#+TITLE: 松陽講義-清-陸隴其
#+DATE: 2018-05-12 10:15:05
#+SOURCE: github.com/kanripo/KR1h0058 master 31009d7c                
欽定四庫全書　　　　　經部八
　松陽講義　　　　　　　四書類
提要

　　　　(臣)等謹案松陽講義十二卷

國朝陸隴其撰隴其有三魚堂四書大全四書

　　　　講義困勉錄諸書已著錄是書乃其官靈夀
　　　　知縣時與諸生講論而作故所説止一百十
　　　　八章於四書不能遍及葢隨時劄記非節節
　　　　而為之解也隴其潛心正學於四子書用力
　　　　尤勤立説一以朱子為歸而凡異論紛呶是
　　　　非蠭起者皆拒之惟恐不力其增刪大全及
　　　　困勉錄中所引明儒之言類皆本此意以為
　　　　决擇之凖是編乃與諸生講授之語大都出
　　　　其所心得故於閑邪衛道之㫖尤反覆致意
　　　　焉其間融貫舊説亦多深切著明剖析細宻
　　　　自明代迄今講四書者醇正精實罕有能出
　　　　其右故數十年來經生家多採其説以為講
　　　　習之用其有功於學者非淺鮮云乾隆四十
　　　　五年三月恭校上
　　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　　總　校　官　(臣)　陸　費　墀
松陽講義原序
隴其在靈壽簿書之暇輙至學聽諸生講書有所觸發
間疏其意示諸生或述先儒註解或自抒所見欲其即
聖賢之言引而歸之身心不徒視為干禄之具使書自
書我自我積久得一百十有八章有攜以南者家叔祖
話山翁家叔訥菴翁見之謂是有裨於學者非獨可以
教靈壽諸生也遂謀付梓既成而寄於京師命隴其自
序之隴其不敏雖嘗有志於學而不得其要領中年涉
獵先儒之書始若稍稍望見涯涘而質鈍功淺終未得
入其堂奥自汨没簿書以來益復鹵莽常思乞身歸田
整理書生舊業與同志之士講求討論或可追隨先儒
之萬一而一官覊絆尚未得遂至於此編因於諸生有
一日之長職當竭其愚故據胸中一時所得告之以稍
逭尸素之慚云爾非能著書講學也若其拳拳于諸生
者則有之矣董子有言仁人者正其誼不謀其利明其
道不計其功程子云佛氏之言學者當如淫聲美色以
逺之此二者學之大綱也大綱不差然後可漸而進焉
自明中葉以來學術壊而風俗乖卑者迷溺於功利高
者沈淪於虚寂視董子程子之言若茹毛結繩之不可
復行於後世不知有大綱又何論其他耶是世道之憂
也故嘗以為今之為世道計者必自羞乞璠賤壟㫁闢
佛老黜陽儒陰釋之學始而是編之中亦三致意焉此
隴其所嘗奉教於君子者也或有小補於世意在斯乎
若夫擴而充之探其深而盡其微則尚願與學者共進
之焉
　松陽講義卷一
　　　　　　　　　　贈内閣學士陸隴其撰
　大學之道章
這一章是五經四書的綱領明白得這一章五經四書
都在其中了要明白這章書不必另出意見只將朱子
章句或問細細玩味便洞然了今日所以不可不講者
因明季講家將這章書都講亂了不將異説埽去不免
反被他淆惑能辨得異説之非則愈覺朱子之解有味
而聖學曉然在目矣這章大意只是序不可亂功不可
缺綱領如此條目亦如此自明季學術淆亂各立宗㫖
或以明明徳為主或以止至善為主或主修身或主誠
意或主致知或主格物或主明明徳於天下三綱領八
條目幾如晉楚齊秦之遞相雄長其説雖不同總之朱
子欲分為三為八諸家則欲合為一以分為支離以合
為易簡而聖人立言之㫖汨没久矣故今講此書者只
要曉得序不可亂功不可缺便知一切牽合宗㫖都是
亂道三綱領還他三件八條目還他八件方是朱子之
意方是聖人之意至於大學二字對小學説不是對異
端曲學説若對異端曲學則小學亦大矣灑埽應對何
等正大所以朱子特地編成小學一書教人先做了小
學工夫然後做大學工夫一叚喫緊為人之意至為真
切明季講家反嫌其粗淺不肯依此講可謂大誤今當
悉遵朱子其他種種與朱子背謬者不可殫述應悉改正
吾輩今日學問只是遵朱子朱子之意即聖人之意
非朱子之意即非聖人之意㫁斷不可錯認了但有一
説未有朱子章句或問時這章書患不明白既有朱子
章句或問這章書不患不明白只怕在口裏説過了不
曾實在自家身心上體認則書自書我自我何益之有
聖賢諄諄切切決不是專為人作時文地步也切宜猛
省
首節

格致誠正修備然後可謂之明此明字與中庸明善之
明耑主知見言者不同又大全黄氏曰虛靈不昧明也
具衆理應萬事徳也此説亦不是虚靈不昧是徳之明
處具衆理應萬事亦是徳之明處淺説曰夫徳而謂之
明者以其虛而且靈具仁義禮智之性於中而足以應
夫萬事也最是又虚靈不昧與具衆理應萬事雖是兩
層却不可截然分開看了虚靈不昧朱子所謂靈的是
心是以氣言具衆理應萬事朱子所謂實的是性是以
理言然虚靈不昧四字離不得具衆理應萬事若非具
衆理應萬事雖有知覺呌不得虛靈故北溪陳氏曰理
與氣合所以虚靈
　章句講明徳雖從天命之性説起與中庸天命之性
　無二至講上明字示學者下手工夫則止曰當因其
　所發而遂明之不及未發是格致誠正修皆屬中庸
　致和一邊工夫而所謂立天下之大本者大學則固
　未之及也縁大學一書是初學入徳之門故只從發
　動處説起且先有小學主敬一叚工夫在前非若中
　庸是一貫之學必合動静言之也大學之格致誠正
　修猶論語之非禮勿視聴言動皆是制乎外以養其
　内之功
　章句解至善只云事物當然之理是就萬殊處説未
　嘗就一本處説不過明新皆要無過不及到恰好處
　而已大全玉溪盧氏乃曰至善乃太極之異名而明
　徳之本體得之於天而有本然一定之則者至善之
　體乃吾心統體之太極見於日用之間而各有本然
　一定之則者至善之用乃事事物物各具之太極也
　此解得太深非聖經指㸃初學之意與朱註乖違又
　或問以至善為明徳新民之標的是以凖的言不是
　以究竟言故李敬子問至善乃萬理明盡各造其極
　然後為至朱子答曰至善是自然的道理如此説不
　得見於文集淺説乃曰以之為標的以之為歸宿曰
　歸宿則是要其極至者而言看作中庸不顯篤恭孟
　子大而化之境界矣亦與朱註乖違至若王陽明謂
　至善是心之本體又曰至善只求諸心心即理也指
　心為善更屬亂道不足論矣
　新民之止至善蒙引有二説一説謂主在上新民者
　而言非謂民徳之新亦皆必止於至善也一説仁敬
　孝慈信以此自盡者明明徳之止至善也使人皆有
　以盡乎此者新民之止至善也存疑從後説葢以朱
　子曰在他雖未能在我所以望他者不可不如是也
　若如蒙引前説則將有為拙工改廢繩墨之弊

知止節

朱子答李敬子曰知有淺深得有大小難以一概論也
朱子之意不欲將知得坐定作一貫看葢知得中又各
自有層次
　定静安慮四字在知得之間與别處不同存疑所謂
　此是知邊静日用之間動静不一此静固自如也其
　實誠正修内節節有箇定静安慮但經文所指則耑
　在知邊耳吳氏季子講定静安慮皆浮泛不切
　能慮最難事有猝至有雜投有關利害有介疑似平
　日講究都靠不得究竟不能慮亦是知不熟欲到能
　慮地位無别法只是知止工夫熟而已定静安慮都
　是知止工夫愈進而愈熟
　方正學取王文憲諸人之論欲歸經文知止以下至
　則近道矣以上四十二字於聴訟吾猶人也之後為
　傳第四章以釋致知格物謂與孟子堯舜之知不徧
　物正相發明蒙引存疑亦以為然此是蒙引存疑一
　大差處以知本屬格物雖若合於孟子不徧物之意
　而習静良知之學以讀書窮理為支離者亦得托焉
　遂謂知本是知之至知本之外更無工夫其弊可勝
　言哉明季豐坊又依傍蒙引諸家之説作為石經大
　學以欺世無忌憚尤甚

物有本末節

物有本末之物若依蒙引移作格致傳則與格物之物
同若依章句則物有本末之物指明徳親民是以物之
大綱言格物之物指事物之理是以物之散殊言雖其
歸則一而所指不同今人牽合為一則誤矣
　聖人言語自有次第如物有本末節章句只説結上
　文至古之節又自從條目中分箇先後非上節預起
　之也玉溪盧氏謂物有節不特結上文又以起下文
　則不知語言次第矣後人因此遂將下文六箇先字
　應知所先七箇後字應知所後謬甚
　蒙引謂知止知字深知所先後知字淺此知字又在
　知止之前

古之欲明節

蒙引謂意者心之萌也心該動静意只是動之端諸儒
分别心意無如此明白
　語類載朱子致知格物之説不同林恪所記則云致
　知格物只是一事非是今日格物明日又致知又有
　一條不知何人所記則云或謂物格而知便至如此
　則與下文而後之例不同曰看他文勢只合與下文
　一般説此二條應以林説為正大全朱子曰六箇欲
　字與先字謂欲如此必先如此是言工夫節次若致
　知則便在格物上欲與先字差慢在字緊又答江徳
　功曰謂老佛之學乃致知而離乎物者此非是夫格
　物可以致知猶食所以飽也今不格物而自謂有知
　則其知者妄也不食而自以為飽則其飽者病也此
　皆與林氏所記相發明或疑在字與六箇欲字先字
　無分别後面云治國在齊其家亦用在字矣何嘗與
　欲字先字有緊慢之分乎此又不然經傳中字句同
　而義異者甚多不可以此駁彼也
　象山之頓悟荆公之執拗皆是不能格物
　陽明謂知行合一亦似近理知烏喙之不可食則必
　不食程朱固亦有此論但陽明所謂知不是程朱所
　謂知陽明所謂知乃離物之知而非格物久後豁然
　貫通之知吳因之嘗言知者良知之本體識見從此
　出識見豈知哉認識見為知執光為明矣此則陽明
　所謂知正朱子所謂不食而自以為飽其飽者病也
　格物致知是纔離小學第一件工夫應承小學説來
　葢小學之後聰明漸啟當有以擴充其聰明智識日
　多當有以範圍其智識

物格節

物格節是鞭緊上文上文言序之不可亂此節則見序
之所以不可亂或問云物格節是覆説上文意雙峰云
上節就八目逆推工夫後節就八目順推功效所以覆
説所以順推功效總是要見序之決不可亂雙峰與朱
子之説非有二也

自天子節

修身二字只作自明其明徳若前本明徳此又本修身
便是兩截葢修身為本即是明徳為本但前就綱領言
之而見其序之不可易此則就條目言之而仍見其不
可易本字對家國天下説不可對物知心意説

末節

末節或問雖將本末厚薄對説然今講家多云所厚者
薄即是那末不治的起頭處言其本既亂即所厚如家
已先薄了又何况國與天下則本之不可亂也明甚如
此説甚好與或問亦不相礙

康誥曰克明徳章

這一章釋經文明明徳曰徳曰天之明命曰峻徳即是
經文明徳二字曰克明曰顧諟即是經文上一箇明字
論明明徳工夫只經文上一箇明字足了康誥帝典郤
加一箇克字可見此徳是人所同得然能明者常少必
如聖人一毫不為氣禀所拘一毫不為人欲所蔽方纔
能明一㸃因循不得太甲又換一箇顧字可見此徳是
不可須臾離的必心常主敬立則見其參於前在輿則
見其倚於衡方纔能明一㸃放肆不得至於太甲變明
徳為天之明命以見此徳之原於天帝典變明為峻以
見此徳之極其大而總之是不可不明的文湯堯是有
治天下國家之責者也具所禀之資不同所遭之遇不
同所行之事不同而皆汲汲於自明其徳與經文之言
若合符節然則明明徳其可或緩哉未有徳不明而可
以講經濟講事業者也但有一説這箇明徳要看得他
尊重又要看得他平常這箇徳不是杳冥昏黙的物事
只在日用動静語黙之間仁敬孝慈信是此徳之名目
身心意知物是此徳之所寓格致誠正修是此徳之所
以明看聖經賢傳説得何等切實後來子思更説得好
將這箇明徳改作中庸二字其發明大學之意尤為明
白真是得曾子之傳者學者切不可因聖賢尊之曰明
曰峻便認作一件竒竒怪怪不可捉摸的東西所可怕
者只是氣禀人欲這兩箇闗最難打破能破得此二關
直做到大聖大賢極明極峻的地位也不是難事

湯之盤銘章

這一章是釋新民然三綱領原是一串的事未有新民
而可不本於明徳者亦未有新民而可不止於至善者
故必合盤銘康誥周詩觀之而後新民之義始全盤銘
一節朱子於或問中闡發無餘藴矣學者但當反覆玩
味其言可也而一言以蔽之則此三句即所謂顧諟天
之明命也凡人溺於舊染之汚則天之明命晦矣是必
於一日之間猛省振㧞力驅其人欲力變其氣質使天
理之封錮於平日者都洗剔出來一切聲色貨利意必
固我絲毫不染煥然一新此苟日新之義也這一闗是
最難破的如在重圍之中要打出來非具賁育之勇不
能今人悠悠忽忽因循猶豫都是這一闗便阻往了既
能苟日新矣恐怕工夫不繼則天理暫明而復晦暫合
而復離到底被氣禀人欲做主仍然一舊染之汚故要
日日新既能日日新矣又恐怕工夫偶間明者不能不
暫晦合者不能不暫離氣禀之已變者不能必其不偶
發人欲之已袪者不能必其不偶萌舊染之汚猶未絶
也故要人日新合此三句總是無時不戒慎恐懼無時
不格致誠正修總是一箇顧諟天之明命誠能如是則
新民之本立矣康誥節乃正言新民之事本文新民二
字依註以民之自新言與經文新民之新字不同蓋民
心雖蔽於氣禀物欲而四端必有時而發見此是自新
之機固民所自有也特上之人不能迎其機而振作之
故隨發而隨滅工夫全在這作字上此作字即經文新
民新字黄氏洵饒曰井田學校作之之具勞來匡直作
之之術作非勉强束縛只是提撕警覺其自有者而已
周詩節言文王能新其徳以及其民而始受天命這便
是新之至善不重新命只重所以新命處有闗雎麟趾
之精意有周官之法度致中和而至位育盡性而至參
贊是所以新命處只是言其足以動天地感鬼神非謂
必得天下然後為至善也若呆講新命便是教人圖度
天命了這命字是氣數之命與顧諟天之明命命字不
同盤銘言自新必至此而後為自新之極康誥言新民
必至此而後為新民之極是以君子自新新民皆欲求
止於至善之地已粗克而必欲其盡理粗復而必欲其
純不安於小成不狃於近利如是方完得新民二字之
義非因循苟簡可以呌得新民也
　苟日新三句依章句或問前一新字是汚者復潔後
　二新字是潔者不復汚總是無間斷之意全體上有
　此三層工夫逐事上有此三層工夫如夫子之憤樂
　一般或云義理無窮學無止息在前日䒑前日之新
　為新在今日又以前日之新為故故須一日新一日
　此説不是
　切磋琢磨是益致其精之意盤銘是不間斷之意既
　益致其精又要不間斷
　自新之民蒙引主武王之化説大全主良心之發説
　只宜依大全為是康誥本文雖主武王言傳者引之
　只是斷章取義
　盤銘康誥周詩本無淺深傳者引之有次第

詩云邦畿千里章

這一章是釋止於至善這至善是本然之義理這止字
是當然之工夫邦畿節是引起至善黄鳥節是引起止
於至善文王節則實言至善淇澳烈文二節則實言止
於至善頭緒雖多只是言天下事事物物皆有定理人
當用致知力行工夫以求止於這理上耳最忌將至善
離却明新事理懸空看了如李見羅謂不論差不差只
要一段清虚

邦畿二節

傳者謂這箇至善不是怪僻的不是狹小的是一箇極
正極大的道理就如詩言邦畿千里惟民所止曰惟
民所止言民所當止猶至善為物所當止也既物各
有所當止則人可不知所當止乎人而不知所當止
是黄鳥之不如也是夫子所深歎也這知字包得行
在内

穆穆節

邦畿節既引起至善然不實言至善之何如恐人錯
認了遂復引文王之詩立一箇至善的様子文王之
詩言穆穆言緝熈不是另有所謂穆穆另有所謂緝
熈只是無不敬而安所止便是穆穆便是緝熈了又
不是另有所謂無不敬安所止只是仁敬孝慈信便
是敬止之目了論來敬亦可謂之止然分言之則敬
自敬止自止敬止二字猶言敬以直内義以方外敬
以心言止以理言有敬而無止則無私而未必當理
有止而無敬則當理而未必無私必合二字方是至
善這二字已説盡至善了仁敬孝慈信乃是就二字
中抽出其目之大者言之耳五箇止於止字與敬止
之止不同亦猶止於至善止字與知止之止不同也
蒙引淺説俱云世固有為君而仁而未能止於仁者
文王則止於仁如此講則與上文止字一例矣恐不
是仁敬孝慈信中皆有一定之理有不定之理一定
之理萬古不易不定之理因時變化要看註中精
㣲之藴推類盡餘二句説精㣲之藴欲人知變化
説推類盡餘欲人知擴充與國人交與為人君不
同交是與我平等的内而師傳外而友邦冡君在西伯
部中者皆是國人仁敬孝慈信有在明徳邊者便是明
徳之至善有在新民邊者便是新民之至善

淇澳二節

黄鳥節已引起止於至善然不實言止之功夫何如止
之功夫既到其效驗何如則人雖知有至善然無處下
手故復引淇澳二詩而備言其求之之方得之之驗淇
澳節明徳求之之方得之之驗也烈文節新民求之之
方得之之驗也明徳求之之方在學修學便是格物致
知工夫故註以講習討論言之修便是誠意正心修身
工夫故註以省察克治言之學而僅欲知一善即略用
工夫可也學而求止於至善非已精益致其精不可故
詩言如切如磋者乃道學也修而僅欲得一善即略用
工夫可也修而求止於至善非已精益致其精不可故
詩言如琢如磨者乃自修也學修工夫得力於内則為
恂慄即是意誠而心正這箇恂慄不是平常的恂慄詩
云瑟兮僴兮者恂慄也學修工夫得力於外則為威儀
即是身修這箇威儀不是平常的威儀詩言赫兮喧兮
者威儀也由學修之功至恂慄威儀之地以言乎徳則
盛徳矣以言乎善則至善矣斯民仰其徳欽其善自不
能忘詩言有斐君子終不可諠兮者益即此之謂也要
之到這地位並不是有高竒絶俗之處只是一箇恰好
的道理而已新民求之之方在賢親樂利這四字要想
前王一段仁心仁政所以有這四件處這四件在一家
即是齊家之道在一國即是治國之道在天下即是平
天下之道但至善之賢親樂利與平常之賢親樂利不
同必事事恰好無一毫不到處無一毫過當處極濶大
極精細所以傳之久逺君子小人皆不能出其範圍真
有萬物各得其所氣象被其澤感其恩則自不能忘此
烈文之詩所以謂前王不忘亦不是有高竒絶俗之處
只是一箇恰好道理而已總而言之大學之至善即子
思所謂無過不及之中至平至正却是至難的道理不
是十分工夫不能到這箇地位稍有過不及則學修恂
慄威儀處處都是破綻親賢樂利件件多是病痛雖有
高絶天下之徳高絶天下之功只成得一箇旁途曲徑
亦異於所謂邦畿矣學者讀這章書切不可將至善看
高了又不可看容易了天下原没有高竒的道理只是
人倫日用間有箇天然恰好之則人不知則黄鳥之不
如誠知之則世道世法世則逺有望近不厭皆在其中
矣只怕知不透行不盡功夫欠一分這至善便虧一分
不是至善不可到仍是自暴自棄耳
　按淇澳節章句或問大全蒙引存疑淺説俱不主武
　公言葢恂慄威儀盛徳至善原非武公所及不過借
　其詞以發其義耳惟吳氏季子主武公言而顧麟士
　説約本之然終不妥也
　盛徳至善明季講家俱云徳盛於内而内焉一至善
　徳盛於外而外焉一至善串説陳幾亭則謂孟子云
　盛徳之至徳固有未至者盛對衰薄言至者中之謂
　也忠信敦厚清高絶塵皆可稱盛徳然小有不合於
　中便非至善未可為盛徳之至不但不及者非至即
　稍過者亦非至也分作兩項看幾亭之説是
　民不能忘是不忘其在己之徳前王不忘是不忘其
　及人之澤兩箇不忘不同不應牽合為一
　章句所以得之之由得字與經文能得得字不同經
　文得字對知止看則耑屬行此得字兼知行言新安
　陳氏謂與經文能得之得字相照應者謬
子曰聴訟吾猶人也章

這一章釋經文本末之義即聴訟一端觀之而新民之
必本於明徳可知經文以明徳為本新民為末言之既
明矣然人往往不能深信見説禮樂政刑便知其必不
可少見説格致誠正修便謂稍有欠缺亦不妨故治人
之法日宻治己之法日踈本之不明於天下久矣傳者
所以有感於夫子之言夫子謂聴訟不如無訟而慨然
於所以使之者試想如何呌做無訟如何能使之無訟
無訟者不是彼來訟而我能折服之使不敢開口如此
則仍是聴訟了是一明察之官武健之吏所能為未足
尚也無訟乃是平其氣袪其蔽相感以理相與以誠曲
者不得以亂直偽者不得以亂真雀鼠之獄不至於廷
所謂無情者不得盡其辭此非有以潛移而默奪之安
能至是葢民之辭由於民之志志昏故其辭多誣志縱
故其辭多肆秉彛之良既汨於中是非之辨遂淆於外
於是忿然而思訟蠢然而好訟禁之而愈熾防之而愈
起情愈遁而詞愈紛即立學校以教之設師儒以訓之
彼猶不聴也是惟我之徳明於上作之極而立之範有
以撥動其良心則民之志方始如夢之醒如夜之旦知
天理之不可越本心之不可昧其凛然不敢為非者甚
於斧鉞之在前刑書之在側是非畏上也畏天理畏本
心耳這一㸃畏心原民所固有無以導之則錮蔽有以
導之則發見其發見者雖在民而引導者則在上夫子
之所謂使無訟者葢如此夫無訟者特新民中之一事
耳猶必原於明徳可見凡責於民者無不當先責於己
觀於此言猶謂新民非末明徳非本乎猶謂本不當先
末不當後乎無論政刑是未即學校師儒禮樂亦是末
若非格致誠正修工夫既到有以明其明徳而欲求民
之新斷斷不能也其理甚明人何不知耶學者讀這章
書要知我這箇身闗係甚重他日出而任天下國家之
責許多事業皆從這身上起必身上有了這明徳然後
可以做事業世間有一等人只管講經濟不知身是經
濟之本先將這身壊了置之於禮樂廉恥之外總有十
分經濟何益於世孟子所謂手援天下也故欲民志之
畏須自己先知畏
　無訟只是新民中一節講家有謂新民之事盡於無
　訟不必又推廣者非又有誤認無訟是本聴訟是末
　者尤謬無訟尚是末即大畏民志尚不是本大畏民
　志之所以然即明明徳也方是本
　蒙引云此謂知本此字指孔子所言也章句曰觀於
　此言正謂此也或謂指孔子知本此於本文似
　不費力於章句則不合矣以為孔子知本則孔
　子豈止近道者耶蒙引此條辨得最是不得以
　舍經從註疑之

所謂誠其意者章

這一章論誠意識意工夫在致知之後正心之前
意未誠則前此致知工夫都虛了後此正心工
夫根脚先差了故既致知不可不誠意欲正心
必先誠意誠意是至要緊闗頭傳者先將自欺
自慊分别箇誠不誠的様子與人㸔又恐人無
處下手隨於意内拈出慎獨二字便是扼意之
要心之初發處是意意之初發處是獨又恐人
認意與獨只是裡面的事故又將内外合一的
光景痛快言之小人節言不能慎獨者之形外
也潤屋節言能慎獨者之形外也中間引曾子
平日之言咏歎獨之森嚴以見君子小人分途
處全在於此説得愈粗却愈精形外不是人能
窺見我之意只是我有一分念頭便有一分形
迹都是我自做出在外酒人醉客饑人菜色皆
是自見出來故只有掃除之法並無掩藏之法
聖賢言語説得明明白白只因明季講家將慎
獨二字講亂了此章之義遂墮雲霧有以獨為
良知本體慎獨即致知者則將誠意工夫混入
致知一目去矣又有以意為心之所存即是獨
體者則又將誠意工夫混入正心一目去矣且
其所謂正心致知者又不是聖賢所謂正心致
知只是玩弄其昭昭靈靈之虚體純是佛學特
借吾儒言語改頭換面以欺人耳今須將此種
謬説悉盡掃去專以朱子之章句或問推求傳
意方見得聖賢喫緊為人處

首節

語類講自欺不同一是苟且自慢一是始勤終
怠一是專事掩覆一是有所為而為前二意即
章句所謂苟且也後二意即章句所謂狥外而
為人也前二意是病根後二病總從苟且生出
這箇自欺是就致知格物後病痛説故朱子謂
是半知半不知的人知道善我所當為却又不
十分去為善知道惡不可為却又自家舍他不
得這便自欺不知不識只喚做不知不識不喚
做自欺朱子所謂半知半不知不是不曾用格
致工夫只是知而不能行便呌不得真知便謂
之自欺這箇毋字註云是禁止之辭與四勿之
勿字同不是傳者戒人之辭是誠意者自家禁
止這箇要有力量如曾之省如顔之克當紛華
靡麗之交而能戰勝處禍福利害之際而不為
壓倒才禁得住不是容易可以禁得如惡惡臭
三句與毋自欺是一反一正語如彼則為自欺
如此則為自慊出乎慊則入乎欺中間無住足
之處論誠意之功説到此已十分明白然意有
兩様有人可窺測之意有人所不知而已獨知
之意意之既動有形迹可窺者人所共知意之
初動未有形迹可窺者人所不知這是欺慊善
惡分岐處於此能慎則起脚不差方能由乎正
路故此又是誠意工夫下手處即周子所謂幾
也曾子特提出此段工夫發明誠意真是喫緊
為人雲峰胡氏謂獨字便是自字便是意字尚
欠分明獨未嘗非意但是意之起頭處故朱子
於或問將慎獨二字只講在自欺内而於章句
則提出另講葢互相發明也

小人閒居節

新安陳氏云上一節毋自欺説得細宻乃自君子隠然
心術之㣲處言之此一節言小人之欺人説得粗乃自
小人顯然詐偽之著者言之無上一節毋自欺而必自
慊之工夫則為惡詐善之流弊其極必將至此所以君
子必先自慎其獨至此又重以小人為戒而尤必慎其
獨此一條分别兩節間架極清但此小人亦不要看低
了他儘有讀書窮理的人但不能慎獨而禁止其自欺
之萌便到無所不至地位見君子而後厭然一是秉彛
之知一是亦由他曾做過格致工夫來故自覺過不去
此固是剥復之機然他却不肯回頭不務改而務掩看
得為善只消如此方且以能行其欺為巧敢行其欺為
勇電光石火隨發隨滅若無忌憚之小人則又不同無
忌憚之小人便謂不消掩著人之視己如見其肺肝然
不必君子然後能見所謂司馬昭之心路人皆知之或
云如此非真見也在人或未必見見亦不盡即小人厭
然處見人之見如此此説未是誠中形外誠字只當實
字雙峰饒氏謂此誠字兼善惡言是也

曾子曰節

前後皆曾子之言此獨提曾子曰三字見得曾子平日
之言皆如此不專為釋大學也雖説指視可怕然亦不
是專要人怕指視若只從指視起見便非真能慎只是
言獨之當慎原不為怕人指視况指視如此之嚴可不
慎乎此節註雖云引此以明上文之意然曾子只是言
獨之可畏不着君子小人若論言外之意則君子小人
皆在内不知其可畏者小人也知其可畏者君子也或
謂此節只承自欺不承自慊既自慊矣又何畏於指視
此殊不然能畏然後能自慊

富潤屋節

曾子節既言獨之可畏則君子小人之闗頭在此可知
矣但小人之形於外者上文既已詳之君子之形於外
者猶未之詳也故此又推而言之以富潤屋引起徳潤
身徳專指意誠言意誠則自能潤身潤身之實如何以
言其心則不愧不怍廣大而寛平以言其體則不矜不
肆安舒而自得心廣體胖總謂之潤身這箇景象亦非
旦夕可致如孟子言養氣必事事合宜無不快足而後
浩然之氣生然有一分徳自有一分潤其中亦自有淺
深不必看煞又心廣體胖尚未是心正身修然却是正
修之漸雙峰饒氏即以心正身修言之稍差
　今日學者讀這章書須要自家念頭上刻刻體認自
　欺耶自慊耶不必大過極惡然後為欺只是念頭初
　發與吾讀書時所講究的道理不合却自以為不妨
　或以為不得已當好的不十分好當惡的不十分惡
　這便是自欺此處不肯一毫放過方纔是君子路上
　人若稍有不實則雖讀盡天下書外面粧㸃得好看
　終不免為小人真是可怕朱子言正心誠意平生所
　學惟此四字不是迂論不過是怕為小人而已大家
　宜猛省

所謂修身章

這一章釋正心修身工夫在意誠後意未誠則全體是
私意心如何正然意既誠了又不可不正其心前二章
言知言意雖皆是心然知是就心之知覺處説意是就
心之發念處説至此章方直指心之全體先要想這箇
心如何様呌做正方知傳文所謂不得其正朱子或問
言之甚詳曰人之一心湛然虚明如鑑之空如衡之平
以為一身之主者固其真體之本然而喜怒憂懼隨感
而應妍媸俯仰因物賦形者亦其用之所不能無者也
故其未感之時至虚至静所謂鑑空衡平之體雖鬼神
有不得窺其際者固無得失之可議及其感物之際而
所應者又皆中節則其鑑空衡平之用流行不滯正大
光明是乃所以為天下之達道亦何不得其正之有哉此
是先解正字又曰惟其事物之來有所不察應之既或
不能無失且又不能不與俱往則其喜怒憂懼必有動
乎中者而此心之用始有不得其正者耳此是解不得
其正大抵正者即中庸所謂發而皆中節不得其正者
事未來先有箇期待之心或事已應過又留在心下是
不應發而發不中節者或正應事時應有偏重是發得
有過有不及不中節也或問所謂不能無失即偏重而
不中節也所謂不能不與俱往即事未來而期待事
已過而又留不中節也或問從未發説來傳文却只就
發處説起葢未發之前氣未用事無得失之可言其實
也有得失如異學之寂滅衆人之㝠頑但其工夫只是
戒謹恐懼而已不待乎正其所不正也故格致誠正修
皆是教人用功於動者四箇有字是被他為主於内心
反為所動也心為物所繫縛便是有這箇物事别事來
到面前應之便差了初焉欲動病痛尚淺既焉情勝病
痛尤深這心既有是四者便是心不在了心是一身之
主心既不在身還修得麽視不見以下皆是言身不修
之事雙峰饒氏曰聲色臭味事物之粗而易見者耳心
之精神知覺一不在此則於粗而易見者已不能見况
義理之精者乎傳者之意葢借粗以明精耳這箇病總
由存養省察工夫未至故朱子於章句下一箇察字又
下一箇敬字察是省察敬是存養這工夫用在誠意後
似不甚著力然却極難葢誠意工夫用得太猛最易偏
却不是刻刻提撕刻刻謹凛不能不走作朱子特提此
二字以補傳文未言之意真是萬世學者凖繩今日學
者讀這章書要知存養省察工夫是逐段逐節不可少
的當誠意時似省察為主然省察中有存養當正心時
似存養為主然存養中有省察古人論學如此之宻豈
是可絲毫放過的但有一説此章言喜怒憂懼四者不
可有是言吾心當有主宰不可被四者縛住耳吾心之
主宰者義理是也王陽明講此却云心體上着不得一
毫留滯就如那眼中着不得些子塵沙不但是私念便
好的念頭亦着不得些子如眼中放些金玉屑充其説
是欲并義理而空之也不知心為四者縛住正由無義
理以範圍之耳若有義理為之權度四者如何縛得住
義理譬如眼中之神氣非金玉屑可比陽明之説與朱
子鑑空衡平之説相類而大相反切不可為此等似是
而非之説所惑
　淺説謂有所者偏主也預期在有所之前留滯在有
　所之後此説未是四有字俱兼意必於先固我於後
　忿懥四者雖在動時然只是論心不論外邊形迹若
　涉外邊形迹便屬修身事
　大全蛟峰方氏曰上一節説有心者之病心不在焉
　一節説無心者之病中虚而有主宰者其正心之藥
　方歟此説未是上一節包得中虛而有主宰意心不
　在即是不得其正無兩層玩或問自見
　雲峰胡氏謂意欲實而心本虚此亦不可呆看意固
　欲實心非專虚中虛而有主宰何嘗不實
所謂齊其家章

這一章釋修身齊家朱子曰正心修身兩段大概差錯
處皆非在人欲上皆是人合有的事如在官街上差了
路又曰人葢有意誠而心不正者故於忿懥等不可不
隨事而排遣有心正而身未修者故於好惡間不可不
隨人而節制又曰忿懥等是心與物接時事親愛等是
身與物接時事這三條説兩章之界限極明所謂修具
家在修其身者修身不但是威儀容貌之當整肅飲食
衣服之當節制這箇上修還算不得難莫難於身與物
接葢我心有喜怒哀樂愛惡欲之情發而為親愛賤惡
畏敬哀矜傲惰是皆人所不能無而各有其節焉輕一
毫不得重一毫不得各隨其所當然而施之銖兩不差
方可謂之身修而無如其易偏也無論氣質用事物欲
錮蔽之人任情多差即或平日讀書窮理講究得極分
明及身上發出來便偏了平日正心誠意操持得極謹
嚴及身上發出來又偏了學問之人往往與衆人一般
雖病有輕重而同為一偏親愛之過則為䙝狎矣賤惡
之過則為忿疾矣敬畏之過則為足恭矣哀矜之過則
為姑息矣傲惰之過則為侮慢矣其病皆起於不能察
察之於心而不察之於身不知不覺病痛發露親愛畏
敬哀矜而僻是偏於好偏於好而美中有惡便不知了
賤惡傲惰而僻是偏於惡偏於惡而惡中有美便不知
了如人有九分美一分惡雖是當好他亦要知他有此
一分之惡人有九分惡一分美雖是當惡他亦要知他
有此一分之美而僻者皆不復顧葢正心以後猶難言
之而天下不亦鮮乎這箇偏病不除勢必日甚一日始
而偶然之蔽也漸且蔽之時多不蔽之時少矣始而無
心之差也漸且差於外者遂中於心矣如諺所謂人莫
知其子之惡即親愛之一端而推之畏敬哀矜皆然諺
所謂莫知其苗之碩即賤惡之一端而推之傲惰亦然
朱子云上面許多偏病不除必至於此葢一有其端日
引月長千態萬狀不可復制即使前邊用過許多學問
工夫都無用了孟子所謂氣壹動志者此也身之不修
至此尚可以言齊家乎葢身之好惡一偏則受其好惡
者非淫縱則怨懟且家人效之其好惡無不偏一家之
氣象可知此謂身不修不可以齊其家知身不修不可
以齊家則齊家之在修其身葢必然之理無可疑矣易
家人一卦明正家之道必本之言有物而行有恒言有
物即言無所偏也行有恒即行無所偏也言行一無所
偏則父父子子兄兄弟弟夫夫婦婦而家道正矣與大
學實相發明今學者要去這偏之害須從格致誠正做
起若不曾做得格致誠正工夫則胸中尚未清楚純是
私欲用事禁不得他偏既做了前面四件工夫又須在
身上檢點稍覺一毫有偏便要撥正勿使滋蔓莫謂我
學問充足於内小小病痛不妨看這偏之為害都是從
小處起的
　雙峰饒氏謂章句七章八章之察字即誠意章之謹
　獨此謬也謹獨是在念頭初動時察此兩箇察字是
　在身心上察
　第二節章句偏之為害一句較上節深一層然未是
　家不齊只是身不修耳雙峰玉溪以偏之為害屬家
　不齊而遂以故諺節為説家不齊固非淺説雖謂家
　不齊在言外而又謂上下二節總言好惡之偏以偏
　之為害一句屬家不齊亦非

所謂治國章

這一章釋齊家治國只不出家而成教於國一句便包
盡一章之義下文皆是發明此句家離不得身故註必
從身修説來凡章内言家處皆兼身在内不出家不必
如淺説作身不出家看只是不外乎此之意成教於國
内有化之意有推之意家齊而國自治此化之也家齊
而後國可得而治此推之也總是不出家而成教於國
章内皆兼化之推之二意不必如仁山金氏説某處是
説化某處是説推孝者三句言處國不外處家之理是
解所以不出家而教成於國之故吳氏季子曰孝於父
者無愧則施之事君必能效責難而盡陳善移其事父
之孝以為忠矣弟於兄者無歉則施之事長必能守靖
共而崇推遜移其事兄之弟以為順矣慈於子者無缺
則施之使衆必能充汎愛而廣博施所謂使衆亦不過
舉斯心加諸彼耳吳氏此條講孝弟慈事君事長使衆
皆在君子一人身上説蒙引存疑皆如此講時解有將
孝弟慈屬君子事君事長使衆屬國人者此誤也葢事
君事長使衆是君子處國之事不是國人從教之事事
君事長使衆一件不妥當便不能成教於國然皆不外
乎孝弟慈之理此所以不出家而成教於國傳者於此
言治國必先齊家之義已明矣又恐人疑孝弟慈是個
難事故又即康誥以見其不難康誥言保赤子即是慈
如保赤子即是使衆然此節却不重使衆即重慈之不
假强為故自心誠求之以下只釋康誥保赤子之意而
不及使衆心誠求之誠字與誠意之誠耑在發念之初
説者不同且誠意誠字有工夫此誠字無工夫註不假
强為四字總釋心誠求之以下識其端而推廣之即中
庸所謂致曲孟子所謂擴充首章註所謂因其所發而
遂明之是補言外意葢傳者之意不是説不要學其端
不待學推廣則必待學此處若看差便似格致誠正修
工夫多不要用只任一良知良能而足朱子補此一句
最有闗係孝弟慈皆人心之天皆不假强為此獨言慈
者孝弟或有失其天者獨母之保赤子未有或失者也
觀慈之一節則孝弟可知治國者何難專力於孝弟慈
以為事君事長使衆之本哉然又恐人疑有其理未必
果有其效也故又即其效而極言之孝弟慈之藹然者
謂之仁孝弟慈之秩然者謂之讓不必如雙峰饒氏以
仁屬孝以讓屬弟以貪戾為慈之反亦不必如吳氏季
子以父慈子孝為仁兄友弟恭為讓一家仁讓而一國
興仁讓此固是化然其中亦自有推機字最要玩吳氏
季子曰仁與讓人性之所同得也貪與戾亦人情所不
能免也凡民之生靡不如此彼其機括伏於胸中莫或
擊觸則雖有是仁讓而不能自興雖有是貪戾而何至
於亂此最説得好葢這箇機本是天地間所必有但不
撥不動一撥便動惟其機如此故其效必然而無疑也
然空言一箇效又恐其無徴而不信故又即堯舜桀紂
明之而君子之當反求諸己可不待再辭而決矣堯舜
躬行孝弟慈而帥天下以仁便撥動治之機了民自然
觀感而從桀紂不孝不弟不慈而帥天下以暴便撥動
亂之機了民安得不效尤而從其所令反其所好仁山
金氏及蒙引俱專承桀紂言葢所撥者亂之機而欲治
機之動不可得也有諸己指孝弟慈言無諸己指不孝
不弟不慈言有諸己無諸己忠也求諸己非諸人恕也
所藏乎身之恕乃是恕之體即指忠言朱子或問中辨
恕字最深切著明學者所宜反覆玩味而大全雙峰饒
氏曰恕有首有尾藏乎身者其首及人者其尾也忠是
恕之首治國平天下章皆説恕此章言有諸己無諸己
是要人於修己上下工夫其重在首下章言所惡於上
無以使下等是要人於及人上下工夫其重在尾兩章
互相發明此一條説藏身之恕亦最明白總是程子無
忠做不出恕之意大抵修身齊家之道分之為三則曰
孝弟慈合之為二則曰仁讓再合之為一則曰仁行仁
之術則曰恕傳者説至此而以治國在齊家結之至矣
盡矣然猶以為未足以盡其意也故復三引詩以詠歎
之三節本是平説然其中又有序仁山金氏曰天下之
未易化者婦人而人情之每易失者兄弟齊家而能使
之子之宜家兄弟之相宜則家無不齊者矣宜乎其儀
不忒而足以正是四國也此意本朱子或問葢即中庸
所謂和妻子宜兄弟而父母順大雅所謂刑寡妻至兄
弟以御家邦雖非傳者詠歎之正意然發明齊家下手
工夫最深切著明第二句宜其家人䝉引存疑俱云不
復指女子言就治國者言葢治國君子能令女子宜其
家人而後可教國人也其為父子兄弟足法䝉引云不
是一家之為父子兄弟皆足為人之法是我之為父為
子為兄為弟者皆足以法於人
　孝弟慈事君事長使衆自萬厯以前先輩無有不主
　䝉引存疑之説在君子一人身上看者顧麟士説約
　始將孝弟慈屬君子事君事長使衆屬國人又有謂
　上下截俱不着國人亦不着君子只空説理者數十
　年來學者淆惑不定近日仇滄柱力闢時解而從䝉
　引存舊説此三句始明
　松陽講義巻一
　松陽講義卷二
　　　　　　　　　　贈内閣學士陸隴其撰
天命之謂性章

中庸一篇乃是孔門傳授心法這一章又是一篇之體
要中庸所以為心法者以其放之則彌六合所謂感而
遂通天下之故心之用也卷之則退藏於宻所謂寂然
不動心之體也而這章内天命之性喜怒哀樂未發之
中豈不是退蔵於宻的率性之道發而中節之和豈不
是放之則彌六合的存養工夫只是存養此退藏於密
的省察工夫只是省察此放之彌六合的一心之體用
已備具於其中下三十二章不過反覆發明之耳而篇
名中庸二字又是這一章之骨子葢性道中和統言之
只是一箇不偏不倚無過不及之中這箇中是極平常
的中庸二字括盡這一章之意至言學者用力則又只
是一箇敬字戒懼慎獨皆是主敬工夫能敬則性道中
和一以貫之矣這章書經濂洛闗閩大儒講得明明
白白只因明季以來陽儒隂釋之學興將性道教戒慎
恐懼已發未發諸字都講亂了今須逐一掃去異説
歸於正義方見子思喫緊為人之意方見程子所謂
其味無窮皆實學也蒙引謂天下有本然之義理有
當然之工夫有自然之效驗性道教三者皆出於天
本然之義理也戒懼以致中謹獨以致和當然之工
夫也天地位萬物育自然之效驗也葢有是義理必
有是工夫以全是義理有是工夫則自有是效驗以
應是工夫這一條亦括盡此章之意卷之退藏於宻
者有是義理工夫效驗三項放之彌六合者亦有是
義理工夫效驗三項

天命之謂性節

這一書專為中庸二字發開口却不即言中庸乃就
中庸内分别出性道教三項來葢不明性道教則不
知中庸之源委知性然後知中庸所自来知道然後
知中庸之所在知教然後知中庸所自全但性道
教之名人皆知之却多錯看了氣質之性亦謂之
性記誦詞章功利虚無之道亦謂之道異端曲學
之教亦謂之教講性道教者日紛紛於天下相與
務為髙竒求之粗鄙而中庸之㫖愈晦故子思特
指而明之曰所謂性者不離乎氣質亦不雜乎氣
質即氣質之中而指其不雜乎氣質者葢天之生
人即賦之以仁義禮智信之全理即易所謂繼善
書所謂降衷詩所謂秉彛這箇呌做性所謂道者
非於吾性之外别有所謂道即我性之所固有而
為吾之所必由者氣禀物欲未用事而自然大中
至正在物為理處物為義皆吾性則皆吾所當循
這個呌做道所謂教者不是於這道之外可用一
毫聰明逞一毫氣力只是因這道不能不壞於氣
禀物欲故為之禮樂刑政以品節之變化其氣禀
驅除其物欲有萬世不易之教三綱五常是也有
隨時而易之教文質損益是也總要使無過不及
之差這箇呌做教這性道教人與物皆有之然人
者物之主也故子思之意所重在人朱子章句既
兼人物言之復歸重在人

道也者節

上節言性道教此只言道者葢分言之則是三
件合言之則一道而已故新安陳氏曰道字上
包性字下包教字若二十二章之盡性則又是
以性包道古人立言固不拘一法也不可須臾
離二句提醒人最緊切葢道者日用事物當然
之理乃人所必由之路一事離道這一事便不
成事了一物離道這一物便不成物了如手容
恭足容重道也離了恭重便不成個手足父慈
子孝道也離了慈孝便不成箇父子動時有道
離他不得静時也有道離他不得如世儒之訓
詁詞章管商之權謀功利老佛之清浄寂滅皆
人力私智之所為是可離也而道不可離道既如是其
不可離此君子存養之功所以無處可以疎得戒慎二
句最易錯看

莫見節

講家皆以戒慎恐懼為静而存養慎獨為動而省察存
疑辨之甚明謂上言道不可須臾離則是無時不當戒
慎恐懼也獨以為静可乎下言謹獨是於隐㣲處致察
未及見顯處也概以為動可乎章句止言存養省察未
嘗言動静也存疑此段最足破講家之惑蓋戒懼是合
動静工夫慎獨是動静之交不可竟説是動慎獨原即
在戒懼之内特以其工夫緊要故特抽出言之猶之大
學本是禮記中之一篇西銘本是正蒙中之一篇特以
其切於學者故抽出另自為一書也存疑又曰君子自
所睹所聞以至不睹不聞固無所不用其謹矣若夫方
寸之中是為暗處一念之發是為細事是乃不睹不聞
之終所睹所聞之始而理欲初分之時也君子雖云無
所不用其謹於此若不更加詳慎則前雖有存養之功
未免盡棄後雖欲用存省之功亦無及矣故子思上文
既言戒懼於此復言謹獨又是就其中特掲切要工夫
以示人要不出乎上文戒慎恐懼之外也説得亦極明
三山潘氏曰幽暗之中細微之事是非善惡皆不能逃
乎此心之靈所以當此之時尤為昭灼顯著也若其發
之既逺為之既力則在他人十目所視十手所指雖甚
昭灼而在我者心意方注於事為精神方運於酬酢其
是非得失反有不自覺者矣説莫見莫顯與大學十目
十手不同亦最是

喜怒節

上文三節言義理言工夫已極完備至此將言其效驗
而復從道不可離説起欲學者反諸心而觀之真見其
欲頃刻離之而不可得也未發已發程朱皆分動静二
時言之自陽明之學興謂未發是發之主宰即發而有
未發者在不可以二時言而以先儒添入己字為非不
知此乃朱子舊説也朱子舊説曰日用之間凡感之而
通觸之而覺葢有渾然全體應物而不窮者雖一日之
間萬起萬滅而其寂然之本體則未嘗不寂然也是即
陽明無已發未發之説也朱子後覺其非故於章句或
問皆不主其説而陽明猶自謂獨得之見亦誤矣未發
之中明季講家謂是不偏於有不偏於無依朱子止是
不偏於喜怒而非不偏於有無之謂葢未感物時胸中
原有主宰程子所謂静中有物朱子所謂至静之時但
有能知能覺者而無所知所覺不偏於無固不待言但
如處室中東西南北未有定向止在中間所謂中也發
而中節不但不當喜而喜不足言中節即當喜而喜之
中分數有多寡之差亦是不中節不中節者是從氣禀
物欲上來中節者是從本性發來這個中節即程伯子
所謂情順萬事而無情葢隨物應之而已無所與則是
有而未嘗有也葢老莊所謂無情則直是頑然感之而
莫動又或陽怒偽喜貌悲色樂而已并其順萬事者而
無之矣既言中和又言大本達道所以極形容其妙愈
見其當存養省察也這箇中和這箇大本達道原是人
人共有的然須有戒懼慎獨工夫方能存得故下文又
説箇致字若明季艾千子謂必戒懼而後可曰中和則
是中和二字中已有致字矣下致字不幾蛇足乎此謬
説也

致中和節

這一箇致字不是戒懼慎獨便呌做致要於戒懼慎獨
中做到積累純熟極盡處纔呌做致有多少次第在章
句云自戒懼而約之自謹獨而精之二句最有斟酌勉
齋黄氏曰無少偏倚無少差謬是横致其守不失無適
不然是直致亦最明然此皆只説得致字大義又要細
看其下手着實處如陽明論致中云今人存心止定得
氣當其寧静時亦止是氣寧静不可以為未發之中必
於静中無事時搜尋好貨好色好名之根而㧞去之使
不復起又云譬之病瘧之人雖有時不發而瘧根原未
嘗除則亦不得謂之無病之人矣此等議論亦似是然
既云未發如何又云搜尋程子曰既思即是已發搜尋
豈不是已發乎且不知其所謂搜尋者何所指以辨别
是非為搜尋耶則屬格致矣以檢點差失為搜尋耶則
屬省察矣皆非未發也若欲於未發時搜尋不免墜入
禪家玩弄此心之弊故吕氏求中於未發之説伊川深
病其非延平李氏終日危坐以驗夫喜怒哀樂未發前
氣象朱子作延平行狀雖載其説然嘗謂其有病又謂
以伊川之語格之覺其稍偏見於延平問答書中而於
中庸或問亦止載程吕之説而不及延平之説葢朱子
不敢輕狥其師説也文集中所載觀心説一篇正痛言
此弊又答潘子善云著個戒謹恐懼四字已是壓得重
了要之只是畧綽提撕亦與觀心説相發明夫吕氏李
氏之曰求曰驗程朱猶謂其非而况陽明之所謂搜尋
者乎若欲除去瘧根亦只在動時隨事精察而力行静
時畧綽提撕以存養即所以漸消其根周子所謂主静
程子所謂静坐皆是此畧綽提撕工夫此是致中下手
著實處也若論致和工夫其要雖在慎獨然大學之八
條目中庸之學問思辨行皆是致和事自一身動處如
足容重手容恭之類以至順父母宜兄弟和妻子推之
至於舜之大孝文王之無憂武周之達孝仲尼之祖述
憲章上律下襲君子之議禮制度考文皆在這致和内

天地位二句

這二句依或問是以事言不是空空有此理人皆疑天
地萬物不因人之中和然後位育不知子思之意不是
説無中和之人便天翻地覆人消物盡只是日星灾變
山川崩竭人物妖異之事皆由不中不和而生故天地
本位不干其和便是位萬物本育不閉其化便是育這
二句便是洪範雨暘燠寒風應肅乂哲謀聖的道理人
又疑堯湯之水旱孔子之不得位若中和未必能位育
者不知堯湯之水旱氣數非常之變也君子只道其常
孔子之不得位則或問所云天下雖亂而吾身之天地
萬物不害其為安㤗其説明矣又或疑中和分配位育
不免支離者葢嘗思之天地位只是天下大綱都好了
故致中便能如此萬物育是天下事事都好了須致和
方能如此致中有致中之作用致和有致和之作用分
配位育確不可易非支離也大抵致和比致中較難雖
云體立而後用行然用行更難於體立後面大徳小徳
徳性問學皆當如此看學者讀這章書須想天地位萬
物育是何等氣象却在吾戒懼慎獨可以致之性道中
和是吾所得於天之理吾之所以為人者也非戒懼慎
獨不能全之可見敬字是中庸之綱領與大學一般但
大學經文未嘗明言敬字惟於各傳中微露其㫖而中
庸則首揭以示學者尤深切著明矣雖後面尚説許多
知仁勇工夫然都從這敬内做出故學者不可須臾離
道便不可須臾離敬
　按此章異説紛紛如姚江之徒合戒懼慎獨為一事
　合已發未發為一時劉蕺山以未發屬動已發屬静
　艾東鄉謂慎獨後方有中和種種訛謬今一以章句
　或問大全為主如日月出而爝火熄
　講家皆以天命率性分貼中和按朱子文集内胡季
　隨嘗以此為問朱子答曰詳程先生説率性文義恐
　不如此又答黄子耕曰道與性字其實無異但性字
　是渾然全體道字便有條理分别之殊耳依此二條
　則性道不可分貼中和矣然今章句仍分貼愚嘗思
　之未發之時條理未嘗不具於渾然之中而斯時但
　見其渾然而已故亦可以天命之性專屬之已發之
　時渾然者未嘗不寓於條理之内而斯時但見其條
　理而已故亦可以率性之道專屬之
　第四節雲峰胡氏云上文言君子主敬之功見人心
　之於道不可離此言性情之徳又見道之在人心本
　不可離也今講家多主此説然却未確道在人心本
　不可離論理固然然此節是推原道不可離之故非
　謂道本不離人也

仲尼曰君子中庸章

這一章見天下人品只在中庸中庸工夫只在一敬子
思於前章發明中和之義這箇中和合言之只是一中
這箇中是極平常的道理故謂之中庸然雖是平常而
君子小人之分全在乎此故復引仲尼之言以明之謂
天下之所共尊者君子而君子無他能體此中庸而已
静焉而無所偏倚也動焉而無過不及也平常之理無
少或虧這便是君子天下之所共惡者小人而小人無
他不能體此中庸而已静焉而不勝偏倚也動焉而不
勝過不及也平常之理全與相反這便是小人可見這
個中庸闗係人品如此然是中庸也命於天禀於性固
人人所共有亦人人所固有何以君子獨能體之何以
小人則反是此其分塗處在敬肆而已君子之所以中
庸者只是敬葢其静也戒謹不睹恐懼不聞有君子之
徳矣而其動也又兢兢焉惟恐其動而差也必審其時
之所宜而小心出之人見其變通隨時者皆其臨深履
薄而斟酌焉者也小人之所以反中庸者只是肆葢其
静也不知戒慎不知恐懼有小人之心矣而其動也又
昧昧焉不顧其動之乖也一任其心之所欲而放縱出
之人見其揮霍有餘者皆其粗心浮氣所發見者也然
其所以或敬或肆者又有故焉君子惟知此理在我
故能戒懼以存養此中之體而隨時以裁處此中之用
小人惟不知有此理故不能戒謹恐懼而肆欲妄行雖
静亦動也不能隨時審中而無所忌憚動皆亂動也所
以章句又推出兩個知字猶之論語三畏章君子惟知
天命故畏天命小人惟不知天命所以不畏此知字與
致知力行之知稍異乃是為學之初先知其大槩與大
學知所先後在八條目之先者一例學者讀這章書須
知敬字是一個大闗頭能敬便是君子路上人不敬便
是小人路上人先離了小人的闗然後再去細論知愚
賢不肖過不及的病葢知愚賢不肖之過不及是在道
中畧差了些子小人之過不及則在道外去逺了
　小人反中庸不止一様有自以為中庸而居之不疑
　者亦有以中庸為不足學而敢為高論者顯叛陰違
　皆在其中總是無忌憚的人不宜泥定一等人看萬
　厯中管登之曰鄉愿似中行亦似狷而逺於狂本色
　盡掩不似小人之無忌憚無忌憚之小人似時中亦
　似狂而逺於狷本色猶存不似鄉愿之閹然媚世鄉
　愿有忠信廉潔之似而用之以媚世其格局尚小小
　人有時中之似而駕之以應世其格局則大其説亦
　通然愚意無忌憚之小人包得廣鄉愿恐只是無忌
　憚内之一種
　第二節章句兩箇又字要細看諸家説不同有以平
　時臨事分者謂君子小人平日之氣禀學問既殊而
　臨事之立心制行又别是一説也有以内外分者謂
　君子小人内而存心既有公私之分外而處事又有
　當理不當理之異是又一説也有以動静分者謂君
　子小人方其静時既有能存養不能存養之不同及
　其動時又有能省察不能省察之不同是又一説也
　此於理皆無背然蒙引淺説皆主動静言今姑從之
　小人之心静而不中猶未有事為而章句謂其肆欲
　妄行者蒙引云小人無静時所謂牿之反覆則其夜
　氣不足以存
　大全蔡氏謂此章上二句孔子之言下四句乃子思
　釋孔子之言今講家則通作孔子之言此本無可考
　但觀首章總註云其下十章葢子思引夫子之言以
　終此章之義則通作夫子之言正朱子之意也

中庸其至矣乎章

這一章是言中庸之道非特小人反之而衆人亦鮮能
之以起下章之義夫子開口讚歎中庸却只用一至字
見得中庸是個恰好的道理增一分不得減一分不得
的這個是萬世不可移易之理宜常行於天下且又是
人之所固有初非髙逺難行之事但人之生不能無氣
禀物欲之拘蔽惟賴有教以裁其過引其不及然後能
復歸於中自世教之衰人不知其為性之所固有而氣
禀物欲日益用事初焉拘於氣禀猶覺有不安者久之
且忘乎其為氣禀矣初焉蔽於物欲猶覺有不安者久
之且忘乎其為物欲矣過者不自知其過見有偶蹈夫
中者反以為鈍不及者不自知其不及見有偶企夫中
者反以為迂在上者不能舉之於上而政日乖在下者
不能舉之於下而學日漓葢其所由來者非一朝夕矣
有主持世教之責者可不思所以興起而挽回之使鮮
能者皆可能乎這一節能字與下章鮮能知味不能期
月守中庸不可能性聖者能之以至果能此道矣至誠
能盡性能經綸大經至聖能聰明睿知諸能字脈絡皆
貫通學者讀這章書須要用力去變化氣質掃除物欲
必求至於中庸而后止不可自謂曾用過幾分敬謹工
夫幸免於小人足矣即稍有過不及亦不妨事吾人學
問過了小人一闗又須要過衆人的闗過得衆人的闗
方成得箇人下文知愚賢不肖皆所謂衆人皆非吾住
足之處
　按章句世教之教與修道謂教之教皆通上下而言
　民即人也易曰君子辨上下定民志民字亦兼上下
　言

舜其大知也與章

這一章承上章言道必能知而後能行舉大舜正以見
能擇之知問察隠揚則非知者之過執兩用中則非愚
者之不及問察隠揚是不自用而取諸人執兩用中是
在吾之權度精切不差不自用而取諸人與孟子舍己
從人話頭不同孟子言取善之公此則言擇善之精好
問好察要看得好是由大知而能問察抑由問察而知
益大蒙引曰聖人固無不知然亦有未知者如孔子問
禮問官之類若曰己知而復問則是偽也聖人無偽朱
子曰雖淺近言語莫不有至理寓焉人之所忽而舜好
察之非洞見道體無精粗之别不能然也皆説得極明
隠惡見其廣大揚善見其光明葢聖心有善無惡善與
善過自不覺其揚善與惡遇自不覺其隠而又知天下
之善鼓舞之而愈出遏抑之而遂阻尤不能不揚天下
之惡其初本善其終可歸於善其一時雖蔽於惡而其
善者未嘗不存於中激之則遂成其為惡隠之則漸復
其舊尤不能不隠此正聖人聰明之用非第可見其心
之純粹忠厚也執兩用中内有孟子若決江河沛然莫
禦氣象兩端謂衆論不同之極致是舉首尾以該其中
間不止兩而已衆論不同皆是善其惡者已隠而不宣
這個兩端是最難擇的各有一種道理各有一種學術
其是非在毫釐之間其得失在幾微之際舜則洞燭其
所以異同之故雖同在揚之之例而當取則取無一毫
游移當舍則舍無一點含糊斟酌盡善而中見焉如一
論厚薄也極厚之説是則以極厚者為中極薄之説是
則以極薄者為中厚薄之間是則以厚薄之間者為中
如一論大小也極小之説是則以極小者為中極大之
説是則以極大者為中小大之間是則以小大之間者
為中他可類推或獨用或並用或合用或分用無不適
宜在人發之為邇言在舜用之皆元徳以此治民所以
成四方風動之化然則知者不必求之過也如斯而已
足為舜愚者不可不及也必如斯而後可為舜天下有
大知如舜者而道其行矣夫學者讀這章書要知人之
學問不可不虛心不虛心則自以為是而不能集益又
不可不細心不細心則漫無主張而不能揀擇雖舜之
地位非可驟到苟能虚心細心則聰明日開一日學問
日進一日安在其終不可幾也顔子曰有為者亦若是
斯言豈欺我哉
　按或問以問察隠揚為非知之過以執兩用中為非
　愚之不及此是論其大綱如此其中又各自有過不
　及今講家便以此議或問則謬矣

回之為人也章

這一章是承上章言道既不明必仁如顔回然後道可
明也在夫子口中擇守並重在子思引來則重在能守
一邊大抵中庸之理是最難擇的亦是最難守的人稍
有志於學誰不思擇亦誰不思守然氣稟囿於中物欲
擾於外非為所蔽而不見則為所惑而不定故有終身擇
而終身不中庸者矣非牽制之而使不得前則引誘之
而使不能却故有終身守而終身失中庸者矣此人之
所以多或過或不及而道常晦於天下也若回之為人
識足以超出乎氣禀物欲之上力足以戰勝於氣禀物
欲之間其一生工夫只是能擇能守能擇即博文事能
守即約禮事中庸常伏於幾微之間舉世所不能見者
而回能見中庸常介於疑似之際舉世所不能㫁者而
回能斷有時以無過為中庸者回則知其不可過有時
以無不及為中庸者回則知其不可不及氣禀不得而
蔽物欲不得而惑其能擇乎中庸如此中庸當利害得
失之際人所易屈也而回不屈中庸當紛華盛麗之交
人所易動也而回不動既知無過者為中矣則力抑之
而不使過既知無不及者為中矣則力進之而不使不
及氣稟不得牽制物欲不得引誘隨擇而隨得者隨得
而隨守其拳拳服膺而弗失有如此此葢夫子教以博
文約禮而見其至明至健實能盡博約之功故深喜而
歎之歟而子思引此則以為道必如是而後可明與前
章之引大舜後章之引子路同一例也學者讀這章書
要知擇守工夫缺一不可後半部中庸言明善誠身言
博學審問慎思明辨篤行大學言格致誠正修孟子言
知言養氣都是擇守並言須將這兩件工夫猛力去做
勿為氣禀物欲所阻撓自然其進不可限量今人不如
顔子不是顔子不可學只是不能如他這様擇守
　此章與舜其大知章相對只重知行之分大全朱子
　以安勉分看雲峰以窮達分看俱是餘意非正講
　雙峰饒氏云每得一善則著之心胸之間而不失不
　是只守一善講一善最明明季講家欲將一字作一
　貫之一看大謬
　擇乎中庸則非知愚之過不及服膺勿失則非賢不
　肖之過不及或問却以擇乎中庸為非賢者之過服
　膺勿失為非不肖之不及或問是專以行言

天下國家可均也章

這一章大意謂中庸不可能必如後章所言之勇乃能
之耳與前引舜回二章一例不可能不是言道之不可
能乃是歎人之不能此道也中庸非於三者之外别有
一理三者無過不及即是中庸如管仲之一匡天下晨
門荷蕢之果於忘世召忽死子糾之難則非中庸若堯
舜之治泰伯之讓比干之死即中庸也章句云三者亦
知仁勇之事據大全陳氏之説則可均似知可辭似仁
可蹈似勇據蒙引之説則三者又各自有知仁勇此二
説不相悖葢合言之則三者各有知仁勇分言之則可
均似知可辭似仁可蹈似勇章句又謂非義精仁熟而
無一毫人欲之私者不能及此即下章所言之勇也無
一毫人欲之私即承義精仁熟而言義不精則將錯認
人欲作天理仁不熟則天理或牽制於人欲下章四個
强哉矯俱包此意在内學者看此章書必須玩味下章
方知中庸不是真不可能的然所以必先説此章者要
人知中庸是一箇至難的方纔知下章之强必不可少
今且就中庸之難處細細體會假如吾輩遇一件事去
處分不是過便是不及或過於剛或過於柔或過於厚
或過於薄以至豐儉煩簡語默張弛種種易偏如何得
恰好即這件事處得恰好了那一件事來照依這件事
處之又差了即同是這件事今日處分得恰好明日照
依今日處分又差了如夏葛之不可用於冬渴飲之不
可用於饑不是見不真便是立不定不是囿於氣稟便
是溺於習俗不是蔽於私意便是累於私欲真個是不
可能以顔子之資禀尚且云仰之彌高鑽之彌堅瞻之
在前忽焉在後也只為這個中庸是難能的而况中人
以下乎知道他這様難便當思如何方能見得真如何
方能立得定如何方能不為氣禀習俗做主如何方能
不為私意私欲牽制若非下章之强安能到得所以子
思緊將夫子告子路之言述於此章之後其指示學者
之意可為深切著明矣更有一説明季講學家惡當時
之多鄉愿往往謂中行不易學恐其流入鄉愿不如且
學狂狷狂狷雖有病痛然却不失聖門氣味是因中庸
不可能便不去求能也此大不然當日聖門狂狷皆是
學中行者也學中行不成仍舊是一狂狷若主意只要
做狂狷其病有不可勝言者矣千古聖學只有求中一
法
子路問强章

這一章承上章中庸不可能言必如夫子告子路之强
然後中庸可能中庸之所以不可能者只是不强不强
不但是懦弱有血氣之剛而無徳義之勇便算不得强
子路平日夫子以好勇過我儆之以兼人抑之以不得
其死戒之以暴虎憑河責之其病痛正在血氣用事此
處問强便見其習氣融釋未盡猶然行行氣象也夫子
以三端問之猶之子張問達而先詰之曰何哉爾所謂
達者南北之强氣質之偏也而强者學問之正所
以變化其氣質也寛柔以教與誨人不倦不同不
報無道與犯而不校不同寛謂不拒人而皆有以
教之故註謂之含容柔謂所教者不强其從故註
謂之巽順此不是中道如夫子不憤不啟不悱不
發而又有不屑之教誨彼皆不管而一於寛柔不
報無道不論當報不當報亦非中道如夫子云以
直報怨禮兄弟之讐不與共國父母之讐不與共
戴天彼皆不管而一於不報此其人皆自以為能忍
人之所不能忍乃天下之大力量也而不知其囿於
風氣也此君子是泛言與下文和而不流之君子有
别居之是以其强自處非居其地也衽金革之衽是
借用字有習而安之意人以為危者彼以為安也衽
金革不定是用兵乃借以狀其樂禍之情死而不厭
亦非必定死言其雖至死而不悔也如後世游俠刺
客之徒皆是此其人自以為能為人之所不能為乃天
下之大力量也而不知其囿於風氣也章句於上節則
曰君子之道於此節則曰强者之事有彼善於此之意
然要之皆為風氣所束縛桎梏不能自脱雖自負為强
由成徳之君子觀之則皆天下之至弱者耳非學者所
當强也學者所當强則亦學君子而已君子之强在理
不在氣在以理自勝不在以氣勝人故有時與人同是
謂和和則易流而君子不流此理不可奪也有時與人
異是謂中立中立則易倚而君子不倚此理不可奪也
以至處窮處達境不一而君子之不變則一此理無之
而可奪也就其知之明則謂之能擇而非如是之强則
不能擇就其行之力則謂之能守而非如是之强則不
能守義至此然後精仁至此然後熟豈南北之强所可
同日而論哉中庸之不可能者必如是而後可能也此
中和與首章中和深淺不同故蒙引云和與中立字輕
與下文國有道國無道一例强處全在四不字上又曰
中立者無依而獨立也此中字淺與中庸之中不同中
立猶未是强必至於不倚乃為强也又曰和者柔徳也
中立者剛徳也皆説得最明明季講家有謂此中即無
過不及之中者謬矣又有謂和而不流者和而不一於
和同而能異也中立而不倚者中立而不一於中立異而
能同也此説蒙引已辨其非謂其太拘於對偶况朱子
或問講不倚之義専以獨立不仆言與蒙引所謂伯夷
孔子舉世非之而不顧意同又何必立異也不變塞章
句謂塞未達也明季講家有以塞為韜斂晦藏不自表
暴之意者大謬又有以不激不隨為不變未達之所守
者亦未盡陳幾亭曰不變塞非處通顯之地不改寒素
風也若然一楊綰耳何當於中庸之强哉葢致主匡時
君子塞時之素心其用也必堯舜君民如伊尹之於湯
此之謂不變以幾亭之説推之則不變平生之所守亦
是此堯舜君民之念百折而不磨不但不諂屈己也學
者讀這章書須要辨别血氣之强與徳義之强如南之
以忍勝人北之視死如歸亦能不以富貴貧賤移易其
心其力量儘好然不得為君子之强者彼所守者氣也
若君子平平常常只是於天理上立得脚定便為成徳
之人繼往開來使中庸之統不絶於當世者必歸此等
人故血氣之强不可有徳義之强不可無
　或疑南方之强是黄老學問此亦不必限定黄老固
　是南方之强而南方之强不必皆黄老黄老以屈為
　伸却有機械只是南强中之一種
　明季講家以和不流為處衆之道中立不倚為持己
　之道大全蒙引俱無此説看來處衆亦有和處有中
　立處持己亦有和處有中立處不必如此分
　大全朱子以四者為能擇能守後事似與章句不同
　然必能擇能守而後進於强亦必有如是之强而後
　可為真能擇真能守朱子之説固未嘗矛盾也

素隠行怪章

這一章因上數章分言知仁勇以為入道之門至此合
言以結之自民鮮能久矣至此只如一章民鮮能與惟
聖者能之正相照應前言道之不明不行由知愚賢不
肖之過不及然未詳言賢知之過如何愚不肖之不及
如何此章言素隠行怪便是賢知之過遵道而行半塗
而廢便是愚不肖之不及至舜之知回之仁告子路之
勇合之便是此章之聖大抵道厎於中盡於聖聖只是
中之至夫子雖不敢以聖自居然必揭出一個聖者見
天下只有一條正路猶孟子言法堯舜而已矣素隠朱
子謂如戰國鄒衍推五徳之事後漢讖緯之書便是行
怪三山陳氏謂如於陵仲子申徒狄尾生之類是也此
隠字是隠僻之隠是常道之外者下章費隠是隠微之
隠乃常道之中者蒙引謂一邪一正字同而義不同最
是言後世有述則當世可知時解謂後世聖逺言湮故
易惑此近鑿這種人能知人所不能知能行人所不能
行似猶愈於半塗而廢者然過猶不及彼所謂人不能
知且行者皆人所不必知不必行者也遵道而行半塗
而廢章句謂此其知雖足以及之而行有不逮大全朱
子則曰半塗而廢是其知處不親切故守得不安稳互
相發明半塗而廢與孔子所謂畫孟子所謂進鋭退速
其病不同及其歸亦一而已這一種人亦是學問中人
所以謂之君子然究其歸是亦愚不肖也故雲峰胡氏
謂此君子是泛言與下文依乎中庸之君子以成徳言
者不同隠怪是失之過半塗而廢是失之不及各是一
病時説有謂半塗而廢是好竒之心所使終歸於隠怪
者非也若隠怪之中又自有過不及之病如尾生之信
則失之過如黄老之清浄則失之不及然本文之意則
總謂之過也吾弗為之吾弗能己只是言道之所在吾
弗敢過道之所在吾弗敢不及即學不厭之意至誠無
息是朱子推言之非夫子口氣既言弗為弗己又舉君
子言之者葢言彼一過一不及皆非吾所安吾之所學
者其惟君子乎君子即聖者聖非吾所能及然不敢不
勉這一節雖若歉焉不敢自居實有必欲到此地位之
意猶孟子言乃所願則學孔子也勿竟推開依與遵不
同存疑謂依是出於自然不着力遵則着力也最明依
乎中庸句依註緊與素隠行怪對照中庸雖兼無過不
及然此却只對過一邊説遯世不必是避世只是與世
相違如天山之相望而不相親不悔不但是不改操亦
不動念又不見有心把持道在我自忘顯晦高中元曰
言遯世又言不見知者葢身遯而名猶彰彼好名者猶
能甘之惟身既遯人又不知乃人所甚不堪者顧涇陽
云不悔與人不知而不愠有辨愠者是已而非人悔者
狥人而忘己不愠自反之至也不悔自信之至也然遯
世不見知聖人止不悔而已老子謂知我者希則我貴
矣多了我貴一層意思便非皆説得最有味遯世不見
知句依註緊與半塗而廢對照處窮如此則處達可知
時解有謂依中庸句當與素隠遵道二句應遯世句當
與有述半塗二句應其説甚謬與章句相悖雙峰饒氏
又謂依乎中庸未見其為難遯世不見知而不悔方是
難處將二句强分難易蒙引淺説因之遂謂必至遯世
不悔方是知盡仁至皆非章句意能依自能不悔所謂
既無虛假自無間斷也何難易之可分哉註中知之盡
數句總承上來不專承不悔説唯聖者能之勿説得太
高聖只是盡其性之所固有人自不能如聖耳弗為弗
己求至於是而已學者讀這章書要知天下道理止有
一箇中中到極處便是聖天下更没有兩條路可走只
皆因氣拘物蔽非過則不及遂做成一個世界不但素
隠行怪與半塗而廢互相飛刺就素隠行怪中又自有
許多様不同半塗而廢中又自有許多様不同總之皆
離乎中而已聖賢千言萬語只是要人尋這個中須是
以戒慎恐懼之心做知仁勇的工夫以聖為中之的求
其必至於是切不可被氣禀物欲做主走到那兩路上
去
　按末節與弗為弗己對看是安勉之分與隠怪半塗
　對看是中不中之分此章正意重在中不中上

君子之道費而隠章

這一章言道無不在以申明不可離之意所以歸之君
子者以君子為能不離乎道也其實章内只就道言不
就君子身上言費而隠講家謂子思因素隠之徒求道
於虚無寂滅故特指而言之曰君子之道非徒隠也乃
費而隠也此説似是而非中庸之作為知愚賢不肖之
過不及而作也豈專為素隠一流哉費隠皆就理言不
可認氣為費認理為隠自夫婦之愚以下皆就費言而
隠即在其中夫婦之愚不肖是夫婦中愚者不肖者愚
不肖所知能如事親敬長之類聖人所不知不能朱子
曰人多以至為道之精微處若精妙處有所不知不能
則與庸人何異至乃是道之盡處不知不能是不緊要
之事又曰夫婦之與知與能是萬分中有一分聖人不
知不能是萬分中欠一分皆説得至妙天地之大以道
言不以形言聖人也盡不得天地也盡不得是語其大
而其大無外莫能載也愚不肖所知所能即是是語其
小而其小無内莫能破也何等様昭著何等様活潑故
復舉鳶魚之詩申言之鳶魚之飛躍氣也當飛當躍者
道也是隨舉一物皆可見道不可泥在鳶魚上林次崖
嘗推言之曰日月星辰風雨露雷一鳶之飛也水火土
石山川動植一魚之躍也自人言之大而君臣父子小
而起居食息幽而暗室屋漏顯而宗廟朝廷亦一鳶魚
之飛躍也自此章言之夫婦之能知能行此鳶魚也聖
人天地之不知不能此鳶魚也此理流行天地間真隨
處充滿無少欠缺亦無滯礙堯之則天以此則也舜之
無為而治以此治也周公之制禮作樂以此制作也夫
子之一貫貫此也顔之簞瓢樂此也點之瑟見此也孟
子之必有事程子之主敬所以求乎此也要如此推開
看方妙子思謂之察程子又謂之活者何也使道有一
處不到則微而不著滯而不活矣道則無處不在豈不
察甚豈不活甚潑潑地是贊其活也末節章句謂結上
文造端夫婦結夫婦與知能及語小莫能破察乎天地
結聖人不能知行及語大莫能載而鳶魚一節兼大小
言者亦總結在内這造字察字都不是用力字講家有
欲將末節作君子體道之功者非也下數章方就君子
所以體道者言之此章則皆就道體言耳今日學者看
這章書總要曉得道無處不在何處可容吾放肆何處
可容吾怠惰真所謂昊天曰明及爾出王昊天曰旦及
爾游衍雖欲頃刻離之而不可得知其造端夫婦則隠
微之功不可無知其察乎天地則擴充之功不可無須刻
刻體認處處檢點方不負子思一㸃喫緊為人之意
　此章所謂大即後所謂洋洋所謂大徳敦化也即前
　所謂中所謂天命之性也此章所謂小即後所謂優
　優所謂小徳川流也即前所謂和所謂率性之道也
　大是萬物統體一太極小是萬物各具一太極大處
　有費隠小處亦有費隠大全雲峰胡氏及蒙引皆以
　隠為天命之性費為率性之道此未是存疑不主其
　説朱子語類亦嘗辨之云不當以中為隠以和為費
　又有謂隠即莫見乎隠之隠此與看作索隠之隠者
　同一謬也莫見乎隠之隠以心言費而隠之隠以道
　言索隠之隠是常道之外者費隠之隠是常道之内
　者何得牽合
　章句謂末節是結上文而或問中所謂夫婦之際隠
　微之間一段又却似就工夫言故時文多淆惑不知
　或問是就言外説不得以此亂章句正㫖

道不逺人章

這一章因上章説道如此其費恐人以濶逺求道故言
道不逺人朱子曰道不逺人三句是一章之綱下三節
是解此三句然緊要處又在道不逺人一句葢此道常
昭著於日用常行之間初無高逺難行之事若欲離人
事而求之高逺便非所以為道所謂道在邇而求諸逺
也自伐柯以下章句取張子正蒙之言分三節各自一
意近日講家俱謂三節相承重在違道不逺一句而伐
柯一節則為忠恕發端丘未能一節則詳言忠恕之事
此非章句意葢論道理則忠恕子臣弟友皆相貫通但
夫子立言之意一則以治人言之一則以愛人言之一
則以責己言之每節各言一事不當牽合故大全雲峰
胡氏及淺説皆依章句截然作三事看學者不當從晚
近之説而輕議章句也君子以人治人史氏謂猶云君
子以在己之道自治其身此於理固無礙然治人就教
人言章句甚明不必立異史氏又謂章句之所謂衆人
非庸衆之衆雖堯舜之聖亦衆人中之人耳改非畧改
而不必至於至善之謂若畧改而即止則孝不必十分
孝忠不必十分忠皆可止耶雖堯舜之孝亦不逺人之
道耳孝未至於堯舜便是為子之道未盡而雲峰胡氏
則曰以衆人望人不敢遽以聖人責人也二説似不同
然雲峰所謂不敢以聖人責人者不敢以聖人之大而
化者責人耳若至善恰好處則是衆人之所能知能行
者豈有不至於此而遽止之理雖曰因上章之言極其
廣大故就篤實處言之而非為拙工改廢繩墨也二家
之説原不相礙改而止亦非止而不教只是至善恰好
無可增損若提撕警覺則固無止時也論語中庸言忠
恕不同論語是聖人之忠恕中庸是學者之忠恕恕之
熟者方是仁乃張子謂以愛己之心愛人則盡仁何也
蒙引曰謂之盡仁者即孟子所謂求仁莫近焉之意施
諸己而不願亦勿施於人止是恕而章句謂是忠恕之
事者朱子曰忠恕二字離不得方忠時未見得恕及至
恕時忠行乎其間子臣弟友大全或問蒙引淺説皆主
夫子自己之子臣弟友言不是汎説葢夫子雖未嘗為
君而有臣然古人君臣字多通用凡卑之於尊僕隷之
於主皆有臣義自庸徳下有主君子之道言者有謂是
孔子自責自修之事者蒙引云慥慥贊美之詞不應夫
子自言而自贊美今當斷自庸徳之行以下為正言君
子之道謂己之所未能者皆君子所已能而自勉之意
則在言外以子臣弟友之事體之於身者庸徳也庸徳
則行之而踐其實無虚飾也以是道而責之於人者庸
言也庸言則謹之而擇其可無虚詞也庸徳易至不足
况愈行則愈見不足有不足則不敢不勉庸言易至
有餘况愈謹則愈見有餘有餘則不敢盡謹之至
則是其言也兢兢顧其行而惟恐其不符行之力則
是其行也兢兢顧其言而惟恐其不逮此二句是承
上文意而衍之非又深一層正所謂慥慥也三節各
就一事言不相蒙而皆以見道不逺人之意彼素隠
行怪者不知此而日求之荒唐虚渺則雖曰治人也
適以亂之而已雖曰愛人也適以害之而已雖曰自
責也適以自棄而已即有志於聖人之道而不知於
庸行之常漸次求之遽希乎聖神之域亦非所以治
人愛人責己也讀這章書可見道不外人倫日用之
間人之所以為人全在乎此不可須臾離今日學者
病痛不在逺人只患在於當知當行之道不肯去篤
實用功全被氣禀物欲做主是將不得為人豈但
逺人而已切宜猛省
　此章以費之小者而言而總註謂丘未能一者聖人
　所不能此句要看得好此是就小處看亦有聖人所
　不能雖借前章之語而實與前章不同勿泥看

君子之道辟如行逺章

這一章言進道之序自道不逺人章至此乃是一步緊
一步雙峰饒氏謂其迤邐放開者謬葢道不逺人章因
上章説得濶了故特説個人字則已切矣然曰人則見
在未來皆人之所當盡也故又説個位字則益切矣然
曰位則髙卑逺邇皆位之所有也故此章又説個自邇
自卑則愈切矣合諸章看子思一叚喫緊為人之意何
等細密君子之道道字即道不逺人之道存疑謂是進
為之道與大學之道道字一例看者非行逺自邇登髙
自卑方言進為之道或問甚明髙卑逺邇明季講家俱
云未達即是卑邇既達即是髙逺髙逺即寓於卑邇之
中卑邇之外無行逺登髙之道此説不是依此則似以
髙逺屬隠卑邇屬費玩後章總註云此前三章以其費
之小者言則知此章髙卑逺邇俱當就費上説夫婦所
與知與能者卑邇也天地聖人所不能盡者髙逺也且
并不必説到天地聖人所不能盡葢此章因上章説個
位字而位之内有髙卑逺邇之不同故又以其序言之
則此髙逺只是位内之髙逺䝉引云自知之始而漸至
於知之盡自行之始而漸至於行之極自戒懼而約之
以至於至靜之中無少偏倚而其守不失自謹獨而精
之以至於應物之處無少差謬而無適不然又如始於
灑掃應對而終於窮理盡性始於齊家中於治國而終
於平天下皆行逺自邇登髙自卑之類也存疑曰理無
逺邇髙卑自人之所見而有不同此皆説得極明然則
以兄弟妻子為卑邇父母為髙逺何也葢人子之事父
母固在妻子兄弟之先然使不能聚一家之歡心以事
其親父母如何肻順故以此為行逺自邇登髙自卑之
一事在詩意本云雖妻子好合如鼓瑟琴必兄弟既翕
而後和樂且耽則是兄弟真能宜室家樂妻孥者也因
兄弟及妻子子思引來乃以和兄弟宜妻子對言之兄
弟既翕和樂且耽則是能宜爾室家矣妻子好合如鼓
瑟琴則是能樂爾妻孥矣此斷章取義也和之宜之不
要看粗了修身刑家潛孚黙感非盡格致誠正之功者
難言之暗室屋漏有一愧怍焉不能宜而和也夫順父
母宜兄弟和妻子皆庸徳耳皆素位中所當然耳然髙
卑逺邇之不可紊如此則庸徳之中猶不可不循其序
也況欲求之庸徳之外哉素位之中猶不可不循其序
也況欲求之素位之外哉學者讀這章書要知聖賢學
問最怕是躐等凌節夫子一生自十五志學至從心不
踰步步有次序教顔子博文約禮必循循善誘天下没
有無次序的學問但有一説髙逺固必自卑邇然卑邇
工夫不是容易做的須時時戒謹恐懼臨深履薄人一
己百人十己千方能得力若少有疎忽便成病痛這卑
邇處便阻住了

鬼神之為徳章

這一章重在誠字自道不逺人以下三章因上言費隠
而指其切近者以示人恐求道者之鶩於廣大也此章
又因上言費隠而指其真實者以示人恐求道者之飾
於虚偽也故此章誠字乃一篇之歸宿其以鬼神言之
者葢道不離乎形氣前以鳶魚言道即物之形以見道
也此以鬼神言道即物之氣以見道也這鬼神二字與
論語季路問事鬼神之鬼神不同論語鬼神是耑指天
神地祗人鬼言這個鬼神是統言天地間氣之靈處凡
天地之春夏秋冬人身之語黙動靜無非鬼神章句恐
學者求鬼神於杳㝠故引程子之言曰鬼神天地之功
用而造化之迹也又恐程子之説未見鬼神是隂陽之
二氣故用張子之説繼之又恐張子之説未見二氣之
良能實一氣之屈伸故又以一氣貫之二氣以隂陽之
對待者言一氣以隂陽之流行者言鬼神之為徳猶云
中庸之為徳猶云鬼神之為鬼神侯氏以鬼神為形而
下鬼神之徳為形而上非也盛處在下節體物而不可
遺上或謂必合視不見聴不聞始見其盛非也葢此章
雖兼費隠然隠字乃帶言之仍重在費大抵費隠二義
在第十二章本竝重自道不逺人以下八章皆重言費
至下半部言天道人道乃漸歸重於隠葢下學上達之
義也體物與生物不同體字該生死隂陽一合而物以
之始始者神之伸也隂陽一散而物以之終終者鬼之
歸也自體物不遺以上所言鬼神甚濶自使天下之人
以下方是就無所不包之鬼神中提出所當祭之鬼神
言之見鬼神隨祭而隨在流動充滿發見昭著所謂體
物而不可遺者可驗如在其上如在其左右不是恍惚
無定之意乃是言其無處不是鬼神此鬼神則是季路
所問之鬼神神之格思之神亦是此類之神但不就祭
祀言耳此四節言鬼神之無不在即是言道之無不在
章句雖止就隂陽言而所指則道也末節乃歸結於誠
曰夫鬼神不見不聞微也而乃體物不遺若是其顯而
不可揜何哉葢以其實有此理其來而伸者隂陽之合
也則實有是合特其合也無形與聲耳其往而屈者隂
陽之散也則實有是散特其散也不可得而見聞耳此
其所以能始乎萬物終乎萬物而不可揜也鬼神體物
誠體鬼神大全䝉引存疑皆言首節鬼神之盛未以誠
言此節乃推原其所以盛明季講家謂首節鬼神之徳
即指誠言此節是申贊其盛不是推原其所以盛此誤
也這誠字是中庸第一個誠字子思既於此發其端至
下半部乃極言之葢非誠則中庸三達徳五達道皆虚
學者讀這章書須省察身心不可使有一毫不實真積
力久到至誠地位則三達德五達道一以貫之矣至誠
不是一時可到而誠的工夫則今日就要做起所謂七
年之病求三年之艾苟為不畜終身不得矣切宜猛省
　此章鬼神固不耑以人物之魂魄言然人物之魂魄
　亦在其中學者所不可不知程朱之論謂人物氣聚
　而存氣散而死氣之精英為心心亦有散時但纔死
　散未盡所以有祭祀之禮王陽明謂心無生死與程
　朱所見不同髙忠憲甚宗朱子而此説則同陽明謂
　豈有賢愚善惡同歸於盡者此皆涉於釋氏輪迴之
　説陳幾亭嘗論之曰人死而有不滅者存以為必有
　則古今遞積日増一日矣以為必無則伯有之事甚
　衆葢大徳無聲臭而長存強厲不遽散昏䝉衰朽之
　人應時散耳斯言近似然須知大徳亦非有意長存
　只知有至誠無妄所謂生我順事没吾寧也長存其
　自然之驗耳若冀其長存而求之虚無寂滅即幸而
　存亦與強厲不遽散者等耳非君子正誼明道之學
　也
　松陽講義卷二
欽定四庫全書
　松陽講義卷三
　　　　　　　　　　贈内閣學士陸隴其撰
舜其大孝章

這一章同下二章皆是由庸行之常推之以極其至乃
費之大者而這章則就徳之動天者以見其大也不是
説必如此然後為孝要見得如此亦不過完得一個孝
極古今不常有之事皆是孝中所有可見庸徳之分量
無窮無盡夫子恐人將孝字看小了有一二分徳行便
自以為能顯親有些小爵祿便自以為能尊親養親畧
畧光前裕後便自以為能慰親心故不覺深致歎於舜
曰舜其大孝也與葢言孝之量本大惟舜能全乎其量
此一句是綱下五句是目徳為聖人其顯親之大何如
尊為天子富有四海之内宗廟饗之子孫保之其尊親
養親慰親之大何如且是尊富饗保非僥倖而得之皆
徳之所自致葢徳不大則一身之榮枯皆聽之渺茫不
可知之數徳既大則古今之盛遇皆操之夙夜宥宻之
中故大徳未嘗有求位之心也而九五之尊直可以徳
必之大徳未嘗有干禄之念也而共球之貢亦可以徳
必之名非大徳所敢要也而令聞令望必歸大徳夀非
大徳所敢祈也而期頥耄耋必在大徳自古之有徳者
皆然而舜其彰明較著者矣不觀生物之天乎生物者
天也而物之榮落天不能主特因其材焉耳天非有心
厚之亦非有心不厚之也其材而為栽者耶栽者固有
可培之理天則因而培之培之者天而所以致天之培
者仍物也其材而為傾者耶傾者本有可覆之理天則
因而覆之覆之者天而所以致天之覆者仍物也又不
觀之周詩乎言可嘉可樂之君子其徳既宜於在野之
民在朝之人而受天禄矣而天之於王猶反覆眷顧之
不厭既保愛之佑助之寵命之而又申重之其已然者
如彼其方然未然者又如此夫詩言令徳之宜民人即
物之栽者也受祿而保佑申即天之培也天亦因君子
之材而篤之耳禄之受孰非德所自致乎故自古大德
之君受天命而為天子皆自其德必之其權不在天而
在德舜之所以為大孝者如此若使其受命特僥倖而
得之斯亦不足以為孝矣夫極宇􁂊非常之德業皆是
這孝内所有孝之無窮盡如此莫非道之費為之也學
者讀這章書要知舜是何等様孝只完得本分内事這
個原没有限量安有可住足之處須儘我力量做去終
身無一刻懈怠庶幾少盡萬分之一
　此章以德與尊富饗保證明大孝白雲許氏之説如
　此
　新安陳氏謂以理言則必然以數言則或不必然理
　者其常而數者其變也朱子或問亦如此説此皆是
　于子思本文言外之意尋繹義理有所擴充亦不可
　不知
　第二節蒙引云此亦是即舜之事而論其理如此與
　下文栽者培之同意非専就舜一人言也其曰舜年
　百有十嵗章句以證其實耳依淺説則第一第二第
　五節俱就舜説惟第三第四節泛説䝉引是

武王周公章

這一章就武王周公之孝以見道之大達孝二字是綱
善繼善述乃逹孝之實也春秋三節即所制祀先之禮
以見其善繼善述郊社節合事帝祀先之禮以見其善
繼善述葢盡倫盡制總是孝中事則總是道中事可見
道無限量逹孝依註只是天下之人通謂之孝蓋合乎
人心之所同然則人自不能不歎服與天下歸心同例
這不是空空讃歎便是合天下逺近親踈剛柔知愚之
人都化於孝中了雙峯饒氏謂達孝是承上章三逹字
而言此謬也明季講家作達權通變之達看尤謬次節
泛論孝的道理而武周在其中善繼善述功業有功業
之繼述制作有制作之繼述二善字大全蒙引存疑俱
兼守常逹變説當變通而變通固是善當持守而持守
亦是善明季講家專指變通言者總之先王之志事
只是一個道道上擴充得盡便是善繼善述註中原合
纘緒有天下制作言之不専指有天下也春秋以下亦
不是以之盡概善繼善述只舉其禮制之大者言之春
秋二節即註中所謂下文又以其所制祭祀之禮通乎
上下者言之黄氏洵饒謂下文指上章下文言此謬也
明季講家以敬其所尊為通乎上屬之春秋節以愛其
所親為通乎下屬之序昭穆節亦非盖以敬所尊愛所
親分配二節可也而以註中通乎上為敬所尊通乎下
為愛所親則誤甚矣講字又或以上節為禮備下節為
義周或以上節為時祭下節為祫祭其説皆謬上節是
事神之謹下節是待下之周須知總是一時的事祖廟
即是宗廟可以稱祖亦可以稱宗朱子或問中論廟制
最詳學者必當細玩陳宗器見于尚書之顧命篇設裳
衣見于周禮守祧之職薦時食見于周禮庖人之職註
中只是舉一以概其餘俱當深思細考宗廟之禮所以
序昭穆也此禮字専指序立之禮而言不泛指祭禮昭
穆二字亦詳于或問中陳介眉曰序者不過分别其班
次耳子姓祼將有宗祝有司之事則各以事序其無事
者列在阼階之下則序以昭穆而世次秩然此以前後
為班非如祖考以左右為别也最明時文家每多誤看
甚至如艾千子疑序昭穆皆西向大祖此是以見其讀
禮不精之過爵有貴賤然皆是貴者貴中有賤以别尊
卑也序事言辨賢而不及否盖禮諸侯嵗貢士于天子
天子試之于射宫其容體比于禮其節比于樂而中多
者得與于祭其容體不比于禮其節不比于樂而中少
者不得與于祭是則與祭之士皆賢此辨賢只是辨其
材能欲用人不自違其能非辨賢與不肖也大全許氏
兼賢否言則是論人之賢否其説稍疎旅酬下為上註
言賓弟子兄弟之子各舉觶于其長按儀禮是弟子先
自卒觶以勸其長飲非為其長者代斟酒也時文家往
往有解作斟酒者其謬誤則起于蒙引亦是讀禮不精
之故逮賤之賤指卑幼言然不必定是童子序齒是從
昭穆中序齒非泛序齒淺説云當序昭穆之時昭穆同
則論爵爵同則論齒而齒輕于爵至燕毛之時則分昭
穆以論齒而爵又不復論矣此説本蒙引如此講則序
昭穆與序齒方有分别序昭穆燕毛是同姓之事序爵
是異姓之事序事旅酬是合同姓異姓之事這兩節祫
祭時皆如此時祭時亦皆如此以言乎其禮則皆無不
備以言乎其義則皆無不周自上及下皆得盡其尊祖
敬宗之心武周所制祭祀之禮如此可見其善繼善述
矣當其時但見武周所踐之位先王之位也主祭助祭
各有其次武周所行之禮先王之禮也堂事室事各有
其典武周所奏之樂先王之樂也堂上堂下各有其節
盖于道上無絲毫欠缺即于志事無絲毫不合以此位
禮樂而敬祖考敬先王之所尊也如春秋一節以此位
禮樂而愛子孫臣庶愛先王之所親也如序昭穆一節
先王雖死矣而事之如生先王雖亡矣而事之如存孝
至此亦可謂至矣天下之人有不通謂之孝者哉這一
節註雖云結上文兩節然上兩節通上下而言這一節
専就武周身上言畧有不同此以上是就其祀先之禮
觀之其孝已如此况其所制祭祀之禮更不止于此總
而言之有郊社之禮焉有宗廟禘嘗之禮焉郊之禮惟
天子得以行之以事夫上帝也社之禮則通上下行之
以事夫后土也宗廟之五年一禘惟天子行之以祀其
先也宗廟之三月一嘗則通上下行之以祀其先也這
郊社禘嘗之禮其義至為深逺當時武王周公體道工
夫到極至處真見是道察乎天地所以能制得這個禮
這不是容易的人若能明得亠個禮義則其識見便與
武周一様其力量便與武周一様這便到一貫地位了
天下更無難事治國有不如示諸掌乎武周制作之妙
如此所以謂之善繼善述所以謂之達孝今人未能到
這個地位縱或有些好處不過是道中之一支一節以
視武周聖人真不啻有霄壤之别何得便自畫學者讀
這章書須先將這個大規模存在胸中却先從卑邇處
做起由順父母宜兄弟和妻子漸漸擴充去不到極至
地位决不肯歇手庶幾有個長進的日子若先自己放
倒便終身不能見聖人藩籬子思所以言道之費必推
論至此指示學者之意深矣切不要作武周論贊看過
了
　春秋二節俱兼時祭祫祭明季講家以上節為時祭
　下節為祫祭皆謬上節是事神之謹下節是待下之
　周總是一時事祖廟即宗廟可稱祖亦可稱宗又有
　以敬其所尊為通乎上層春秋節愛其所親為通乎
　下屬昭穆節亦非盖以敬所尊愛所親分配二節可
　也而以註中通乎上為教所尊通乎下為愛所親則
　誤矣
　一説謂不言后土者省文也註中極明時文生出地
　統于天陰統于陽之類殊為可笑郊之説有主分者
　有主合者有謂祭社亦是社者三説主分者為長余
　初主社之説説未是
　郊社禘嘗自先儒鄭康成王肅各持一説紛紛爭論
　互有是非總折衷於朱子而已學者欲知其詳宜先
　求之三禮註疏而以朱子之説㫁之然朱子亦間有
　未定之論如此章大全朱子取五峰無北郊之説恐
　北郊不可謂無此章偶言社而不及北郊耳通考呉
　氏􁂧之説最明

自誠明章

這一章是下十二章之綱領見天道人道始分而終合
子思葢深有味乎前章天道人道之言將分知行分天
人觀之而此章先統知行統天人觀之謂夫不能盡同
者氣質之禀不可限量者學問之功有一種人徳無不
實而明無不照此自誠而明也是其氣質純粹所性而
有者乎即所謂誠者也有一種人先明乎善而後能實
其善此自明而誠也是其氣質不能不稍有駁雜由教
而入者乎即所謂誠之者也此其從入之途不能不異
然及其成功一也以性而有者言之誠便明矣其於此
理固無少虧欠以由教入者言之能明理則可至於誠
矣其於此理亦無少虧欠所不同者遲速之間耳而豈
有異哉兩個則字雖上一則字意緊下一則字意慢然
總是决辭學者讀這章書要知子思意思全歸重人道
上自古聖人從這一路做成者多生知安行者能有幾
人今日我輩所以未得為聖人只是不能博學審問慎
思明辨以求明篤行以求誠耳不是聖人不可學努力
努力
　兩箇自字淺説云自夫徳無不實明無不照者言之
　則謂之性自夫先明乎善而後能實其善者言之則
　謂之教明季講家皆如此説葢以誠明二字無節次
　非由此至彼也然大全葉氏謂自誠而明自明而誠
　與淺説不同似亦無礙但不可認誠明二字有節次
　耳
　大全朱子云此性字是性之也此教字是學之也與
　首章天命謂性修道謂教二字義不同説得極明明
　季講家必欲混而一之真屬怪事
　末二句大全三山陳氏雙峰饒氏淺説俱作成功則
　一看獨存疑謂下二句只是申上二句無成功一也
　之意此不可從

其次致曲章

這一章是以誠之者之仁發明人道然章内仍兼知行
言葢行必本於知知行原不相離也承上章言至誠盡
性恐學者道是性只至誠能盡不知性本人人固有亦
人人能盡雖不能一時即盡無不可漸次而盡只看用
力何如耳故開口説一句其次致曲是教人用力於性
之方其次註謂通大賢以下葢非一種人人之氣質昏
明强弱固萬有不齊然這個工夫無不可做曲註謂一
偏也陳紫峰謂天命之性渾然全體無所偏倚不可以
言曲及其感乎物則其中之仁義禮智隨感而應先后
互發如遇可哀則仁發而為惻隠遇可憎則義發而為
羞惡隨事隨物用一而未及其三以其偏於一端故謂
之曲也雖聖人全體皆誠而所發亦只是曲但聖人
之曲無待於致耳此所謂致曲即孟子所謂擴充其
四端大學註所謂本體之明則有未嘗息者學者當
因其所發而遂明之以復其初也此一段亦本大全
朱子而發得更暢此曲是好的曲是從性上發出不
是從氣質發出若夷惠之曲便呌不得好便是從氣
質發出致是擴充的意不是止就一曲上做到極處
如一念惻隠之發則推之以至於無不仁一念羞惡
之發則推之以至於無不義而曰禮曰智無不皆然
是謂致曲致曲兼知行黄氏洵饒謂在知行之間者
謬曲能有誠言曲無往而不致則徳無往而不實此
便是全體皆誠但猶未是至誠耳此便是孟子充實
地位東陽許氏謂是一曲之誠者謬自形著至變化
俱是誠之以漸而積不是曲能有誠一蹴便可如此
其間節節有工夫誠積於中而發見於威儀容貌之
間者形也誠之又積形者日新月盛則著矣誠之又
積著者粹然盎然赫然喧然則明矣此便是孟子充
實而有光輝地位形著明皆是發於身者是盡其性
之事誠之又積人皆欣羡向慕則能動物矣誠之又
積動者實能遷善去惡則變矣誠之又積物皆薰蒸
透徹融液周徧不知其然而然則化矣動變化皆是
及於人者是盡人物之性事夫惟天下至誠能感人
而使人化今其次亦到化的地位豈非己造於至誠
之域哉否則徳猶間斷而未至於神化無方安能鼔
舞乎人而使人皆變化莫測哉此化字雖就化人言
然由己之誠到大而化之地位故能化人如此夫其
次與至誠相去懸絶而及其成功則一可見天下無
不可變之氣質無不可學之聖人故程子曰君子莫
大於學莫害於畫莫病於自足莫罪於自棄學而不
止此湯武所以聖也今學者莫不有是曲所爭只在
致與不致不能致則隨發隨滅純被氣禀物欲做主
日昏一曰直到夜氣不足以存須要看朱子所云當
因其所發而遂明之這一箇遂字有不可少緩之意脚
根便要從此立定不許他再走作猛力做去子思一章
都是歆動人意思却又有個責成人的意思在至誠可
到而不能到便是自暴自棄了
　按廣平游氏講致曲曲字作曲折之曲朱子於或問
　中已辨其非而明季講家猶有襲用其説者今只當
　以註為正

誠者自成也章

這一章是以誠之者之知發明人道然章内却兼知行
言蓋能行方是真知知行工夫不相離也承上章言至
誠之道可以前知恐學者看得誠字髙逺不可㡬及不
肯擔在身上故此章開口先説一句誠者自成也見得
這箇誠是不可推諉的人但知有形有氣之為物而不
知有此誠方成得物這一句説得凛然可畏物之所以
自成全在這誠豈如身外東西可有可無的既説誠又
説道者依先儒作天命之性率性之道分看天命之性
渾然者也率性之道散殊者也欲盡渾然之誠須在散
殊之道上著力人多認這道是可行可不行的不知是
人所當自行也是不可推諉的誠者自成泛就物言而
道自道専就人言然自成句雖泛就物言而所重仍在
人故章句既解誠道又申二句曰誠以心言本也道以
理言用也這一節所以責成學者之意至深切矣又恐
人疑自成是有了期的自道是在外面的故又將自成
之意申之曰誠者物之終始徹始徹終皆賴這誠是無
有了期的又將自道之旨申之曰不誠無物是故君子
誠之為貴自道工夫全在實心心有不實則雖有所為
亦如無有是不可在外面假借的前一節重在道自成
工夫全在自道上非自道則不能自成後一節又重在
誠自道工夫全在自成上非自成則不能自道葢互相
發明也又恐人疑自成自道耑為一己之事故末節又
推而廣之曰誠者非自成己而已也所以成物也此猶
前章由盡其性而盡人物之性由形著明而動變化也
然所以能如是兼成者何故葢成己成物雖若二事然
成己由於仁仁即誠之體也成物由於知知即誠之用
也仁與知豈非總是此誠皆天命之性初無内外之分
者乎己物有内外仁知無内外也故未誠則仁知未得
於己無以成己何以成物既誠則仁知己得於己成己
在是成物即在是以時措之何所不宜哉至此可謂真
能自成矣亦可謂真能自道矣與至誠之前知亦何異
哉學者看這章書可見至誠雖不易及這誠的理却是
我性所固有是不可須臾離的吾與至誠相去懸絶者
只是不肯用力耳非至誠之不可學也讀至此便要想
成覸所謂彼丈夫也吾丈夫也吾何畏彼哉便要想顔
淵所謂舜何人也予何人也有為者亦若是
　首節大全雲峰胡氏新安陳氏蒙引存疑俱以誠為
　天命之性道為率性之道愚向疑誠即道也不應如
　此分若如此分則章句所謂誠者物之所以自成道
　者人之所當自行難道率性之道獨非人之所以自
　成乎天命之性獨非人之所當用功乎然先儒皆如
　此分看者豈以首章天命屬未發率性屬已發下學
　工夫尤當在發處著力乎如前章致曲亦是發處工
　夫大學明明徳章亦云學者當因其所發而遂明之
　葢未發之時雖未嘗無工夫只是一箇戒慎恐懼發
　時病痛最多用力尤難故聖賢往往單提發處教人
　用功發處功夫到則未發時亦便得力能著實做自
　道工夫則便能自成此節之㫖或當然也今姑依之
　自成内雖亦有自然之意然只是賔意不可作正意
　看故或問以楊氏無待而然之説為非
　誠者物之終始章句止以實理言或問則兼實理實
　心言謂以理言之則天地之理至實而無一息之妄
　故自古及今無一物之不實而一物之中自始至終
　皆實理之所為也以心言之則聖人之心亦至實而
　無一息之妄故從生至死無一事之不實而一事之
　中自始至終皆實心之所為也單説實理則實心包
　在内了分言之則是二件實理是人物共有的實心
　是人獨有的然實理之理與道以理言之理又不同
　道以理言之理是實理中之條件合内外之道道字
　與率性之道而道自道之道不同不可率合此道字
　即指性説非見於行事而謂之道也
　時措之宜是以仁措於己知措於物不可専謂措於
　物
　章内五誠字第一誠字第二誠字作一様看俱兼實
　理實心第三第四第五誠字作一様俱就實心説須
　辨

故至誠無息章

這一章重在至誠無息一句又只重在至誠二字許多
功用俱從無息上來無息又從至誠來自無為而成以
上見聖人之類天地自貨財殖焉以上見天地之類聖
人末節引詩見天地聖人總一至誠章首劈空下一故
字葢因此章以誠者之勇發明天道承上致曲自誠兩
章來彼兩章言人道雖一以仁言一以知言而全賴於
勇此章接言惟至誠則不賴勇而裕如以見人道之必
不可無勇也章句云既無虚假自無間㫁要細玩見得
惟至誠所以無息
　凡人不能無間㫁必是誠未至如顔子不能不違仁
　於三月之後到底是三月之内其誠原未至顔子雖
　不是有虚假的人况三月之内夫子已許其仁然對
　至誠看則稍有未至亦是虚假此要看得極細存疑
　謂顔子三月之内所為皆實而三月之後未免無實
　此看得粗了不息即是無息無分别徵字與致曲章
　形字不同形著明是己身上事徵是見於政事者悠
　逺博厚高明皆在徵字内抽出言之逐句要想王道
　規模無一毫雜伯氣象至誠功業只此第三節已説
　盡了此節内便有覆載成意思便有配天地意思特
　下二節又抽出言之耳覆載成是言至誠及物之用
　猶之言可以賛天地之化育博厚配地節言至誠及
　物之體猶之言可與天地參註云與天地同體此是
　用中之體總在功用上言但自功用之施於我者言
　之則為體自功用之及於物者言之則為用前言悠
　逺在博厚高明之前後言悠久在博厚高明之後此
　省文互見也須知博厚高明之前俱有一悠逺博厚
　高明之後俱有一悠久又須知悠逺博厚高明雖在
　外而外實根於内但未嘗明言兼内意至悠久處下
　一久字始顯出兼内意耳故章句既云悠久即悠逺
　而又曰兼内外而言也不見而章三句總是自然意
　而所以自然者皆由於誠聖人之治天下有許多設
　施而曰不見不動無為者只是順萬事而無情見動
　為也不是不好的只是費力至誠則不待費力耳既
　言至誠配天地復就天地言之者猶仲尼祖述章萬
　物並育一節之例為物不貳如何便能生物不測葢
　不貳則不息而久由是博厚高明悠久自然能生物
　博厚高明悠久俱以化育之功言不以形體言今夫
　天一節正言其生物不測言天地之無窮廣厚而先
　言昭昭撮土者乃立言者抑揚起復之勢及其云者
　自吾人就其所及者言之猶曰若論其全體云耳山
　水二段就天地中舉出一山舉出一水俱完備天地
　之理益見天地生物之不測此以上言聖人而極言
　其及物之功言天地而極言其生物之化恐人徒侈
　言功用而忘其本源之所在也故末節又引詩而歸
　重於誠舉一天而地可知舉一文而羣聖可知於穆
　是誠不已是無息徳之純却少了無息故又説個純
　亦不已以補之謂天之於穆而能不已文王之徳之
　純獨不能不已乎此只要添出不已二字來以湊成
　至誠無息之意耳只在文王心中言不是天人合一
　之謂言外便見惟至誠所以自能無息不待言勇若
　學者必須有勇方能不間㫁要人於前致曲自成二
　章内認出一勇來也學者讀這章書須先具個勇有
　一分勇便有一分誠勇到極處則誠亦到極處故未
　問息不息先問誠不誠未問誠不誠先問勇不勇由
　人道以進於天道聖賢自有塗轍只在人肯用力耳
　章句謂天地非由積累蒙引却云天地亦由積累蒙
　引是從未有天地之前説到有天地故見其亦有積
　累章句是由既有天地之後説其生物則非可以積
　累言也章句是正意
　講家謂命如命脈之命非命令之命不必如此説只
　是一箇命但須知此是就主宰處説指其出令之原
　耳

大哉聖人之道章

這一章是申言道之費以見修徳凝道之功不可不極
其全亦人道也章首大哉二字即第十二章費字聖人
之道即第十二章君子之道首節包下文兩節猶十二
章之費包語大語小一般葢子思將詳言人道恐人不
肯盡力故先將道之費處賛歎一畨這個道在天則為
命在人則為性本是人人共有自人拘於氣蔽於欲而
此道遂為聖人之道這聖人之道不是不可學的亦不
是可容易學的非比百家之道可以偏僻可以粗疎是
一個不可限量的物事自其大無外者言之則洋洋乎
流動而充滿飛潛動植物至多也而斯道之流行有以
發育乎萬物焉葢氣之流行即理之流行也包含徧覆
天至高也而斯道之高大有以上極乎天焉葢氣之充
塞即理之充塞也自其小無間者言之則優優乎充足
而有餘禮儀如冠婚䘮祭之類其目有三百三百之中
無一而非道也威儀如升降揖遜之類其目有三千三
千之中無一而非道也三千三百雖指至小而言其實
乃所以形容其大這道之大處小處雖不必待聖人始
有然必如聖人而後道始行不然道自道人自人判然
二物所謂苟不至徳至道不凝也是故君子有修徳凝
道之功焉君子知道體之大非淺陋之胸襟所能容必
尊徳性以全夫心體之本然知道體之細非粗疎之識
見所能悉必由問學以極夫事理之當然這一句説修
徳凝道工夫已盡了朱子云尊徳性而道問學一句是
綱領此五句上截皆是大綱工夫下截皆是細宻工夫
致廣大極高明温故敦厚此是尊徳性盡精微道中庸
知新崇禮此是道問學如程先生言涵養須用敬進學
則在致知朱子這一條説此節間架亦最明但論學者
工夫有存心致知力行三件此只説得存心致知二件
缺却力行於是解者紛然不知言存心致知便包得力
行葢存心不専是虚靜工夫語類有一條謂伊川言敬
言致知不言克己葢敬勝百邪亦自有克篁墩程氏曰
尊徳性者制外養中而道問學則求其制外養中之詳
尊徳性者由中應外而道問學則求其由中應外之節
制外養中由中應外即克己復禮章註語此可見存心
包得力行也若以致知言之知即知其所當行者盡精
微道中庸知新崇禮皆致知事則皆力行事大學之格
致誠正修中庸之學問思辨行分言則二事合言只是
一事是致知亦可包力行也此無可疑若如史氏伯璿
蒙引諸家以盡精微知新屬知道中庸崇禮屬行難道
行處獨無精微與新乎知處獨無中庸與禮乎支離甚
矣這尊徳性道問學工夫做到透徹地位則徳修而道
凝無所往而不宜雖居上居下處治處亂境各不同而
無在非天理流行貫徹乎其間無在非發育峻極禮儀
威儀世界大綱正而萬目舉自然不驕不倍足興足容
詩之言既明且哲明者哲之存哲者明之發即尊徳性
道問學而徳修道凝之謂也詩之言以保其身即處上
下治亂無不宜之謂也保身不専就無道默容處言亦
非見幾趨避先占便宜之謂只是天理爛熟所行必無
危殆之道若道上有一毫虧缺身雖存不可謂保故朱
子謂明哲保身亦只是常法若到那舍生取義處又不
如此論今日學者讀這章書要曉得聖人之道雖説得
極大却不是不可到底誠能戒慎恐懼擇善固執去做
尊徳性道問學工夫做到熟後自然無往不宜發育峻
極禮儀威儀俱是眼前極平常的事但方在氣拘物蔽
之時不是用人一己百人十己千工夫安能到這個地
位須要努力向前循序漸進由淺而深由生而熟庶不
負子思這一畨指㸃人意思更有一説尊徳性道問學
這兩件工夫是缺一不可的自呉草廬謂陸子尊徳性
之意居多朱子道問學之意居多却似兩件工夫可偏
用的其誤學者不淺不知呉氏此説特欲調停朱陸耳
其實陸子謂六經皆我註脚固不用道問學矣而其教
人専欲先立乎其大多在虚靜一路上走亦豈可謂能
尊徳性乎朱子以講學窮理為務而尤以涵養本原収
拾放心為先於尊徳性未嘗缺畧也又明季講家多主
陽明之説謂道問學即是尊徳性工夫混作一件此尤
悖謬皆不可不辨
　徳性不出乎廣大高明之類問學不出乎精微中庸
　之類或問游氏謂尊徳性道問學然後能致廣大楊
　氏謂尊徳性而後能致廣大道問學而後能盡精微
　明季講家因此遂謂註中屬字作不得目字此固不
　是又廣大髙明故厚總是此理精㣲中庸新禮亦總
　是此理楊氏分先後看似亦不是
　他處專言中庸則自包得精㣲與新禮且包得廣
　大髙明故厚此處與諸項對説則只是中庸不
　必側重
　史氏以榖之己在倉者比廣大四者以榖之未入倉
　者比精㣲四者此未確葢以賦予言之則精㣲四者
　皆是本然皆可云榖之在倉者若以學力言之則惟
　故厚二字註云已知己能若廣大髙明都難作現成
　看

仲尼祖述堯舜章

這一章見中庸之道至仲尼而集大成首節依雙峯饒
氏説謂上二句言學之貫乎古今下二句言學之該乎
穹壤用一箇學字最好人皆謂仲尼生知安行不知生
知安行未嘗不學也堯舜文武之道即中庸之道仲尼
學堯舜文武之道即是學中庸之道堯舜逺而法不盡
傳故章句言逺宗其道文武近而法無不備故章句言
近守其法其實祖述者法在其中憲章者道在其中是
道也在天則為天時春夏秋冬有自然之運堯舜文武
以此順時而為政時不同而無過不及者則同仲尼之
順時亦如堯舜文武之順時而已在地則為水土東西
南北有一定之理堯舜文武以此隨地而制宜地不一
而無過不及者則一仲尼之隨地亦如堯舜文武之隨
地而已自一心以至於萬事無非天時水土之理流動
充滿無内外之殊也自大綱以至於細節無非天時水
土之理發見昭著無本末之異也此在仲尼自視但見
其為學自人視仲尼則但見其為徳學無不備故徳亦
無不備辟如天地之無不持載是其博厚也無不覆幬
是其高明也辟如四時之錯行是其博厚之悠久也如
日月之代明是其高明之悠久也是則天時水土即在
仲尼身上仲尼之身即一天時水土仲尼與天地豈有
二乎故欲觀仲尼者觀天地而已試觀天地間有知無
知萬物如此其不齊也然並育焉而未嘗見其相害錯
行代明道如此其不一也然並行焉而未嘗見其相悖
雖以勢言物有搏噬道有愆伏不無窒礙而以理言物
自安其物之常道自安其道之常各不相妨自其不害
不悖者言之一塵一息皆造化主宰於其間所謂物物
各具一太極是小徳之川流也自其並育並行者言之
極天蟠地亦無非造化主宰於其間所謂萬物統體一
太極是大徳之敦化也川流敦化費而上下察者也小
徳大徳隠而不見聞者也天地之大如此仲尼豈有一
毫讓天地哉萬物二句是就無物不有無時不然處分
見其大小徳二句是就其大無外其小無内處分見其
大四句皆是天地所以為大無淺深大徳小徳只是一
徳分合言之耳亦無淺深朱子謂大徳小徳如忠恕如
中和是就人心言則以聚於心者為大徳散於事者為
小徳然聚於心而渾然之中未嘗無燦然者存則小徳
實包乎大徳之中散於事而燦然之中未嘗無渾然者
存則大徳實運於小徳之内亦非有二也學者讀這章
書要知此雖是夫子天縱之徳然亦由學而至觀論語
志學一章可見人只患學不力不患聖不可到仲尼而
后無有如仲尼之配天地者無有如仲尼之憤樂忘年
也太史公謂高山仰止景行行止雖不能至然心嚮往
之不知徒嚮往亦何益惟從事尊徳性道問學工夫浸
灌陶鑄於優優洋洋之中日親日近庶不負子思掲仲
尼以示天下萬世之意
　章句内外本末據蒙引存疑淺説則所謂末者指不
　時不食之類所謂本者指仕止久速之類本末皆以
　事言而為外心則為内據大全北溪陳氏潛室陳氏
　則以不時不食之類為事為末而即為外以仕止久
　速之類為行為本而即為内據史氏伯璿則以不時
　不食仕止久速之類俱為末為外而以其所以然者
　為本為内蒙引存疑之説似長今從之
　講家皆以理之變遷者為律天時以理之不遷者為
　襲水土此説亦是然細玩或問却不如此今依或問
　黄氏洵饒謂二十七章道之大道之小十二章費之
　大費之小皆此章小徳之川流所以然者大徳之敦
　化也史氏伯璿謂小徳大徳隠也川流敦化則費矣
　小徳川流是費隠之小者大徳敦化是費隠之大者
　二家之説不同當從史氏

惟天下至聖章

這一章承上章小徳川流而言至聖之徳充足有餘與
天地之小徳一般觀之内而内一小徳之川流也觀之
外而外一小徳之川流也聰明睿知仁義禮智溥博淵
泉皆是小徳之在内者時出是小徳之在外者聰明睿
知即包得仁義禮智在内下四段特抽出細言之耳居
上臨下千變萬化至難調劑至聖之聰明睿知無微不
照故能有臨容執敬别皆是有臨中事度量寛大者能
容然有能容處亦有不能容處至聖之仁則寛裕温柔
無所不備故足以有容操持牢固者能執然有能執處
亦有不能執處至聖之義則發强剛毅無所不備故足
以有執禮智皆然此小徳之在内者周徧廣濶是為溥
博蓄之厚也靜深有本是為淵泉資之深也溥博淵泉
看來似説大徳了其實是形容小徳猶之第二十七章
言道之小而曰優優大哉耳充積於中而未能發見於
外則徳猶未至也至聖之小徳既溥博淵泉於中而自
時出於外時出不但是當用仁時則仁發見當用義時
則義發見即同一仁也當寛裕時則寛裕發見當温柔
時則温柔發見至纎至悉之處無不隨感而隨應真所
謂脈絡分明而往不息中庸形容至聖之小徳至此可
謂盡矣又恐人淺視夫溥博淵泉也復就其溥博者形
容之曰如天見其包含無限量就其淵泉者形容之曰
如淵見其停蓄無窮極充積之極盛如此其徳為何如
徳耶又恐人淺視夫時出也復就其出而為威儀者形
容之曰見而民莫不敬就其出而為言行者形容之曰
言而民莫不信行而民莫不悦發見之當可又如此其
徳為何如徳耶又恐人淺視夫敬信説也復極言之葢
曰民則中國蠻貊之民皆在其中矣曰敬信説則聲名
之洋溢皆在其中矣曰莫不敬信説則中國蠻貊凡有
血氣而為人類者莫不尊親可知矣此其徳豈非即一
天之徳耶曰配天者配天之小徳川流也註云廣大如
天者亦優優大哉之意自溥博如天以下皆所以形容
上文非又深一層民之敬信説聲名之洋溢皆是見其
發見之當可非侈言其功效也學者讀這章書要想至
聖川流之妙如此吾輩今日如何能望見其堂奥工夫
只在道問學果能盡道問學工夫則粗疎之氣習去得
一分至聖之徳便近一分川流之妙未必如登天之必
不可及也勿將至聖作塵飯塗羮看
　生知之質與仁義禮智之徳合言之總是徳故次節
　註云五者之徳
　時出是取之不竭用之不匱無阻塞無窮盡而隨時
　變通之意即在其中
　至誠至聖兩章既以小徳大徳分而總註又云上章
　言至聖之徳下章言至誠之道大全朱子又云至誠
　至聖是以表裏言至聖一章説發見處至誠一章説
　存主處按徳有大有小道亦有大有小小處有表裏
　大處亦有表裏但子思言至聖則就徳言言至誠則
　就道言徳是道之所發故為表為發見道是徳之所
　藴故為裏為存主不比他處言人心之發見存主

惟天下至誠章

這一章承大徳敦化而言至誠徹内徹外無非大徳之
敦化經綸句是大徳之在外者立本知化是大徳之在
内者天下之大經若就其中細看則千條萬緒便是小
徳了若以其大綱言只是一叚真實無妄之意流貫於
其間主恩則盡其恩之實而無一毫虚文主義則盡其
義之實而無一毫虚飾君是君臣是臣父是父子是子
名分秩然之謂經君臣之相敬父子之相親情意藹然
之謂綸這便是大徳天下之大本若就其中細看則萬
象森然具備便是小徳了若以其大綱言只是一段真
實無妄之意渾然包舉不偏則真實不偏無一毫偏者
夾雜不倚則真實不倚無一毫倚者夾雜氣禀不得而
奪人欲不得而摇這便是大徳天地之化育若就其中
細看則萬物粲然具列便是小徳了若以其大綱言只
是一段真實無妄之意黙然契合自有而之無謂之化
則實知其所以化自無而之有謂之育則實知其所以
育太極不離乎陰陽者確知其不離太極不雜乎陰陽
者確知其不雜這便是大徳在至誠原不是一箇空腔
子有大徳而無小徳在子思此處則只是言其大徳耳
這三句至誠敦化之意盡矣又申之曰夫焉有所倚者
又見其自然而然不倚於思不倚於勉猶無息章言不
見而章不動而變無為而成也章句謂此皆至誠無妄
自然之功用葢以經綸對立本知化育言之則經綸為
功用以三者對至誠言之則三者皆為功用此功用與
他處言功用皆在外者不同肫肫節又承上文而申贊
其功用之妙不是又深一層言經綸大經是一仁之貫
徹也而仁則肫肫立大本一淵之中存也而淵則淵淵
知化育一天之運行也而天則浩浩此三句便有形容
不盡之意故即繼之曰苟不固聰明聖知達天徳者其
孰能知之聰明聖知上用一固字要看得好天下亦有
絶世之聰明却是虚浮慧巧不在義理上用不但喚不
得實聰實明并喚不得聰明若能辨别義理而畧有一
毫未至這是聰明而未實固聰明聖知達天徳者即是
天下至誠猶云惟至誠能知至誠也不必拘泥上章謂
惟小徳能知大徳葢上章聰明睿知是以小徳言此章
聰明聖知是以大徳言字同而義異也然須知大徳小
徳原不是二件小徳即就大徳中抽出言之耳曰肫肫
曰淵淵曰浩浩以大徳言也而其中有仁焉有義焉禮
焉知焉溥博淵泉而自不窮於時出並無兩層存疑曰
上章臨容執敬别是以五徳分説非小徳川流乎此章
經綸立本知化是以五徳合説非大徳敦化乎説得兩
章之義了然但有一説小徳大徳在至聖至誠是合一
的若在學者則如何能便合也有大徳上有幾分工夫
而小徳上全欠缺也有小徳上有幾分工夫而大徳上
全欠缺須是尊徳性工夫到十分盡處然後能全得這
大徳道問學工夫到十分盡處然後能全得這小徳至
徳修道凝地位便無可分了讀這兩章書者必汲汲將
徳性問學工夫著力去做方纔有益
　按朱子謂中是大徳和是小徳雙峰饒氏謂大經是
　道大本是性天地化育是命則經綸大經是致和事
　似屬小徳不知致和工夫極細宻經綸大經只是舉
　其大綱正是致中邊事葢中和雖分屬已發未發其
　實二者各有内外動靜中藏於内而自有中之作用
　發見於外經綸大經是也不是作用皆屬和和雖見
　於外而自有和之本原備具於内溥博淵泉是也不
　是本原皆屬中玩此二章益可想見中和界分
　史氏伯璿講祖述章謂大徳小徳是隠川流敦化是
　費極是此章乃以經綸大經為費立本知化育為隠
　則誤經綸何嘗無隠立本知化育何嘗不費
　如淵如天其淵其天句法相似而語脈不同如淵如
　天二句上文明有溥博淵泉字則以溥博淵泉為主
　而如天如淵是形容之詞其淵其天二句上文暗伏
　淵字天字則以天淵為主而淵淵浩浩是形容之詞
　不必如存疑作一例看

衣錦尚絅章

這一章是中庸之結尾自下學立心之始言之而推之
以至其極一部中庸道理皆包在内與首章遥相照應
一言以蔽之則曰下學上達而已葢上三章言仲尼體
天之徳與至聖至誠之功用中庸之道至矣盡矣是豈
一蹴可至哉學者必從下學始下學必從為己之心始
故首引衣錦尚絅之詩以發明為己之義錦可衣不可
著也君子貴有美在中自然發見而不貴其有意表暴
故闇然而日章者君子之道也的然而日亡者小人之
道也一為己不為己而君子小人之分途在此豈非學
者所當首務哉淡而不厭三句不過是形容闇然日章
之實子思深有味乎此一段光景故再詳言之不是推
進一層言皆庸言行皆庸行無新竒詭怪可喜可驚之
處者淡也然言雖庸而皆根至理行雖庸而皆屬當然
雖淡而不可厭焉沉靜朴素無浮詞蔓説無盛容繁飾
者簡也然言寡而中貌質而恭雖簡而自有文焉不危
激其言論不峭厲其崚角者温也然事之孰是孰非人
之孰賢孰否胸中涇渭昭然妍媸不混雖温而自有理
焉這三句都是外人看得如此在君子不但不知有淡
簡温并不自知有不厭文理又都是下學立心之始勿
看太高妙然有這為己之心了又須知逺而在物之是
非由近而在身之得失知風之在身者有得失由其所
自之在心者有邪正知邪正之存於心者雖甚㣲而見
之於身與物則甚顯知此三者則見得箇為己門庭不
錯從此好下工夫故云可與入德矣這三箇知字即大
學知先后之知非知至之知也亦勿看太深微葢子思
將教人去做謹獨戒懼入徳工夫先要他具一個為己
之心又要他先知幾然後可下手此最循循有次序潛
雖伏矣二節乃是正言入徳工夫潛雖伏矣節即首章
慎獨之事相在爾室節即首章戒懼之事首章從天命
順説下來故戒懼在慎獨前此章從下學轉説到天命
故戒懼在慎獨後潛雖伏矣亦孔之昭正所謂莫見乎
隠莫顯乎微也君子内省此處須無一毫疚病方無愧
於心此正言謹獨工夫蒙引謂内省不疚以己能者言
不可看做謹獨工夫此不可從不可及句亦不是賛詞
言不可及惟在此處若過此關頭便潛滋暗長無用力
處矣奏假二節依新安陳氏及蒙引總承謹獨戒懼來
但奏假節效尚淺不顯節則徳愈深而效愈逺耳不必
如雙峰饒氏前節效騐承前節工夫後節效騐承後節
工夫葢謹獨戒懼總是入徳之功工夫進一層則徳進
一層徳進一層則效亦進一層不賞民勸不怒民威非
有中和之徳者不能但猶未到中和之極處只是國治
事篤恭而天下平則所謂致中和而天地位萬物育也
詩言不顯子思易之以篤恭二字章句云篤恭言不顯
其敬也只是不思不勉無一毫形迹自然而恭不自知
其恭之謂雲峰胡氏謂不顯之徳即未發之中於喜怒
哀樂未發之時而敬是不顯其敬却説偏了不知不顯
篤恭皆貫動静也篤恭而天下平亦不是全無政教有
有關雎麟趾之精意少不得周官法度只是行其所無
事中庸説到此已盡子思深有味乎不顯篤恭之妙故
復三引詩以形容之直至無聲無臭而曰所以形容不
顯者至矣其賛歎之深溢於言外然不是徒慕上達正
欲勉人下學以企及之耳這無聲無臭一語最要體認
不可渉杳冥昏黙虚無寂滅話頭無聲無臭即在有物
有則上見周子所謂無極而太極也又不可依雙峰饒
氏專以此謂未發之中天命之性葢論無聲臭則已發
之和率性之道皆是無聲臭的程氏謂中庸始言一理
末復合為一理若專指此為天命之性者葢是言此句
中天命之性率性之道合而為一非謂此句專言天命
之性而不兼率性之道也學者讀這章書要知不顯地
位雖極高極逺却不過從為己之心謹獨戒懼之功便
可做到可見上達只在下學之中人只患不下學不患
不上達今且就下學中為己二字先去體認孔子謂古
之學者為己今之學者為人為己為人原從學内分别
出來若不曽去學從何處分別就如穿衣服一般知道
錦是好的了却有衣錦尚絅的有衣錦尚綗的有衣絅
尚錦的若不曽知有錦這都不必論了今日學者胸中
一味苟且外面亦一味苟且徹内徹外都沒有錦不但
不是君子且不免為小人所嗤又有論為己為人須大
家努力去志於學將聖賢擇善固執工夫任在身上胸
中有個錦了然後以為己為心以戒懼謹獨為實下手
處方是下學實際
　存疑謂首章言體道之功是始學事則先戒懼而後
　謹獨此章言入徳之序是成徳事則先謹獨而後戒
　懼此説本朱氏公遷其實不然或問謂此章再序成
　徳入徳之序分明與首章一樣但言之先后不同耳
　豈得如此分乎
　中庸首末兩章只言戒懼慎獨不及致知力行葢戒
　懼慎獨不是空空戒懼慎獨即在致知力行上見故
　言戒懼慎獨便包得致知力行
　松陽講義卷三
欽定四庫全書
　松陽講義卷四
　　　　　　　　　　贈内閣學士陸隴其撰
　論語
子曰學而時習之章

這一章是聖人鼓舞人好學之意玩本文三不亦字便
見循循善誘之意大抵人不肯學多是看做煩難勞苦
之事不知人只是不去學耳用得一分工夫便有一分
妙處這個學原不是煩難勞苦的以其始而言之有如
知天命之性皆同而氣質之性有異一旦發憤效先覺
之致知以知此理又效先覺之力行以行此理這便是
學了然學矣而不習則表裏扞格而無以致其學之之
道習矣而不時則工夫間斷而無以成其習之之功故
既學矣又必以時習之則其心與理相涵而所知者益
精身與事相安而所能者益固到了這箇境界豈不中
心悅懌有自住不得之勢乎以其中而言之這所知所
能之理原是人人共有的人雖多為氣質所蔽而其本
然之理未嘗不在特吾之學未能及人則無以動其固
有之心有如學益進習益熟悅益深則信從自衆吾之
所知彼亦知之吾之所能彼亦能之到了這箇境界豈
不歡欣宣暢比于悅更為發舒乎以其成而言之這所
知所能之理原是無時不然的但處順易處逆難吾之
學未能到義精仁熟地位則一遭逆境未免有不平之
意有如學愈進習愈熟悅愈深則知行各造其極所見
高明而真有以見夫學在己知不知在人所養純粹而
一切身外之物舉不足以介其意雖遇極不堪之境不
但不大叚忿怒要求其胸中略含一纖芥不平也没有
到了這箇境界豈不是成徳君子乎可見學不是箇煩
難勞苦的只怕人不去做工夫耳但這一章開口説一
箇學字要討箇着實認得了這學字方可去講通章之
義所學果何事如何様去學註只云學之為言效也然
未言如何效又云所以明善而復其初也亦未言善是
如何初是如何大全云所以學為聖人也又云學為人
也然所謂聖人者果如何所謂人者又如何學之又如
何以至曰知曰行曰覺皆是虚字所知所行所覺者果
何事若不討箇着實則此等字靣皆可為異學所借要
討着實須將大學八條目細細體認方有主張然大學
八條目亦何嘗不可借如象山陽明輩皆是借大學條
目作自己宗旨又須將朱子章句或問細細體認然後
此一箇學字有着落大抵學也者博學審問慎思明辨
篤行是也所學者人倫事物之理本于天命之性是也
若一切記誦詞章虚無寂滅皆是學其所學非吾所謂
學朱子于此所以只說得大意者盖因此處方要發明
聖人鼓舞人進學之意而未暇為學者深辨此立言詳
略之法也在夫子此時口中亦只要鼔舞人進學至於
俗學之支離異學之虚無不可不掃去者夫子亦未之
及蓋原對己掃去者言非對未掃去者言也今日學者
讀這章書先要認清了這箇學字若這箇學字認不清
只管去時習便都成病痛到得工夫益深感召同類便
是一班不知學之人聚作一羣其為世道害更不淺工
夫又深到了堅僻地位雖舉世非之而不顧如告子及
後世陽儒隂釋之徒自謂能不見知而不悔而不知其
病已不可救藥此不可不懼也既認清了學字須要猛
力去做時習工夫做了一層又進一層直要到君子地
位中間無可歇手處
　大全講學習二字云未知未能而求知求能之謂學
　己知已能而行之不已之謂習解悅樂二字云悅是
　感於外而發於中樂則充於中而溢於外皆說得最
　好
　學字不同有徹始徹終之學有起初頭之學此章第
　一學字只是起初頭之學若統三節總是論學這是
　徹始徹終之學
　此章三節依蒙引則與大學三綱領一例朋來便是
　新民存疑則云朋來而樂雖是成物事與大學新民
　覺稍異新民與明德皆大學之道俱在這學字内朋
　來而樂似後明德新民一步但學就該體用未有舉
　體而遺用者朋友相從乃是體用全備之學依存疑
　是開口一學字便包得三綱領迨工夫既深則朋來
　工夫又深則不愠盖三綱領由己及人是横説學之
　次序此三節由淺入深是縦説學之次序不可一例
　看存疑似長
　明季講家有以不襲取不凌節講時習者非襲取凌
　節皆是助長一邊時習是勿忘之意又有將説字講
　作一貫者亦非一貫深説字下文尚有樂與不愠在
　大全朱子云論語以君子始以君子終此深有意此
　是朱子推記者集論語之意若聖人開口説一學字
　不是限定學為君子記者之意如後天之易聖人之
　言如先天之易不可混也
　不愠不要看做置之度外一般不屑教誨亦是不愠
　息邪距淫亦是不愠居夷浮海亦是不愠三月無君
　皇皇如也亦是不愠此心不動只在道理上便是不
　愠
　雙峰饒氏云此章六句其工夫只在第一句上其餘
　五句俱是效驗此須善會朋來不愠俱有工夫只是
　從效驗上見工夫耳

有子曰其為人也孝弟章

這一章見人不可不孝弟盖有子見天下人病痛
皆起于不孝弟犯上作亂之事紛紛于世都從不
孝弟起仁民愛物之事莫能行也從不孝弟起孝
弟原是天理所當然不是要弭亂推恩纔去孝弟
然一孝弟則便可以弭天下之大禍建天下之大
業愈見不可不孝弟人不曽將孝弟細看只道他
不過是一庸德不過是一庸言不知其功用至大
萬福之源皆從此出就凡人論之只怕不孝弟耳
或其人天資好而孝弟或其人學力勝而孝弟則
便迥然與尋常人不同犯上作亂之事自然無了
盖犯亂之事多起于心之乖戾孝弟則其心和順安
得復有犯亂之事在凡人如此而況君子之天資百倍
于凡人者乎君子之學力百倍于凡人者乎盖凡事
有本君子凡事専用力于本者也本不立則常覺道
之難本立則自覺道之易一事有一事之道便有一
事之本萬事有萬事之道便有萬事之本若上所謂
孝弟也者這便是行仁之本盖仁之用至廣而孝弟
則仁中之一事雖是仁中之一事而仁之用皆從此
起或行道于上而立愛自親始立敬自長始萬物一體
之恩必由孝弟推之或行道于下而忠可移于君順可
移于長天下為公之量亦必由孝弟推之被四表格上
下皆孝弟所推也位天地育萬物亦孝弟所推也孝弟
之用何等樣大論治術而不知崇孝弟非知治之本者
也論學術而不知崇孝弟非知學之本者也故夫子與
曽子論孝舉天下之理皆歸之孝有子論孝弟則舉孝
弟以達天下之理其言互相發明而記者以此章記于
夫子論學章後亦見聖門之學莫大于是也學者讀這
章書要將孝弟二字身體力行若這個上虧欠了便觸
處成病痛縱逞才畧做得些事業亦如無根之木雖枝
葉茂盛都不中用然這箇孝弟又是最易虧欠的如孟
子言人少則慕父母漸次而移多是不知不覺須要常
常猛省
　仇滄柱謂此章注以行仁訓為仁明是就仁之發用
　言必遡及心之德者以此是論語第一仁字故兼舉
　體用言之按大全講仁字最詳亦只因其是第一箇
　仁字其實有子此章只在發用上言
　程子性中曷嘗有孝弟一句明季講家深詆之謂與
　告子義外同病不知告子是言義非性中所有程子
　是言孝弟在性中只包在仁内天淵不同大抵明季
　習氣詆毁程朱無所忌憚只是心粗氣浮不曽細思

曽子曰吾日三省吾身章

這一章是曽子省身之學這箇身字要看得極大為天地
立心為生民立命都是這箇身又要看得極危為聖為賢
者此身為禽為獸者亦此身出此入彼間不容髮必使此身
常在天理之中勿為氣稟所拘勿為物欲所蔽然後可以
成聖賢而為天地生民所倚賴所以必要省這箇省字有在
念頭初動時省者這就是大學誠意有在念頭著見時省者
這就是大學正心有在視聴言動時省者這就是大學修身
總而言之皆是在身上用功所以只謂之省身大扺聖賢工
夫未有不内外合一者有一等人外面不差心内却不能無
私此固不是有一等人心内未甞有私外面却不能無差這
也使不得此省字内外都要用又須知省不是空空省察
畨要看注中有則改之無則加勉二句盖言省察即便有克
治工夫若克治不嚴則省察亦徒然耳須要于氣稟物欲中
力戰得勝方纔立得這箇身定方纔是真能省察此處要
想曽子一生臨深履薄光景都在這省字上但這個省
本是無事不然曽子如何只説在三件上只因此三件是
人所最易犯最難克的于此三件必要斬盡根株其他無
事不然可知不忠不信不習俱要在道理上論不要説涉
世局上去如為人謀而但與較量利害籌畫得失雖竭盡
心力叫不得忠須在道理上竭盡無遺方纔是忠與朋友
交而但矜然諾急期約雖出言不爽叫不得信須在道理
上真實不欺方纔是信受之于師而止是專門之學一
偏之見雖口誦心維夙興夜寐叫不得習須是所傳者天
下之正道天下之正學我能尊所聞而行所知方纔是習
曽子于三省前尚有格物致知一層工夫于道理已認得
明白故其所猛省者只在三個不字上若學者未曽用
格致工夫忠信習三字尚認不清這省字便難下手又
三省是動時工夫須靜時能存養此心則動時方能省
察若靜時不知存養則一到動時手忙脚亂如何能省
皆須曉得至于大全内朱子有一條云三省是曽子晚年
進德工夫盖微有這些子渣滓去未盡耳在學者則當
隨事省察非但此三者而已又一條問三省忠信是聞一
貫之後是未聞之前朱子曰不見得然未一貫前也要
忠信既一貫後也要忠信此是徹頭徹尾的不同查語類
前一條是何叔京所記乙未以前所聞後一條是陳安
卿所記庚戌己未所聞後一條是定論若明季講家謂
三省不是無主腦學問遂謂論主腦則合下便是一貫
論條理則到底是要三省此説與朱子大背真積力久
之後方能一貫豈合下便能如此三省主腦自在存養
今日學者讀這章書要思吾的身與曽子一樣的曽子
却如此珍重其身必要使之自慊不肯使有一毫欠缺
吾却不管他任憑他流于汚下豈不是自棄又要思曽
子的身不知他用過多少工夫了他却如此戰戰兢兢
吾的身比曽子尚差逺如何却放膽不知戒慎不知恐
懼豈不是自暴以天地父母之身做個自暴自棄的身
可愧孰甚可愧孰甚及早猛省庶不到墮落地位

子曰道千乘之國章

這一章言治國之要人君能以是五者存于心則雖禮
樂刑政未及備具而大綱已舉矣這便是王道本領大
抵當時列國之君多欠缺此五者大綱先差即條教號
令精嚴詳密亦不濟事夫子特揭此五件示之所謂有
關雎麟趾之精意然後可以行周官之法度也楊注云
此特論其所存未及為政不是謂此五者只空空一心
絶無事實敬信節愛時使都有實事在然只是大綱好
只筭在心上故云未及為政胡注謂五者以敬為主朱
子又有反覆相因之說皆是先儒論道理如此在夫子
當時只是平說敬字有淺深若深言之則只一敬字便
可包得下四件修己以敬之敬是也若淺言之則只是
遇事謹慎之意不必便說到包括衆善此章之敬是也
注以程子主一無適四字解此敬字主一無適亦有淺
深不拘何敬字皆可用得信字不用權詐不朝更暮改
皆是一叚真確之誠表裏如一始終如一雖事勢之窮
亦有濟以變化之時而真確者常在况到底是守常之
時多變化之時少節用不必說到節非褊嗇之節如周
官内府史胥徒其稍食之費無算朝覲聘問其玉帛之
費無算不可損的自然不損這箇何消說只是當節的
再没有不節刻刻欲返一國奢靡之習而同歸于淳朴
愛人不必說到愛非姑息之愛如康誥内不孝友者其
罰無赦羣飲者其罰無赦不可寛的自然不寛這個何
消說只是當愛的再没有不愛刻刻欲合一國臣民之
衆而共遊於蕩平至於使民亦不必說到不能不使處
如成湯之伐夏舍穡事周宣之興師以六月不得已處
自然難已這箇何消說只是可以不使的决不敢輕使
不可不使的亦必要時使刻刻以小民稼穡艱難置于
寤寐度其早晚計其豐凶視築場納禾之事重于金城
湯池松茂竹苞之事人君用心能常不離此五者一國
之氣象自然與末世不同使其因此能創制立法盡美
盡善固為可久可大之模即法令未盡具制度未盡備
疎節濶目亦不失為政簡刑清之治唐虞之所以時雍
成周之所以刑措其道雖不盡于此而此則其本領也
若無此本領縱有高才異智所謂其餘不足觀也已今
學者讀聖賢書皆將有天下國家之責胸中須先有王
道規模不可使有一毫雜霸氣習宜將此章反覆玩味
定其本領再去講求禮樂刑政一旦出而在位方不似
世俗人品至于敬之一字是聖門至要緊工夫無論為
政為學皆當體認從古講敬字莫如程子主一無適四
字說得切當而主一無適四字之解又莫如薛文清公
瑄說得明白文清論敬曰行第一歩心在第一歩上行
第二歩心在第二歩上三歩四歩無不如此所謂敬也
如行第一歩而心在二三歩之外行第二歩而心在四
五歩之外即非敬也至若寫字處事無不皆然合程子
文清之言觀之敬字之義了然矣誠能于此實下工夫
由淺而深學術政事皆可一以貫之此胡注以敬為主
之意當于言外深味之者也
　近年時文因注有但言其所存未及為政也句講來
　却似為政者只要空守一心光景殊失注意如中庸
　言致中而天地位致中是未發工夫未見之于事如
　何天地便位蓋内靣有致中工夫則外靣亦必有實
　事其設施定不同但只是大綱好未能如致和之精
　細所以只得天地位講家亦多錯認致中是空守一
　心故于天地位多說不去此章五件比致中稍淺然
　其但言心而即有實事則一也

子曰弟子入則孝章

這一章聖人論㓜學之事是大學之根基不但教弟子
凡為父兄師長者皆不可不知也大抵人之氣稟雖有
不同然亦差不多只是從小便習壊了氣稟不好的固
愈習愈壊即氣稟好的亦同歸于壊童蒙之時根脚既
不曾正得到得長大時便如性成一般即能回頭改悔
發憤自新也費盡氣力況改悔發憤者甚少此人才所
以日衰皆由蒙養之道失也所以夫子說著弟子不覺
拳拳然一則喜其天機未鑿易與為善一則怕其人欲
漸開亦易與為惡他日之成敗全視今日之教育何如
故慮之不得不周防之不得不密督之不得不嚴導之
不得不勤入則欲其孝也顯親揚名之事雖未可以責
弟子而温凊定省必不可以或缺出則欲其弟也憲老
乞言之典雖未可以責弟子而灑掃應對必不可以或
肆言有物而行有恒弟子之言行不能遽如成人之言
行而必使常在規矩之中則謹而信也尊賢而容衆弟
子之交與不能遽如成人之交與而必使漸知等殺之
辨則泛愛衆而親仁也至于格物窮理大學之功弟子
雖未能遽到而詩書六藝之文所以範圍其聰明而使
之日粹擴充其聰明而使之日闢者又不可不學也這
幾句分看則一件有一件之益合看則一日之間非出
則入非言則行非待人接物則燕居獨處總無一時一
事不在天則中放心安得不收徳性安得不定氣稟好
的以此涵飬之自然日引而月長即氣稟不好的以此
變化之亦且日異而月不同三代人才所以盛于百世
者以其有此蒙養之道也蓋臯䕫稷契伊傅周召莫不
自弟子時做成的其所以為教者雖不一然總是引之
于義理而未嘗一毫雜於功利所以養得人品純粹
中正後世為父兄者有弟子而不教固無論矣即有能
教者又都從利禄起見束髪受書即便以利禄誘之不
期其為大聖大賢而但願其享高官厚禄這個念頭横
于胸中即使工夫一如古人亦是為人而非為己了况
念頭既差工夫必不能精實只求掩飾于外可以悅人
而已教學如此人才安得而不壊哉為人父兄者胡不
一思而甘使子弟為俗人也為人子弟者胡不一思而
甘以父母之身為俗人也朱子特地輯一部小學示學
者正與此章相表裏更有一說今人為弟子時既不幸
而失教及老大而自悔已無及矣則如之何此不必憂
也朱子于大學或問中亦有此叚議論以為惟敬之一
字可以補小學之缺誠能百倍其功以從事于此不患
其不逹雖不幸過時而後學猶愈于不學者也
　有餘力只是有閒暇之時不要說重了學文固是怕
　上六者有差誤然亦不專是講明六者不要說拘了
　新安倪氏云文行二者以本末之重輕言則行為重
　故此章先行而後文先本而後末也以知行之先後
　言則文為先故四教章先文而後行先知而後行也
　將二章之旨融會得最妙一是大學之事一是小學
　之事

子夏曰賢賢易色章

這一章是子夏想實行之人而因思實學之重學字對
行說則便專指窮理一邊大抵天下無實行之人則不
成世道然實行必由乎實學若不學而徒言行則所謂
行者豈能絲毫無歉或反做成病痛故自古篤行之人
皆好學之人未有不窮理不讀書而能篤行篤行而一
無病痛者也子夏盖見當時之人行多虧缺故慨然想
一篤行之人謂緇衣之風邈矣賢而不知其賢者多矣
況能知所以好之道乎有人焉賢賢易色而實能盡好
賢之道克諧之化既逺誰則能無媿于父母者有人焉
事父母能竭其力而實能盡為子之道明良之義久晦
誰則能無負乎君者有人焉事君能致其身而實能盡
為臣之道麗澤之義久衰誰則無慚于友者有人焉與
朋友交言而有信而實能盡交友之道就其大綱而觀
之而大綱無一之虧欠就其節目而觀之而節目無一
之疎畧情文兼備而經權悉洽若此者人或疑其由于
生質之美未必皆學問思辨之功于是有謂何必讀書
者矣有謂盡倫即是學更别無學者矣不知此種人非
浮華之人所能到亦非徒悃愊無華厚重少文之人所
能到若不學而能如此便是生知安行了而生知安行
之人不可多得其必從讀書窮理來無疑也盖讀書窮
理真積力久而天理人欲之界判然胸中故能于賢親
君友間各盡其道如此人欲如若人之行當先如若人
之學所以聖門教人博文約禮工夫不可偏廢而子夏
平日謂博學篤志切問近思仁在其中亦即此章之意
至若後世訓詁記誦辭章之學誇多鬭靡而無益于倫
紀非子夏之所謂學子夏此章亦非謂救此種學而發
也學者讀這章書須知吾人不可不敦者實行不可不
務者實學若不從實行上着力雖終日講學與不學者
何異與誇多鬭靡之學何異然或但知實行而不知實
學或反以實學為支離則又不免走入荆棘中去須是
以實學去做實行方得為宇宙間全人
　看此章注圈内圈外不同依圈内則雖曰未學是假
　設之詞不是真未學是他人不知說他未學依圈外
　吳氏注則雖曰未學乃真實說他未學非假設之辭
　蒙引亦從吳注故謂此章與子路何必讀書棘子成
　質而已矣意思相類都是有激之言然畢竟以朱子
　注為正
　辛復元謂此章不是說學貴實行是說學問有益世
　人只說人能敦倫便是學問何必讀書然後為學不
　知學不分明豈能敦得倫紀且子夏以文學著名豈
　肯為廢學之語又曰吾每望人力行尤望人力行前
　先有講明工夫不然自以為行善事行之未有不差
　者說此章學字最分明正是朱子圈内注之意但須
　知此章未嘗無貴實行之意只不可說學貴實行將
　這學看混了
　若將此章學字兼涵養窮理說似亦可然以博學篤
　志章推之則專主窮理言尤切子夏之意
　吾必謂之學矣這學字也有淺深如朱子謂君實忠
　信誠實只是天資原不知學堯夫坦夷亦是天資自
　美耳皆非學之功也君實堯夫豈是未學的只是學
　得稍粗故有程子朱子之行便有程子朱子之學有
　君實堯夫之行便有君實堯夫之學總是必由于學
　圈内與圈外注意思何以不畫一蓋朱子于疑處便
　不敢輕斷此便是教人讀書之法
　時解謂即此是學竟作箴救俗學意看其意亦謂不
　必詞章記誦而後謂之學非謂不必涵養不必窮理
　而可謂學也然人最易誤認不如從辛復元說為長

子曰君子不重章

這一章是論君子自修之道蓋于學中特提出此四項
以示學之要學兼知行雖不止四者而四者其要也君
子二字只當學者看不專指成徳之人首節是要人主
敬重即整齊嚴肅之意正其衣冠尊其瞻視儼然人望
而畏之是這重字注脚不重則孟子所謂暴其氣也大
抵不重之病學者最易犯貎言視聽之間小小適意自
謂無害不知病痛却甚大不重而無威嚴固害事不重
而學不固尤害事盖學必深沉而後能固不重則浮學
必鎮靜而後能固不重則躁讀書窮理之功必隨得而
隨失省察克治之念必乍密而乍疎在初學之士必難
成就即積學之士亦且多走作次節是要人存誠忠為
實心信為實事合之則誠也學之事無窮總以誠為主
忠信則一動一靜一言一行皆是實心實行方是為己
之學若不忠信則雖外靣裝飾得極好都是虛的了不
特欺人抑且自欺第三節只要人擇友友所以輔仁與
勝己者友始能嚴憚切磋以成其徳然人徃徃樂友不
如己者一則喜其形己之長一則喜其掩己之短其損
多矣雖不如己者亦欲資吾以成其徳有難盡拒者然
樂與為友之一念不可不戒也第四節是要人改過人
誰無過過而能改善莫大焉然人徃徃憚改一則畏難
而不改一則苟安而不改于是以無心之過而成有心
之惡矣雖隨覺而隨改猶嫌其遲是當如天之風行雷
動如人之破釜沉舟不可有一毫因循放過之意也這
四件是缺一不可的先儒有謂主忠信尤重者忠信固
重然不是那三件則忠信亦立不住大全載勉齋黄氏
之說曰外厚重而内忠信則其本立友勝己而速改過
則其徳進不分輕重最是又這四件是徹始徹終工夫
志道據徳依仁中皆有此四項學者讀這章書要刻刻
檢㸃其身勿使有一毫輕浮之氣又刻刻檢㸃其心勿
使有一毫巧偽之念又廣求直諒多聞之友稍覺有過
便徹底掃除能如是以從事于致知力行之間自然不
患學不精進
　游氏注以威重為質而以下三句為學與圈内正注
　稍異四項總是學淺說云君子於此四者各得其道
　則學固矣學之大本立矣聞見日新而徳行亦日純
　矣最明
　時文中有謂朴魯柔弱之人欲不重而不能欲不重
　而不敢此病徃徃在聰明果敢之士這亦不然不論
　愚智剛柔都有犯此病者下三句俱然

子禽問於子貢曰章

這一章見聖人盛徳感人之妙夫子之在當時如祥麟
威鳯所在傾動如宋之厄匡之畏陳蔡之圍其必不能
與夫子合者不過一二人如道不行之歎歸與之歎只
是歎其不能奉社稷以從耳若夫心悅誠服則到處皆
然一時邦君無不以其政就而問之夫子亦因得以盡
聞其政這聞政不必看深了只是到一邦其邦之治亂
安危必聞之其俗之貞滛奢儉必聞之其君臣上下之
淑慝臧否必聞之其先世之典章法度必聞之雖不得
一試其期月三年之效而見聞益廣起發益多後來删
詩書定禮樂脩春秋亦多得力於此這叚光景自流俗
觀之有莫測其所以然者此子禽所以有求與之問然
以為求則求不可訓以為與則與不可必而舍求與之
外則别無可以聞政之法真有不可解者而不知夫子
盛徳感人之妙自有不言而喻不介而孚者所以子貢
曰夫子温良恭儉讓以得之言得則非求亦非與矣然
這一語也要看得好朱子曰此五者皆謹厚謙退不自
聖賢底意子貢舉夫子可觀之一節耳若論全體光景
就如天之造物一般原非人所可測者若以此達而在
上便是綏来動和氣象便是時雍風動氣象非知聖之
深者熟能信其然哉故子貢又就所謂求者淺言之夫
子盛徳感人之妙固未易言而總之夫子必不肯求即
欲强被以求之名亦異乎人之求無論側媚依阿以求
者與聖人相去霄壤也即畧有一毫求之心亦便非聖
人聖人以徳求非如人之有心求也如伊尹以堯舜之
道要湯非以割烹要湯也學者讀這章書要知天下人
無不可感動不能感動人者只是我未能到聖人地位
耳聖人即不可遽學得他一分光景便有一分感應只
管積累做工夫去安知不與聖人一様若不于此體認
而欲與世相接便不免于求求之極便流到巧言令色
一途看來人心風俗之壊病痛都在一求字所以不能
不求者只是不信有不待求的道理

有子曰禮之用章

這一章上下兩節俱對放蕩者說有子見春秋末有原
壤子桑伯子一輩人出以禮為束縛人而思跳脫以為
高甘自置身於規矩準繩之外有此一輩人便又有一
輩人出來謂禮非人性所有必用權謀督責之術驅之
誘之然後人肯循禮只一禮字看不明白天下許多病
痛皆從此出老莊申韓所以猖狂于天下者根原皆在
于此其禍雖至戰國而始烈其端則自春秋而已見故
有子特指出一和字告之曰禮何嘗是束縛人者其為
體雖至嚴然皆本乎人之性發乎人之情所謂天秩天
叙也故其為用必從容而不迫不待驅之而始就不待
誘之而始從如對君親而拜跪對賔友而揖讓至嚴也
然如此則安不如此則不安豈不是至和的惟其梏於
氣蔽於欲溺於習陷於俗則不見其可安耳誠于氣稟
人欲習俗之外而靜觀其天性自然之發見其視尊卑
貴賤之等周旋裼襲之文誠有不啻如芻豢之悅吾口
者此禮之所以可貴也故是禮也先王制之而非先王
能制之也使禮制于先王則禮之亡久矣先王不過因
人性之所固有人情之所當然而為去其梏徹其蔽出
之於陷溺之中而措之於安宅之内竝非强人以所難
能也其所以為美者在斯所以垂之百世布之海内智
者不能越勇者不能抗大而朝覲會同蒐苖獮狩莫敢
不由也小而衣服飲食應對進退莫敢不由也非不能
背先王不能背其心之所安而已非不敢違先王不敢
違其心之所安而已然則先王之禮宜乎萬世不廢也
而亦有時乎不行者是非禮之過也自夫人之惡嚴而
喜縱而又聞吾儒有所謂和者於是借之以自文不於
禮之中求和而於禮之外求和但知和之名而不知和
之實於是放縱自恣無復忌憚舉先王範圍天下之具
盡棄之以為快而且自謂得禮之意不曰我不肯行禮
而曰禮本如是禮果如是哉是亦不可行也總之禮之
所貴者和而禮中之和禮之所以行也禮外之和禮之
所以不行也禮中之和原於天性禮外之和由於氣稟
人欲習俗禮中之和與敬為一禮外之和與肆為一行
不行之機亦决於敬肆而已故三千三百一言以蔽之
曰無不敬有子特拈出一和字以見敬之在我而非外
鑠者也是即孟子性善之旨也又拈出一個知和而和
的以防假借之弊一章大意總為放蕩之人痛下鍼砭
學者讀這章書要知謹守禮法將這身放在規矩準繩
之中方是至和不可一毫渉晉魏風流若嵇康阮籍輩
真是萬世罪人至若蘇老泉禮論看得先王之禮純是
一片權術是即荀卿以禮為偽之意總由不識有子此
章之旨其貽禍世道非淺皆不可不戒也
　講家有謂下節不行之弊是對流蕩者言上節可由
　之道是對拘束者言意各有主而用朱子嚴而泰和
　而節六字以括大旨蒙引亦如此說愚意却不如此
　兩節皆是對流蕩者言圈外注是餘意不是正意陳
　紫峰淺說最明
　近來仇滄柱講此章云禮之用即人之用禮也禮非
　人不行時解謂只當云禮之用不當云人之用禮者
　誤又云知和而和弊只在和而不節不在於知先王
　何嘗不以禮之當和明示後世乎時文謂先王不欲
　人知者誤此皆明季講家小巧之說滄柱闢之甚是

有子曰信近於義章

這一章是欲人謹始慮終之意大抵人之言行交際終
之多悔皆由始之不謹能謹之於始則終之悔也鮮矣
此與曾子三省章相表裏其中亦有戰戰兢兢之意三
者之差不在境而在心心不能謹則急迫之時易差心
能謹則安閒之時不差急迫之時亦不差習久之事不
差偶暫之事亦不差這信是約信是最難合義的或牽
於事勢不可許的便輕許了或激於意氣不可諾的便
輕諾了到後來或限於力而不可復或害於理而不可
復悔也遲了須要在約信時便立得住若義上行不得
的憑恁麽人來我這一叚戰戰兢兢之意摇奪我不動
引誘我不動方纔能信近於義而言可復這㳟是致敬
最難近禮的或隨衆而差或任意而偏不該致敬的反
去致敬該致敬的反不致敬到後來或責其驕惰而恥
辱生或譏其謟諛而恥辱生悔也遲了須要在致敬時
便立得住若禮上行不得的憑恁麽時候我這一叚戰
戰兢兢之意増一毫不得減一毫不得方纔能㳟近於
禮而逺恥辱這因是偶相依最難得可親的或因其順
我意不深考其平生或因其濟我事不細論其心術到
後來欲絶之則勢相制而不可動欲主之則害愈深而
不可解悔也遲了須要在初因時便立得住若其人不
可親的憑他恁麽様來我這一叚戰戰兢兢之意無間
可入無隙可乗方纔能不失其親而可宗這兩個近字
一個不失字是求合義理之至當不是苟且相近苟且
不失之意若拘本文近字不失字謂不必幾微無憾作
降一層看則謬矣處世必求其盡當猶恐多失若先以
僅可之念自處其弊可勝道哉可復可逺可宗是言其
後來必然亦有盡其在我而得失毁譽不可預必時移
勢易不可預定者此亦只論其常而已矣但有一說三
者求其無悔於終固要立得住亦要見得明若平日無
窮理格物之功不是義的反認做義如荀息之輔奚齊
是義的反認做非義如荷蓧之不從子路不合禮的反
認做禮如曽子之襲裘而弔是禮的反認做非禮如魯
人之疑甯俞不拜湛露不可親的反認為可親如温公
不識介甫可親的反以為不可親如子瞻不識伊川執
得愈堅顛倒愈甚安得無悔學者讀這章書須合子張
學干禄章同看干禄章之慎言行即此章之謹始慮終
也而先之以多聞見又繼之以闕疑殆擇理既精然後
操持於言行所以能寡尤寡悔若未有多聞見闕疑殆
工夫但責其謹於言行交際亦無下手處
　宗只是久逺相與之意如孔子之於顔讎由蘧伯玉
　是宗七十子之於孔子亦是宗因與宗有淺深之分
　宗之内又自有淺深之分不拘定一項可字亦要味
　或宗之以成吾之道德不但無輕浮之累而且可有
　切磋之益或宗之以濟吾之事業不但無奸險之虞
　而且可為腹心之托或宗之於顯逹之時而不為謟
　或宗之於窮愁之際而不為比或人皆宗而我亦宗
　之不可謂黨或人不宗而我獨宗之不可謂僻所以
　能然者全在因不失其親上言外便見反是者無一
　而可

子曰君子食無求飽章

這一章是聖人思好學之人必合上四句方見其能好
大全朱子曰此章須反覆看其意思如何若只不求安
飽而不謹言敏行有甚意思若只謹言敏行而不就正
有道則未免有差若工夫不到則雖親有道亦無可取
正者聖人之言周徧無欠缺類如此

子貢曰貧而無謟章

這一章重在義理無窮之意子貢偶因論貧富而及之
夫子不覺有味乎其言而極口贊歎記者因取而記之
以鼓厲天下之學者大抵人之學問不進都因矜而自
足怠而自止不知義理之無窮而安於小成所以入室
登岸之人不能多覯子貢一日與夫子偶論貧富子貢
之意以為天下之貧者常易諂氣歉而為卑屈也而有
無謟者焉則貧不至於濫矣天下之富者常易驕氣盈
而為矜肆也而有無驕者焉則富不至於溢矣若而人
者豈非不囿於流俗不汩於勢利者乎士如是可謂賢
矣夫子則以為貧而無謟猶知有貧也豈若忘其貧而
但見其樂者乎富而無驕猶知有富也豈若忘其富而
但見其好禮者乎樂非因貧而始生也不以貧而改其
樂禮非富而始好也不以富而易其好加於無謟無驕
者一等矣此但就貧富上見其淺深之分如此耳子貢
因想人之學問皆如此不特貧富一端也遂恍然於淇
澳之詩所謂如切如磋如琢如磨者人之學問如治骨
角玉石一般有切磋之境焉初入門下手工夫也有琢
磨之境焉已精而益致其精也由淺而深由生而熟愈
進而愈妙皆如此處貧富矣子貢於此蓋見義理之無
窮而有欲罷不能之意故其一生不敢自怠不敢自足
聞文章矣又進於性與天道多學而識矣又進於一貫
其皆得力於此與夫子之由志學以至從心孟子之由
善信以至聖神皆是這個光景子路升堂而未入室不
忮不求而終身誦之皆由不知此夫子所以深喜其言
而不覺贊歎之曰賜也始可與言詩已矣告諸往而知
來者處貧富之道是所已言者也往者也切磋琢磨是
所未言者也來者也告往知來觸類旁通如此其於詩
也何有是雖贊其善悟其實則深有味乎切磋琢磨之
一言猶曰雍之言然云耳通一章觀之前言處貧富之
道似是一事中言義理無窮似是一事末言讀書能擴
充而用之不止泥文求義又似是一事然義理無窮一
意是一章之主記者特恐學者忽之而詳記其前後之
語耳他日曽子傳大學亦取以釋經文止至善蓋是聖
門相傳切要之語學者所當反覆玩味也今日吾輩當
思聖賢所謂切琢是何等工夫所謂磋磨是何等工夫
若不將聖經賢傳熟讀精思身體力行循序漸進止
將一生精神用在幾句濫時文上是未曾切琢何論
磋磨在聖賢只要用得磋磨工夫尚且憤㤀食樂忘
憂吾輩方從切琢做起不是人一已百人十已千安
能長進須要弩力切勿將聖賢一段喫緊為人之意
作閒話看過了
　按講家每云子夏因論詩悟禮夫子許其可與言
　詩子貢因論貧富悟詩夫子亦許其可與言詩二
　章皆言詩也此殊不然二章皆不是言詩亦不重子
　貢子夏之能引伸觸類巧笑章只重禮後句此章只
　重切磋琢磨節猶之蘧伯玉章只重寡過未能句若
　前邉叙交情只是引起末云使乎使乎是有味乎寡
　過之言而贊歎之不重在使者也今人往往誤看將
　賓作主
　明季講家有謂貧而樂富而好禮夫子特舉其現成
　者告之子貢便即其現成田地想到其中磨練工夫
　故悟及於切磋琢磨依此講則切磋琢磨專為要到
　樂好禮地位非注中義理無窮之意義理無窮不但
　無謟無驕非住處即樂好禮亦非住處又有將第二
　節斯字作吾斯未信之斯看第三節往字來字泛説
　者俱大謬斯字是當緊粘第一節説往來字自當緊
　粘上兩節説
　松陽講義卷四
欽定四庫全書
　松陽講義巻五
　　　　　　　　　　贈内閣學士陸隴其撰
　論語
子曰道之以政章

這一章分别政刑徳禮之效與人看蓋為當時専尚政
刑者發欲其知所重也人君為治未有不欲民之善惡
民之不善者故無不有以道之亦無不有以齊之但操
術不同功效各異路頭一差而風俗由之而殊氣運由
之而變不可不辨也有一種重在政刑的方其初頭率
先道民者専在法制禁令上着力懸於象魏布於始和
極其精明極其嚴密這個政未嘗不好及民未能盡善
則又有刑以一之小則鞭朴大則刀鋸當輕而輕當重
而重這個刑亦未嘗不好但民迫於政刑自然勉强為
善而不敢為惡只是求免於法已耳未嘗知孝弟忠信
之可樂也未嘗知貪滛詐偽之可恥也即使政常如是
刑常如是風俗亦日薄氣運亦日衰况政刑必有時而
弛則免者未必其終免也有一種重在徳禮的方其初
頭率先道民者務在躬行心得上着力敬以直内義以
方外言則有物行則有恒這個徳已足興起人心了及
民未能盡善則又有禮以一之吉凶軍賔嘉各有其制
宫室飲食衣服各有其度煩簡得宜文質得中這個禮
又足範圍人心彼民化於徳禮莫不知善之當為而不
善之不可為非特皇然知恥己也而且有規矩準繩之
可據有蕩平正直之可由即使繼之者未必皆有徳未
必皆有禮而風俗之已厚者猶不可驟變氣運之已隆
者猶不可驟衰况常以徳禮撫之恥且格者豈有艾耶
這兩種效驗如霄壤之不侔而天下之論治者猶以政
刑為重徳禮為輕政刑為急徳禮為迂豈不可怪也哉
雖務徳禮者未嘗廢政刑然徳禮本也政刑末也所謂
有關雎麟趾之精意然後可以行周官之法度是豈可
徒恃也哉更有一説夫子所謂政刑尚是三代時之政
刑然且不可恃若春秋時管子作内政子産鑄刑書則
其所謂政刑者先非矣不待與徳禮較而後知其不足
恃也又况春秋而後如申不害商鞅韓非之所謂政刑
使夫子見之當如何慨歎哉自漢而後顯棄申商之名
而隂用其術者多矣人但見其一時天下懾服莫敢犯
法以為識治體而不知其遺禍於後者不可勝言皆未
嘗深㑹夫子之意也孟子云善政不如善教斯得孔門
家法矣學者平日讀書須將聖賢此等言語從容玩味
使涇渭之辨了然胸中一旦達而在上然後能審取舍
而殘忍刻薄之説不得而入之不然自謂聰明才力過
人適足貽禍於世道而已可不懼哉
　按此政字與為政以徳之政不同為政政字虛此政
　字實玩注中自明
　按禮字在制度品節上説不在君身上説
　大全朱子謂専用政刑是伯者之為此是朱子淺一
　層講愚意更須看是何等政刑有王者之政刑有伯
　者之政刑此章似不止是王伯之辨
　新安陳氏謂民恥於不善此觀感於徳之功又至於
　善乃齊一於禮之效

子曰吾十有五章

這一章夫子自敘一生之學以為學者法要看總注不
躐等而進不半塗而廢二意程子謂聖人未必然但為
學者立法朱子謂必有獨覺其進非心實自聖而姑為
是退托是補程子之意蓋聖人之學雖本天縱然亦由
積累而成但比他人積累得快便謂之生知安行便謂
之有始有卒不是全不費力特虛設此境界以引誘人
也亦不是另有直捷工夫故意隠之而以遲鈍者示人
也通章先要認這個學字是學個恁麽講家有以心字
貫者有以天字貫者有以矩字貫者然這三字先難認
若認得時隨拈一字皆是實理若認不真時隨拈一字
皆是外道注云此所謂學即大學之道也説得極分明
故欲識這個學字須先熟玩大學章句或問方不認錯
認得這學字了方可去看志字朱子謂志字最有力要
如饑渴之於飲食纔有悠悠便是志不立葢此志即是
憤㤀食樂㤀憂的起頭處自此以後十年一進只是就
中提出個大節候耳其實息有存瞬有養便息有進瞬
有益不是直到十年忽進一境也立是於道理大綱上
守得定便是富貴不能淫貧賤不能移威武不能屈的
氣象不惑是於事物幾㣲處皆信得真如漆雕開云吾
斯之未能信正是未到不惑地位也知天命又是於這
道理上見其所以當然之故朱子語類謂譬之於水人
皆知其為水聖人則知其發源處是也這天命耑指理
言不兼理氣耳順有二様聞一善言見一善行若決江
河此是聲之善者一入便通詖淫邪遁知其蔽陷離窮
此是聲之惡者一入便通只是天理爛熟耳從心所欲
不踰矩便是無意必固我境界常人隨心所發皆是意
必固我聖人隨心所發皆是天理亦只是一個熟耳通
章依朱子志學是知之始不惑知命耳順是知之至立
是行之始從心是行之至總是愈久愈熟若更加數十
嵗境界必又不同不是至七十便畫住了或疑知行不
應畫開然論工夫則知行並進必無十年一知十年一
行之理論得手則知行有辨有得力於知之時有得力
於行之時朱子之説不可易也學者看這章書要曉得
學無别法只是循序而不息耳能循序而不息則雖聖
人地位亦可漸到人所以不能如聖人不是天資不如
只是學不如耳學須先立志有了這志自然欲罷不能
顔曾所以亞於聖人皆是從這志做起的若没有必為
聖人之志縱日講學亦不濟事
　按仁山金氏謂不惑是小徳川流知天命是大徳敦
　化愚意不惑是知其當然知天命是知其所以然不
　是小徳大徳之分小徳大徳總在知天命内一本貫
　萬殊便是小徳川流萬殊原一本便是大徳敦化

子曰吾與回言終日章

這一章是抑揚其詞以見顔子之能明道是聞一知十
的真面目所謂語之不惰所謂於吾言無所不悦皆在
其中時文看作始疑終信又看作始終測量他不出者
皆謬注中深潛純粹是形容顔子的氣象氣象是由資
稟亦由學力深潛是知上氣象純粹是行上氣象而總
是所以能黙識心融能足發之本領也未要看其不違
足發且須看他這個氣象有了這個氣象方纔能聞聖
人之言而心解力行所以終日間淺言深言精言粗言
顯言微言邇言逺言不知説了許多話只見他有聴受
而無問難像個愚的一般及退省其私動静語黙間無
非是夫子之道凡夫子所言淺深精粗顯㣲逺近一一
皆能發明若非終日言之時黙識心融觸處洞然安能
如此世間那有這様一個愚人此夫子深贊顔子以為
及門之法今日學者讀這章書要有益於自己方好顔
子之黙識心融是一時勉強不得的須先學他深潛純
粹的氣象深潛純粹由天資者亦是勉强不得的其由
學力者則人人可幾及也學者誠能學顔子之學則不
深潛者可深潛不純粹者可純粹何難直造顔子之域
初時不必如他不違有疑必問有問必審反覆論辨不
厭其詳雖未能觸處洞然就其所知必見之行不可只
在口頭説過只管竭力去做博文約禮工夫積累久後
日熟一日聰明自然日開氣質自然日變人欲自然日
退以此去看聖人之言自然如雪解冰釋無異顔子之
不違足發矣要知顔子雖是天資髙亦決不如初見夫
子時便能不違足發亦必是以漸而進學者切勿謂顔
子全由天資非吾所能及
　退省其私一句最多葛藤注云是燕居獨處非進見
　請問之時恐是以燕居獨處説不盡私字故又益以
　下句謂不但燕居獨處凡非進見請問之時皆是存
　疑疑燕居獨處是静時發不得聖人許多道理此未
　會朱注意也至大全朱子云私不專在無人獨處之
　地謂如人相對坐心思默所趨向亦是私此一條又
　是將私字與中庸獨字同看此是謂私字内有此一
　意非謂私字專指此也若以私字專指此則當終日
　言之時便當省矣何必既退然後省乎此私字之葛
　藤當辨也髙新鄭云聖人於顔子必待省而後知歟
　非也其喜之也深故稱之也婉此因省字近於窺伺
　故如此斡旋然師於弟子㣲察其受教與否亦何害
　但不若世俗之窺伺耳堯之于舜何嘗不試此省字
　葛藤之當辨者也

子曰視其所以章

這一章聖人論知人之法不厭詳細盖看人之善惡分
明然後可定取舍是道理合當如此無傷於長厚吕東
萊謂待人欲寛論人欲盡是也知人原不是易事其實
非人之難知只是不細心去看耳既欲知人若但求之
毁譽索之語言文字又或為論心不論迹之説探之於
踐履之外其不為人所欺者鮮矣故視其所以是落手
第一欛柄臯陶所謂載采采是也然或有所以雖善却
不能無所為而為之正誼明道之事都從計功謀利之
念發出来我不能審或隂受其籠絡而不知故觀其所
由是第二層細看法乃為己為人之辨也然又有所由
雖善却不是其心之所樂勉强於一時不能不作輟於
後日吾不能辨或因其始而信其終終必悔之故察其
所安又是第三層細㸔法乃誠不誠之辨也勉齋黄氏
曰視其所以兼君子小人視之觀其所由則先之為小
人者不復觀之矣所觀者君子也察其所安則君子所
由之未善者亦不復察之矣察其所由之善而欲知其
安不安也這一條説得最明然須知這三句亦不止是
三項人如同一所由之善而善之淺深分數却有許多
不同須一一辨他出來然這等様精詳却又不是用億
逆只是一個先覺不是操術止是據理講家謂不以己
意觀之只因物付物是也人焉廋哉二句要看得好不
是誇張其效言人雖善匿至此却無處躱避猶之權度
設而人不可欺以輕重長短然則謂情偽之難測而世
路之險巇者此知責人而不知責己者也謂知人之明
不可學者此知責天而不知責己者也又須知此是論
人如此若待人之道則不然一善可取不忍棄也豈以
其所由所安之未善而盡舉而廢之也哉又須看程注
知言窮理四字此是知人之本所以補本文之意若不
是知言窮理而徒欲視觀察則人之善廋者安知不反
借我之視觀察以愚我用心愈苦人品愈淆矣更有一
説子貢方人而夫子曰夫我則不暇葢自脩之功更急
於知人也若自家滿身病痛却汲汲要知人無論未嘗
窮理知人無本者不足言即於理上窺見得一二分於
人亦知得一二分然却掩不得自家病痛今日學者讀
這章書須將聖人觀人之法先去自觀所為果有善無
惡乎所為善矣意之所從來者果盡善乎果心安意有
而非勉强乎苟有纎毫未善須痛自滌濯使徹内徹外
無一毫不可令聖人見方是切已學問
　察其所安之安與中庸安而行之之安不同這箇安
　在勉之前能安方能勉非由勉以至安
　此章是就善中看出他不善來觀過章是就不善中
　看出他善來此章是細宻看法眸子章是直捷看法

子曰學而不思罔章

這學字與學而時習之學不同學而時習之學兼學問
思辨行在内這學字與思字對説則除出思了這學字
與中庸博學之學又不同中庸博學之學只是讀書此
學字則除出思字包得問辨篤行在内圈外程子注是
將學字泛説不是正講此章學字大抵此章正意只是
説學思二者不可偏廢然其實不思也呌不得學不學
也呌不得思故又引程子之言置於圈外所以推廣此
章之義也如此講這一章書儘明白了只是要想學是
學個恁麽思是思個恁麽今日學者讀㡬篇濫時文就
算得學麽做㡬篇濫時文就算得思麽這㡬篇時文朝
廷以此取士許多賢士大夫都從此出身如何算不得
學算不得思只是要有本領本領工夫一在多讀書五
經性理通鑑皆是要熟讀精思的一在身體力行聖賢
説話句句要在身上體認要在身上發揮不可只在口
裏説過有此本領遇着題目做出文字来自然與人不
同故時文者所以考諸生之學思不是教諸生就以此
當學思也若無這本領終日只在時文裏做工夫遇着
題目盜襲幾句套語勉强敷衍成文縱然敷衍得好亦
只是塗飾耳目之具要他何用故這章書先要認明所
學所思然後再去看不學不思之弊

子曰由誨女知之乎章

這一章集注謂其無自欺之蔽這個自欺與大學自欺
有别大學自欺是指能知而不能行說是誠意内事此
自欺是指强不知以為知説是致知内事須要分别子
路為人忠信果決誠意章自欺他却能不犯而致知格
物工夫未至往往於不明白處乃錯認以為知這不是
有意掩䕶只是用自家意見去穿鑿亦是自欺此自欺
他却易犯夫子欲其做致知格物工夫然這個自欺病
痛未去却難下手故致知格物莫非知之之道而在子
路身上尚緩一層只是去自欺之蔽是一個要緊方法
是以急呼而告之使其虛心體認必真知者方纔自認
為知苟不知者即自認為不知不要一味主張自家意
見這個清楚就是知了以此心去做致知格物工夫便
不難了夫子悦開之未信而許賜之不如皆是這個意
思切不可謂是知也此外更無工夫朱子注中云由此
而求之又有可知之理此二句最説得明白自明季王
陽明一脈學問興都謂真知之外更别無知此自夫子
欲掃去聞見話頭而反以朱注為支離此等邪説今日
學者不可染一毫在胸中更有一説當日子路是箇好
勇的人其病在主張自家意見太過故有强不知為知
之患今日學者病痛又不是如此自家也沒有意見只
是看得幾句傳注畧見他的皮膚不曽細去玩味不曽
在自家身上體貼只要做得文字便罷了此則未嘗要
求知不但强不知為知也如此用工雖終身讀聖賢書
不免為俗漢即僥倖竊取富貴亦必為君子所鄙薄大
家須要努力

子張學干祿章

這一章教學者不以干祿為念可見聖門之真學蓋學
莫先於為己為人之辨苟一心以為學又一心以干祿
是學皆為人不是為己千古聖賢學脈必從正其誼不
謀其利明其道不計其功始一渉於為人便是俗學不
是正學縱然僥倖得祿而根本已壊所得不足償所失
矣聖人教人必先使打破這一關未有這關打不破而
可稱學者也然這關最是難破聖門高弟雖莫不知為
己之貴而不能不微有夾雜如子張才高意廣而於此
却不能不差一針其病痛伏於隠微之間必有發露於
詞色者夫子窺見其微急欲掃去他這干字故舉正學
告之而祿之不當干自見多聞見闕疑殆慎言行皆學
之當然者也聞見二字朱子有二説一云聞是聞人之
言見是見人之行一云聞是聞前言往行見是見目今
所為皆可通聞見寡陋不足以為學故夫子自言好古
敏以求之而教顔子亦必先博文便是真箇工夫然聞
見既博而疑殆不闕則或失之龎雜故必須精以擇之
而闕其未信未安者如所謂知之為知之不知為不知
是也然疑殆雖闕而其餘之不疑不殆者亦未可遂自
恃也如唐房琯宋王安石之徒未嘗不原本經術渉歴
世務而議論頗僻措置乖方皆是自信其學貽禍蒼生
故又須認這三件工夫是缺一不可的能就這三件上
着實用力做得到時雖為聖賢無難即未能到亦不失
為寡過言焉無鄙倍而尤焉者寡矣行焉無愧怍而悔
焉者寡矣是其為學只是潛修於内並無一念及於祿
所謂為己而非為人者也正誼而不謀利明道而不計
功者也然祿者原朝廷所以待天下之學者也學而至
於寡尤寡悔則在我已有得祿之理幸而遭時顯達祿
固在其中也即不幸而終身不遇祿亦在其中也遇不
遇聴之天與人而已何以干為哉此不是以祿歆動顓
孫正見干之不可耳夫子張之干祿特畧有其心耳非
如陳代之流思枉道以求合也亦特因學而念及於祿
耳非如後世之士全為干祿而學也然夫子病之以如
此可見學不可一念渉於干禄古之聖賢身居富貴皆
是不求而自至其胸中未嘗有一毫希覬之念也自聖
學不明士束髪受書便從利祿起見終身汲汲都為這
一個祿字差遣一部五經四書幾同商賈之貨只要售
得去便罷了未嘗思有益於身心有用於天下真是可
歎今日學者須先痛除此等念頭將根脚撥正了然後
去用工纔是真學不然即讀盡天下之書譬如患病之
人日啖飲食皆助了這病毫無益於我
　聞見分配言行亦是互文非聞必屬言見必屬行也

哀公問曰何為則民服章

這一章見人君以知人之明為急民之服不服其機全
在乎此不是威嚴權術可以服得謝氏注云好直而惡
枉者天下之至情也順之則服逆之則去必然之理也
説此章本文之意最明又曰或無道以照之則以直為
枉以枉為直者多矣是以君子大居敬而貴窮理推此
章言外之意尤明大全朱子曰當時哀公舉錯之權不
在己問了只恁休了他若㑹問時夫子尚須有説此又
就哀公時勢推論得尤妙先儒所以發明此章之義備
矣但要曉得直不是一様直枉不是一様枉其力量各
有大小之不等其性情各有剛柔之不同須要一一辨
得分明舉不是一様舉錯不是一様錯看如何様直便
應如何様舉如何様枉便應如何様錯須要一一行得
恰當若髙下淺深稍不分明輕重寛嚴稍不恰當雖未
嘗不舉直未嘗不錯枉民如何便服不必説到以直為
枉以枉為直然後人不服也然這箇病痛亦只是居敬
窮理工夫未到蓋居敬窮理缺却一分便有一分病痛
若工夫到時自然分寸毫釐不爽中庸言知人本之知
天正與此章意思相表裏至就哀公時勢論之當時舉
錯之權既不在哀公而夫子告以舉直錯枉其深意妙
用固未易窺測然意當時必確有直可舉有枉可錯非
三家所能阻者未至如周赧漢獻之不可復為也
然則魯之不振非三家之咎特哀公無知人之明
無居敬窮理之功耳故知人者萬世治道之綱居
敬窮理者萬世治道之本也學者讀這章書須先
將居敬窮理四字細細體認人君非此無以治天
下儒者非此無以成徳業不居敬則心不一不窮
理則心不明以不一不明之心一旦出而任天下
之事賢奸雜至於前其不顛倒而錯謬者幾希蘇
子瞻不知此乃曰知人之明不可學知人之明豈真不
可學哉
　時解謂民之服不服只就舉錯合人心不合人心處
　説未便説到蒙其利被其害上此亦是

季康子問使民敬章

這一章見移風易俗之本在上不在下康子之問胸中
便有道之以政齊之以形的意思夫子之答便是道之
以徳齊之以禮的規模臨之以莊三句即所謂子帥以
正孰敢不正也先要曉得敬忠以勸不是可以强得民
的以勢驅之勢有時而阻以術誘之術有時而窮即能
强其外面敬忠勸不能必其心之敬忠勸也即能暫時
敬忠勸不能得其常敬常忠常勸也欲民之敬必上先
臨之以莊這箇莊字是為人上者所最難完全的位髙
則易驕驕則肆祿厚則易侈侈則蕩嚴恭寅畏之説既
以為迂而不屑為衣冠容貌之間又以為細而不知檢
民安能不傲上也故上之所當務者莊耳若夫敬與不
敬是民之事上之人不必慮也欲民之忠必上先孝慈
這箇孝慈是上之人所最難兼備的志在功名則定省
温凊之節不能無缺躬居廊廟則閭閻疾苦之情不能
周知况祖父之所為常不便於己則悖之而不恤百姓
之所苦或反甚便於我則虐之而不顧民安能無二志
也故上之所當務者孝慈耳若夫忠與不忠是民之事
上之人不必慮也欲民之勸必上先舉善而教不能這
箇舉與教是上之人所最難周到的善者都不工於逢
迎故往往為上所厭不能者都失於遲鈍又往往為上
所棄况我之意氣與善者不相投則善者亦不樂為我
舉我之心思不曲體不能則不能者或反苦我之教民
安能皆奮興也故上之人所當務者舉與教耳若夫勸
與不勸亦民之事上之人不必慮也天下未有不感而
應者亦未有感而不應者果能盡乎上之所當為則雖
在我無計功謀利之心而三者之效自有不期然而然
者蓋敬忠以勸原是人之良心人人所固有的只因向
來無以感之則這一㸃心便錮蔽了今見上之莊便撥
動他的敬心見上之孝慈便撥動他的忠心見上之舉
與教便撥動他的勸心撥動得一分便有一分發出来
所以撥動之者愈至則其發也愈盛就如泉源之在山
石間一般去其壅塞則汨汨滔滔有不可禦者矣此雖
夫子一時告康子之言緊切康子病痛而萬世治民之
道皆如是矣孟子謂其身正而天下歸之亦是這個道
理學者讀這章書要知凡事皆當責己不當責人日用
常行之間皆如是又不但治民為然至於莊孝慈舉教
這幾箇字都要求其根本節目若只空講過也不中用
根本則在一個誠字夫子所謂主忠信也莊字節目則
須將曲禮玉藻諸篇細玩古人容貌顔色辭氣之妙孝
字則要將孝經反覆玩味慈也舉也教也則須把周禮
一書熟考其教養之方與夫用人取士之制方纔這幾
箇字都見實際有下手處

子曰君子無所爭章

爭有兩樣有用力爭是一種粗暴的人有用智爭是一
種機詐的人所爭亦有兩樣有趨勢競利之爭有矜己
傲物之爭大抵世間多事都從這爭字生這爭字不是
到爭時始有平日勢利之念矜傲之氣隠然伏於胸中
外邊雖不見有影響一遇着可爭之㑹便發出来不可
禁遏或恣睢暴戾或使乖弄巧此等人在朝廷則壊一
世之風氣在鄉黨則壊一方之風氣其身為小人又不
待言矣真可歎息若夫君子平日讀書養氣一毫勢利
之念矜傲之氣不留在胸中自内及外只是一個恭遜
也不恃氣力也不使乖巧遇着事来順理而行依然是
這個恭遜即當利害得失關頭只是進以禮退以義得
之不得曰有命何爭之有即有種時候關係民生利病
學術異同衆議紛紜是非可否混然無别不得不為之
分辨不得不為之救正如孟子之闢楊墨司馬温公之
論新法看来却像個爭了然慷慨正直之際而恭遜氣
象未嘗不存如射之揖讓一般此等君子真是維持世
道之人在朝廷則為唐虞之都俞吁咈在鄉黨則為洙
泗之誾誾侃侃吾輩今日講這章書須要自省胸中有
一毫勢利否有一毫矜傲否這一毫不要看小了他這
便是敗壊世道之根這便是君子小人之分須猛力㧞
去斬盡根株一味恭遜臨事方能不爭方不愧這個君
子然不是讀書養氣則這樣病痛一時也難盡拔須要
猛省於一時講究涵養於平日兩路用功纔能到得努
力努力至若世間有一等人惟知隠黙自守不與人爭
而是非可否亦置不論此朱子所謂謹厚之士非君子
也有一等人惟知閹然媚世將是非可否故意含糊自
謂無爭此夫子所謂鄉愿非君子也又有一等人激為
髙論托於萬物一體謂在己在人初無有異無所容爭
此是老莊之論亦非君子也是皆不可不辨

子曰里仁為美章

這一章論擇居之道而見為仁之不可無輔大抵為仁
由己而薰陶漸染之益必資乎人故夫子謂子賤則曰
魯無君子者斯焉取斯與子貢論仁則曰事其大夫之
賢者友其士之仁者教弟子則欲其親仁論擇居則曰
里仁為美蓋前後左右皆非仁人雖有仁焉者寡矣前
後左右皆仁人雖有不仁焉者寡矣今有擇居者於此
將以助吾徳者為美乎抑以損吾徳者為美乎將以長
我私者為美乎抑以克吾私者為美乎此易辨也故里
有仁厚之俗者此仁人君子所深喜而樂就者也仁則
必朴實然愈朴實愈美仁則必平淡然愈平淡愈美無
功利誇詐之習則我之氣質不覺其日變無新竒可喜
之行則我之耳目不患其或移以其迹觀之或未見其
美也以其實考之美何如乎然而難言之矣聞仁之名
而尊之者比比皆是也覩仁之實而樂之者十無一二
焉拘於氣質者以類其氣質為美溺於習俗者以類其
習俗為美所喜者浮華則覩仁之朴實而厭矣所趨者
熱閙則覩仁之平淡而厭矣道義之味不若功利之味
中正之行不若新竒之行故有一仁俗於此有一不仁
之俗於彼其不處此而處彼也必矣或明知其為仁而
不樂處之或并不知其為仁而不肯處之雖强之使居
亦且疾首蹙額若不可以終日然其人皆自謂擇之不
爽自負其聰明過人者也夫子為指而示之曰擇不處
仁焉得知蓋所以動其是非之本心使之審取舍而收
薫陶漸染之益與論子賤告子貢者同一喫緊為人之
意也學者讀這章書須知一居處一交友皆關係我之
徳凡擇居取友必視其仁不仁勿以其便於己而取之
勿以其不便於己而棄之取舍不爽則成徳有資而造
於仁不難矣為仁之事雖非一端而此其首務也
　大全勉齋黄氏曰居必擇鄉居之道也薰陶染習以
　成其徳賙恤保愛以全其生豈細故哉按賙恤是里
　仁中所必有亦是一美處然此章却不重在此
　明季講家多將此章作寓言與孟子所引一例看然
　注却不作寓言蓋孟子是斷章取義難以例此
　雲峰胡氏曰集注仁厚之俗四字有斟酌一里之中
　安得人皆仁者但有仁厚之俗則美矣按此仁字本
　淺但欲取以為輔仁之資所關却大

子曰不仁者不可以久處約章

這一章見人當全其本心之徳本心之徳全則外境自
不能奪大抵天下之人多被境移境能移得我只是自
家脚根不曽着實脚根不實只是不知有本心之徳何
謂本心之徳仁是也仁也者是天所賦於人的全理稟
之為性發之為情言其為萬物所不能並則曰尊爵言
其為萬物所不能摇則曰安宅言其具四端備萬善則
曰廣居言其為人心所固有則統謂之本心這箇本心
原是箇大行不加窮居不損的但人雖共有此心不能
不為氣稟物欲所拘蔽由是這天所賦之理封錮於内
遂成一不仁之人既為不仁之人則胸中毫無自得便
覺物重而我輕物大而我小物能制我我不能制物故
一處夫約其心便不勝其屈何况久處一處夫樂其心
便不勝其侈何况長處必濫必淫固其所矣此等人以
一身言則敗名喪節之事将無所不為千態萬状皆從
此不仁做出来以一世言則傷風敗俗之事将無所不
為千竒百怪皆從此不仁做出来人但見其一心稍差
未有大害不知其可危如此然則人可須㬰離仁哉仁
上虧一分則物累便重一分仁上得一分則物累亦便
輕一分誠於仁的工夫做熟了心與仁一不待思勉而
所為皆義理是謂仁者仁者則隨所往而皆安於仁固
非約樂所能移也即未能到仁者地位心猶與仁二而
於仁的道理看明白了知有是非求其是而去其非是
謂知者知者則隨所往而皆利於仁亦非約樂所能移
也如舜之飯糗茹草若将終身被袗衣鼓琴若固有之
便是安仁内事如原憲環堵晏平仲一狐裘三十年便
是利仁内事安仁利仁而處約即所謂貧而樂安仁利
仁而處樂即所謂富而好禮説個仁者知者似乎迂濶
然不如此便不可處約樂便不成人品所以聖門之學
以求仁為急子思所謂君子素其位而行不願乎其外
亦即是安仁利仁之謂學者讀這章書要急将此心放
在天理上未能安仁且須利仁見得這一邊重那一邊
自輕這一邊大那一邊自小約樂之境雖能牽制人却
牽制我不得若不在這條路上走便風吹草動到墮落
地位却咎境之累人是豈境之過哉
　按丘月林先生講此節云注安其仁而無適不然利
　於仁而不易所守乃先㸃字面后發本㫖非兩截意
　或把安仁利仁泛説以處約處樂添在言外則夫子
　之言為歇後矣此説極是若存疑云處約不濫處樂
　不淫這便是仁仁者處約自然不濫處樂自然不淫
　故曰安仁知者處約則固守而不至於濫處樂則固
　守而不至於淫故曰利仁覺稍差蓋為安仁利仁内
　包得不濫不淫意則可謂不濫不淫便是仁則不可

子曰富與貴是人之所欲也章

這一章集注将上二節作取舍之分明下一節作存養
之功密西山真氏又就下一節内将終食不違作存養
細密工夫造次顛沛必於是作存養至細密工夫皆説
得十分明白但将先儒之言反覆玩味一章之間架了
然矣只是要細想審富貴是如何樣審安貧賤是如何
樣安終食無違是如何樣無違造次顛沛必於是是如
何樣必於是不義之富貴誰不知是不可處者亦有本
分所當得之位而加一分干求加一分躁急便是不以
其道本分所應得之利而加一分較量加一分急迫便
是不以其道故道字之借徑最多道字之界限最嚴必
一一辨得明白方纔是能審非分之貧賤亦有知其當
安者然非分二字難輕説如吾之文章好不應貧賤然
文章能如韓柳歐蘇乎未能如韓柳歐蘇則貧賤猶是
吾分也吾之學問好不應貧賤然學問能如周程張朱
乎未能如周程張朱則貧賤猶是吾分也故自人視之
謂不以其道自吾視之皆是以其道必一一看破方纔
能安至於終日無違仁不是教人在杳冥昏黙處求只
在動静語黙間舉一念必在天理上行一事必在天理
上便是不違仁了平常之時如此造次顛沛之時亦如
此時有常變心無常變此不是另有一法可以駕馭得
只是平常時做得熟了卒然處變此心自然不動無所
疑惑無所恐懼所以能必於是上二節言取舍之分猶
大學切琢工夫末一節言存養之功猶大學磋磨工夫
學者誠能将此章反覆玩味身體力行資質渾厚者便
可成一好仁之人資質剛毅者便可成一惡不仁之人
初時深知篤好便是利仁的人久而無適不然便是安
仁的人仁豈逺乎哉
　先儒之言有當善㑹者此章取舍存養皆是合内外
　工夫大全慶源輔氏曰取舍之分在外存養之功在
　内此只是因取舍在外邊着力多存養在内邊着力
　多故偶如此分其實皆是内外合一的不可泥看若
　説取舍全在外則取舍豈不本正心誠意乎若説存
　養全在内則存養豈離却處事接物乎

子曰我未見好仁者章

這一章是夫子要人用力於好仁惡不仁的話朱子曰
好仁惡不仁只是利仁事却有此二等好仁者是資性
渾厚的惻隠之心較多惡不仁者是資性剛毅的羞惡
之心較多又蔡氏曰論資質則惡不仁者不如好仁者
之渾然論工夫則好仁者不如惡不仁者之有力先儒
於此説得極明明季講章欲作一人看是謬説此二等
人注云是成徳之事蓋不限定是由天資亦不限定是
由學力總之這樣人其性情雖不同多是做成一箇人
品了所以夫子要見他然曰好則必是無以尚曰惡則
必是不使加皆必自慊而不自欺皆有一叚至明的識
見至健的力量方纔是真好方纔是真惡這樣人最是
難得非真難得也仁者吾心之徳好之惡之亦在我而
已只是我不肯用力耳果能用力未有力不足者用力
如何一要立得志定胸中分别天理人欲不使絲毫糊
塗一要養得氣盛身上實能存理遏欲不使絲毫夹雜
這二件工夫志尤要緊故注云志之所至氣亦至焉夫
子説至此所以開示學者至矣又恐天下有自諉於用
力而力不足者或垂成而止或半塗而廢謂是限於力
而不知只是自暴自棄天下豈有用力而力不足者故
復申之曰蓋有之矣我未之見也此是臨了再下一鞭
無非欲其猛去用力而已學者切不可負了聖人這一
叚意思看後邊説見善如不及見不善如探湯吾見其
人矣注云顔曽冉閔之徒蓋能之朱子又嘗云顔子明
道是好仁孟子伊川是惡不仁可見夫子初時未見到
後来及門之内便有這一種人了是夫子造就人才之
功而用力而力無不足亦愈可知矣今日吾輩誠能先
定了一個志我必要做到這樣人将天理人欲細細分
别明白了是天理自然捨不得是人欲自然来不得起
初或不無勉强工夫愈久愈熟不知不覺到成徳地位
聖人之言豈欺我哉
　再看大全慶源輔氏曰此章三言未見而意實相承
　初言成徳之未見次言用力之未見末又言用力而
　力不足者之未見無非欲學者因是自警而用力於
　仁耳此又是一樣講若欲依此則講末節當云天下
　亦實有用力而力不足之人此項人雖或垂成而止
　或半塗而廢然猶愈於自畫而不進者也雖同一自
　暴自棄而自暴棄於垂成半塗之時與初頭便自暴
　棄者有間矣然此等人今亦難得真可歎息大抵世
　上人看得仁是箇迂逺不急之物莫肯走到這一條
　路上去肯上這條路就是好的了故夫子并用力而
　力不足者亦思之也如此講亦於理無礙存之以備
　一説可也

子曰人之過也章

這一章言不可以過棄人所以開人自新之路也蓋人
不能無過如迫於時勢不得已而冒天下之不韙若湯
武之放伐伊尹之廢立周公之為管叔受過孔子之為
昭公受過不知者或指為過然是皆出於無可如何便
是理之當然算不得過這固不必論了所謂過者是實
於理上有差或一時見不到或一時不及檢揆之於理
實是過了然豈可因此遂盡舉而棄之哉其中又各有
類之不同程子所謂君子常失於厚小人常失於薄君
子過於愛小人過於忍是也蓋由其平日心之所存身
之所習常在厚與愛一邊不知不覺偏在那一邊去了
其平日心之所存身之所習常在薄與忍一邊不知不
覺偏在那一邊去了同一過而相去懸絶是不可不分
别觀之其偏在薄與忍者其人固不足取矣若偏在厚
與愛者其人原是仁厚的人只是學問有淺深生熟未
能到中正地位所以有這樣過雖是過了其一叚慈祥
愷惻之意却不可沒了他裁而正之使其見識日擴工
夫日密歸於中正則此等人皆是扶持世道之人豈可
因其一時之過而遂棄之哉此是聖人一叚好善的念
於有過中看出人的好處来不是説過不妨亦不是説
必俟其有過而後賢否可知只是恐人以過棄人故如
此分别言之然只就仁上説何也豈蘇子瞻所謂仁可
過義不可過乎是又不然仁義皆是不可過的其過也
亦皆是不可槩棄的特此章夫子偶就仁言之耳故朱
子語類曰此叚只是論仁若論義則當云君子過於公
於廉於嚴小人過於私於貪於縱此是因人而發説得
最明學者讀這章書要知修己與觀人不同若論修己
則過是不可一毫有的若有一毫過當處雖出於慈祥
愷惻然非中正之道亦是吾見識未到處是吾檢㸃未
到處皆是學問病痛必須如芒刺在背負罪引慝省察
克治必去之而後已所以夫子平日説過則勿憚改説
吾未見能見其過而内自訟而於欲寡其過之伯玉不
貳過之顔子則歎賞不已何嘗肯教人自恕若論觀人
則不如此瑕瑜自不相掩雖視以觀由察安考之之法
極嚴而待之之心甚恕其黨未分之前可以過決之其
黨既分之後可以過諒之若只論其過不過不論其仁
不仁使君子與小人同棄此非聖賢觀人之道也
　按過有偶不及檢者有勢不得已者此章之過只是
　偶不及檢者大全劉氏雙峰饒氏皆以周公孔子之
　過言之看作勢不得已了此原非正意明季講家多
　主之誤矣
　大全雲峰胡氏謂人之過兼君子小人而言觀過獨
　指君子而言此説極是如此説方是為以過棄人者
　發程註尹註雖俱平説然意原重君子邊但明季講
　家遂有謂此不是觀仁不仁是觀仁之不同處則穿
　鑿甚矣是非雲峰重君子邊意也
　朱子語類謂觀過知仁之仁只是就仁愛上説故程
　先生尹先生皆只將厚薄愛忍字説此仁字較淺按
　朱子此條大全不載然却甚要緊今人講此章多混
　者只是將此仁字看深了
　禮記云與仁同功其仁未可知與仁同過然後其仁
　可知勉齋黄氏謂如此是必欲得其人之過而觀之
　恐非聖人意然則禮記之言非乎曰禮記之言本不
　如此孔疏云過謂利之與害若遭遇利害之事其行
　仁之情則可知也自陳氏集説以論語之言解禮記
　遂兩失之明季講家便謂仁者纔有過可見不仁者
　直是無過可見與其為無瑕石寧為有瑕玉多講到
　惡鄉愿去與此章差以千里矣不知鄉愿之無非無
　刺亦豈是真無過只是人看他過不出耳安得謂仁
　者纔有過
　過兼心迹作畧迹原心看者非

子曰君子之於天下也章

這一章見君子處事之妙自古天下之事經君子處置
便可久可大不經君子處置便偏僻固滯這不是君子
之才髙只是於適莫與義之間架認得明白耳大抵天
下之事不是可便是不可皆有一定之理若不問其理
之可不可一味要做這呌做適一味不肯做這呌做莫
這適莫不是兩種人適在此便莫在彼如剛柔緩急寛
嚴動静之類主意在這一邊便不肯在那一邊要走東
便不肯往西總是個一偏之見若理之所當然這呌做
義義與適莫大不相同存疑謂義是物之權衡適莫是
人之意見最明人於平日未嘗有精義之學辨得不真
又未嘗有集義之功行得不熟一旦臨事欲立主意不
知不覺走到適莫一途去了或牽制於利害則適莫生
或拘囿於氣稟則適莫生或膠固於學術則適莫又生
適莫於事前則事之成者可壊適莫於事後則事之壊
者不可復成如王安石必欲行新法而不肯守常是適
莫也如漢文帝必欲用黄老而不肯從賈生改正朔易
服色亦適莫也從古来天下被這適莫兩字壊了許多
事若夫君子則不然君子於天下事無有適而必為之
念也無有莫而不肯為之念也只看義之所在何如而
惟義是從耳義當為則為雖舉世非之而不顧然非適
也義不當為則不為亦舉世非之而不顧然非莫也毅
然確然認定一義不敢絲毫走作這比義不要看做是
圓融模樣君子雖不專守經亦有達權通變之時然當
守經而守經固是毅然確然當通變而通變亦是毅然
確然無處不有一定之理此是贊其有定見定力不是
贊其無成心是惡偏執者之不合理而欲以義正之不
是惡偏執之有成心而欲以義融之明季講家謂適莫
不是是非上差錯只為添着意思依此説則不論理而
只論心無適莫便是義了此正謝註所謂佛老之學自
謂心無所住者也其説甚謬又這比義工夫全在平日
居敬窮理然臨事亦不可不省察明季講家謂比是從
心流出自然合符此是良知家話頭皆謬説也學者讀
這章書既明了適莫與義之辨須思如何能去得這適
莫如何能合得這義此不是一日可到的精義集義工
夫深了方纔有這箇境界若不曽做得工夫臨事思量
合義這便是告子之義襲自以為義却仍落在適莫内
去學術一錯遺禍天下不可不慎

子曰君子懐徳章

這一章分别君子小人趨向之不同欲人知省察也雲
峰胡氏曰論語以君子小人對言者甚多他章都指其
所為者言此章則指其所思者言所為者行事之著所
思者心術之微也新安陳氏曰懐徳者安於善懐刑者
畏法而不敢為不善懐土者自戀其所有懐惠者貪得
人之所有又此所謂懐土與易所謂安土不同易與樂
天敦仁連言有安分不外求之意此則集注曰溺其所
處之安又曰苟安其相去逺矣此二條發此章大㫖已
極明但要想聖人所以將這君子小人分别示人者其
意何在蓋這君子小人不過任其心之所好所惡時時
注念在此不知不覺一個已在君子路上一個已在小
人路上使有人從旁提醒之曰由這路走纔是君子自
然不敢不走這路又有人從旁提醒之曰從那路上走
便是小人自然不肯走那路惟其沒人提醒故有所走
的路本不差却不能堅定復走到差路上去有所走的
路已差了却不肯回頭到底撇却正路蓋他若在外靣
差了人猶可指摘在心上差了人不能指摘到得他發
見出来病已成了故聖人將這兩路分别以示之曰如
此則君子如此則小人使人各自去省察看我之所時
時注念者果懐徳乎懐土乎十分懐徳中有一分懐土
之念不可不去也果懐刑乎懐惠乎十分懐刑中有一
分懐惠之念不可不去也懐徳不是空空想這個徳便
思如何樣講求此徳如何樣涵養此徳此徳最易雜於
氣質如何可以變化氣質此徳最易蔽於物欲如何可
以克去物欲懐刑不是空空怕這刑便思刑多由言之
不慎當如何樣慎言刑多由行之不謹當如何樣謹行
刑非可以苟免當如何守正刑不可不見機當如何
觀變懷土不必説到十分係戀只是道義之念不能
勝其身家之念名節之思不能勝其爵位之思當言
者弗敢言惟恐奪其所樂當行者弗敢行惟恐失其
所有懐惠不必説到十分狼籍只是正誼中不能不
叅一分謀利之念明道中不能不叅一分計功之心
君臣父子不免懷利以相交視聴言動不免為利所
驅遣這四種人懷徳之君子髙於懷刑之君子懷恵
之小人又不如懷土之小人固自有深淺然天下只
有義利兩途既在這一條路上走了自然由淺入深
所謂君子上逹小人下逹某終亦歸於一而已這四
箇懷字與喻義喻利喻字要有分别盖懷有在喻前
者有在喻後者喻前之懷象山所謂所喻由於所習
所習由於所志也喻後之懷程子所謂惟其深喻是以
篤好也學者讀這章書要知我一箇懷便是君子小人
分途處今人説了君子誰不艶慕説了小人誰不羞愧
然試内自省能信得過是君子不是小人麽即就舉業
論之今日大家讀書還是要講求聖賢義理身體力行
上之繼往開来次之免於刑戮乎抑只要苟且悦人求
保門户求取功名富貴乎若只從保門户起見便是懐
土若只從取功名富貴起見便是懐惠是終日讀書終
日只做得小人工夫這箇念頭熟了一旦功名富貴到
手不是將書本盡情抛却徹内徹外做個小人便是將
聖賢道理外面粉飾欺世罔人敗壊世道病根都是從
習舉業時做起的豈不可歎須將這箇念頭撥轉猛力
向君子路上走雖不必廢舉業只是要將得失之念置
之度外一心只要講求此理身體力行不使墮落庶不
負天地生我這箇人
　松陽講義卷五
欽定四庫全書
　松陽講義卷六
　　　　　　　　　　贈内閣學士陸隴其撰
　論語
子貢問曰賜也何如章

這一章因論子貢而見聖門之人才遠出流俗之上通
節俱是讚詞大全朱子謂子貢畢竟只是器非不器也
此是推言外之意不是夫子此時口氣集註云子貢雖
未至於不器其亦器之貴者歟一抑一揚原重在揚一
邊大抵天下人才最怕是無用不但庸陋而無用有一
種極聰明極有學問的人却一些用也没有如世間許
多記誦詞章虚無寂滅之輩他天資儘好費盡一生心
力只做得一箇無用之人故這一箇器字亦是最難得
的人到了器的地位便是天地間一箇有用之人了子
貢問曰賜也何如而子曰女器也這原是喜他的口氣
夫子說這一箇器字便欲救正許多人才人若㑹得這
箇器字自然天資學問不敢亂用了然器却有貴賤之
不同真的便貴假的便賤大的便貴小的便賤春秋天
下也有許多有用的器其功業赫然天下亦多受他的
賜然却多是假的小的故夫子謂管仲之器小哉又曰
斗筲之人何足算也這様器便使人可鄙了子貢有見
於器之不同故問何器也而夫子以瑚璉許之這又是
極喜他口氣瑚璉乃貴重而華美之物是真器不是假
器是大器不是小器子貢之才如可使四方可接賔客
多是正誼明道作用非功利誇詐者比正與瑚璉之貴
重華美一般這瑚璉兩字夫子又欲救正許多人才人
若會得這兩箇字自然覺一切權術作用可鄙可賤觀
女器也一句則知聖門之實學觀瑚璉也一句則知聖
門之真學總是三代以上人物不是春秋人物史記載
子貢存魯亂齊破吳强晉之事純是戰國縱横氣習此
是相傳之謬决非子貢實事若子貢果有此事則是世
俗所謂器而非瑚璉之器矣觀夫子稱許之如此則史
記之誣可知但此章本因子貢見孔子以君子許子賤
故以己為問而夫子告之如此則言外便見瑚璉雖美
尚未是不器之君子雲峯胡氏曰子賤亦未是不器之
君子特子賤有所取以成其德可充之以至於不器子
貢雖有用之成材尚有所局而未至於不器也其說亦
有味特不可以此作正意耳學者讀這章書要想如何
方成得器如何方成得瑚璉的器又如何可到不器大
抵窮理則識進集義則氣定臨事自不疑不懼便是有
用之器而皆本於正誼明道之心無一毫徇外為人之
意便是瑚璉之器這箇工夫不息不要自足到得熟了
便能不器

孟武伯問子路仁乎章

這一章當與雍也仁而不佞章囘也其心三月不違章
同看朱子謂仁道至大非全體而不息者不足以當之
朱氏公遷曰無所不體而自然不息者聖人也能全體
之而不免有息者亞聖也體之未必能全而息之之時
又多者仲弓子路以下是也若原憲之克伐怨欲不行
而遽以為仁則非惟未加不息之功而實不知全體之
妙矣合此二條觀之則仁之體叚可見而三子之未得
為仁不待辨矣孟武伯承懿子之家學略聞聖人之論
知仁之可尚而未識仁體見三子之在聖門所守者正
義明道之學所用者存理遏欲之功故皆疑其為仁而
不知仁之未易言也初問子路夫子以不知答之而猶
未信以夫子之論近於過嚴而聞斯行之之子路未可
以日月至量之也盖其見識尚在子路之下安能看得
子路病痛出其視仁也粗則其視子路也重夫子謂若
由也使之治賦則必堂堂正正雖伍兩卒旅之間必從
天理上走決不如世俗之詐至於仁則不知也武伯問
求問赤猶之問由也夫子謂若求也使之為宰則必光
明正大雖刑名錢榖之間亦必從天理上走決不如世俗
之陋至於仁則亦不知也若赤也使之對賔客則必文
質彬彬雖揖讓周旋之際亦必在天理上走決不如世
俗之淺至於仁則亦不知也盖三子皆求仁而未能仁者
也自武伯視之則三子無一毫病痛自夫子視之則三
子尚不能無病痛自武伯視之則三子已純乎天理自
夫子視之則三子猶然理欲夾雜故日月至焉非夫子
看不出或在或亡非夫子看不出夫子非刻論三子也
仁道固如是也武伯之問猶之陳同父以漢唐比三代
耳充其論勢必將金銀銅鐡混而為一不復知辨天下
遂無仁矣今日學者讀這章書須知仁道至難當日
聖門高弟何等様志向何等様工夫夫子尚不肯輕許
之吾輩今日粗粗認得個天理人欲路徑去升堂入室
地位豈不甚遙然又不可看得太難了夫子不又云乎
我欲仁斯仁至矣我未見力不足者誠能如顔子之克
己復禮仲弓之主敬行恕不要一毫放過不要一息放
過由踈而密由淺而深由生而熟則仁之地位又豈是
終不可到的
　明季講章謂此章稱才不稱仁者盖以武伯有用人
　之責只宜掄材而器使何必問仁此說大謬三個可
　使字正是言三子之不用才其治賦為宰對賔客皆
　是天理上作用但未可謂仁耳絶不是世俗所謂才
　所以可使若如後世之為將為吏為大行錚錚於時
　者皆不可使者也這三箇可使字就在日月至焉之
　至字内此章只是論仁竝無器使意後世天下敗壞
　皆由不論天理只管要用才使貪使詐才愈多而天
　下愈亂如何反將此等議論混入聖人論仁之意
子謂子貢曰女與回也孰愈章

這一章是夫子以囘進賜然須知子貢所以不如顔子
處只在天資學力上天資則有沉潜高明之分學力則
涵養不如顔子之粹窮理又不如顔子之精所以一則
能聞一知十一則僅能聞一知二若子貢平日在聞見
上用功此則未嘗差多聞多見原是聖門必用工夫所
謂博學於文顏子亦是從此做進去只是顏子天資敏
工夫密到得快耳注中顏子明睿所照子貢推測而知
不過是敏鈍之分熟與不熟之分非一錯一不錯也這
推測而知内居敬窮理上夫都有聖門弟子用功未有
不兩件並進者子貢要到顔子地位只是只管推測到
得熟了便是明睿别無他法但子貢平日自負非常夫
子恐其不求復進故以孰愈進之不是謂其與顔子有
兩様工夫欲其舎此學彼後来聞性與天道聞一貫原
不過是這箇推測工夫做到純粹遂自得手不是另換
一樣工夫然後得之也自明季以来講家講此章却似
子貢平日工夫都錯做了故有謂承夫子孰愈之問而
始悟其所以不如顔子處有謂承夫子孰愈之問仍在
知二知十上較量䆒竟不知所以不如顏子處皆誤看
也此皆因姚江之學興謂聖門自有一派直捷工夫故
每将顔子子貢看作兩條路上人謂顔子在心地上用
功子貢只在知見上着力真謬論也夫子一聞其何敢
望囘之言知其能自知自屈遂不覺深許之許之之意
有謂學纔覺退便是進纔覺病便是藥者此說似是而
非謂覺了退纔肻進覺了病纔肯藥如此說則可若云
便是進便是藥則似立地成佛話頭不似儒者議論今
日學者讀這章書要知為學最不好是一箇矜字最好
是一箇遜字常要看得自己不如人方纔有不得不進
之勢要想子貢是何等聰明人尚且以不如顔子自歉
今日我輩又萬萬不如子貢何處用得一㸃自矜之意
然但不自矜而已亦不濟事當日子貢自謂不如顔子
便猛力做進去到聞性與天道時便與顔子相去不逺
今日吾輩誠自見為不如人亦當猛力做進去就是顔
子也不要怕他論吾目前地位去顔子何啻霄壤若能
做得顔子工夫便與顔子一般何怕之有所以傅說論
學說一箇遜字又說一箇敏字遜與敏缺一不可
　聞一知十不限定是一貫若作一貫看了則後来子
　貢承多學而識之問不應有疑矣此章一字與一貫
　之一亦不同

子貢曰我不欲人之加諸我也章

這一章見仁恕之分學者當由恕以求仁程注謂我不
欲人之加諸我吾亦欲無加諸人仁也施諸己而不願
亦勿施於人恕也恕則子貢或能勉之仁則非所及矣
朱子謂此程子晚年仁熟方看得如此分曉說得如此
明白所以分仁恕者即是生熟難易之間耳熟的是仁
生的是恕自然的是仁勉强的是恕程朱於此補出仁
恕二字已曲盡此章之義今日只要想這箇不欲無加
既為仁者之事便是己欲立而立人己欲達而達人的
地位便是老安友信少懷的地位子貢如何却看得這
様容易雖非自謂己能如此然却似一蹴便可到的只
緣他不曾着實在這箇上做工夫不知這箇就是仁者
之事但見世上紛紜多故皆由人我間隔吾所不欲無
加諸人世上便無一事不覺說得容易了只此一言便
見他學力尚淺若曾在這個上着實用功来便知吾人
所最難化者氣質一為氣質所拘則知有我不知有人
矣最難㧞者習俗一為習俗所囿則知有我不知有人
矣最難除者私欲一為私欲所蔽則知有我不知有人
矣是雖刻刻存養刻刻省察竭力推致竭力擴充尚恐
未能盡融其渣滓未能盡絶其萌芽如何可輕說得箇
無字夫子所以急提醒之曰賜也非爾所及也盖此本
是學者所不可不及之事亦是必可及之事然不是容
易及之事視為容易則用力必踈踈則理欲夾雜而不
能辨也用力必淺淺則私欲乍發而不能制也始見為
易而驟進繼必見為難而速退是終身不能仁之道也
世上紛紜多故由於人我之見未化亦未必非急化人
我之見有以致之夫子此言不是貶駁子貢正欲其反
而求之切實之地以漸及乎此也求及乎此無他亦曰
恕而已矣夫子平日告子貢曰能近取譬曰可終身行
皆與此言相表裏盖由生而熟由難而易由恕而仁聖
門教人一定之次序也他日子貢聞性天道之後亦深
服夫子之教不躐等此章亦其一端歟今日學者讀這
章書要汲汲去理㑹恕字或束縳於氣稟習俗人欲而
不能恕則當如孟子之强恕無忠做恕不出則當由盡
已而推己恕字工夫熟則仁在是矣何不可及之有

子貢曰夫子之文章章

這一章見聖人教不躐等之意但教不躐等四字不要
粗看了學者淺深生熟之等不是教者十分明白十分
留心看不清楚要在這四字内想見聖人一叚至誠至
明的心方好文章性天道原不是二件文章亦是性天
道之流行發見處但此章是說夫子有教人文章之時
有教人性天道之時不是說文章内的性天道也性天
道夫子不是不言的亦不是常言的要玩註中罕言二
字看學者火候到時方與之言若火候未到則不輕與
言故曰罕言子貢此語盖與多學而識章相去不逺故
深有得於性天道而歎夫子教法之妙若使夫子早與
言性天道則亦不知其妙如此非徒不知其妙而强探
臆度反將文章切實工夫不去着力便躐等而無成了
惟其起初不言專教他在文章上做工夫講求其理省
察於身博學審問慎思明辨篤行者皆只是文章直至
功夫既乆方纔使理會性天道所以便能豁然貫通就
聖門觀之如顔子初時只教他做博文約禮工夫到後
来方能如有所立卓爾曾子初時只教他去做精察力
行工夫到後来方能一以貫之方其博文約禮精察力
行之時未嘗與言卓立一貫之事是言性與天道不可
得而聞也及其卓立一貫之時亦必有一番指㸃一番
考驗則又未嘗不言性與天道也皆是這箇教法其餘
門弟子見于論語者夫子所教皆是文章上事其後来
性天道聞不聞不可知然總之文章性天道是兩項工
夫必不可躐等者也但有一說性天道不可躐等然則
今日學者未到顔曾地位便不必講求乎如易之隂陽
太極書之降衷恒性詩之曰明曰旦以至中庸之天命
孟子之性善皆當存而不論乎是又不然昔朱子輯近
思錄首卷即列太極圖說或疑隂陽變化性命之說非
始學者之事呂東莱先生曰後生晚進於義理之本原
雖未容驟語苟茫然不識其梗概則亦何所底止列之
篇端特使之知其名義有所嚮望而已以此觀之夫子
當日教其餘門弟子雖不與言性天道豈不一及其梗
概乎止及其梗概還當不得此章言字學者但不可專
事乎此躐等凌節耳非謂可存而不論也若梗概也不
曾知道便說我不敢躐等聴其茫然這様人亦難與入
道

子曰寗武子邦有道則知章

這一章圈内朱子註是一樣意思圈外程子註又是一
様意思今只當依朱子講這有道無道都要切衛國情
形說不要泛看了這知愚二字是就世態俗情上論知
是謂其能自安逸能自養重就如說乖巧一般愚是謂
其不知避險不知辭難就如說癡呆一般此處文法與
先進於禮樂野人也後進於禮樂君子也一例不是真
野人真君子但自世俗視之則謂之野人謂之君子耳
此知愚亦不是真知真愚自世俗視之則謂之知謂之
愚耳大扺世俗見識不過在一身得失利害上起見故
如唐之伴食中書宋之三㫖宰相皆可謂之知禹稷之
三過不入夫子之轍環天下皆可謂之愚夫子且不與
辨這箇只就其所謂知愚者論之彼所共贊者其知不
知武子好處不在此此是人人做得来的彼所共笑者
其愚不知武子好處正在此此是他人做不来的自古
天下皆頼有這等愚人担當若無這等愚人各人都揀
安閒的去做個個思量自占便宜便不成世界了這箇
愚不是一時激發能如此一時激發的只可暫時支吾
稍久便倒了若如武子之百折不磨不是其天性篤摯
學問深沉斷不如此無本領人如何及得他来不可及
就在愚處見不必說到成公復國轉危為安然後見其
不可及蒙引以不避艱險為愚以保身濟君為愚之不
可及此誤也如此則是以成敗論人了總而論之自人
看武子有知有愚在武子只是一箇忠而已當國家無
事時宜乎安静則以能鎮定為忠當國家有事時須用
扶持則以能冒險為忠武子亦何知其為知為愚哉學
者看這一章書便要思讀書人當有以天下自任的胸
襟不可專效世間占便宜的人除分外之事不可做若
職分之所當為便當勇往直前不為利害得失所牽制
方成得一個人品此皆是依朱子講若依程註則知是
露作用愚是沉晦不露委曲濟難意此各是一意大全
新安陳氏謂盖於艱險中能沉晦将圈内圈外註合作
一意恐未是
　註以有道為文公時無道為成公時考左傳文公時
　武子尚未立朝故明季講家欲將有道無道俱作成
　公時此盖拘於父子相繼之例謂左傳成公初年寗
　莊子尚在武子應未立朝然春秋時父子同在朝者
　甚多如何可遙斷只當依註

顔淵季路侍章

這一章總見聖賢之心公而不私皆從天理中流出皆
是萬物一體之懷總是一個仁但有大小之差爾故程
子謂夫子安仁顔子不違仁子路求仁盖聖門雖罕言
仁雖不輕許人以仁而莫不望仁以為指歸故一時師
弟問答間隨口說出無非是仁這仁似愛之理却即是
心之德節節要想其天理之流行這章志字只泛說與
下論專言用世之志不同大扺志是學問頭腦有了這
志然後就上面做工夫今人都被私欲做主亦緣未嘗
有志無所管束那私欲便横行無忌了所以聖門最重
這志子路車馬輕裘要看與豪俠之徒不同豪俠之徒
亦輕財好施是從意氣上来的子路是從義理上来的
看得朋友與我痛癢相闗車馬輕裘自不足惜是萬物
一體之懷也顔子無伐無施要看與謙謹之流不同謙
謹之流亦抑然自下不過是不敢自足顔子則直是不
見其有看得善是性分固有勞是職分當為伐施自無
從生是亦萬物一體之懷也子路聞顔子之言覺得己
雖不吝猶自見為不吝其去吝也無㡬己雖無憾猶自
見為無憾其去憾也無㡬此所以爽然自失且意夫子
之志必更有進於是者而願聞之亦可見其虚懷而不
自畫矣夫子隨口說出老安友信少懷三句不是另換
一様話頭只是充滿其萬物一體之懷而已吾儒之學
不患其不公但患未必能盡公之量不患不去私但患
未必能盡私之類人己之間有一毫間隔便是吾性之
虧有一毫凝滯便是吾心之疵故老者朋友少者人不
一而皆吾休戚相闗之人安信懷事不同而皆我痌瘝
乃身之事雖天地有憾堯舜猶病總無一毫間隔雖親
親有殺尊賢有等而總無一毫凝滯廓然大公物各付
物天理周流視無伐無施者又不足言矣此分明是天
地一元之氣運行於上而萬物各得其所氣象夫子不
覺隨口流露所以平日自勵則曰憤㤀食樂㤀憂惟恐
有負此志也教人則曰博以文約以禮欲其共求此志
也顔子之欲從末由者此志也子路之未足以臧者此
志也惟浴沂數語有此氣象然特窺見之而已未能實
得乎此也今日吾輩如何能到得聖人這地位真西山
先生嘗論之曰學者且當從子路學起必如子路之㤀
私然後方可進步不然則物我之私横於胸中如蟊賊
如戈㦸然又安能有善不伐有勞不施如顔子乎况於
聖人地位又逺又高非始學之事故必先學子路之㤀
私而後可
　大全朱子曰子路顔子孔子皆是將己與物對說當
　時只因子路偶然如此說出故顔子孔子各就上面
　說去使子路若别說出一般事則顔子孔子又就他
　那一般事上說然意思却只如此所謂意思却只如
　此者不拘說何樣便見聖賢大小之分

子曰已矣乎章

這一章是以改過望人聖人不能必人之無過而惟欲
人改過故論語中屢言及之而此一章說到能見其過
而内自訟是所以能改之方其示人之意尤為喫緊歎
其未見實深望其見也須先要想所以未見之故天下
有一種人全不知道自己差了將差處都認做是處此
是不能見其過有一種人明知自己差了却只管因循
牽制甘於自棄或只在口頭說過此是不能内自訟這
有三件一是為氣質做主而不能變化一是為物欲牽
引而不能割斷一是為習俗䧟溺而不能跳脫所以不
能無過者由此三件所以有過而不能見不能自訟者
亦由此三件這三件帶了一分便成一分痛病或暫開
而輒蔽暫强而輒弱或開於此而蔽於彼强於此而弱
於彼或有一二分之開而不能徹底悔悟或有一二分
之强而不能直前决勝或能見其過而不能内自訟或
能内自訟而又不能見其過此所以歎其未見不必全
然自暴自棄而後謂之未見惟其未見所以天下有過
者多而能改者却少氣禀物欲習俗三件盤據膠結而
不可解動於心而為心過發於口而為口過形於身而
為身過以至處事接物無往而非過或不當做而做則
為動之過或當做而不做則為静之過或過在前而病
發於今或過在今而弊伏於後或於理上增一分則為
太過之過减一分則為不及之過雖其淺深輕重之不
同而總之皆是過學術之所以不能有純而無雜世道
之所以不能有盛而無衰皆由於此夫子所以深望之
而不能不重歎之也然雖歎之而仍望之不止是空空
歎息就及門弟子論之如子路人告之以有過則喜可
謂能内自訟矣却未必能見其過冉求之力不足非不
自見其過也却不能内自訟若顔子之不貳過不逺復
則皆從能見能内自訟来雖其天資之美然亦必得力
於夫子之激發其他弟子初頭雖未能如此後来因夫
子之教而用力於此以自成其徳者必多故未見非終
不見也夫子特一時歎氣稟物欲習俗之難跳脫耳學
者於此切不可草草看過此是聖門教人第一喫緊工夫
格致誠正修齊治平内皆有這一闗戒慎恐懼便是不
肯放過這一闗不從這一闗着力種種工夫皆不能透
徹然見之訟之於既過之後又不若防之於未過之先
防之之法無他亦只是戒慎恐懼
　蔚州魏環溪先生有四種人說謂天下有四種人吾
　夫子皆歎未見竊嘗思之好仁惡不仁一種人好非
　所好而惡非所惡無論耳抑或好之惡之弗篤也故
　未見也顔之不違曾之任重好惡亦云篤矣猶未盡
　其分量耶隐居求志行義達道一種人求非所求而
　達非所達無論耳抑或求之達之弗裕也故未見也
　開之未信雍之居敬求達亦云裕矣猶有限於時命
　耶見過内自訟一種人見過難内自訟尤難顔氏之
　不貳子路之喜聞不亦庶㡬乎何云未見耶好德如
　好色一種人好德難如好色尤難子夏之易色南容
　之尚德不亦庶㡬乎何云未見耶一時及門之士彬
　彬如此列國之卿大夫夙號名賢相與周旋者更不
　乏人也然皆以為未見予嘗撫心自問有一敢令夫
　子見者哉學者不必侈談高逺但求為夫子所欲見
　之人足矣按魏先生此篇前言四種人夫子皆歎未
　見似及門諸子無足當此者末言人當求為夫子所
　欲見之人則此四種人原可㡬及當時諸子親炙夫
　子之教亦必有㡬及之者所云未見特就其始而言
　非要其終而言也由前而論可以懼由後而論可以
　奮

子曰雍也可使南面章

這一章見敬為萬事之主宰即就簡言之非敬不可天
下固有敬而不能簡者矣未有不敬而能簡者也
不敬而簡則其簡為苟簡之簡而非簡要之簡矣記者
所以記此章專為這一箇敬字特因論雍而及之故詳
叙其始末耳夫子許雍可使南面不是專許其簡雍的
好處儘多故註合寛洪簡重言之夫子的意思只是謂
世之論南面者大約以政事為重而不知德行可以兼
政事如雍者人知其為德行之科而不知其即政事之
才也仲弓聞夫子之許之見子桑伯子之為人與己有
相似而不同者故舉以質之以觀夫子之去取何如伯
子與雍相似不同處亦不專在簡夫子特就簡言之葢
見周末文勝天下病在煩苛得簡如伯子者亦可救得
㡬分如漢初承秦之敝文景以黄老治之天下亦得休
息然曰可也則非全許之辭仲弓未喻夫子可字之意
但見夫子許其簡不能不深防其弊焉謂簡固治民之
一法然敬是簡之本領有一種居敬而行簡的是有本
領的簡有一種居簡而行簡的是無本領的簡居敬則
中有主而又能每事順理省去煩苛則簡必得中不亦
可乎居簡則中無主而又每事率意一味疎略則簡必
失中豈不太簡乎葢居敬則煩有煩之妙簡有簡之妙
即使未必得中猶賢於任意者而况其得中者乎居簡
則煩有煩之病簡有簡之病即使有意求中决不能得
中而况好以偏勝者乎舎敬而言簡其弊有不可勝言
者不必說到晉魏之放蕩即如文景之與民休息而禮
樂謙讓未遑亦不無太簡之弊夫子於伯子所以僅可
之正是此意若使伯子有居敬本領夫子將舉之以為
南面法豈特僅可之已哉仲弓雖未喻夫子可字之意
而其言則黙契焉所以夫子不覺喜而然之這雍之言
然一句盖深有味乎敬之一字恍然於堯舜之兢兢業
業禹之克艱湯之聖敬文王之敬止萬世帝王治天下
之大綱皆在雍一言中與修己以敬一章盖相表裏
非沾沾為一簡辨也要之仲弓之言原本於夫子夫
子所謂出門如見大賔使民如承大祭即居敬之意也
乃仲弓於問答之際隨口拈出可見其平日書紳服膺
於斯也乆矣學者能如是庶㡬不負師訓也哉然更有
一說居敬固是學之綱領行簡亦非易事居敬只是一
心操持始終勿懈便是若行簡非格物窮理工夫十分
精密安能簡得恰好稍認不真便以煩瑣為精詳以粗
疎為簡要總能兢兢戒謹亦不濟事故程子雖謂居敬
則其行自簡而朱子必分兩層較程子之說更為精密
也今日學者讀這章書便須將敬的工夫着實去做
此是聖學徹始徹終工夫不是到南面時方纔做的做
得敬熟胸中便有主宰再去做窮理格物工夫事事要
講求個中道就煩簡言之便須煩簡得中瑣碎濶畧均
為不可自日用常行以至治國平天下之事俱要細心
斟酌臨事方不至偏勝勿謂此只是為臨民者言與學
者不相干也

子華使於齊章

這一章就取與辭受上見聖門精義之學義是個恰好
的道理减一毫不得増一毫不得的然惟聖人則從心
所欲不踰矩顔子之如有所立卓爾曽子之一以貫之
亦庶㡬乎此其他不是不及便是過故聖人隨處裁之
使到恰好處即如一取與辭受不但不當取而取不是
義即不當與而與亦不是義不但不當受而受不是義
即不當辭而辭亦不是義苟為非義無論大小皆是病
痛皆非君子之道子華使齊而冉子與粟自世俗觀之
豈不是極慷慨的事豈不可以救天下之吝然夫子則
以周急不繼富裁之雖先與釜與庾若欲委曲遂其與
之之念者然無非示以不當與也原思為宰而辭粟自
世俗觀之豈不是極亷潔的事豈不可以挽天下之貪
然夫子則以一毋字裁之雖與隣里鄉黨若欲委曲遂
其辭之之念者然無非示以不當辭也是非不知冉子
之心甚厚也然恐厚之過而傷乎義其病有不可勝言
者非不知原思之行甚高也然恐高之過而越乎義其
病有不可勝言者自春秋之末大道日晦士多好為己
甚之行與之之過則至於平原孟嘗之豪俠辭之之過
則至於於陵仲子之怪僻自非聖門立此大中至正之
矩天下好勝之風日甚一日何所不至哉子思取中庸
二字著書以示學者孟子謂孔子聖之時皆即是此章
意思然朱子又嘗論之曰學者未得中道不幸而過寜
與無吝寧亷無貪此盖深惡貪吝之徒惟恐其托於一
介不與之說以葢其陋托於舜受堯天下之說以便其
私故發此論所以儆愚不肖而非謂與亷遂可過也孔
門弟子無一人不望中道上走然各因其氣禀學問而
或過或不及如先存一寧過之念在胸中則其離中道
必益逺矣更有一說若欲一事合義也還容易至欲事
事皆然都要到那恰好處不是工夫至熟安能如此顔
子惟竭力於博文約禮然後能見其卓爾曽子惟隨事
精察而力行然後能一貫學者不可將這章書看粗了
這不過是一個義之樣子須要就這個上擴充去直做
到小德川流大德敦化地位方是聖人裁成學者之意

子曰囘也其心三月不違仁章

這一章總是勉勵及門之為仁不是稱顔子貶諸子仁
者吾心之德本與心是一物惟聖人純亦不已則到底
是一物自聖人以下不免私欲之隔心與仁遂分為二
則以學力之淺深為離合之久暫如囘也平日用力於
博文之功已深其心至明明則於天理人欲之界辨之至
晰用力於約禮之功已深其心至健健則於天理人欲之
界持之甚力故視聴言動其心常在於仁也造次顛沛
其心常在於仁也直至三月之久而能無間則囘之於
仁也可謂深矣然猶不能無違於三月之後則囘不可
不勉也至若其餘非不博文也而其辨理欲不能如回之
至明非不約禮也而其存天理遏人欲不能如囘之至
健故一日之内其心或至於仁矣而一日之外即不能
不離一月之内其心或至於仁矣而一月之外即不能
不離囘之心在仁之内而為主尚不可不勉也其餘之
心在仁之外而為賔愈不可不勉矣非謂囘三月之外
其心便流於欲也而不能不稍一間焉是即違也非謂
其餘日至月至之外盡汨於欲也而不能不夾雜焉則
不可謂至也真西山先生謂欲字有輕重常人之心無
非私欲汨亂之時若孔門弟子日至月至者雖未到無
絲毫私欲之地然亦必皆寡欲矣此說得最有分寸然
又須知此皆是孔門弟子用功未至時境界若到後来
顔子不遷不貳如有所立卓爾則不但三月不違而已
其餘或聞性與天道或唯一貫晚年進德者當不止一
二人則亦不但日月至焉而已人之心豈有一定哉亦
視其學力何如耳今日學者切不可將諸賢之淺深作
一故事看過了要在自己身上體察張子注曰始學之
要當知三月不違與日月至焉内外賔主之辨使心意
勉勉循循而不能已過此㡬非在我者今日學者若曽
將大全看過一遍則内外賔主之辨便明明白白了然
未見其勉勉循循而不能已有㡬非在我之妙者何也
豈非只作一故事看過乎湏要刻刻在自身上省察吾
之心比囘何如比其餘何如一念動便要辨其是天理
是人欲是天理矣又要辨其為内為外為賔為主於此
看得破立得定自然不能自己如顔子之欲罷不能矣
　心藏於内夫子從何處窺之亦只在動静語黙間見
　之而已大凡其心如是其氣象亦必如是但人不能
　盡識耳朱子謂三月不違不是閉門合眼静坐此不
　可不知

子㳺為武城宰章

這一章見聖門取人之正大而學者持身之法亦可見
矣葢取人一節在一邑則闗係一邑之風尚在天下則
闗係天下之風尚夫子見春秋之時世風不古亷隅漸
弛急思得人以維之故刻刻留心處處採訪當日及門
高弟胸中皆有這箇念頭故夫子見子㳺即以得人問
而子㳺即以澹臺滅明對一問一對皆從一段拳拳挽
回世道之意發出不但從一邑起見也但得人最難惑於
邪媚者固不足言亦有聰明盖世之人而取舎錯謬故
急政事者多引進權術之士好文學者多崇奨浮華之
流如秦孝公引進一商鞅宋神宗引進一王安石皆禍
貽社稷漢武崇奬一司馬相如唐明皇崇奬一李白不
知壞了多少風氣子㳺方任政事而不尚權術素好文
學而不貴浮華獨取一等寧方無圓寧朴無華世俗所
不喜之人其見識力量加於人一等矣以此端一邑之
風尚則可以杜巧利之門而塞奔競之路以此維天下
之風尚則可以轉巧言令色之習為蕩平正直之風春
秋之天下不遂變為戰國者賴聖賢此等正大之見維
持之後世之天下猶知方正之足貴而脂韋之可耻者
亦賴聖賢此等正大之見啟廸之這章書直是世道人
心中流一砥柱不要看輕了然此只就取人者言也若
學者持身亦不可不反覆玩味於此大抵讀書人甘心苟
賤者有㡬人只是不知世間方正一途為可貴不免隨
波逐流愈趨愈下試觀滅明一徑尚不肯由一偃之室
尚不肯私謁何處可以苟且得苟吾有一毫見小欲速
之心皆滅明所深鄙也有一毫枉己徇人之念皆滅明
所深媿也人品雖不一這個却是根本根本一差萬事
瓦裂無論為狂為狷為政事為文學皆不足觀也矣故
須認清路頭立定脚跟寧為拘謹勿學通方寧為疎簡
勿學周旋此持身之法也吾輩今日欲學四科十哲當
先從滅明始
　松陽講義卷六
欽定四庫全書
　松陽講義卷七
　　　　　　　　　贈内閣學士陸隴其撰
　論語
樊遲問知章

這一章論仁知註謂此必因樊遲之失而告之盖仁知
工夫不止於此故知是因遲之失而告之亦如告由以
不知為不知告牛以仁者其言也訒皆是因病立方曰
可謂知矣可謂仁矣語氣便有分寸不是謂知仁之道
盡於此也樊遲問知不知他平日認知是如何但其病
必是於人倫日用間多所忽畧却不免惑於禍福之說
這個病不除即竭力去做窮理格物工夫決不能切實
遲又問仁不知他平日認仁是如何但其病必是於當
做的工夫怕其難而不做却不免有速求其效之心這
個病不除即終日去做克己敬恕工夫決不能真實故
夫子因其問知而告之曰務民之義敬鬼神而遠之可
謂知矣民字只作人字看勿指羣黎百姓民義如子
臣弟友視聴言動喜怒哀樂皆是務是辨其體用考其
節文鬼神以祀典之正者言不去謟凟便是逺朱子曰
聖人所謂鬼神無不正也曰逺者以其處幽故嚴之而
不凟耳若其非正則聖人豈復謂之鬼神哉在上則明
禮以正之在下則守義以絶之此二句總是知其所當
知而不惑於禍福之不可知緊對樊遲病痛去了這個
病然後窮理格物可漸至於無不明矣因其問仁而告
之曰仁者先難而後獲可謂仁矣事之所難所包者廣
任重道逺皆是程子專指克己就其最重者言耳仇滄
柱曰先難二字朱子集註與上蔡謝氏之說不同朱子
指為事之所難用功專在一先字謝氏以心之不易為
難喫緊反在難字用功在先字則與後字相應是一緩
一急對說足杜樊遲謀利之意喫緊在難字則與獲字
相應却是前此難而後来獲反開樊遲計效之心矣此
一句總是為其所當為且無所為而為亦緊對樊遲病
痛去了這箇病然後克己敬恕可漸至於無不純矣集
註於上截言知者之事下截言仁者之心朱子謂務義
敬神是就事上說先難後獲是就處心積慮上說事也
從心裏做出来註雖分心與事勿泥看學者讀這章書
須知要求知仁當各就自家病痛重處盡情消融消融
得自家病痛知仁工夫便容易了然病痛雖各不同這
箇忽畧民義謟凟鬼神怕難計效的病是學者所最易
犯的如一部小學家禮多束之髙閣不去理㑹能務民
義者有㡬人佛老異端甘心迷溺不惑鬼神者有㡬人
至於先難後獲且不要說此事上有個希圖效騐的意
思兼於此事外營求僥倖胸中都是功利念頭所謂正
其誼不謀其利明其道不計其功者皆視為迂濶的話
這個病不除安有到知仁的日子須要猛省莫笑樊遲
粗鄙近利樊遲粗鄙近利的病痛比今人尚輕得多也
　務義逺鬼神先難後獲淺看則各有兩層深看則皆
　只是一事真能務義者自然能逺鬼神真能先難者
　自然能後獲
　註不惑於鬼神之不可知不是說不當知敬逺是曉
　得不可媚神邀福正是知鬼神處所謂不可知只指
　禍福言

子曰知者樂水章

這一章分言知者仁者欲人各就其天資之所近而造
就以成德也朱子曰此不是兼仁知而言是各就其一
體而言世間自有一般渾厚的人一般通曉的人各隨
其才有所成就如顔子之徒是仁者子貢之徒是知者
是泛說天下有此兩般人耳看朱子這一條則知者仁
者不必看深若看深了便似知仁合一不似此章知者
仁者了樂水樂山動静樂壽俱要想其所以然之故知
者所以樂水而動而樂只是明於理仁者所以樂山而
靜而壽只是安於理理是人的骨子得一分理便成一
分人知者惟明於理其胸中周流無滯一切疑難之事
都阻他不住如水之活潑一般故以知者而遇水猶以
知遇知如何不樂所以樂水仁者惟安於理其胸中厚
重不遷一切嗜慾之類都引他不動如山之凝重一般
故以仁者而遇山猶以仁遇仁如何不樂所以樂山知
者惟明於理故徹内徹外但覺其是一個動的氣象非
謂其有動而無靜也即靜之時而動者自在總無一物
可以拘攣得他仁者惟安於理故徹内徹外但覺其是
一個靜的氣象非謂其有静而無動也即動之時而静
者自存總無一物可以摇撼得他知者惟明於理故其
灑然自得者憂患不得而攖之葢憂患能擾多惑之人
不能擾不惑之人不惑如知者荆棘皆坦途矣則常見
其樂焉仁者惟安於理故其凝然無累者氣數不得而
拘之盖氣數能限有私之人不能限無私之人無私如
仁者造化且無權矣則常見其壽焉學者試取知者仁
者而想像之有一種天資近於知者須用工夫做成了
一個知者便有這箇境界有一種天資近於仁者須用
工夫做成了一個仁者便有這個境界然這個知者仁
者也不是住足之所更須用工夫做到大而化之地位
則仁知合一分之無可分矣方纔是天下第一等人物
今日吾輩讀這章書若但空空想知仁的光景亦不濟
事須要思用何工夫可以到得他地位更思用何工夫
可以超出乎其上如上章所云務民之義敬鬼神而逺
之便是求為知者的工夫先難後獲便是求為仁者的
工夫發憤忘食樂以㤀憂便是超出乎其上的工夫顔
子之博文約禮孟子之知言養氣皆是要做知仁的工
夫皆是要超出知仁的工夫
　註謂動靜以體言慶源輔氏謂此體字乃形容仁知
　之體叚非體用之體按此說得最明言體段則便兼
　體用在内
　樂壽是以理言如孟子之不豫顔子之不永年是理
　之變不必以彼疑此但論理之常則自當有此效耳

子貢曰如有博施於民章

這一章仁字以愛之理言子貢以博施濟衆為仁與宰
我以從井救人為仁一例皆因聖門重視仁故一時弟
子將極難事安在仁者身上若非夫子論正則仁字㡬
同直躬之直仲子之亷墨子之兼愛矣以天地有憾之
事而求無憾於我心勢必不能夫子曰何事於仁必也
聖乎堯舜其猶病諸便可見這個不但仁者做不来即
仁造其極而為聖亦是做不来的故堯舜之世也有黎
民阻饑的事也有百姓不親的事天下雖底平成而此
心時見缺陷世雖不敢病堯舜之治而堯舜常自病於
心故論仁者不必如此論只要認得仁者的心仁者之
心只是以萬物為一體休戚相闗看得萬物之阽危即
是吾之阽危萬物之狂惑即是吾之狂惑竭力扶持
竭力引導故己立而人不立猶己未立也已達而人不
達猶己未達也雖親踈厚薄各随其分寛嚴緩急各因
其時而總無不盡之心視民物之休戚直如手足之痛
癢這便是仁了豈必立盡天下之人達盡天下之人然
後為仁哉然這個地位也不是容易至的學者工夫未
到人我之間每為私意間隔如手足本我身之物而為
風邪所中血氣壅塞不能貫到手足上了只有一法可
以醫得此病夫子嘗告子貢曰一言而可以終身行之
者其恕乎今欲求仁亦只是恕能近取譬即恕也恕與
仁有生熟之分而只管從這個上做去到得熟後便是
仁了初間以己所欲譬之於人然後知其亦必欲覺得
費力到後来凡己所欲即以及人不待費力矣故恕雖
未是仁而即是仁之方大學治國平天下皆要絜矩絜
矩即恕也曽子一貫亦從恕做起聖門最重這一箇字
今日學者要將這箇字切己體認平日讀書誰不知道
這箇恕字要緊到得人我相接之際便被私欲牽去了
自家要暢快便管不得人之疾痛自己要體面便管不
得人之羞辱自家要安逸便管不得人之勞苦所以要
行這個恕最難又有一種人亦有意去體貼人情而平
日未嘗讀書窮理體貼不出不該通容的也通容了不
該委曲的也委曲了這也呌不得恕所以大學到後半
部方纔言恕前邊先要用正心誠意工夫又先要用格
物致知工夫程子所謂無忠做恕不出也孟子於這個
恕字上又加一個强字亦緣這恕字不是容易能的大
家須要細心猛力去體認這個字
　註云以己及人仁者之心也這心字事業就在上了
　不是空存此心聖賢言心未有不與迹合者
　時文有將立達分教養者誤教内有立達養内亦有
　立達葢教養俱不是一層工夫如下論内有立道又
　有綏動

子曰黙而識之章

這一章見聖人望道未見之心亦便見聖人省察之功
朱子曰聖人常有慊然不足之意衆人雖見他是仁之
至熟義之至精他只管自見得有欠缺處朱子所謂自
見得有欠缺處者是真有欠缺乎抑本無欠缺而自見
有欠缺乎若真有欠缺則是仁原未熟義原未精特衆
人看不見耳非所謂至誠無息純亦不已也若本無欠
缺而自見有欠缺則又非所謂自知之明也這處最難
看大抵人心惟危識不識厭不厭倦不倦原無一定心
常存則自能識自能不厭倦心一疎則便不能識便不
能不厭倦所謂惟聖罔念作狂也故聖人所可自信者
無時不戒慎恐懼而已固不敢必其常識常不厭常不
倦也質雖生安工夫却無異於困勉刻刻識刻刻防其
不識刻刻學刻刻防其厭刻刻誨刻刻防其倦此章必
是因省察之際而自歎無欠缺之難不是因其有不識
有厭有倦而發此歎葢見識之難也平生多學而識多
見而識固不敢有或㤀然非能黙識也皆戒慎恐懼之
所操持耳學之難也平生發憤㤀食樂以㤀憂固未嘗
有或厭然非能不厭也皆戒慎恐懼之所鼔舞耳誨之
難也平生無隠無類憤而啓悱而發固未嘗有或倦然
非能不倦也皆戒慎恐懼之所䇿勵耳一省察之而覺
舉目皆可危之境使戒懼偶弛病痛便隨時而發吾能
不弛而已不能必其不發也一身皆可危之處使戒懼
稍疎病痛便隨地而生我能不疎而已不能必其不生
也故曰何有於我哉朱子所謂自見有欠缺者此也此
聖人不敢以天資自恃而以用功自勵不敢以從前所
用之功自恃而以終身用功自勵葢即成湯之顧諟文
王之不顯亦臨無射亦保而曽子之臨深履薄亦即此
家法也然既謂自見有欠缺則是實言而非謙矣又謂
之謙者何也葢識如夫子亦可謂能黙識矣學誨如夫
子亦可謂能不厭倦矣然夫子不敢自居是則所謂謙
也黙識句註有兩說一說識記也黙識謂不言而存諸
心猶云不必提撕而自記得也此將識字音志朱子所
取之正說也一說識知也不言而心解也此將識字讀
作釋先儒謂前說近是葢懲象山頓悟之弊而不取此
說也明季講家乃專以黙悟黙證為黙識且謂此章只
重一黙字以此為學則不厭以此誨人則不倦反將朱
子所不取者為正說亦可謂無忌憚矣識是識其已得
者學是學其未得者誨是欲人之同得三者並列亦未
嘗專重一黙也學者讀這章書要知這三件是最易欠
缺的聖人尚且戒慎恐懼不敢自必况衆人乎須將此
三句時時省察我還能黙識否我學還不厭否我教還
不倦否在聖人則刻刻防之便能不犯吾輩則當如曽
子之三省有則改之無則加勉
　三者依蒙引作自然看則與公西華章合葢彼作勉
　然看則任之此作自然看則辭之然玩註三者非聖
　人之極至及謙而又謙之語則此仍當作勉然看所
　以一辭一任者彼就工夫之得手者言則任之此以
　人心之惟危者言故辭之雙峯饒氏云黙識章是泛
　說所以雖非聖人之極至而亦不敢當若聖章是見
　人以仁聖歸之已既遜了第一第二等只得且承當
　第三等的事所以勉人也其說亦通
　專言學則兼識在内此以學對識言則學是學其未
　知未能者識是識其已知己能者

子曰德之不脩章

這一章與上黙而識之章相為表裏上章自謙之意多
而自省之意即在其中此章自省之意多而自謙之意
亦即在其中上章黙識三句内句句包得脩德講學徙
義改過之意此章脩德四句内亦句句包得黙識不厭
不倦之意總見道體無窮而聖人日新之功亦無窮無
時不新者聖人之功也惟恐其一日不新者聖人之心
也自十五以至七十節節皆是此功節節皆是此心雖
是聖人自叙而示人用力之方即不外是曽子之三省
即是此家法這德之不修四句先要想德如何要修如
何様呌做修學如何要講如何樣呌做講既修德講學
了如何又要徙義改不善義如何徙不善如何改德是
理之得於心者這箇德日日修越覺有未修處原是無
窮無盡的修即大學正心誠意修身之功所謂省察克
治也學是心之求通於理者這箇學日日講越覺有未
講處亦是無窮無盡的講即大學致知格物之功所謂
講習討論也修德講學二項己說盡為學的工夫了徙
義改不善又是就其中抽出緊要處言猶之一部禮記
中抽出大學中庸来另是成書也徙義改不善須要分
别朱子曰義是事之宜我做這事覺未甚合宜須徙令
合宜此却未有不善處不善便是過惡須速全體改之
始得有輕重之别朱子分别得最明白更須知這兩件
亦是無窮無盡的愈徙愈覺義之難盡愈改愈覺不善
之易犯聖狂本無一定一念稍弛便走入差路去徙義
即時中工夫改不善須要知㡬纔有萌芽便須斬斷尹
氏謂此四者日新之要也葢德日新則意誠心正身修
學日新則物格知至徒義改過日新則止於至善論學
者工夫已盡於此四者特以舉其大綱而未詳其節目
故謂之要非此外别有工夫也不修不講不能徙不能
改這四箇不字病痛在何處只是氣稟物欲二者為累
耳不必到十分氣質用事物欲錮蔽然後為學問之累
但二者有一分掃除未盡學問便受一分阻撓即十分
掃除浄盡了他却能乘間竊發故雖聖人不能必其常
修常講常徙常改只有一念戒謹恐懼這二者便無隙
可乘此堯舜所以兢兢業業成湯所以常目在之文王
所以不顯亦臨無斁亦保而夫子此章一箇憂字直接
千古帝王之道統憂不是空憂便有苟日新日日新又
日新工夫在内葢人看聖人這四件工夫無少欠缺聖
人自視這四件工夫全無足恃一失脚便墮入坑塹這
箇憂亦是無有了期的吾挑的擔無一日可弛則此憂
無一日可去吾走的路無一日可住則此憂無一日可
寛發時此憂未發時亦此憂憤時此憂樂時亦此憂下
學時此憂上達時亦此憂今人所以不如聖人只是不
能如聖人這樣憂盡性至命皆是從此憂做進去老安
少懷皆是從此憂做出来為天地立心為生民立命為
萬世開太平皆是這一憂做成的人無聖人這樣憂欲
求到聖人地位斷斷不能夫子於此既自刻責以示人
及繫易之大象於升曰君子以順德積小以髙大於兌
曰君子以朋友講習於益曰君子以見善則遷有過則
改其以吾憂者與人共憂乎然學者必先以聖人之志
為己志方能以聖人之憂為己憂若胸中未有必為聖
人之志則看得不修不講不徙不改皆與我不甚闗切
任其作輟任其駁雜便優游過了日子若立定志向要
在聖人路上走則知此四項工夫是缺一不可的自不
得不憂無可推諉無可替代無可依藉無可住足方知
夫子指出這憂字是喫緊為人處
　依存疑則以首句為綱下三句分知行看是目此說
　不是依淺說則修德養心也講學窮理也徙義改過
　力行也然朱子之意亦不如此朱子謂誠意正心修
　身是修德致知格物是講學徙義改過是修德中緊
　要事甚明愚謂徙義改過不但是修德中緊要事亦
　是講學中緊要處
　蒙引存疑皆以德為我所得於天之理看來亦不必
　拘定不論得於天者得於學者皆不可須臾不修

子曰葢有不知而作之者章

這一章見人當求知而即示以求知之方夫子雖只就
自己身上說而學者所當用力從可見矣葢學者工夫
有知行兩項未有欲行而可不求知者欲行而不求知
便是不知而作這作字與述而不作之作不同這是行
的意思猶言作事不知而作的人有二種一種是不學
的人胸中昏暗不知當然之理是如何所以然之理是
如何只管鹵莽去行一種是異學的人自作聰明謂當
然之理只在我心所以然之理亦只在吾心反以成憲
為障礙以講求為支離這都是不知而作的天下事敗
壞多由這兩種人也有天資不好的弄得掣肘眼前就
見敗壞了也有天資好的做得眼前亦好看却都是偏
的伏下許多病痛積乆而發更甚於當時便敗壞的所
以聖門言學必先求知見有此種人則深鄙之深懼之
惟恐其為學術之害世道之蠧故夫子指而言之曰我
無是也有凜然自省之意而即隨言其求知之方曰多
聞擇其善者而從之多見而識之知之次也葢自謂平
日之用功如此未嘗敢用一毫鹵莽未嘗敢用一毫聰
明所以於天下之事皆能明得雖不敢比生知而亦知
之次也其自謙以儆學者之意至矣聞見二字此章及
干禄章集註皆不說明語類曰聞是聞前言往行見是
見目今所為今當依之多聞見而擇識即是博學於文
好古敏求工夫大學所謂致知在格物中庸所謂博學
審問慎思明辨所謂道問學皆是這工夫這工夫到極
處便是一以貫之知天命耳順境界特其從入之路較
之無所依倚神明黙成者㣲隔一間耳非謂己至於知
尚有上與次之分也自明季姚江之學興謂良知不由
聞見而有由聞見而有者落在第二義中將聖門切實
工夫一筆掃去率天下而為虗無寂滅之學使天下聰
明之士盡變為不知妄作之士道術滅裂風俗頽弊其
為世禍不可勝言今日學者有志行道舎聞見擇識無
下手處須將朱子大學格致補傳及或問反覆玩味依
其節目講習討論造乎知之之域然後推而行之庻㡬
免於妄作也夫

曽子曰以能問於不能章

這一章註中惟知義理之無窮不見物我之有間二句
說盡了此二句合言之只是一個無我大抵人之病痛
莫大於這個我字有我則量小一個我字横於胸中便
只見己之優不見人之優只見己之是不見人之是義
理本無窮也而稍有所得便不勝其自滿視天下之人
皆莫己若矣物我本一體也而稍有拂意便不勝其憤
懣視天下之人莫可相與矣是皆我字病根伏於内而
發見於外我字重一分則病痛便重一分若胸中只見
有天理不見有我則此等病痛便如氷消霧釋量不期
大而大矣惟知義理之無窮也而自滿之念何從而生
不見物我之有間也而憤懣之念何從而生故自人視
之可謂能知夫義理矣而乃問於人之不能者焉自人
視之可謂博聞廣見而所知者多矣而乃問於不多者
焉葢其能也雖則有矣而其自視則若無焉此所以以
能問不能其多也雖則實矣而其自視則若虗焉此所
以以多問於寡但見理當問則問之而已何知己之能
不能多不多哉其或遭横逆而見犯於人也自人視之
若不堪之極矣而乃絶不校焉非氣弱而不能與校也
非慮患而不敢與校也非含忍而不欲與校也亦非待
之以禽獸而以為不足校也理不必校則不校而已何
知其犯不犯哉是其心純是天理用事與聖人地位相
去不逺故曽子曰昔者吾友嘗從事於斯矣而漢儒以
為指顔子葢以其非顔子不能到此也此即是不遷不
貳如有卓爾境界從事於斯者言其能為如是非言其
學為如是然所以能如是者則實由於博文約禮之功
真積力久然後有此境界故讀此章者湏合喟然一章
同看方見其得力之由而曽子之隨事精察力行最是
善學顔子者更有一說顔子是已到充實光輝地位而
欿然不自足方說得若無若虗今人未到充實地位正
當就正有道雖博稽廣詢還不是若無若虚顔子立於
無過之地而人自犯之方說得犯而不校今人未能無
過我以非禮加人人亦非禮答我此乃出爾反爾非犯
也即使黙然無言還呌不得不校故欲如顔子之若無
若虗須先如子夏之切問近思欲如顔子之不校須先
如孟子之三自反

曽子曰可以託六尺之孤章

這一章言才節兼偹之人難得而以君子許之欲人自
勵於才節也大抵人要做成一箇人品才節二件缺一
不可有才無節則立脚不住有節無才則亦於事無濟
此二件非生質之美則必從學問做成世道頼以維持
是天下最有闗係之人春秋末這様人亦甚少故曽子
想像其人可以托六尺之孤則不但可以輔佐長君可
以寄百里之命則不但可以分理國政上之防㣲杜漸
將順匡救君位頼以固君德賴以成下之詰戎勸農剔
弊釐奸國勢賴以振國事賴以舉内修外攘智深勇沈
其才之過人如此至於變故之来事勢危急人心搖動
死生利害在呼吸間從違趨避闗係大節臨此時而所
以輔幼君攝國政者卓乎其義理之精明而不可惑確
乎其志氣之堅定而不可撓顧是非不顧利害論順逆
不論生死其節之不可奪又如此若而人者其光明磊
落之概固己彪炳乎世然其細㣲節目之間或未必盡
諒於人有天資學問大醇而未必無小疵者有深謀逺
慮合義而未必不戾俗者則稱之為君子而人不能不
致疑也容或有之然而無容疑也合義而戾俗固不必
論矣若大醇而小疵正所謂大德不踰閑小德出入可
也何傷其為君子乎這一種人歴考古今不可多得如
伊周則固超出乎其上者也下之若荀息之輔奚齊可
謂大節不奪矣然無救於奚齊之死非所謂可托可寄
也霍光之輔漢宣可托可寄矣然不免奪於妻顯是大
節有虧也才節兩全豈不難哉故曽子斷然以君子許
之所以為世道計意深逺矣觀人者慎母惑於流俗之
論而刻論人於細㣲之間也學者讀這章書要知欲為
君子這才節二件都少不得的且未論到任家國之重
就是平日間一舉一動這兩件皆不可缺一欲才節之
全無他法只是居敬窮理到了理明氣定時候臨事自
然無恐懼疑惑可託可寄而不可奪矣這可託可寄而
不可奪原有淺深朱子語類有一條云聖人做出是聖
人事業賢人做出是賢人事業中人以上是中人以上
事業是通上下而言然總之居敬窮理功夫進一層則
這三句做来便髙一層
　大節節字蒙引以事變言則是盤根錯節之節不是
　註中節字淺說就君子身上言則是節義之節即註
　中節字也此從淺說
　明季講家多將臨大節而不可奪貫上二句謂惟臨
　大節而不可奪方見得可托可寄此說大全朱子已
　不從只依註將才節分看為是

子曰禹吾無間然矣章

這一章即所謂允執其中中則無間不中便有間註中
或豐或儉各適其宜即是一個中字不可謂前後帝王
皆有間獨禹無間看来唐虞三代皆以中道治天下皆
是無可間者聖人偶就禹歎之耳亦不是有意去吹毛
求疵然後知其無間聖人上下千古只是將一中字作
權量就中道看去但覺其無絲毫偏處所謂無間然也
菲飲食三句不是無間之大處乃是無間之盡處於此
無罅隙可尋則真無間矣禹之治天下其大經大法豈
止三者特舉三者為例耳不可呆看大扺當時禹之為
治將一箇中字發揮得爛熟直充滿洋溢於天地之間
雖至纎至悉之務無不是中之流行随舉一事皆可見
中真有左右逢源之妙菲飲食惡衣服卑宮室即書所
云克儉於家致孝鬼神致美黻冕盡力溝洫即書所云
克勤於邦儉可間勤亦可間宜儉而儉宜勤而勤便無
可間這俱在事迹上論但推其本領則皆從精一工夫
做成来皆從克艱心中發出来非精一則或豐或儉之
間辨別得不明操持得不定安能恰合於中非克艱則
不能兢兢業業無以為精一之本又安能中故無間者
禹之迹也精一者無間之本也克艱者又精一之本也
禹之心法一堯舜之心法也彼為帝降而王之說者豈
知禹者哉更有一說謂之間者大綱已不差只是有小
小罅隙而已若大綱先差則渾身不是了安可謂間故
後世之治天下非特無間難即有間亦難須先扶起其
大綱然後再論其間之有無總之要以克艱之心做精
一之功而已今日學者讀這章書且莫就帝王身上看
先就自己身上看其間何如不百孔千瘡否其不止有
間者何如不墻壁多倒否須着實做主敬窮理工夫務
先使大德不踰閑漸進而并小德不出入日用常行事
事皆得箇中道此在我切己之事也勿徒將帝王評論
㤀却自己當務
　五峯胡氏謂禹以鯀殛而不忍享天下之奉語類云
　若恁地說則較狹了聖人自是薄於奉己而重於宗
　廟朝廷之事明李講家猶有主五峯之說者不知朱
　子辨得如此精
　書言濬畎澮在艱食鮮食之前是治水時事此言盡
　力溝洫是治水後事葢溝洫是隨時當經營的治水
　時自有治水時之經營即位後自有即位後之經營
　若認作一時事則便是作司空事不是為天子事矣
　又須知盡力二字内有許多斟酌在不然便如熙寧
　之農田水利不勝其擾

顔淵喟然歎曰章

這一章是顔子自叙入道始末與夫子志學章同例顔
子平生用功得力處俱在此中不可不細勘騐仰鑽瞻
忽之時仁山金氏謂略見道體胡氏註謂未領其要而
集註用深知二字程子有見其髙見其堅及瞻之只在
前後之說葢此時雖未見得親切然與他人之茫然者自
不同先儒之說似異而實同也髙堅前後朱子謂只是
箇中庸不可能說得最明聖人之道是個恰好的顔子
做来做去只不能恰好此時所用工夫就是博文約禮
但用來未得法不能循循所以不得力夫子教他只管
在這個上用功勿㤀勿助博文工夫不是一層則只管
去博致知格物不厭其煩約禮工夫不是一層則只管
去約克己復禮不憚其嚴博則由多聞多見以至萬理
俱融約則由操持固執以至一私不存初時不免見為
難却一日易一日初時不免覺其生却一日熟一日顔
子依了夫子只管在這條路上走欲罷不能而竭其才
及其用力之乆則義精仁熟向之髙堅者不覺其高堅
向之無定者不覺其無定凡處己治人應事接物雖巨
細精粗萬變不同莫不各有不偏不倚無過不及的道
理見得明守得定謂之如者不是恍惚之詞只是難以
言語形容耳此即上達地位即一貫地位是夫子知天
命時候故胡氏註謂在請事斯語之後三月不違之時
也庻乎一賛亦當在此時然猶與聖人有間者聖人大
而化之不思不勉與道為一顔子斯時大而未化不能
無思勉猶與道二故曰雖欲從之末由也己不是到此
便休了不用力依舊要去博文約禮只是俟其自至不
能預期其效耳到後来不遷不貳則較此又進一層矣
學者看這章書要見聖門工夫只是博文約禮七十子
莫不做這個工夫即夫子憤樂㤀年雖到七十尚是這
個工夫大學之八條目孟子之知言養氣雖各換了名
色總之是這箇工夫這工夫做得未精則為仰鑚瞻忽
之境做得精了便是卓爾之境更精便是從心不踰之
境自明季講家錯認此章誘字作哄誘之誘謂此是聖
門權教只是借徑將聖賢真實學問粗看了反去求之
杳冥昏黙種種病痛皆由比章書看不明白不可不辨
　第一節俗説謂顔子初間錯做了工夫與象山陽明
　一流懸空解悟的相似此未知博文約禮是聖門教
　人一定之法顔子初入聖門便奉此為規矩也
　卓爾圈内圈外註似是兩意圈内是已得夫子中庸
　之道但未能不思不勉圈外是已見夫子不思不勉
　之境但只見得未能到得存疑及新安陳氏專主圈
　外説仁山金氏專主圈内説二意不相礙然圈内是
　正意
　明季講家謂欲從末由即是卓立境界即是彌髙彌
　堅在前在後意思種種亂道真如説夢引人心到恍
　惚一途去百般病痛皆從此生莫謂錯看一章書無
　大闗係也

子曰後生可畏章

這一章是勉後生及時為學大抵天下後生的病莫大
於看得自己輕了道是希聖希賢的事自家決做不來
便因循苟且過了日子這不是自棄麽故夫子激勵之
以為我與後生皆有此性皆當學以盡其性今之後生
如何見我學有得便大家畏我不知年富力强我萬萬
不及他我該畏他他如何反畏我就今日我之所知後
生或未必能知然苟如我之好古敏求焉知將來所知
不過於我况不如乎就今日我之所行後生或未必能
行然苟如我之下學上達焉知將來所行不勝於我况
不如乎後生中有天資明睿者焉從事於博文約禮之
功其將來正不可量有天資魯鈍者焉自奮其人一己
百人十己千之功其將來亦不可量繼往開來之任後
生無不可擔叅賛位育之事後生無不可為窮神知化
之境後生無不可到我之所有志未逮者皆後生所可
逮我之所憤㤀食樂㤀憂而僅有得者皆後生所可得
豈不真可畏然這是言其能深造以道則來者不可量
如此若只是優㳺過日蹉跎嵗月不知不覺到了四十
五十而學問猶然如舊且或反不如舊不聞其知行之
能精進也不聞其氣質之能變化也不聞其物欲之能
掃除也則是一庸人而已一俗人而已即至此而翻然
悔悟更圖晚成而其年已非向時之年其力已非向時
之力縱能有得較之從後生時做起者必不同而况習
氣日深一日則天性日漓一日其能有成者鮮矣何如
乗其方富之年方剛之力及早精進之不可限量也哉
為後生者當知寸隂之可惜刻刻以希聖希賢工夫自
䇿勵依朱子白鹿洞學規循序漸進而勿䧟溺於聲色
貨利勿馳騖於辭章記誦勿迷惑於虚無寂滅由淺而
深由生而熟年日長而學曰進雖聖人猶將畏之况他
人乎然須知聖人此段議論只是欲䇿勵後生不是謂
人至四十五十便雖發憤而無用也古人有云幼而學
者如日出之光老而學者如秉燭夜行雖難易不同及
其成功一也故蘧伯玉行年六十而六十化六十之人
猶以變化氣質自勵而况四十五十者乎不幸蹉跎過
時者又不可不知勉也更有一説聖人所謂可畏是以
學問論非以富貴功名論假使後生將来或徼倖得富
貴功名而不本正誼明道之學問外雖赫然而實不免
為鄙夫小人此正聖人所謂無聞而不足畏也切莫錯
認
　明季講家皆云來對今只就後生言將来必强如今
　日也不必添我字此説與註皆背註明云焉知其将来
　不如我之今日乎刁蒙吉曰我孔子自我也最是若
　只就後生言謂將來强如今日則不見得可畏
　松陽講義卷七
欽定四庫全書
　松陽講義卷八
　　　　　　　　　　贈内閣學士陸隴其撰
　論語
先進於禮樂章

這一章是聖人欲以周初文質得中之禮樂挽周末文
勝之禮樂禮樂只是一箇禮樂用之却不同文勝不指
變禮易樂者説當周之初文武周公制禮作樂斟酌盡
美而當時風俗淳厚用禮樂者莫不彬彬文質得中無
一些浮偽之態這是先進於禮樂及至春秋之時風俗
日敝如三歸反玷八佾雍徹之類敢于奢僭者固不必
言即猶是禮樂而周旋裼襲之際聲音節奏之間頓覺
今昔不同這是後進於禮樂昔固未嘗朴也以今之日
習于華者較之覺昔之朴矣昔固未嘗拙也以今之日
習于巧者較之覺昔之拙矣由是羣然一辭指先進為
野人後進為君子其始不過一二浮薄之輩開此風氣
漸而謹愿者亦復為之矣其始不過一二少年之士倡
此議論漸而老成之徒亦共和之矣苦此者非但立不
住抑且識不破立不住者見世俗都如此恐一人獨異
不無戾俗之虞只得勉强従之識不破者胷中先有俗
腸目中囿于俗態乍見而驚喜習乆而相忘遂且靡然
従之當此之時而無人焉維持挽囘日甚一日風俗之
弊可勝道哉故夫子既述時人之言而遂自言其志曰
彼世俗之滔滔者雖如此至如吾之用禮樂則不然逐
流循末者吾之所深耻損過就中者吾之所深服故寜
見怪于後進而不敢自異于先進寜受野人之譏而不
敢自附于君子之列治身治世皆不可不持這箇念頭
雖知積重之勢非一人所能勝而存一綫于禮崩樂壞
之時俾天下猶知有文武周公之舊庶㡬中流底柱哉
不然聽風俗之變禮樂而不能以禮樂變風俗亦安賴
有儒者耶學者讀這章書要卓然自立做一箇轉移風
俗之人不要為風俗所轉移之人平日要將禮樂講究
方看得世俗病痛出要將禮樂自任方不為世俗阻撓
當江河日下之時正賴有聖賢主張去得一分俗見便
存得一分古道即令儇巧浮薄之徒哄然笑為腐儒亦
何損于我哉
　按夫子従先進是欲損過就中與不得已而去彼取
　此者不同語類引禮與其奢及孟子鄉愿狂狷等説
　不是此章正解若張江陵專主反質説則又與語類
　不同
　此章與監二代答為邦皆有文質得中之意然却不
　同監二代是表憲章之心答為邦是立萬世之準此
　章是挽文勝之弊

子貢問師與商也章

這一章言師商之未得中先要將箇中字看得明白則
過不及不待言矣中也者義理之當然也凡吾人一身
之語黙動静以至處天下國家之事皆有箇當然恰好
的道理減一毫不得增一毫不得這呌做中這箇中原
是人人共有的但人人各有氣稟各有習染又各有私
意私欲之牽制或于中之上增了一毫便呌做過或于
中之上減了一毫便呌做不及這箇中便把捉不住了
是惟學問可以勝之而學問最難師與商皆聖門従事于
學問之人也然日求化氣禀而氣稟仍不能盡化日求變
習染而習染仍不能盡變牽于私意者不知不覺仍為
其所牽制于私欲者不知不覺仍為其所制過者依舊
是過不及者依舊是不及而已然亦到底是學問工夫
未至使其學問到時豈有化不得的故夫子因子貢之
問指而示之欲二子盡力學問更加精進以求所謂中
也子貢平日是箇近于過的其所喜好者子張一邊人
聞夫子之言不覺進而質曰然則師愈與謂過乎中者
猶愈于不及中者也這一問其病痛不小充其愈之意
則天下不能中者皆將求過乎中以掩其短言必求其
驚世行必求其駭俗智不能明理則鑿之使竒氣不能
純粹則激之使張無復温厚和平之風而皆變為好竒
苟難之士天下自此多事矣求乎中而失之過猶可言
也不求乎中而安于過不可言也此尤夫子所深懼也
故急正之曰過猶不及天下之理惟一中而已吾人所
當求惟一中而已中之外無可住足之地動静語黙之
間不可使不及也可使或過乎天下國家之事不可使
不及也可使或過乎以言乎氣稟習染不及者拘于氣
稟習染也過者獨非拘于氣稟習染乎以言乎私意私
欲不及者制于私意私欲也過者獨非制于私意私欲
乎其地位一様其病痛一様不可以分優劣也夫子之
言所以造就二子造就子貢并造就天下後世者至矣
今日學者讀這章書要思吾輩學問偏不得一毫的當
日師商皆是聖門髙弟其所謂過不及不過比中道畧
差一針耳夫子尚思救正之如此必欲使之一毫不偏
然後己今日吾輩也有過的還不是子張之過也有不
及的還不是子夏之不及譬之往京師的子夏子張之
過不及不過離得京城二三里吾輩之過不及不知離
京城㡬千百里可不猛省乎然又不可看得自己低了
只怕不肯學問誠能盡力學問不要説子張子夏就是
聖人地位豈是不可到的
　此章明季講家謂首節中字不宜説破不知不説破
　中字則過不及三字無着落了此最没理近日時文
　俱已明白

子張問善人章

這一章論善人之道而見人不可以不學大抵人能學
雖天資平常所造自不可限量不能學則天資雖好所
造亦有限世間一種善人是最難得的只是質美而未
學所以夫子常契慕之而未嘗以此訓及門子張一日
以善人所以為善人者來問子張是箇才髙意廣的人
原與善人不相類其問也想只是見夫子惓惓于善人
而不若聖人君子舉以為學者之則又不若中行狂狷
望以為任道之器不知其可取者何在其不盡可取者
何在故欲問之以定其取舎非空問也夫子不欲子張
輕薄善人亦不欲子張徑學善人故告之曰不踐迹亦
不入於室迹是古人已行之成法明德有明德之迹新
民有新民之迹致知有致知之迹力行有力行之迹皆
是古人所經厯過以告後人者也如度量權衡一般室
是道理精微處即升堂入室之室猶大學之至善但室
又是至善之深奥處夫子言善人是一箇質美的人凡
人行事湏要遵古人成法方能不差若善人則不湏如
此不必悉遵古人明德新民之法而修已治人自不逺
乎準繩不必盡依古人致知力行之法而所知所行自
不背乎規矩一身常在正誼明道之中非従詩書涵泳
而得也一生常逺乎計功謀利之習非従禮樂甄陶而
成也天下有這様人亦可以振起人心亦可以維持世
道功利誇詐之氣自然漸漸消磨殘忍刻薄之風自然
漸漸變革只是他都従氣質上來不従學問上來只知
有正大光明一層而未能到精微一層未嘗不依于中
正而不能事事皆中正規模未能極其大而節目未能
極其詳自家便畫住了尚未進于充實之境而大而化
之又無論矣大扺其天資純粹類中行然中行能進而
善人不能進其工夫未到似狂狷然狂狷病痛多而能
進善人病痛少而不能進所以其品僅能勝有恒而不
如聖人君子為邦則必至百年而後可勝殘去殺其髙
者僅至于有諸己其卑者則止于可欲而已向使因其
天資之美而加之以學問以其不踐迹之力量而尋跡
以求焉由小成而至于大成由下學而至于上達由希
賢而至于希聖其所造不可限量豈特止于善人而已
哉可見人全在學聖人生知安行亦必湏學只是他的
學比人較易所以謂之生知安行不是不學若不學則
天資雖美亦止成一箇善人而已世間天資不好的人
亦只是不學若果能學則雖愚必明雖柔必强聖人自
不難到何論善人哉夫子不踐迹二句便是教子張以
學欲引他做博文約禮工夫非空空議論善人也見得
以善人之資而不學尚且止于如此而况不如善人者
乎學者讀這章書便當知自勵於學不可以質美而
自恃亦不可以資不美而自諉聖門只論學不學不
論質之美不美也古人之迹具在四書五經小學近
思録通鑑綱目上無論質美不美皆當由之以入講
求而力行之已精欲益求其精已宻欲益求其宻不
肯自截斷一定要做向上去又何聖人之室不可到
哉
　大全雙峯饒氏曰上一句是善人之所以為善人
　下一句是善人所以止於善人所以不踐迹以其
　天資之美也所以不入室以其無學問之功也此
　一條最明蓋此是一揚一抑語雖不入室亦由於
　不踐迹然上句不踐迹自是贊辭
　明季講家謂千古無踐迹之聖人不踐迹是已知
　血脈不拘形着迹此是看不踐迹如異端之以去
　迹為教以無善為宗矣最謬
　陳㡬亭以善人為中行譚梁生以善人為狂皆不是
　善人只是謹厚之士如漢文帝一流朱子語類講得
　甚明
　語類問室是神化地位否曰非也室只是深奥處按
　神化地位亦是入室以後事但不必至此然後謂之
　入室蓋入室又自有淺深
　子路之未入室是踐迹而未透者也與善人之不踐
　迹而不入室又不同

子路問聞斯行章

這一章見聖人因材之教與師商孰愈章一例但此章
則專就力行上論耳聖門之教莫貴乎力行而力行自
有中道有時宜乎勇往則以勇往為尚有時宜乎謙退
則以謙退為尚要視義理何如而不可使一毫氣質用
事以義理為主則或緩或急無非大道以氣質為主則
急固病躁緩復病懦無適而可然變化氣質最是難事
自大賢以下大抵皆囿于氣質而不自知所以聖門設
教必視其氣質之偏而裁成之如救圯屋然視其勢偏
于西則挽而之東偏于東則挽而之西無一定之法也
一日子路問聞斯行諸而子告之曰有父兄在意謂行
固貴勇而父兄在則當禀命稟命者非但不敢自專亦
不敢自是也冉有問聞斯行諸而子告之曰聞斯行之
意謂行固貴謙而所當為者則不宜逡廵非但不可自
畫不進亦不可半塗而廢也公西華但見其問同答異
不勝其疑而不知夫子之于二子皆欲以學問化其氣
質而已非謂求之于行但當進不當退特退非求之所
難所難者進耳非謂由之于行但當退不當進特進非
由之所難所難者退耳因其氣質之偏而以義理挽之
使歸于中聖門之教無處不然而力行其一端矣若不
善讀此徒知氣質之當變化至於矯枉過正或如子莫
之執中則亦非夫子之意也學者看這章書應各自省
其氣質偏在何處務以學問救之解其桎梏開其錮蔽
平日講求臨事省察必使其範圍于義理而勿使有一
毫之偏庶㡬不負聖人之教更有一說當日子路冉有
皆是以實心行聖道特不免失之過不及今日學者尚
未肯在聖道上行何暇問過不及耶湏先具一必行之
心然後再論其過不及之病

顔淵問仁章

這一章是夫子與顔子論仁比對他弟子論仁不同他
弟子無顔子至明至徤之質湏先有涵養致知之功方
纔能為仁此對顔子説則直従力行説起只是約之以
禮一句内功夫仁者本心之全德純乎理而無私便是
仁但此處不曰私而曰己者凡私有三有氣質之偏有
耳目口鼻之欲有人我忌克之類皆因己而有故謂之
己此己字與為仁由己之己汎以身言者不同不曰理而
曰禮者朱子謂這箇禮是那天理節文教人有準則處
所以謂之天理之節文者此理無形影故作此禮文畵
出一箇天理與人看此禮字與孟子四端章禮字在性
上說者不同故新安陳氏謂此是専言之禮恭敬辭讓
偏言之禮也這已與禮就是虞書所謂人心道心在孔
門弟子孰不知己是不可縦的禮是不可棄的但下手
最難一則怕界限認不清一則怕力量制不住惟顔子
至明至徤不怕認不清不怕制不住只怕當下偶放過
了于己上偶放過一分己便日肆于禮上偶放過一分
禮便日踈惟聖罔念作狂惟狂克念作聖甚可畏也故
夫子教其當下便用力見為己即便克如對大敵一般
見為禮即便復如要到家一般這箇克己復禮若淺言
之則是兩件工夫世固有克己而未能復禮者若深言
之則只是一件未能復禮亦是己未克盡處亦如明德
新民居敬行簡皆可分言合言也克復工夫誠到則自
一心而言念念皆仁而無一念之不仁自一身而言事
事皆仁而無一事之不仁豈不為仁乎此在仁者之心
正其誼不謀其利明其道不計其功固不必問之天下
也然感應之理自不可誣廓然而大公物來而順應我
之心既無間于人則偽者獻其誠慢者致其恭人之心
自無間于我天下歸仁固自然之效也為仁者必以此
自考湏到此地位方是真能克真能復然其機亦在吾
而已我自肯放過則便放過矣我不肯放過則便不放
過矣内而念頭上己與禮交戰决斷之惟我外而事物
上己與禮相持操縦之惟我我為己則己勝我為禮則
禮勝雖或由師友之琢磨而受琢受磨者仍我或由事
勢之引奪而受引受奪者仍我非但我之仁不仁不由
于人即仁之歸不歸亦不由于人夫子諄諄言之蓋諒
顔子之識必能辨此諒顔子之力必能任此而直使之
當下便用力也使他弟子聞此尚未知何者為己而在
所當克何者為禮而在所當復如何下手顔子此時則
于天理人欲之際己判然無疑但恐有所遺漏焉而克
之不盡復之不全故直請其條目夫子謂己之根潛伏
于内禮之源渾然于中者無目之可言也惟其萌于念
發于事始有目可指大抵皆附視聽言動而見惟制之
于視聽言動勿使有一念之雜一事之差則潛伏者可
消而渾然者可全無非禮即無非仁矣此程子所謂制
外養中即孟子集義養氣之法也四箇勿字最要緊然
此節是論目只重在視聽言動上勿字意己包在上節
克字中了顔子請事斯語即欲罷不能之意亦可見夫
子時雨之化使其躐等而教安能使之自任如此學者
讀這章書湏知欲學顔子之克復必先有居敬博文工
夫能居敬博文則雖天資不若顔子而自明自健由是
而克復不難矣不然而驟欲克復吾恐其認禮為己認
己為禮顛倒錯謬弊不可言即認得是已是禮而因循
苟且不勝其牽制之患其能克復者亦鮮矣
　大全許氏及䝉引謂制之于外是克己也以安其内
　是復禮也此説最鑿若以心與事對言則禮與己各
　有内外若以發與未發對看則禮與己皆發而在外
　故程子謂制乎外以養其中縁視聽言動都在動時
　説耳安得如䝉引之説大全又有以視聽為外言動為
　内視為外聽為内者此則又就視聽言動工細分之
　耳却不妨
　程註由乎中而應乎外制乎外所以養其中二句論
　工夫則内外交相養固應並重然在此章則重在制
　外養中邊朱子謂發時固用克未發時也須致其精
　明此亦是本文言外意
　五事以思為終四勿不言思真氏謂勿者正指思而
　言徽菴程氏謂動兼思貌而言當依真氏

仲弓問仁章

這一章夫子以敬恕論仁亦是徹上徹下語然對仲弓
言則有天資已粹而益求其粹工夫已密而益求其密
之意雖比之至明至健者用功較難而比之私欲横流
者用功尚較易大抵仁是心之德人所以不能全其心
之德只是為私欲牽引去為私欲錮蔽住惟敬則能收
斂此心使不得牽引惟恕則能推擴此心使不至錮蔽
在病痛多的人用這兩件去消磨他則難然怕不得難
在病痛少的人用這兩件去消磨他似易然也説不得
易聖門天資學力自顔子而下即推仲弓其於敬恕工
夫蓋非全不知者然敬不是可偶有間斷的必無時而
不然無事而不然出門使民無異於見賔承祭之時如
所謂立則見其參于前在輿則見其倚于衡方纔是能
敬言出門使民而未出門使民之時可知矣恕不是可
偶有間隔的必刻刻體認天理事事不拂人情已不欲
便勿施人如所謂上下四旁均齊方正方纔是能恕言
不欲勿施而所欲之當推可知矣然或我自見為無間
斷無間隔而邦家猶有怨者是我于敬恕猶有未至也
必工夫做到透徹内外間無一人怨者不特受我之恩
者無怨即受吾之刑者亦自以為當然而不怨這方是
真能敬恕敬恕如是則私意自然不能牽引我不能錮
蔽我本心之德豈不復全乎這箇工夫比之顔子較難
者朱子謂克復乾道是一服藥打叠了這病敬恕坤道
是服藥調䕶漸漸消磨這病比之司馬牛樊遲子張不
同者牛多言而躁一件病痛最重這箇病未除其他工
夫都難下手故教之從訒言做起所謂急則治其標也
若告樊遲子張工夫與此章差不多但天資學力各
不同不免有難易之分同是這一箇方加減分兩却
不同要之夫子教仲弓用功雖似難于顔子然只管
從敬恕工用工夫私意自是著不得亦與克己復禮
一般雖似易于司馬牛樊遲子張然敬恕工夫無論
淺深生熟其不可須臾離亦是一般仲弓有見于此
而直受以為任曰請事斯語矣葢不敢以為難而自
阻不敢以為易而自怠惟知用積累工夫以漸造於
心徳之全而已學者讀這章書要思仲弓是何等天資
何等學力尚且以敬恕工夫自責如此吾輩用力即與
他一様尚恐不能到他地位何况乍作乍輟敬怠互勝
好惡任己不知不覺汨于私欲何時能仁乎須將敬恕
二字書紳服膺做人一己百人十己千之功方有箇出
頭日子
　按敬恕未即是仁是所以求仁敬恕到熟處盡處更
　無私間便是仁大全新安陳氏曰敬以持己則私意
　無所容于内恕以及物則私意無所容于外于是天
　理流行而心徳全矣最合註意但以子張問仁章勉
　齋黄氏解心存理得觀之則敬恕二字似各兼内外
　二説不同彼以心徳事理分内外此是以持身接物
　分内外
　看圈外程註講敬字以心廣體胖言之又以謹獨言
　之見得敬不是勉强束縛之敬亦不是外貌裝飾之
　敬以程子之言推之恕亦不是外貎狥人從至誠惻
　怛中流出來所謂無忠做恕不出

司馬牛問君子章

這一章見君子之無入而不自得夫子以向魋作
亂牛常憂懼故就不憂不懼言雖不專言處變而
處變之道在其中矣大抵君子所以異于人者以
其心常泰然世間可憂可懼之事最多而不能以
累君子之心處平常之時有得失之可憂懼也君
子則得失當前不憂不懼處變故之時有利害之
可憂懼也君子則利害當前不憂不懼或以不憂
懼而聴天下之紛紜或更以不憂懼而消天下之
禍變故恒人終身擾擾于憂懼中者君子止見其
坦蕩蕩而已君子這箇地位豈是可容易到得的
但夫子未悉其所以然之故故司馬牛遂疑天下
當憂之事如何可以不憂當懼之事如何可以不
懼若但以憂懼為累而以不憂懼為髙斯亦無足
難矣故曰不憂不懼斯謂之君子矣乎這一疑亦
足破天下之無本領而遇事强為排遣者而不知
夫子之言不憂不懼非强為排遣之謂也强為排
遣者當憂而不憂而可憂者將日生當懼而不懼
而可懼者將滋甚是一無忌憚者之所為也夫子
之言不憂不懼者皆由其平日所為仰不愧于天
俯不怍于人一旦臨事内省諸心無一毫疚病故
得失可任也利害可聴也非不憂也自無可憂非
不懼也自無可懼此即所謂仁者不憂勇者不懼
非可驟到誠能于此有得焉何事變之足累其心
哉此夫子知牛在憂患中而示以處憂患之道雖
未指其事而言之而其教之也至矣但内省不疚
一語意味深長朱子以平日所為無愧于心補夫
子言外之意可謂親切矣學者又當思平日所為
何以能無愧于心必也如顔子之克己孟子之集
義真積力久一私不存事事合義其庻㡬乎又須
知這箇不憂不懼全從憂懼中做出來戒慎乎其
所不睹恐懼乎其所不聞如臨深淵如履薄氷這
箇景象君子無須臾敢懈也惟其有終身之憂故
能無一朝之患先儒有言君子對青天而懼聞震
雷而不驚至哉言乎想此時司馬牛事勢已危急
了然只是自反事事從天理上走尚可救得即不
然亦于心無愧若一為憂懼所擾不但累心勢必
立脚不住病痛不可言矣古人處事變只有這一
條路並無别法今日學者處平居暇日須汲汲去
做克己集義工夫庶幾臨事有欛柄倘工夫未到
適遇事變亦只是守定天理不要空憂懼須知憂
懼徒亂人意不濟事也若因憂懼生出權術作用
病痛益不小

子張問明章

這一章夫子與子張論明謂只在人情物理上能精細
便是明便是明之逺不必逺求葢因其有務外自髙之
病而藥之也大抵好髙之人往往窮極于天地古今之
逺而失之于人情物理之近自以為明其暗已甚不知
明者是非雅正不惑而已而是非邪正之淆于譖愬者
最多譖之術不一而莫難辨者浸潤之譖愬之術不一
而莫難辨者膚受之愬一則用緩而使聴者不覺其入
一則用急而使聽者不及致詳皆術之至巧者也二者
行而天下日以多事究竟非二者之過而使之行者之
過我胷中未嘗有主張故投之而易入激之而易動果
能養得定見得透是非邪正洞然于我心彼二者之術
雖工自無間而可入無隙而可乘譬如狐狸鬼蜮能行
于風雨晦㝠之時不能行于白日青天之下此所謂不
逆詐不億不信而先覺者也這箇造詣不是一日可至
必平日居敬窮理之功至精至密方能有此定識定力
到此地位豈不是明豈不是明之逺若于此看不破立
不定任其顛倒縦使明乎天地之理達于古今之故非
徒無益而我之才識皆為彼之所用才愈髙識愈多為
病愈甚不可謂明何論逺乎今日吾輩處世譖愬二者
不能必其不來在家則行不行闗係一家盛衰在國則
行不行闗係一國治亂即未論家國而彼之術一行吾
之身心為其顛倒學術之謂何而又不可因世上有此
等人一味猜疑自家反做成了一箇逆億景象况後世
人情益險譖愬益工我防其緩彼偏用急我防其急彼
偏用緩千態萬狀無論逆億不可用亦非用逆億之所
能窮也想到此種情形並無别法可以制他惟有居敬
窮理是本領工夫吾的居敬窮理密一分則彼之術窮
一分譬諸鏡然磨得一分光便照得一分妍媸不憂妍
媸之難見只憂鏡之光不全耳

足食足兵章

這一章合常變以論政三者俱全處事之常二者可去
處事之變可見食重于兵而信尤重于食聖賢論政與
權謀術數不同首節足食足兵民信之矣三句便是一
部周禮的規模足食是制田里薄稅斂而使其倉廩實
足兵是比什伍時簡閱而使其武備修至于重禮教崇
信義以導民于兵食之前立學校明禮義以化民于兵
食之後逮兵食既足則教化行而民皆以信事上無欺
詐離叛之心所謂民信之也因教化一事不可置兵食
之前又不可置兵食之後故另換一箇文法這三件完
備便是一箇太和景象許多禍患便可消弭了即猝遇
事變亦不怕立不定只是有一箇時候或被前人弄壞
輪到我手一時難整頓而又當水旱交作强敵在境人
心疑二之際要這三件完備勢有不能只得將要緊的
先去料理此子貢所以有不得已而去于斯三者何先
之問也夫子曰去兵者蓋當此時勢只得且先去籌畫
糧餉固結人心苟食足而信孚則無兵而守固矣所謂
去兵亦不是全不要兵只是伍兩卒旅之缺未暇補也
戈矛車甲之弊未暇修也蒐苗獮狩之制未暇講也然
這還未是十分危急時候若事勢更急連食與信二者
又難完備欲顧食則不能全信欲顧信則勢必無食利
害在呼吸之間無兩全之䇿此子貢所以又有不得已
而去于斯二者何先之問也夫子曰去食者蓋如後世
加派搜括之事失人心以圖苟全者斷不肯為只得因
見在之糧依着正道理做去或幸而得全亦不可知若
到事勢萬不可為則寜可就死恐人道是這箇話說得
迂了故又申言之曰自古皆有死民無信不立蓋死生
常理人所必不免若夫信者乃人之所以為人者也民
無信則相欺相詐無所不至形雖人而質不異于禽獸
身雖存而心則已死矣何以立于天地間不若死之為
安故為政寜死而不失信于民使民亦寜死而不失信
于我不必說到無信亦同歸于死如此則仍在利害上
計較了學者讀這章書要知聖賢立身行政只是一箇
正其誼不謀其利明其道不計其功平居籌畫兵食原
都是道義作用到生死闗頭亦决不肯離道義而談兵
食程子所謂餓死事小失節事大就是這箇意思今人
遇小利害輙思苟且看聖人此等議論豈不愧死
　這章與孟子桃應問曰章同是直窮到底
　兵食俱以周官兵食言原是不可去的言去者是就
　不得已時說若後世召募之兵稅畝之食與夫一切
　冗兵冗食則不待不得已而始當去也時文多誤認

樊遲問仁子曰愛人章

這一章見仁知相成是必然之理無可疑也第一節樊
遲問仁知是二者平說夫子亦平答之就仁論仁則曰
愛人就知論知則曰知人仁知兼體用而此獨以用言
者朱子謂體與用雖是二事本末未嘗相離用即體之
所以流行者也樊遲疑愛人則無所不愛知人則當有
分别二者若相反仁則不能兼知知則不能兼仁這一
疑也疑得最是然不知二者之不相妨也夫子窺見其
意而復告之曰仁知二者雖各自一路其實是合一的
仁裏靣有知知裏靣有仁不是說愛人便不論直枉一
例去愛他直者固當舉枉者自不得不錯仁何嘗妨知
既舉直錯枉則枉者亦且化而為直是錯之適所以愛
之知何嘗妨仁夫子此言說得仁知相成而不相悖明
明白白了樊遲之未達者可以達矣其退見子夏而曰
吾見于夫子而問知不是尚不曉仁知之合一蓋以仁
知初無二理謂知即仁也可謂仁即知也可故以夫子
之言專為知者之事此正其達處但前之未達者雖已
達至此則又有一未達者謂舉錯是我所得主枉者直
則非我所得主天下賢愚不齊剛柔不一舉直錯枉何
以便能使枉者直此蓋深憂人心之難動風俗之難變
而疑區區一舉錯未必遂能見效觀于後世因舉錯而
紛紛多事者不可勝數漢之黨錮宋之元祐皆由小人
不肯俯首屈服于君子以至激成禍變樊遲此語亦切
問也然不知此要看舉錯何如耳舉錯而稍涉于意氣
則不惟不能化人而或至于生變舉錯而一出于大公
則不但不憂其不服而且可立見其革心故子夏聞樊
遲之言既歎其所包者廣不止言知遂引舜湯之事以
明能使枉者直之必然而無疑也舜湯之有天下非有
舉而無錯者也其所舉者特一臯陶一伊尹則所錯者
亦多矣而不仁者胥逺然則不憂枉者之不直也憂舉
錯之不如舜湯耳能使枉直之言又何疑乎能使枉直
既無可疑則仁知之相成益無可疑矣學者讀這章書
要將愛人知人之事力任在身上愛人則由能近取譬
以至于欲立立人欲達達人知人則由視以觀由察安
以至于人焉廋哉果能愛人知人則二者之相成而不
相悖不待言也若愛人而不能盡其愛之量知人而不
能盡其知之量則舉足便礙非愛妨知則知便妨愛不
自咎其量之不盡而徒歎二者之不能相兼亦過矣
　按何謂也三字最要看得好註謂是未達所以能使
　枉者直之理甚明明季講家乃云遲誤認舉直錯枉
　二句皆是言知故有何謂之問所以于第三節夫子
　口中亦要含糊不肯將仁知合一之意說明皆謬也
　又講家謂通章只是知以成仁不可説仁知相成亦
　太拘大全中初不如此
　松陽講義巻八
欽定四庫全書
　松陽講義卷九
　　　　　　　　　　贈内閣學士陸隴其撰
　論語
子適衛章

這一章見聖人胷中有一箇完全的仁體有一箇完全的
王道觸着便發庶哉一歎便是老安少懷的心腸富教
二字便是老安少懷實際處因衛而發不但衛當如此
庶哉内有望之意有憂之意望之者唐虞三代之治當
春秋時尚易復也憂之者此時不復後來世變將益甚
江河日下無所底止此時富教兩字便旋轉洋溢方寸
中故因冉有之問即隨口發出富字緊従庶字發論庶
難富亦易富教字緊従富字發論富難教亦易教然即
不庶亦應使富即未富亦不可無教庶富教雖有次序
却不重在次序上只重富教不可須臾緩有及是時明
其政刑之意一則此時去先王之世未逺井田之制猶
存即學校中尚未有異氏之學整頓尚易不比孟子時
欲行井田必先正經界欲復學校必先黜異端有許多
棘手此望之意也一則風氣漸趨於薄上不富之彼將
自謀富黠者必操竒贏以網利强者必恃豪暴以恣取
上不教之彼將自相教君子與君子必以學術相勝負
小人與小人必以意氣為倚伏一切貨殖游侠異端之
徒將雜出于天下此憂之意也然總之是王道不是伯
術是仁政不是功利是稷契臯䕫事業不是管商作用
富教二字當時聖門弟子平居必講有條目如周官王
制之所載故冉有聞夫子之言不復問如何富之如何
教之今處古制既湮之後須就註中所謂制田里薄賦
斂立學校明禮義各就經典中一一求其實際不可專
守一空話頭如大學衍義補文獻通考二書雖未盡合
聖賢經濟然備載古今沿革之故於此細玩便見後世
所以不如三代者如何三代所以異於後世者如何富
教條目亦可得其大槩若只空説一箇富教濟不得事
　衛自文公渡河而南遷于楚丘其康叔舊封己屬于
　晉左氏及漢書地里志可考時文漫指夫子時之衛
　為弼鄘衛之衛者非

鄉人皆好之章

這一章是論觀人之一法如論語視其所以章孟子觀
其眸子章皆是以我去觀人不專恃鄉評人特其一法
耳子貢是箇方人的人好用自己聰明至此如以鄉人
皆好而遂信為善人則焉知其非同流合汚之人鄉人
皆惡而遂目為善人則焉知其非詭世戾俗之人夫子
謂欲考鄉人之論必先别鄉人之類如其人而善者好
之不善者惡之則可見其志行之美足以取信于君子
而立心之直又不苟同于小人以此論人其庶幾乎然
此亦未可為一定之法也特以子貢所謂皆惡皆好者
比之則不如耳盖人情變態無窮有君子而善人未必
好者如周濓溪初時不為趙清獻所喜有善人好之而
未必君子者如司馬温公以蔡京為能辦事有君子而
不善未必惡者如程明道狡偽獻其誠暴慢者致其恭
有不善惡之而亦未必君子者如宋時王吕章蔡之相
傾吾若一以善者不善者之好惡為凖豈能無悞乎况
吾欲以善者不善者之好惡為凖而善者不善者又將
何以定之萬一平時誤認而又以其好惡定他人之善
惡豈不悞而益悞乎若論觀人之法則必如夫子所謂
衆惡之必察焉衆好之必察焉方是無弊之道察也者
採之公論斷以獨見視所以觀所由察所安聴其言觀
其眸子皆包在内不專恃一法也然察之一字又豈易
能哉必平日有居敬窮理之功方能辨得天下之善惡
不然在我者皆私意偏見如何能察所以子貢方人而
夫子曰夫我則不暇盖謂是也

何如斯可謂之士矣章

這一章論士因子路所不足而言大抵士也者雖淺深髙下不
同必能以學問變化其氣質使一味氣質用事則亦不可謂士
矣故氣質柔弱者必養得有一叚方正的氣象氣質剛勁者
必養得有一叚和厚的氣象而這一叚和厚氣象尤是士之本領
勉齋黄氏曰所謂士者涵泳于詩書禮義之澤必有温良和厚之
氣此士之正也至於發强剛毅則亦隨事而著見耳子路負行
行之氣而不能以自克則切思怡怡之意常少故夫子箴之
此一條説此章大意最好再將切切偲偲怡怡六字細
味之朱子曰切切者教吿懇惻而不揚其過偲偲者勸
勉詳盡而不强其從二者皆有忠愛之誠而無勁忤之
害觀朱子之論切偲可見這六個字都是和厚之意不
但怡怡是和厚也這叚氣象正是子路所不足經夫子
提出如和扁之用藥恰中其病這不是空説便要子路
想這叚氣象從何而來非積之厚養之深豈一日間可
裝飾得出的然則講習討論之事不可一日弛矣省察
克治之功不可一刻懈矣士之名豈易赴士之實豈易
盡歟又恐其有了這箇氣象不知分别一槩發出則即
此氣象又生出病痛來故又申言之曰朋友切切偲偲
兄弟怡怡非謂朋友不必怡怡也但當以切偲為主非
謂兄弟不必切偲也但當以怡怡為主推之亦不但朋
友兄弟總之當切偲處便切偲為主當怡怡處便怡怡
為主如醫之用藥這一劑某藥為君那一劑某藥為君
絲毫不爽說至此真是十分細密一毫也粗不得一毫
也浮不得切偲怡怡猶當善用之如此而况一味行行
者乎以子路之氣質若不是夫子這樣切磋如何能成
得賢者然看其何如斯可謂士一問則其胷中原有不
自安者他平日何等樣氣魄何等樣才幹忽然發此問
便有歉然不敢自以為士的意思此所以能受夫子之
教而在四科之列歟今日學者讀了㡬篇濫時文便儼
然以士自居試想與這切偲怡怡氣象有㡬分相似真
是可恥然又不要看得太難了誠能涵泳于詩書禮義
之澤講習討論省察克治日積月累自家氣質消磨得
一分便與這氣象近一分推而工之美大聖神無不可
以學問做成何况此所謂士
　切切固屬情意然情意亦即在語言上見故大全朱
　子以教告言之此切偲二項内俱有忠告意俱有善
　道意
　明季講家有云切切偲偲怡怡六字成文如温良恭
　儉讓五字拆開不得此等混話俱是從皮膚上起見
　不曾想聖賢神理本不足道然或有惑于其説者近
　日仇滄柱力黜其謬最是

克伐怨欲章

這一章見制私不足以為仁而仁之為仁可知大抵人
心本來皆仁都被克伐怨欲之私累之先要將這四箇
字看得明白大全胡氏謂克伐者因己所有而生氣盈
也怨欲者因己所無而生氣歉也蓋這四件病痛不同
總是氣質用事總呌做己發于事前便為意必發于事
後便為固我發于喜怒哀樂便皆不得其正發于視聽
言動便皆背違乎禮發于子臣弟友之間則綱常多欠
缺發于辭受取予之介則操守多遷移譬如風寒感入
臟腑一般發在頭目則成頭目的病發在手足則成手
足的病總是這箇風寒故天下人品學術政事之壞都
由這克伐怨欲四件所以原憲平日用力制這四件不
許他發出來這也是至難的蓋這四件其力至猛卒然
而發如奔馬之不可控遏其勢至大悍然而來如江河
之不可隄防而且時夾雜于義理中其靣目最難認時
倚靠于利害上其根脚最難除不是憲的力量不能制
他使不行有這一種人也强如人欲横流的故夫子曰
可以為難矣原是贊他的口氣明季講家謂夫子道他
做得喫力走了難路乃是不滿之詞此謬説也但憲即
以此為仁則其認仁字尚未清楚故夫子又抑之曰仁
則吾不知也蓋仁也者當理而無私心之謂也克伐怨
欲不行可謂無私矣未必能當理也且徒制私使不行
于外而心仍未必無私也故程子謂其未有拔去病根
之意而容其潛藏隠伏于胷中與顔子之克己大不相
同潛藏隠伏于胷中已不是仁况藏者必至于潛滋暗
長伏者必有時乘間抵隙依舊要行出來如何呌得仁
若論為仁工夫必如夫子所以告顔冉者一從敬恕入
門積漸做去一從克復下手勇猛做去皆是拔去病根
之法且不止拔去病根兼培養元氣之法以不行對縦
欲者言則不行為難以不行對克復敬恕言則不行又
不足為難矣使憲再問夫子必隨其病之所在授以為
仁之法不知當時何故竟不言程子所以深惜之然亦
有説焉大抵聖門髙弟皆是切問近思如行路然進了
一程又進一程若第一步不曾着實不敢走第二歩問
答之間皆非隨口亂問當時憲聞夫子之言必汲汲在
自家身上切己體認病根之未拔去者何在認得了病
根然後再請藥方未遲所以黙然無言正可想見其切
問近思處不是蠢然無知而不問也學者讀這章書要
將克伐怨欲四字各于自家身上省察這四件隨人氣
質不同所犯各有輕重然不論輕重但有一毫必湏連
根拔去又恐怕病根雖去元氣未復須更念念事事都
要合天理顔子工夫未易學且従仲弓敬恕做起一刻
也鬆不得一處也踈不得真是難事及早做去不知何
時到得仁的地位若苟且因循不知不覺汨没于四件
中豈不可惜
　按雙峯饒氏云四件病根在一欲字有所欲則貪多
　而求勝遂其所欲則誇伐不遂其所欲則怨恨白文
　本是平説然如此看亦好又按大全朱子曰克伐怨
　欲只是自就道理這邊看得透則那許多不待除而
　自去依此則克己工夫只在復禮上了蓋克復二者
　本互相為功也若良知家謂提良知作主這四者自
　然日消日化此又與朱子之説似是而不同朱子之
　説是以理為主所謂提良知作主是以心為主正是
　原憲不行的法

子路問成人章

這一章言成人要具衆善而造于純粹之地不可以今
之成人自限上一節是中行下一節是狷上一節是善
人君子下一節是有恒上一節亦只是就子路之所可
及而語之尚未是聖人地位論成人必如聖人之踐形
盡性方纔無愧于人然這箇地位不是學者容易到的
聖門教不躐等且降下一等使他到了材全德備中正
和樂地位則聖人亦不難至矣智廉勇藝皆是學者所
不可少的若無這様才德空空說箇中和亦不濟事這
四項也有従天資上來的也有従學力上來的但未到
中和地位則不免有病痛所以既要兼此四者又要文
以禮樂文以禮樂即是立於禮成於樂工夫禮樂俱兼
本末說内盡其中和之實外極其度數聲容之美氣禀
學問中有疵纇處則以此消融之氣稟學問中有得力
處則以此涵養之所謂文之也文非假飾于外亦非寂
守于内徹内徹外皆中正而無偏倚和樂而無駁雜至
此則不見有知廉勇藝至此而方成其為知廉勇藝下
聖人一等便是這等人矣豈不可謂之成人乎人湏要
立箇志必要望了這等人做進去氣質未融必變化之
使融學問未至必强勉之使至勿忘勿助如射者之期
于中的不中不休如行者之期于到家不到不休方纔
不負了做箇人不然縦使有見識有力量天資髙學問
好只做得一今之成人而已今之成人不是天限住他
只可如此不是聖賢寛假他只要他如此天命之性原
無古今聖賢道理亦無古今只因今之風俗日下有稍
能自拔于流俗者便不敢苛責他了今之名節日衰有
稍能自勵于名節者便不敢深求他了故自言利之風
徧天下有一見利思義者便指為竒士偷生之徒滿海
内有一見危授命者便歎為異人反覆狙詐不知羞恥
者比比而是有一乆要不忘者便目為真儒此等人只是
一箇主忠信的人以古人視之氣質未必盡消融學問
未必盡滿足尚是進步之時未是住足之時以今人視
之天下豈易得此材質豈易得此學術不得不推為豪
傑之士不得不奉為聖賢之徒亦可以為成人矣此子
路所已能者夫子指而言之欲其因所長而造乎其極
亦猶因不忮不求而謂其何足以臧也今日學者未能
到子路地位且要從下節做工夫起先將義利生死闗
頭打破了再要將虚偽根苗斬盡了使脚跟立定然後
可去做上一節工夫猶之富與貴章先要取舍之分明
然後存養之功熟也這義利生死闗頭是最難打破的
這虛偽根苗是最難斬盡的以見利言之這利字要看
得好若是尋常貨利雖中人亦能勉强慕義惟當至窮
至困之時這箇利闗係仰事俯育之計身家榮枯全視
乎此且又現在靣前不待巧算曲計而可得斯時有志
之士亦不能不動心以見危言之這箇危字亦要看得
好若是無可躱避的雖怯夫亦能就死謂之危則尚在
可生可死之界有許多岐路可以避得有許多曲徑可
以走得禍福存亡只在吾一念間且又明白易曉利害
了然斯時即有力量人亦不能不轉念以平生之言言
之若是無所闗係的誰不樂踐約惟當事勢阻礙之時
踐之或大不合于時或大不便于我且又言出已乆人
都相忘了吾即不踐亦未必有人責偹我斯時即真誠
之士亦不能不隨意然學者苟于此處立不定便不是
堂堂正正的人了雖要到材全德備中正和樂地位無
下手處不可不猛省
　註材全德備指兼四子之長言中正和樂指文禮樂
　言雲峯胡氏以不欲為德知勇藝為材䝉引又以廉
　勇為德知藝為材皆有未安知廉勇俱是德藝是材
　故下節思義是廉授命是勇只缺得知藝而註云才
　知禮樂有所未備明是以才字代藝字然又湏知分
　言則知廉勇為德藝為才合言則四者俱是德故註
　德成于内德字便兼藝在内而語類亦有四德之目
　以升堂入室言之下一節是升堂上一節是入室若
　善人不入于室之室則又是指聖人地位言蓋室字
　有淺深也
　乆要註只訓舊約講家謂是平生期許之言如志道
　德者期周孔志功名者期伊呂説得偏且是志不是
　約了

君子思不出其位章

這一章思字是以臨事之思言若學者平日讀書講道
天下事皆其分内事皆當講究原非位之可限雖中庸
言慎思子夏言近思然皆不是以位限定惟是事到面
前湏要審我之位有事當如此而我之位不當如此者
便亂做不得此比思無邪更細一層邪者違理之謂也
出位者未嘗違理而不合乎時中之謂也這位字要看
得好註謂記者因上章之語而類記之然上章位字説
得粗位對政言不過是公卿大夫之位此位字說得細
隨處皆有位富貴貧賤患難位也君臣父子夫婦兄弟
朋友位也同一君臣而親踈之不同同一父子而嫡庶
之不同以至處治處亂處盛處衰又種種不同莫非位
也又如禮儀三百威儀三千有一件則有一位當揖時
則有揖的位當讓時則有讓的位位變則理従而變昨
日之位應如此今日之位又不應如此彼處之位應如
此此處之位又不應如此内而喜怒哀樂外而視聽言
動須要恰合乎位之所當然稍有過焉是出位也稍不
及焉亦出位也此比素其位而行亦較細素其位而行
只是富貴貧賤患難之位這出位病痛大抵皆出于思
思得一毫不差發出來方能不差然思最難得不出位
有因適莫而出位者有因意必固我而出位者有溺于
聲色貨利而出位者有拘于氣稟習俗而出位者有惑
于異端曲學而出位者有志動氣而出位者有氣動志
而出位者内而狥己則見有身不見有位外而狥人則
見有人不見有位見之不明則不能不出守之不固則
不能不出是必有居敬之功然後心専一而不出有窮
理之功然後心精明而不出是非君子不能君子只是
運用天理到爛熟的人此心如權度一般隨物之輕重
長短各還其本分無一絲過不及位應如是思即如是
無一物可以摇惑得他無一物可以牽制得他千變萬
化却只在一定不易的道理上所以在易為艮止之象
易所謂不獲其身者言君子只見此位之理而不見有
身也見有身則不免狥己而出乎位矣易所謂行其庭
不見其人者言君子只見此位之理而不見有人也見
有人則不免狥人而出乎位矣孔子之従心所欲不踰
矩此不出位也顔子之如有所立卓爾此不出位也孟
子之無恐懼疑惑而不動心此不出位也大學之止於
至善中庸之發而皆中節此不出位也大全南軒張氏
曰位非獨職位大而君臣父子㣲而一事一物當其時
與其地所思止而不越皆不出其位也説得極明明季
講家乃有以心為位以此心動而無動為不出位且引
程子心要在腔子裡以證之殊不知程子是説存養心
體非説思也足破其謬矣學者讀這章書切不可粗看
了若秀才閉門不管閒事便可謂不出位則人人皆君
子矣這不出位不是容易的事日用間一言一動稍與
其位之理不合便是出位試返躬自省一日之内還是
出位時多還是不出位時多須將居敬窮理工夫猛力
去做做得一分方能免得一分出位或疑思而稍出其
位猶賢于廢思者如不曰如之何如之何此貿貿而不
知思者也佛老之徒溺于虚無而不肯思者也其病痛
更甚于出位不知思而出位病痛正不小従古敗壞天
下之人豈皆不思只是思出其位耳失之毫釐差以千
里莫謂稍一出位無大闗係也

君子道者三章

這一章是聖人望道未見之心蓋道體原無盡聖人未
嘗自見其有餘故子臣弟友則曰未能學不厭誨不倦
則曰何有于我君子道者三則曰我無能焉皆實見其
分量之無窮而有歉然不自足之心非自見其能而故
為謙辭也自天下觀之仁知勇莫如夫子夫子則以為
仁知勇之詣無窮我不能如君子之兼備自天下觀之
不憂不惑不懼莫如夫子夫子則以為憂惑懼之境無
窮我不能如君子之盡絶故惟知憤忘食樂忘憂以自
勵于仁知勇而已敢曰我能仁知勇乎惟知如臨深如
履薄以自逺于憂惑懼而已敢曰我能無憂惑懼乎耳
順従心特言其所自得耳于道實見其未盡也老安少
懷特言其所志耳于道實見其多歉也不必推至天地
猶憾堯舜猶病而後見其無能即庸德庸言間己見其
無能然此特夫子之自言耳其實則道如夫子亦可以
無憾矣仁知勇如夫子亦可以無憾矣人欲浄盡天理
流行者夫子也而憂何有焉一理渾然泛應曲當者夫
子也而惑何有焉依乎中庸遯世不悔者夫子也而懼
何有焉在夫子自視雖實有不足而非謙詞在人視夫
子則實謙詞而非實有未足故子貢曰夫子自道也亦
猶公西華曰正惟弟子不能學也蓋夫子之自責固即
所以勉人當日聖門髙弟聞夫子之言亦無不思自勉
今日學者讀這章書便當思學不可自足以夫子之聖
猶曰我無能吾輩何處可用得一毫矜張又不可不知
自奮當日夫子自謂無能非安于無能已也便去好古
敏求便去下學上達自十五至七十無一刻不孜孜于
學吾輩今日安可便自畫
　語類朱子有一條云東萊說聖人無謙本無限量不
　曾滿此說也有意思然把聖人做絶無此也不得聖
　人常有此般心在如勞而不伐有功而不德分明是
　有功有勞却不曾伐按東萊說是前一節意朱子說
　是子貢節意凡言謙詞者皆當如此兼看

莫我知也夫章

這一章是夫子自以其所學示及門開口說莫我知便
是警醒學者之意不要錯認做明王不作世莫宗予之
意大指與無行不與章相類與道不行等章絶不相干
蓋謂我之道固人人所當知之道亦人人所能知之道
而無如知吾者鮮愚魯者既不能知聰明者尤不能和
視我愈重去我愈甚可歎矣當時及門弟子莫不求知
夫子之道如子貢者尤所謂知足以知聖人者也忽聞
此言不覺驚愕疑其有髙逺而不可知者不知夫子之
道非以髙逺而莫知正以不髙逺而莫知蓋髙逺則驚
人耳目而易知不髙逺則平淡無竒人多忽而不知聖
人一生只做得下學工夫所以先言不怨尤者下學湏
従不怨尤始吾人一開口一舉念便涉怨尤如何能下
學猶之敏事慎言必先言無求安飽君子素其位而行
必言不願乎其外也下學即是大學之三綱領八條目
中庸之尊德性道問學論語之博文約禮憤忘食樂忘
憂只管下學自然上達不是下學外别有箇上達又不
是下學中便有上達是下學熟便能上達志學而立不
惑是下學知天命耳順従心便是上達方其下學固皆
平常日用之事及其上達亦只是下學之熟並無一毫
竒異此箇光景只是夫子自知黙與理契而已二三子
不免求之髙逺方疑夫子為有隠豈能知其妙蓋記誦
辭章之學易知而此學難知虛無寂滅之學易知而此
學難知故曰知我者其天乎此即是莫我知之意存疑
謂這天是蒼蒼之天而天之所以為天者理而已若泛
以理言理無知何以能知得聖人存疑之說固是然這
天雖兼蒼蒼之天言而所重仍在理不比出王游衍之
天所重在彼蒼之監臨也理本無知但與聖人所學恰
好相符便謂之知我及門之内許多智深勇沉之士夫
子却如此說即所謂中庸其至矣乎民鮮能乆矣知我
者其天句止要見篤實模様不要看作是贊註中人不
及知而天獨知之妙是朱子深味出來不是夫子口氣
學者讀這章書湏知聖人只是這下學一部五經四書
都是說下學若不従下學入手縦智勇絶世却是門外
漢然不曾打破得怨尤一闗亦不能下學此一闗最難
無論他人即屈原行吟澤畔只做得怨尤不曾做得下學
湏先將自家胷中怨尤病根盡情斬去不留絲毫方能
下學
　註以循序漸進解下學上達䝉引主積乆說是由卑
　而髙由近而逺以漸而進到知行之極處是為上達
　存疑主逐節說則學一件事便知一件理學與達只
　在一時上與下只在一處存疑是泥于程註下學人
　事便是上達天理之言䝉引云程子說忒緊了程子
　只恐人認上達在下學外故云爾按䝉引最是然其
　實程子亦是主積乆說所謂下學人事便是上達天
　理者言初間只管下學到後來便上達並無别様工
　夫不是謂一下學便上達也其以人事天理分上下
　者初間非離天理也但只見人事到後來神明黙成
　時非離人事也但只見天理至若大全有一節上達
　全體上達之說却似兼䝉引存疑所說則朱子已言
　其不是矣
　講家有以墮黜聞見獨持心體為下學者謂如此方
　是子貢對病之藥不知子貢病痛不但在専事聞見
　不求心體其聞見處亦不着實夫子此處指示正欲
　其隨事精察而力行之豈欲其墮黜聞見乎多聞擇
　其善者而従之多見而識之正下學之事惟金溪姚
　江乃欲脫去聞見獨求心體豈可以亂聖人之下學
　哉若一貫章則子貢工夫己進步與此又不同然亦
　非便抹倒聞見也

子路問君子章

這一章朱子謂敬者聖學之所以成始成終一句便說
盡了蓋敬字若淺看只是一身上工夫就一身上看亦
只是一件工夫若深看則這敬字只怕充積未盛耳充
積到盛時則敬字外别無學問亦别無經濟内聖外王
之事無不在其中矣夫子初頭說一句修己以敬便貫
徹上下包舉逺近而統言之子路却淺看了故謂君子
有許多工夫許多事業如何只說得一箇敬是未識敬
字也夫子就敬字内指其及人者言之謂修己以敬便
可安人未可輕看了敬字也子路猶疑君子之工夫無
窮事業無窮如何仍說得一箇敬是猶未識敬字也夫
子又就敬字内指其極而言之謂修己以敬便可安百
姓除了敬字再没有工夫了再没有事業了蓋論到安
百姓須要體信如中庸致中然敬則自能致中須要達
順如中庸致和然敬則自能致和須要誠要明然敬則
是能誠能明參天地贊化育皆是這敬做成的天地位
萬物育皆是這敬做成的雖聖人如堯舜猶未敢自謂
能盡敬之量蓋堯舜之世豈無一物不得其所故堯舜
猶以安百姓為病即是以未能敬為病如何可輕看了
這敬字後世天下多事百姓不安不是意氣用事則是
意見用事不是拘于氣稟即是溺于物欲能敬則百病
俱無了存得一分敬便除得一分病敬到極處便無絲
毫病痛心平氣和静虛動直豈有不能安百姓的理今
日學者要做君子須先理會這敬字先儒謂整齊嚴肅
是敬之入頭處主一無適是敬之無間斷處惺惺不昧
是敬之現成處提撕喚醒是敬之接續處大約不出此
數端若非敬則雖日講學問日講事業都無頭腦終于
無成耳所以朱子于大學或問中特提一敬字作主謂
古人于小學時這敬字工夫都做成了方能去做八條
目今人不曾于敬字上用得功這八條目如何做得來
子思作中庸亦先提戒懼慎獨至于堯舜禹之欽湯之
日躋文之緝熙無非是這敬不是説空空一敬便完事
了一切致知力行工夫都是敬做成的切莫看小了這
敬字

女以予為多學章

這一章當與曾子一貫章同看但彼以行言此以知言
耳所謂一者未嘗不同也今且先將一字認明白了則
兩章之旨如破竹矣今人皆指此一為一心未嘗不是
然湏知這心是如何様的心又或指此一為一理謂是
此心之理亦未嘗不是然湏知此理是如何様的理釋
氏亦言心明季講學家如湛甘泉輩亦言體認天理但
彼所謂心所謂理只指得昭昭靈靈的一叚精魂這箇
如何貫得萬事萬物聖人所謂心所謂理是從萬殊處
精煉來是極實的不是空虚的所以便能貫盡萬事萬
物這箇一在聖人身上難以形容故先賢都借學者之
心推之學者之心與聖人之心只是生熟之不同熟了
便是一様故曾子以忠字當這一字程子則謂言仁義
亦得仁是統體義是分别朱子則謂言禮樂亦得樂統
同禮辨異以此推之謂之敬亦可敬者萬事之主宰謂
之誠亦可誠者萬理之樞紐忠也仁也樂也敬也誠也
總是一心總是一理但工夫未熟則不能貫這是學者
之一不是聖人之一工夫熟後則無所不貫這就是聖
人之一故聖門以此作上達境界必待學者工夫積累
將有所得然後告之若工夫未到則只教之存養致知
力行存養是内一截工夫致知力行是外一截工夫故
中庸致中致和尊德性道問學皆分作兩截惟曾子精
察力行子貢多學而識皆將有得故呼而示之但子貢
力行處尚未及曾子故知處能貫行處未必能貫夫子
亦只従知處告之子貢知處亦未能如曾子之把捉得
定故必疑而始信此則兩章之分别也所謂未一貫前
存養一截工夫亦要看得好不是精察力行多學而識
之外另有一叚存養工夫只是精察力行多學而識時
一叚誠敬的心耳所謂主静所謂致中亦只是于未發
之時畧作提撕不専以此為存養故朱子註曾子一貫
章只說得精察力行註子貢一貫章只說得多而能識
存養即在其中矣蓋存養致知力行雖是兩截工夫却
不是截然有兩箇時候總在一時但覺得内自内外自
外内一截工夫貫不得到外面耳到一貫時則權度在
我天下萬事皆跳不出外即是内内即是外無兩截之
可分矣夫子呼二子而問之者不是要其于平日工夫
外另做求一工夫另有易簡法門只是要看其平日工
夫曾到不曾到及其既聞一貫之後曾子依舊仍去精
察力行子貢依舊仍去多學而識只是生熟不同始終
並無兩様工夫也今日學者且去一心誠敬做精察力
行多學而識工夫不必預求一貫一貫是工夫熟後自
然到的朱子所謂用力之乆一旦豁然貫通是也不是
另有工夫可以到得
　當日夫子告曾子子貢决不是含糊說箇一自然是
　有着落的故曾子即應之速而子貢亦不再問門人
　所以有何謂之問者不是疑一之何所指只是見夫
　子平日論工夫體用俱分作兩截至此則偏重在體
　上似另有一箇直截工夫曾子借忠恕以明之謂聖
　人之心一如學者之心未熟則忠自忠而恕自恕熟了
　則忠即恕而恕即忠雖謂道只有一箇忠可也並非
　另有箇直截法門曾子此二句塞了許多弊竇不然
　門人這一疑便要走到虛無寂滅去了子貢後來謂
　夫子之言性與天道不可得而聞也性天道雖另有
　一番指㸃亦不是另有一番工夫只是文章熟後自
　能見得
　一貫忠恕有生熟之分一貫中又自有生熟之分夫
　子知天命時已是一貫了到従心所欲則又加熟若
　顔之卓曾之唯子貢之非只是知天命地位姚江一
　派講學俱云一貫是初學入德事謂必先一貫然後
　可學識其說似將一貫作朱子所謂存養看然與朱
　子之存養又不同只是要捉住這箇昭昭靈靈的精
　魂而已此是狐禪切不可従
　松陽講義卷九
欽定四庫全書
　松陽講義巻十
　　　　　　　　　　贈内閣學士陸隴其撰
　論語
君子義以為質章

這一章就處事上見君子學問之精大抵君子學問規
模固極其闊大而節目又極其細密故言敬以直内則
必言義以方外言主忠信則必言徙義説一義字已是
極細密了而于義中又有許多條理不是執了一義硬
做去細密中復細密無絲毫病痛中庸所謂小德川流
也成箇君子不是容易的這箇義只是事之所當然義
以為質一句便包得無適無莫義之與比一節意思若
義上稍差這件事就如没質幹一般總做得來驚天動
地也不中用萬事有萬事的義一事有一事的義常事有
常事的義變事有變事的義湏要認得清立得定參不得一
毫意見雜不得一毫功利有了這義則這件事大叚不
差了然義又不是可徑情直遂的非怕徑情直遂壞了
這事只是義中容不得一毫踈忽有一毫踈忽事雖無
傷亦可恥也故必禮以行之使有節文而無太過不及
之弊焉義又不是可稜角峭厲的非怕稜角峭厲壞了
這事只是義中容不得一絲鹵莽有一絲鹵莽事雖克
就深可鄙也故必遜以出之使去矜張而有従容和順
之美焉既禮行孫出則義己入細密了又恐㡬㣲之間
須臾之頃誠意或不貫徹一處不貫徹便有一處的病
一息不貫徹便有一息的病不必大叚虛偽然後為義
之累故自始至終又必信以成之使一言一動莫非實
心實理之流行焉君子之處事如此所以事事皆可乆
可大人人皆心恱誠服行之在上則王道而非覇術也
行之在下則正學而非俗學也生安之君子固自然能
如此困勉之君子亦湏用力要如此君子哉三字不是
贊詞言必如此然後為君子故註云君子之道也然這
箇地位不是臨事可以勉强得的必平日有主敬存誠
工夫臨事方能立得住平日有精義工夫臨事方能認
得清若平日工夫一分不到則臨事便欠缺一分所以
徙義必先主忠信義以方外必先敬以直内而大學八
條目又必従格物始這章是夫子論處事之法故只従
義以為質説起學者讀這章書湏于平日將聖賢教人
存誠主敬窮理之法切實去做到臨事時却又要省察
我這件事果合義乎行之有禮乎出之能孫乎成之果
信乎稍有欠缺湏猛力撥轉必使義理為主而私意不
得夾雜學問為主而氣質不得錮蔽工夫熟後到了居
安資深左右逢源地位則不期然而然矣
　三之字只依程註指義說為是䝉引謂皆指其事言
　非也據存疑則又是行之之字指義出之之字指禮
　成之之字指義禮孫亦不必如此
　他處禮字該得孫字所謂禮以恭敬辭遜為本而有
　節文度數之詳也此處禮字只當主節文度數說
　大全朱子以出辭氣解遜以出之只是舉辭氣以為
　例耳其實孫兼言動說
　他書未有不以信為體義為用者此章却是以義為
　體信為用蓋仁義禮智信如十二律旋相為宫

吾之於人也章

這一章聖人自明其直道欲與天下同遊于直道中也
毁譽正與直道相反天下有毁譽天下無直道矣是曰
是非曰非此直道也過其實損其真此毁譽也毁譽不
必盡是私意有疾惡太嚴而流為矯激者便是毁有崇
奬情殷而謬為許可者便是譽毁譽一行不但與直道
相反失其是非之本心而天下種種病痛皆従此生長
浮薄而起奔競禍有不可勝言者聖人特揭以示人非
徒見一身之光明正大亦以其闗係世道之盛衰也然
又曰如有所譽者其有所試矣此則善善長而惡惡短
之意蘇子瞻所謂仁可過而義不可過也究竟譽必有
所試則譽仍無譽矣聖人如此直道是由鑑空衡平之
心體中發出天理爛熟于胷中故隨處因物付物無一
毫安排勉强即使前無三代亦决不肯枉况禹湯文武
之謨烈尚存當年布之為政事發之為訓詞蕩蕩平平
有一非直道之行乎古今同此民也三代可以直道行
之今獨不可以直道行之耶使稍有枉曲無論反之本
心而不安即對禹湯文武而多慚矣蓋禹湯文武所以
必由此直道者何也此道本乎天率乎性人人之所共有
即昏愚邪妄之徒拘于氣稟蔽于物欲而此道未嘗不
在感觸之即興拂逆之即覺故三代聖王皆不敢易今
安得而易之哉此夫子不敢以生知安行自處而托于
三代亦述而不作之意也平生待人接物莫不皆然而
一部春秋尤可見直道之發見拳拳言之其望人直道
之意亦深切矣然此直道雖曰人人固有自非聖人不
能無偏故必講求然後能得是非之真必涵養然後能
持是非之平不然自以為直道而流為毁譽者多矣今
日學者既向聖賢路上行决不肯鼓唇弄舌逞私誣人
只怕見不真養不到不知不覺過實損真無心之毁譽
與有心之毁譽病痛一般故必有居敬窮理之功然後
能行無毁無譽之直道
　直道而行時文指三代之民言者誤當依存疑指三
　代之君言但民心原自有直道三代之君特因之耳
　若艾千子謂斯民豈盡能直道即三代之民亦豈盡
　能直道則又偏矣在夫子只是法三代在三代則是
　因民心

君子謀道章

這一章與子張學干祿章及孟子天爵良貴章同大全
朱子曰君子謀道不謀食是將一句統說中又分兩脚
說耕也綏在其中學也祿在其中又恐人錯認此意似
教人謀道以求食故下靣又繳一句謂君子所以為學
者所憂在道耳非憂貧而學也新安陳氏曰謀食之食
以食祿言與祿字相闗耕也餒在其中一句自是引喻
此章夫子始終教學者以審内外之輕重也這兩條說
此章大意已明白但要曉得如何呌謀道如何呌憂道
謀以事言憂以心言擇善固執所以謀之也擇焉而惟
恐其擇之不精執焉而惟恐其執之不固所以憂之也
這一謀字中有學問思辨行在有格致誠正修在這一
憂字中有戒慎恐懼之意有常目在之之意專于謀道
憂道自無暇及于食為己之意重則為人之意自輕蓋
這箇道是吾所固有的有了這箇道方成得人若道上
虧欠了一分便不成人所以這箇道是不得不謀不得
不憂的若夫食是箇在外的物事萬鍾于我何加簞瓢
陋巷䟽食飲水于我何損故君子所憂所謀在彼不在
此但有一說這箇謀食猶云干祿是道外之事若夫居
家勤儉量入為出這便是道内之事故許魯齋謂學者
以治生為急蔡虚齋有言三代以降井牧之政不復天
下之生紛紛董董上之人都不甚照管號照管者亦未
盡其道任他自貧自富自有自無惟知有田則有租有身
則有庸而已田連阡陌由他無置錐之地亦由他則夫
今之士上既未得有祿下又不得為農工之事老者欲
安少者欲懷安得全不為一家數口計乆逺這兩先生
所言亦不可不知然學者又不可因魯齋言治生為急
而一味急去因虛齋言不得不為數口計而一味算計
去這箇急字計字湏有分寸若過了一分便在道外去
了讀兩先生之言者又當知夫子以樊遲為小人之意
又當知程子所謂餓死事小失節事大

知及之章

這一章是論學之全功知及是格物致知事仁守是誠
意正心事莊涖動禮則修齊治平事一部大學工夫都
在内然湏知到了仁守時候修齊治平工夫不是全無
的不莊不以禮不過是修齊治平中小欠缺處章内六
箇之字雙峯饒氏謂及之守之得之失之此四之字指
理而言涖之動之此二之字指民而言皆要有着落不
可看作無頭柄的話說到虛渺去了大抵人之學先要
明理理不明無下手處所謂理者無他只是子臣弟友
視聽言動當然所以然之故湏要用博學審問慎思明
辨工夫去講習討論表裏精粗無不洞晰便是知及之
然知之非艱行之惟艱苟知雖及之而物欲牽引梏亡
陷溺或奪于富貴貧賤取舍之間或違于終食造次顛
沛之頃得之于學問思辨之際者失之于克伐怨欲之
中半塗而廢遵道亦徒然爾故必仁知兼備然後可以
言學而猶未也君子之學也務其大不忽其細正其本
不遺其末即知及仁守矣吾身之内美既已畢具治世
之大綱亦已粗舉然動容周旋皆天理之流行也苟臨
民之際而稍不莊重則民不知敬亦吾學之累矣即知
及仁守而又莊涖矣整齊嚴肅之氣象既足生人之敬
保邦制治之規模亦足服人之心然細微曲折皆天理
之散見也苟使民之際而稍欠節文則民不能興亦吾
學之踈矣不莊涖是瑟僩未能暢發到赫喧處不以禮
是道之以德而齊禮處未能精密總見德愈全而責愈
備氣禀學問之小疵皆不可不變化而充滿之也此夫
子以全學望人與大學之三綱領八條目實相表裡今
日學者無志聖學的固不足論亦有粗知辨别義理未
到知及地位便自足了粗能收拾身心未到仁守地位
便自足了大本尚未立得何論小疵此等人學猶不學
須將此章反覆玩味便見學問不可有一毫欠缺夫子
所以憤樂忘年顔子所以欲罷不能吾輩資稟萬不及
聖賢非用人一己百人十己千之功安能有成須要努
力努力
　大全朱子有一條云此章以仁為主所謂知及之所
　以求吾仁涖之動之所以持養吾仁此朱子偶就仁
　上說耳若欲以知為主亦無不可蓋小疵未去便仁
　不成仁知不成知然此皆非正意夫子只是論學之
　全功耳未嘗欲將某字作主也蓋仁知等字若深言
　之則不仁守也呌不得知不莊涖不以禮也呌不得
　仁若淺言之則知自知仁自仁莊禮自莊禮不必以

一字貫通章

　註氣禀學問之小疵大全輔氏分配不莊不以禮恐
　非存疑總説為是
　不莊涖註謂是厚于内而不嚴于外潛室陳氏則以
　此心小怠妄念便生解不莊涖蓋内外一體不嚴于
　外到底是内靣工夫有缺註是淺一層説陳氏是深
　一層説
　禮字存疑在動民者身上言大全在民身上言淺説
　兼言當依淺説如條教號令張弛寛猛緩急輕重得
　宜便是禮此是在動民者身上言如蒐苗獮狩就其
　中教之少長有序此是就民身上言
　刁䝉吉云禮者天理之節文人事之儀則此則去下
　句而以義字易天字蓋理自是天理義者事之宜言
　義則人事之儀則亦在其中矣認註最細

益者三樂章

這一章要人謹其所好樂大扺好樂者人情所必有而
所趨不同趨于日益之途則日益矣趨于日損之途則
日損矣益也者初頭不覺其益乆之而益見焉損也者
初頭不覺其損乆之而損見焉故不可不謹謹之于念
慮之初則有以遏其源謹之于臨事之際則有以挽其
流謹之于損益交至之候則有以清其介謹之于有益
無損之時則有以堅其志尹氏註曰君子之于好樂可
不謹哉這一箇謹字是一章骨子謹即省察克治之謂
也夫子開口説益者三樂損者三樂有益者又有損者
益者三損者亦三便有出此入彼凛然可畏之意雙峯
饒氏曰節禮樂三句都是天理一邉驕樂三句都是人
欲一邉心向天理上則德日進而有益心向人欲上則
德日退而有損但天理上事不止三者人欲上事亦不
止三者夫子何以只就三者説雙峯尚未發明得大抵
節禮樂三者是人所最易厭的驕樂三者是人所最易
犯的禮樂有制度聲容之節本極繁瑣而欲一一辨之
考其本末定其是非一毫粗不得一毫浮不得且舉世
所不能明而吾欲明之則近迂舉世所不能行而我欲
行之則近怪道人之善易形己之短易妨己之欲且善
者或為流俗之所怪吾唱而人未必和或為形跡之所
晦吾信而人未必不疑至于直諒多聞之友多不善逢
迎不喜詭隨且有大醇者未必無小疵有髙世之行者
未必無遺俗之累故三者皆人所易厭也而不知其益
也驕樂是尚意氣的人其豪華足以驚流俗佚遊是好
清閒的人其曠達足以惑髙明宴樂是有小慧的人其
尖巧足以誘庸愚驕樂宴樂總溺于聲色飲食宫室之
類但一尚粗豪一弄聰明佚遊則跳脫于聲色之外只
是尋山問水以踈放為髙故三者皆人所易犯也而不
知其損也朱子云君子之于禮樂也講明不置則存之
熟是非不謬則守之正存之熟則内有以養其莊敬和
樂之實守之正則外有以善其威儀節奏之文道人善
而慕恱勉强之意新多賢友則直諒多聞之士集樂是
三者而不已焉雖欲不收其放心以進于善亦不可得
矣其為益豈不大哉驕樂則不敬不和矣佚遊則忌人
之善矣宴樂則憚親勝己矣這一條說所以損益處最
明苟于益者之樂能擴充之愈樂愈益以至于不可限
量孔子之樂在其中顔子之不改其樂皆是這箇樂做
成的苟于損者之樂不遏絶之愈樂愈損以至于不可
收拾小人之無忌憚無所不至皆是這箇樂做成的所
樂在此則所惡在彼樂一正而七情皆正樂一差而七
情皆差誠不可不謹也學者讀這章書要自審其所樂
果益者乎損者乎急去損而就益深體尹註謹之一字
而實用力焉勿將聖人之言作一空話頭㸔過
見善如不及章

這一章夫子思兩種人一種是知至意誠者一種是身
修而能推以齊治平者一則體全而未能達于用一則
體用俱全不是謂知至意誠之士但知獨善無用于世
此一種人亦是擔當世道的人只是其量未充滿但見
其得力于本體上多耳視體用俱全之士雖有優劣夫
子之意却不重在優劣乃是急欲得此兩種人以匡維
世運故己見者則深幸之未見者則深望之不是空空
慨歎見善如不及見不善如探湯精神全在兩如字上
註謂真知善惡而誠好惡之皆在這兩如字㸔出俗說
將這一種人作沮溺丈人之流㸔又或作激濁揚清如
東漢黨錮諸君㸔皆大謬此是顔曾冉閔地位不是過
于激揚的亦不是竟為髙蹈的曰吾見其人矣便見有
這等人庶㡬人心可正學術可興曰吾聞其語矣便見
這等人自古論人心者所必貴論學術者所必重求志
達道之人亦必先有此本領然後可擴充而達于用求
志二字要㸔得切實志是何志周官之法度闗雎麟趾
之精意皆是志内事志如何求不是空抱此志須日逐
做此志之工夫堯舜君民事業豈是可卒辦的定要講
習討論戒慎恐懼工夫熟後方纔自信得過行義依先
輩對上隠居説猶言出仕耳或云惟君子之仕可謂行
君臣之義在小人只可云出仕不可云行義不必如此
說所達之道即所求之志也兵農禮樂盡範圍于道之
中朝野上下皆涵濡于道之内天地位而萬物育也六
府修而三事和也方纔是達故註謂惟伊尹太公之流
可以當之曰吾聞其語矣便見自古論人者必以此為
極論學者必以此為至曰未見其人也便是想如何可
以接續得這様人如何可以造就得這様人不是傷時
語若作空空慨歎看便非聖人意思後來顔子到不遷
不貳地位而用行舍藏與聖人一般便是夫子拳拳之
意造就出來天下人品何常但看教者與學者之力量
何如耳今日學者讀這章書先要在好惡上着力將理
欲界限辨别得明操持得定果能到如不及如探湯地
位擴而充之便是求志達道的人不要因夫子說未見
便謂這様人世間再没有的
　顔子所造不讓伊吕註中云顔子亦庶乎此勿泥看
　又云隠而未見不幸早死則是以此章在顔子既没
　之後愚意則以此章在顔子造詣未到之前先後本
　不可考註中原用疑詞似不妨以此備一說也况天
　下之大而有一二人焉亦可謂未見如未見好仁惡
　不仁未見剛者皆然不必因未見一語盡抑聖門髙
　弟

子張問仁章

這一章與子張論仁亦是因其病而藥之大抵仁為心
之德乃人所固有人所以不仁只是為氣質所蔽變化
氣質便是為仁但人氣質之病不一因病用藥方是良
醫故司馬牛樊遲子張皆問仁而夫子告之各不同先
要看得仁字分明然後就諸子身上看出夫子對病藥
方註中心存理得四字是仁字正解勉齋黄氏謂心存
是心之德常存理得是事之理常得分體用看蓋即令
尹子文章註所謂當理而無私心也仁非有他只是心
無私事當理而已但一為氣質所蔽則本無私者不能
無私本當理者不能當理治之之法踈忽不得懈怠不
得有一件病必須用一味藥病一日不去則藥一日停
不得怕不得苦口厭不得煩瑣曰五者便是子張所當
用之藥曰于天下便是用藥的時候若五者缺一味便
偏了若不是于天下則藥力不到此夫子未曾數出藥
品而先說一箇湯頭與他聽緣子張是箇才髙意廣的
人恐其易視之故先說這箇冒頭使他不敢忽畧蓋心
存理得境界未易到能如此庶㡬可漸企矣最要想像
夫子一叚儆醒他的意思子張便瞿然請問亦見其精
進處然與顔子請問其目却有分别顔子之問目是于
天理人欲己判然但恐其有遺漏子張之請問是覺向來
工夫粗浮全難憑據夫子于是明示之曰五者非他俱
是下學之事平平無竒但是要實下工夫不是可以弄
聰明逞才力的一件是恭一件是寛一件是信一件是
敏一件是惠以此五者存心則心自然無私以此五者
求理則理自然恰合然行是五者不是容易的我欲行
而天下許多險阻的事來難我許多瑣細的事來困我
自世俗看來這五者件件是病痛件件有利害非以不
可行自暴則以不能行自棄廢于半塗者有之敗于垂
成者有之乍入乍出乍起乍立出門便礙何况天下這
箇須要認得清立得定恭而或見侮寛而衆不服信而
見疑敏而無功恵而不報不是五者之過是我行五者
未盡之過猶以一杯水救一車薪之火不熄不是水不
勝火也果能行恭則自不見侮果能行寛則自然得衆
果能行信敏恵則自然人任有功足以使處處皆是坦
途行五者要到這箇地位不是工夫至密立則見其參
于前在輿則見其倚于衡安能如此所以不但曰能行
而曰能行于天下此五句與天下歸仁邦家無怨一例
所以考驗其能行之實要鞭辟近裏不是誇張功效心
至此然後可謂心存理至此然後可謂理得氣質之蔽
盡去本然之天自見然只是下學之功到極處非有他
也這箇裏便有博文工夫在内若不是博文五者不要
做偏了麽亦便有約禮工夫在内若不是約禮五者不
要自畫了麽安得為仁今日學者讀這章書各要想自
家氣質偏處偏在何處便當用何工夫如醫者認清病
症便服藥漸漸消磨之且時刻講究時刻調理自然風
邪盡去而元氣復還如司馬牛樊遲問仁諸章皆要如
此看若顔淵仲弓則天資髙學力深雖有乾道坤道之
不同然工夫却較容易學者且學司馬牛樊遲子張可
也
　註心存理得䝉引與勉齋之說不同勉齋分體用看
　䝉引則云恭則心不放寛則心不褊信則心不偽敏
　則心不怠恵則心不刻此皆理之所在故心存則理
　得不分析䝉引非也雖中庸尊德性朱子以存心貼
　之則心與理亦可不分析然此處却不如此至後來
　講家或欲以五者作理以仁作心或以五者為心仁
　為理或以能行貼心存于天下貼理得或以于天下
　貼心存為仁矣貼理得紛紛亂配其端皆起于䝉引
　欲翻勉齋之説
　大全輔氏謂恭則仁之著䝉引謂其非本旨此則䝉
　引是也輔氏蓋亦認五者為心與理不知五者是存
　心之功而求理之事不可直謂之心不可直謂之理
　從勉齋䝉引説則是仁從五者而出此自用功時言
　從輔氏説則是五者從仁而出此自成功時言雖似
　皆有理然此處正論用功故輔氏之説不當夾雜于此
　明季講家謂于天下三字是惟恐其寂守一心要無
　處不與天下相感通不知曰行五者便不是寂守一
　心了于天下三字只是要其不間斷耳不得如此講
　玩註自明
　存疑謂觀恭寛信敏惠五件與所言之效乃是主居
　民上者言葢子張時己出仕此説太拘

予欲無言章

這一章註謂與前篇無隠之義相發雙峯饒氏謂與吾
無隠乎爾章大同小異彼是説行處無非至理别無深
晦的道路此是説行處都是實理不必于言語上求雙
峯之説正是註意葢此二章一言理是至顯的不必求
之髙深一言理是至實的不必求之言語然總是道無
不在之意開口説予欲無言一句最要看得好不可將
言字太説壞了聖人平日教人都是用言若將言字説
壞便是六經皆聖人糟粕話頭不是孔門教法矣只是
這道理充塞天地原是至實的聖賢之言無非發明此
理若専在言語上求却似言則有此理不言便沒有此
理㸔得道理不切實了故聖人欲以言開示學者又不
欲學者拘滯于言一日有予欲無言之歎其指示深矣
而子貢則云子如不言則小子何述焉此其去聞性天
道之時尚逺正以言語觀聖人之時宜其聞夫子之言
而未達也夫子于是即天以明之曰道之大原出于天
吾人所述者天而已而天何常有言哉但見四時行焉
則理便流行于四時上百物生焉則理便發見于百物
上無時不然無物不有一息之頃一塵之微莫非妙道
莫非精義天固不待言也善述天者何必待言而後可
述堯舜禹湯述之以為君臯䕫稷契述之以為臣易述
之而為卦爻象象書述之而為典謨訓誥詩述之而為
國風雅頌豈以天之無言而遂無可述哉夫子斯言葢
欲子貢于動静語黙之間隨處體認如曾子之隨處精
察而力行不沾沾在言語上尋求也必如此方是着實
工夫子貢所以終聞性天道而一以貫之者其得力于
此也歟一篇鄉黨都是這箇意思所以于聖人之衣服
飲食威儀容貌間無處不留心體察葢知四時百物之
皆天理動静語黙之皆聖道矣非與聞一貫之傳者不
能細心切實如此然須知此是聖門將道理講得明明
白白後惟恐學者不去實處體貼所以又欲無言使知
隨處理㑹若未曾講得明白即使就無言處尋求教他
何處下手今日學者讀這章書要知道無不在于聖人
言處也去理會無言處也去理會未明白者要講究明
白己明白者要着實體認到工夫熟後真見得天理流
行隨處充滿鳶飛魚躍無非至道便是一貫境界
　慶源輔氏謂百物生是天理之發見四時行是天理
　之流行最是新安陳氏謂其過于密察者非
　松陽講義卷十
欽定四庫全書
　松陽講義卷十一
　　　　　　　　　　贈内閣學士陸隴其撰
　孟子
伯夷非其君章

這一章見君子不為一偏之學就是一部中庸的註脚
蓋天下道理只有一箇中庸君子只在這條路上走稍
有偏焉雖百世之師如夷恵者非君子所願學也以伯
夷之生平言之嚴于惡惡而不輕與人羣其一種不屑
就之意真可謂清之至矣使其當清而清清而不隘則
清即中矣然其清也却不能無隘處雖曰不念舊惡求
仁得仁固有清而得中之時矣然畢竟不中處常多以
栁下恵之生平言之寛以處衆而不輕與人絶其一種
不屑去之意真可謂和之至矣使其當和而和和而非
不恭則和即中矣然其和也却不能無不恭處雖曰中
倫中慮不以三公易其介固有和而得中之時矣然畢
竟不中處常多所以孟子既詳叙其清和而復一言以
斷之曰伯夷隘栁下恵不恭這不是言夷恵之清和不
好是言其清和有恰好處亦有過當處其恰好處便是
中其過當處便是隘不恭如一不屑就也理不當就而
不就便是中了亦有可以就之時彼亦不就則是隘而
已矣一不屑去也理不當去而不去便是中了亦有可
以去之時彼亦不去是則不恭而已矣隘非刻薄亦是
萬物一體之懷惟恐開人為不善之門而欲以正直之
道轉移之但時或失之過則謂之隘不恭非輕薄亦是
萬物一體之懷惟恐絶人為善之路而欲以忠厚之道
漸化之但時或失之過則謂之不恭這箇隘的病不要
看小了雖只是一㸃偏然後世有一種疾惡太嚴至于
上下危疑激成事變者皆従這箇隘起且未論至激變
纔有隘處也便不是至中之道了這箇不恭的病不要
看小了雖只是一㸃偏然後世有一種包容太過至于
賢否混淆釀成禍敗者皆従這不恭起且未論到釀禍
纔有不恭處也便不是至中之道了君子以中庸為學
者也雖當舉世頑鈍之時得一隘者亦可以維持天下
之亷恥如涼藥之可以治熱疾是亦厲世磨鈍之助也
百世之師也然不敢以是為學也雖當舉世殘忍之時
得一不恭者亦足以消融天下之慘刻如熱藥之可以
治寒疾亦是革薄従忠之藉也百世之師也然不敢以
是為學也學夫清之得中者猶恐其失之隘况以隘為
學耶以隘為學將有不止于隘者矣學夫和之得中者
猶恐其失之不恭况以不恭為學耶以不恭為學將有
不止于不恭者矣故由其清之中者不由其清之隘者
則善學夷者也由其和之中者不由其和之不恭者則
善學恵者也此孔子之所以為時中而孟子之所以願
學孔子子思所以提出中庸二字垂教萬世皆是這箇
意思新安陳氏謂孟子欲人法夷恵之得又恐人不知
夷恵之失其憂學者至矣這箇憂字最說得好孟子不
是空空評論二子全是要學者歸到中道上然須先將
中之界限辨得明白方纔能得中不然則自以為中而
不免于偏者多矣在夷與恵何常不要中皆是不知不
覺做成隘不恭學者誠有意化夷恵之偏而學君子之
中其必始于致知格物之功歟孟子所以又曰猶射于
百步之外也其至爾力也其中非爾力也今日學者病
痛又不但在隘不恭只知自私自利看得天下之是非
邪正漠不相闗有時激而為忿戾為恣睢也是従己私
起見何嘗是伯夷之隘有時流而為詭隨為模稜也是
従己私起見何嘗是栁下之不恭故必先立一必為聖
人之志在正路上走了然後再辨其隘不隘恭不恭
　上二節間架丘月林摘訓分得最好謂不羞不卑與
　不事不友相照不隠賢四句與不立五句相照爾為
　爾與鄉人相照援止與不受相照俱是一節深一節
　又謂栁下節通是說他和之極處不隠二句只是起
　不怨不憫意耳不自失亦是帶說俱不重只重和上
　䝉引却重介處了又援止照上諸侯來不泛說皆說
　得極分明但須知所謂一節深一節只是說其清和
　尚未說到隘不恭明季講家多誤看
　夷恵只是偏若楊墨於陵則僻矣百世之師章取其
　偏以救世此章指其偏以明道大全朱子明謂孟子
　直說他隘不恭不曾說末流如此今時文猶有主末
　流説者非又有云隘不恭特以迹言之然心與迹一
　也又有云所遇之時不同不得已也然不得已何不
　如孔子乎此皆欲囘䕶二子不知正不必囘䕶也
　䝉引謂由其清不由其隘存疑非之蓋以由其清不
　由其隘則清和乃君子所由矣何以又云願學孔子
　也不知䝉引自云由其清之得處不由其清之隘處
　固無病淺說亦主䝉引君子暗指孔子亦指學孔子
　者與論語逸民章及孟子養氣章皆相表裏
　㡬亭陳氏曰時中之聖惡惡未嘗不嚴故其惡也乃
　矜憫之伯夷則直惡之而已若將凂焉惻怛微而潔
　己勝也不磷不淄明示入羣不亂之意亦與焉能凂
　我相似顧其入也乃欲従而變化之栁下則夷猶玩
　忽之而已不必孳孳于成物蓋皆于萬物一體有未
　至處是故清和二聖殊病同根愚謂㡬亭此條不是
　若于萬物一體有未至處安得謂聖二子與孔子一
　様只是分寸上稍偏
　不恭最難體認明季講家謂其外雖偕其心則謂世
　為混濁不可責以禮法分明有玩弄一世意愚謂不
　然如此則看恵作東方朔一流人矣朔是學恵而弊
　者與恵不同恵之不恭只是欲漸以化之放得太寛
　不謹嚴耳雖大全朱子亦謂其心玩世視人如無也
　然恵之玩世不比東方朔之玩世
　松陽講義卷十一
欽定四庫全書
　松陽講義卷十二
　　　　　　　　　　贈内閣學士陸隴其撰
　孟子
王者之迹章

這一章因前章歴叙羣聖而繼以孔子亦是示人存㡬
希的様子孔子有舜之生知安行而兼禹湯文武之憂
勤惕勵其一生學問備見論語孝經易詩書禮樂春秋
此獨以春秋言者總註謂孔子之事莫大于春秋故特
言之是矣但要想春秋如何存得這㡬希孟子只說得
一箇義字亦未言其義之如何須玩尹註所謂定天下
之邪正為百王之大法春秋所以存㡬希只是定天下
之邪正而已邪正定而人與禽獸别矣開口說玉者之
迹熄而詩亡者明儒云天下有王者則此義著為王者
之迹而播為詩歌天下無王者則此義紊于霸圗而聖
人因定為筆削說得極明蓋王霸之分即是人禽之辨
詩春秋之作皆所以使人逺于禽獸雖春秋不但接詩
王者之迹熄亦不但詩亡自王迹熄而易書禮皆亡矣
春秋作而易書禮皆明矣而詩春秋絶續之際尤顯而
易見故就詩言之詩亡所以由王迹之熄者蓋自成康
而下其詩為正雅所以詠歌政教號令之盛詩即王迹
也自厲宣而降其詩為變雅所以感慨政教號令之衰
王迹猶存乎詩也自黍離降為國風以後天子既無命
德討罪之權公卿亦無好善惡惡之實宰咺祭伯之屬
非復曩時吉甫家父之徒能侃侃正論于廟堂之上大
道晦而人心惑雖草野之中間有公論然緇衣候人之
篇出其間桑中溱洧之篇亦出其間是非混淆無復能
辨王者之迹于是而滅絶矣本因王迹熄而詩亡因詩
亡而愈見王迹之熄此時若無人焉别嫌疑明是非將
邪正之辨正告天下天下將胥淪于禽獸而不自知孔
子有憂之故因魯史舊文而筆削焉因會盟戰伐之事
而寓褒貶予奪之義以禮樂征伐歸天子以三綱五常
歸人心討其亂臣賊子正其邪說暴行夫然後二百四
十二年之間大義炳如而春秋一書遂為萬古不可易
之經是春秋也孔子作之即舜禹湯文武周公作之也
孔子之心一舜禹湯文武周公之心也無論諸子百家
不能窺其精微即如魯史舊文固當時所稱周禮盡在
魯列國之書皆不能及者也然其實與晉乘楚檮杌等
耳雖有髙于晉楚之處然非能大相逺也蓋其事不過
桓文之事非能窺見桓文之隠微也其文不過史之文
非能超出乎史之範圍也桓文非無扶危定傾之事近
于仁也然特假仁之名耳非真仁也桓文非無正名定
分之事近于義也然特假義之名耳非真義也史之文
筆削非不嚴也然未必盡合萬世之人心史之文褒貶
非不慎也然未必盡協天下之公論是則其事其文雖
非無可取然揆之孔子春秋之義則相去固懸絶矣故
孔子曰其義則丘竊取之矣竊取云者雖不敢當作之
名然亦可見其非復魯史之舊矣一筆削之間而變史
為經變霸為王非作而何哉雖欲辭之而不可得矣未
作之春秋人心道心争勝之書也春秋作而人心皆化
為道心矣未作之春秋天理人欲夾雜之書也春秋作
而人欲皆化為天理矣春秋不必盡删舊史之事惟即
其事而明其義則雖重耳小白之所行而舜禹湯文武
周公之精意曉然可見矣春秋不必盡變舊史之文惟
即其文而著其義則雖董狐倚相之所書而典謨訓誥
雅頌之微言昭然可知矣所謂撥亂世反之正無非指
示人一㸃㡬希之心拔之于禽獸之域而躋之于君子
之途夫子為東周之志不得行于天下而悉寓之于此
所謂祖述堯舜憲章文武上律天時下襲水土者悉見
于此自有春秋則詩亡而不亡王迹熄而不熄孟子一
生學術亦俱本于此七篇之中無非春秋之旨今學者
讀春秋不可作故事看了須知其字字指示我人禽闗
頭明白得春秋之義一分方逺得禽獸一分彼以春秋
為斷爛朝報者固不知這箇義即漢儒之附會穿鑿亦
未深知這箇義惟熟玩胡文定之傳而折衷于程朱之
論方纔知這一書真是萬世帝王聖賢所不能外
　註以詩亡為雅亡是主胡文定說吕成公則云雅亡
　而風未亡清議猶凛凛焉變風終于陳靈而詩遂亡
　是以詩亡為風亡與朱子註不同今當依註大抵周
　之衰也天子之賞罰不足憑而士大夫之清議猶足
　據于是乎有變雅其又衰也士大夫之清議不足憑
　而草野之公論猶可據于是乎有變風其又衰也則
　横議起而草野之議論亦不足據矣此論一代盛衰
　之勢固然然變風詩人之力量小終不若變雅詩人
　之力量大所以風雖未亡便謂之詩亡至夫子春秋
　之作雖與變風詩人同是庶人之議而力量又大不
　同
　其義蔡氏謂是王者之義存疑謂是春秋之義存疑
　說是蓋雖春秋之義亦即是王者之義但本文所指
　則自有所主也
　竊取只是謙詞雙峯饒氏謂以匹夫而行天子賞罰
　故曰竊取似非註意

君子之澤章

這一章承上三章是孟子以道統自任之意君子之澤
節引起下節猶云去聖人之世若此其未逺也君子小
人俱指聖賢但以有位無位别言之耳孔子之澤雖百
世不斬此云五世而斬者蓋即以尋常君子小人之澤言
之亦必至五世而斬而天縦之聖可知矣既在五世之
内豈以未曾親炙未得為徒而其道統遂邈乎不可接
耶雖曰仲尼没而微言絶七十子䘮而大義乖然其流
風餘韻未嘗不存所患者自暴自棄則澤雖存而無益
于吾耳若有孟子私淑之力量則雖處百世之下猶能
興起而况在五世之内乎一章所重全在私淑句最要
看得精實所私淑在何處用何工夫去私淑不可草草
看過了所私淑者只是仁義仁義也者孔子所以接舜
禹湯文武周公之統者也人之所以異于禽獸者也君
子所以異于庶民者也王伯之所自分也吾儒楊墨之
所自辨也一部春秋無非發明此二字親親長長是其
本領井田學校是其作用孟子一生願學孔子學此而
已至論其工夫大綱只是一箇敬字敬即前章註中所
謂憂勤惕勵也其節目則在知言養氣知言即孔門博
文虞書惟精工夫養氣即孔門約禮虞書惟一工夫自
古聖賢只是用此三件工夫去學仁義無他法也看得
私淑二字明則孔孟精微俱在内了這一箇人字註謂
是子思之徒蓋孟子未嘗親受業于子思特聞其道于
其徒此處尤可見孟子學聖人的力量子思之徒未必
能盡通聖人之道而孟子由其流而遡其源去其疵而
得其醇遂直接孔子之統雖未嘗與顔曾子思同升洙
泗之堂而顔曾子思不能過也雖淵源于子思之徒而
子思之徒不能及也所謂青出于藍而青于藍此是何
等力量說到此便隠然見孔子之道萃在一身舜禹湯
文武周公之道萃在一身其自任之意亦至矣要之孟
子之所以必欲如孔子者不是要做聖人只是怕做禽
獸天下只有這兩途不是聖人路上人便是禽獸路上
人出此入彼中間更無住足之處今學者見人要他學
聖便以為迂逺不知舍此一途便不得為人在此一途
走雖淺深生熟不同皆人類也不在此一途上走雖聰
明蓋世才力過人皆非人類也可不懼哉可不懼哉繼
孟子而私淑孔子者周程張朱也其自任與孟子同亦只
是要跳出人禽之闗耳並不是好髙學者看書到這等
處要想見聖賢一叚萬不得已之心切不可認作迂濶
話頭

仁人心也章

這一章是言仁義之切于人而不可不求大抵戰國之
人多將仁義看作没要緊的道理因將聖賢求仁義之
學問看作没要緊的工夫不知若使這箇道理是没要
緊的聖賢亦何苦以此示人若使這箇工夫是没要緊
的聖賢亦何苦以此責人所以孟子指而言之曰這仁
不是别物就是人的心人但知有知有覺者心不知這
知覺一離乎天理便與禽獸一般如何呌得人心須是
知覺與天理合方可呌做人心故這仁乃人心也此是
指仁為心不是指心為仁這義不是别物就是人的路
人但知走得的便呌路不知若不在正理上走便如行
荆棘一般如何呌得人路須步歩在正理上走方是人
路故這義乃人路也此亦是指義為路不是指路為義
謂之人心人路則是不可須臾離的了而無如世之自
暴自棄者拘于氣禀蔽于物欲有正路而不由反以荆
棘之路為正路也有本心而不守反以禽獸之心為本
心也存于内者純是一團私意發出來全是一叚邪氣
所以遂成了世衰道微的局靣然這箇局靣不是不可
轉的轉移之機亦在人耳蓋這箇人心人路分言之則
有二合言之總是一箇心義亦是心之所發也使人能
一旦猛省知這箇是吾之心不可須臾離的而奮然求
之何難使己放者復入于内還其仁義之本然哉無如
視其心曾不若雞犬或溺于功利詞章而不知求或汨
于虚無寂滅而不知求自暴者終于自暴自棄者終于
自棄氣禀之拘日益甚物欲之蔽日益深安于荆棘甘
于禽獸故世之衰者愈衰道之微者愈微江河日下而
不可反也這不是仁義不可求是人自不肯去求耳所
以古之聖賢設為學問之道如大學之格致誠正修以
至齊治平中庸之學問思辨行尊德性而道問學其事
多端這不是好為迂濶强人以煩苦之事只是要人復
其仁義之本心而已人能従這學問上用力則氣質自
然日變化物欲自然日消磨存于中者皆天理而逺于
禽獸發于外者皆正道而逺于荆棘由淺而深由生而
熟由美大而聖神適還其人心人路之本然程子所謂
志氣清明義理昭著而可以上達也誠反覆此章則従
事學問以求仁義自不容己矣但此章先儒之說多有
異同須要精辨如陸象山以收攝精神為求放心而謂
求放心之外别無學問這便流入于禪其差不待言矣
即朱子初說謂放心不收則何者為學問思辨存得此心
方可做去將學問求放心分作兩叚亦是未定之論語
類中明明以此說為未是惟大全雙峯饒氏之說曰上
文說仁人心也是把心做義理之心不應下文心字又
别是一意若把求放心做收攝精神不令昏放則只說
従知覺上去恐與仁人心也不相接了曩嘗以此質之
勉齋勉齋云此章首言仁人心是言仁乃人之心次言
放其心而不知求末言學問之道無他求其放心而已
矣言學問之道非止一端如講習討論玩索涵養持守
踐行擴充克治皆是其所以如此者非有他也不過求
我所失之仁而已此乃學問之道也三箇心字脉絡聨
貫皆是指仁而言今讀者不以仁言心非矣這一條說得
最的確詳盡與語類中所載朱子定論合集註之意亦
是如此講家依勉齋之說者或以集註為誤此亦不是
䝉引謂求放心是下學事義理昭著則說向上達非謂
求放心而後可學問也得集註之意矣究竟辨明先儒
之異同不難要實下工夫則難學者須將聖賢所謂學
問猛力去做擇善固執静而存養動而省察念念必従
天理上起事事必在天理上行務使仁義之本心一毫
不走失卓然出于氣稟物欲之上方成得箇人若不去
實下工夫總然辨别得先儒的同異只是遥望得一箇
路徑不曾去走也不濟事
　淺說以學問之道對學問之事言謂學問之道是中
　庸尊德性工夫學問之事是中庸道問學工夫此本
　朱子初說而誤看集註意也集註特以事字代道字
　非以事字與道字對說也學問之道内便兼得尊德
　性道問學
　按仁義禮智各有體用此以對待者言也若以其流
　行者言之仁初發出只是一㸃萌芽及其盛則為禮
　及其成則為義既成而藏則為知故或將仁禮分體
　用或將仁義分體用或將仁知分體用孟子所以指
　仁為人心義為人路其實仁義禮知皆在心皆發出
　在外

鈞是人也章

這一章論大人之所以為大人在先立其心詞義明白
只是立的工夫孟子不曾明言
　張江陵直解講此章云立本固可以應事而制外亦
　所以養中故必於淫聲美色禁之使不接於耳目庶
　幾外者不入而内者亦固矣此是將無暴其氣意補
　在言外不知先立乎其大者固兼得持志養氣也
人皆可以為堯舜章

這一章與滕文公為世子章俱是堯舜可為之意而此
章自徐行後長以下俱就孝弟説又是指示為堯舜的
下手處故堯舜之道孝弟而已矣是此章最緊要處然
言孝弟却先言徐行後長者葢孝弟二字若廣言之如
孝經所云形乎四海通乎神明亦非學者所易到若徐
行後長及衣服言行之間乃是小學工夫而形四海通
神明者之根基也有子所謂孝弟也者其為仁之本與
故先指是言之又是孝弟之下手處其示人之意尤切
學者須先認明此孝弟二字勿泛講了集註解堯舜之
道孝弟而已矣載陳氏楊氏二説陳氏一條即孝經所
言之孝弟也楊氏一條即有子所言之孝弟也陳氏一
條其意濶雖堯之於變時雍舜之四方風動不過是人
人親其親長其長耳只完得孝弟的事孝弟之外别無
道理楊氏一條其意切堯之於變必本于親九族舜之
風動必本於䕫䕫齋栗許多至廣至大至精至微的道
理都從這孝弟始猶云仁之實事親是也義之實從兄
是也二説雖互相發明却㣲不同陳氏一條是賓意楊
氏一條是正意服堯之服誦堯之言行堯之行俱要切
孝弟講堯之服何服也寧朴無華寧平無竒孝弟之服
也一切盛麗之服竒衺之服皆是玷辱父兄之服非堯
之服也堯之言何言也寧拙無巧寧訥無多孝弟之言
也一切虛誕之言躁妄之言皆是玷辱父兄之言非堯
之言也堯之行何行也寧卑無亢寧拘無肆孝弟之行
也一切矜髙之行誇張之行皆玷辱父兄之行非堯之
行也不必遽學其勲之放不必遽學其光之被只此動
容周旋間履繩蹈矩刻刻是祗父恭兄之念堯以安而
我以勉堯以帝而我以儒雖生熟不同尊卑不同而油
油乎孝弟則同被四表格上下之基本已在是矣不儼
然一堯也哉所謂堯舜可為者亦為之于此而已矣不
然不但不如堯而且入于桀之路堯與桀分途亦只在
此孝弟亦只在此徐行後長之孝弟可不懼哉是又明
其不惟可為且不可不為者也孟子所以諄諄于此者
大約曹交衣冠言動之間狂妄粗率全無孝弟氣象小
學工夫未嘗下手雖驟告以大學猶無基而厚墉適增
其病痛而已故所以告之如此欲其反而先求之小學
也乃交僅答以假館受業之言曾不自知其病痛所在
無論其志之不篤即使志果篤而為之亦無頭腦孟子
所以又教之曰夫道若大路豈難知哉言道本人性所
固有古今所同然明白易曉講求不難也只是求之有
序須要従切實處做起人却不知求耳不従切實處求
雖朝夕講貫無益也故不若歸而求之事親敬長之間
衣服言行皆務不離孝弟孝弟之道既盡則其心和順
以和順之心觀天下之理觸處可見不必負笈従師而
無處非師故集註謂此是餘力學文之意猶論語弟子
章先孝弟而後可學文也而擴而充之知行俱造其極
總不外是不待言矣不益信堯舜之可為哉此最可想
見孟子教人循循有序學者讀這章書要知吾人欲為
聖人須従小學做起小學工夫不曾做得則道雖若大
路然亦體認不出即能窺見一二終不濟事雖日従事
于格致誠正之功不免扞格而不入所以朱子特輯一
部小學書教人先従事于此而後進于大學與孟子告
曹交之意若合符節這箇小學書雖為童䝉而設然若
童䝉時不曾做得這箇工夫雖到白頭仍須後這箇做
起切莫輕忽了
　不勝匹雛舉百鈞舉烏獲之任講家俱云總在一人
　身上言見只在用力與不用力固是然力不同科如
　何人人能烏獲此還只是借喻世間猶有不盡然者
　若為堯舜則無有不可能者
　明季講家俱云堯舜之道道字不另講下孝弟即是
　道也㸔來道字較濶即本立道生之道孝弟則其本
　也
　講家俱云大道明白現前故下句云豈難知哉純以知
　言與人路路字作共由看者不同此亦似拘白文雖
　以知言似兼得行意致知力行總要従孝弟做起
　大全朱子講夫道句云道之精微固難知也然自始
　學言之則如是而為孝如是而為弟如是而為不孝
　如是而為不弟其大體向背之間豈不明而易知乎
　淺說云夫道道字說得廣不専指孝弟所謂萬理咸
　備也與朱子不同然集註却似用淺說之意今従之

孟子曰人之所不學而能者章

這一章是孟子言仁義非由外鑠言外便有要人盡仁
義之意蓋孟子當時言仁言義人都道是迂濶只緣不
知仁義是人性所固有道是將外邉的道理勉强他要
他學要他慮所以不肯従故孟子平日拳拳與人言性
善只是要人知善乃人所固有便知是不可須臾離的
至此復就良知良能指㸃之曰聖賢教人學教人慮並
不是勉强人人之本來原有不學而能之良能原有不
慮而能之良知只是囿于氣稟蔽于物欲不學而能者
不復能矣不慮而知者不復知矣故學也者所以復其
不學之體慮也者所以復其不慮之體並不是以人所
本無者强人這良知良能従何處見得只看孩提之童
無不知愛其親孩提稍長無不知敬其兄這豈待學慮
的豈不是良知良能麽世間不孝不友之人只是喪失
其本心而非本來無此孝友也聖賢教人以孝友者只
是欲復還其本然亦並非强之以所本無也既知孩提
愛敬為良知良能則仁義皆良知良能不必疑矣蓋這
孩提之愛親便是仁之發仁之實可見仁是人所固有
的仁非由外鑠也這稍長之敬兄便是義之發義之實
可見義是人所固有的義非由外鑠也但謂孩提之愛
親敬長即是仁義這叚緣故人未必曉得疑知能之在
孩提者與仁義無干這也極容易明白的只看這孩提
之愛親敬長不是達之天下無不同之的麽舉天下無
一人不如此豈不是天下的大道理仁義只是由此而
推廣之耳豈能外此仁義既不外此則仁義非外鑠不
必更疑仁義既非外鑠則自當因其端而保守之擴充
之由親親敬長以造乎其極變化其氣質掃除其物欲
而復還其天命之本然學雖勞慮雖苦有不可已者這
與論性善諸章相為表裡以孩提愛敬驗仁義之固有
就如以乍見入井驗仁以嘑爾蹴爾不屑驗義以平旦
好惡驗仁義都是一様意思自姚江之學興借此章良
知二字作宗旨因借不學不慮字様便欲掃除學慮而
孟子之旨盡晦不知孟子所謂良知是指愛親敬長之
心言陽明所謂良知乃指一㸃昭昭靈靈之心言天淵
不同孟子言不學不慮只是就人之本心自然發見者
言非以學慮為不好而必欲掃除之也此種議論真是
亂道將程朱之書細細玩味自知其謬今日學者讀這
章書不怕不知仁義吾所固有只怕迷溺于氣稟物欲
中不能拔出因循苟且過了日子辜負孟子一番提醒
須従愛親敬長做起處處要撥去了氣稟物欲専在仁
義上走認得清守得定擴得開方成得箇人
　此章孟子之意是以仁義為良知良能姚江之徒却
　是要尋良知良能來做仁義所以不同明季講家但
　云此章欲人自識其良心便易墮入那一邉去孟子
　第一節雖未提出仁義然却暗指仁義
　潛室陳氏及存疑俱以親親敬長為仁義之發新安
　陳氏以親親敬長為仁義之實二說似可兼用䝉引
　淺說俱只云親親即是仁敬長即是義似混淺說以
　上二節言愛親敬長人之本然末節言愛親敬長人
　之同然或疑第二節己有同然意然第二節雖有無
　不知三字只是帶言淺說是也
　達字潛室謂達道達德之達同講家有欲作擴充看
　者大謬

孔子登東山章

這一章集註謂言聖人之道大而有本學之者必以其
漸乃能至也一章大旨已了然但讀者須要細認如何
樣呌做大如何様呌做本如何様是以其漸要一一尋
到實處不要只將註中㡬箇字空空說過了所謂大即
中庸之發育萬物峻極于天禮儀三百威儀三千語大
莫能載語小莫能破者是也道本如是其大聖人適還
其道之大以其體言之則無一理之不具以其用言之
則無一處之不到堯舜文武天時水土俱不能出其範
圍中行狂狷善人君子俱莫能窺其涯涘所以在一國
則髙出于一國在天下則髙出于天下不但諸子百家
難與比擬即亞聖如顔子亦自歎雖欲從之末由也已
百世之師如夷恵亦難並其金聲玉振賢于堯舜盛于
百王在孔子未嘗有蔑視一切之心而據其地位言之
則有不足當其一盻者如此看方是集註一箇大字所
謂本即論語吾道一以貫之之一即中庸所謂溥博淵
泉所謂立大本知化育上節大字兼體用言此節本字
耑以體言是就大字中抽出言之本只是心但是義理
融洽之心一理渾然而萬理畢具者也不是空空一箇
心若空空一箇心則是佛老杳㝠昏黙之心不足以應
萬事不可為本切莫錯看這本既立無處不可貫位天
地育萬物皆従此出猶水之有源猶日月之有明水有
源而滔滔汨汨其流自不可限量日月有明而旁燭無
疆其光自不可遏抑要如此看方是集註一箇本字然
其所謂大豈一蹴可至乎其所謂本豈一蹴可至乎是
有其序焉故孟子以成章後達言之而朱子以漸字解
之所謂漸者與大學之由誠正修而後齊治平中庸之
行逺自邇登髙自卑不同大學中庸是行道之當以漸
此是進道之當以漸故慶源輔氏曰如自有諸己之謂
信至于大而化之之謂聖自志學至于從心不踰矩其
間次第皆是足于此而通于彼講成章及註漸字最明
蓋行道之序如讀書者先讀了四書然後讀本經進道
之序如讀書者四書也要讀熟了然後講本經也要讀
熟了然後講雖同為循序漸進然却不同須辨時解有
以從本至大為成章後達者指成章為應觀瀾節指達
為應登東山節此最謬依此說則是行道之漸而非進
道之漸與慶源輔氏之說相矛盾且上節有本已是一
貫地位豈可僅謂之成章至論成章工夫不外中庸尊
德性道問學而德性問學工夫皆不是一層皆要循序
漸進由小成而大成由希賢而希聖而希天如水之滿
一坎復進一坎節節有成章節節有箇達求道之大處
要如此求道之本處亦要如此前二節歎聖道大而有
本猶顔子歎彌髙彌堅末一節則猶言循循然也此是
自言其願學孔子本領知言養氣四十而不動心便是
成章後達様子學者讀這章書要知天下無不可學之
聖道亦無可驟學之聖道惟従事于子思孟子尊德性
道問學知言養氣之功而細辨其善信美大聖神之節
候做成了一節又進一節不患不到絶頂地位但有一
說孟子這叚話是為有志聖道而未能循序者言今之
學者病痛不在不能循序漸進在未有學聖道之志束
髪讀書都従名利起見非真欲求升堂入室也故終日
對聖賢書只呌得自暴自棄須先立起了這學聖道的
志然後再論其循序不循序
　此章註中聖人似專指孔子正孟子願學之意䝉引
　淺說俱云泛說不專指孔子者恐非又章首孔子二
　字顧麟士謂應一讀蓋以登東山泰山原非實事也
　䝉引即作孔子登山說辛復元亦疑其實有此事恐
　皆未是
　䝉引云首節四句通是假借形容話小註謂以登山
　觀海起聖門難為言者非淺說云遊於聖人之門一
　句與上句一例亦是形容說愚謂小註以登山觀海
　起聖門句固似未妥䝉引淺說謂登東山四句通是
　形容說亦非須依存疑謂登東山二句是形容說意
　在言外觀海句起下聖門句
　䝉引以泛應曲當為聖道之大一理渾然為聖道之
　本愚謂泛應曲當一理渾然皆是聖道之大處有本
　則専指其一理渾然者言之
　註云成章所積者厚而文章外見也䝉引謂所積者厚
　如中庸其次致曲曲能有誠文章外見則如所謂形著
　明也淺說謂成章是下學盡頭處此皆與大全慶源輔
　氏之說不同邱月林曰成章乃致知力行之事註謂文
　章外見只是先解字靣如此當依存疑為是䝉引便認
　以為形著明則全說效驗而下學逐節工夫俱畧矣况
　成章方是下學便以為有本達正是造到大而有本處
　又只單說箇大此說尤為誤人駁䝉引淺說之非極明
　講家謂成章與論語成章不同狂簡成章尚有病故
　須裁之此成章是成就箇片叚乃中行路上走故能
　達此分别得是

仁也者人也節

這一章是勉人求仁仁之一字有偏言之者是以愛之
理言當時猶有人知其當重有専言之者是以心之德
言當時莫不以為迂濶而不切于人自仁之一字不明
于天下于是蚩蚩之衆惟知負形秉氣有知有覺之為
人而不復知人之所以為人聰明之士則又各因其所
見自成一道道益紛而天下之人益壞不知天下的人
斷無有舍仁而可以為人者天下的道斷無有不根于
仁而可以為道者這箇仁不是可有可無的就是天所
賦于吾之性是人之所以為人者也以其具于人之心
而非是無以為心則曰仁人心也以其具于人之身而
非是併無以為人則曰仁也者人也故人固必有形氣
使空有形氣無這箇仁可以為人乎人固必有知覺使空
有知覺無這箇仁可以為人乎是有這仁方成得人有
這人即有這仁仁與人原是合一的所謂無極之真二
五之精妙合而凝者也但就静存之時指其不雜乎氣
質者分而言之則謂之仁就發見之時指其不離乎氣
質者合而言之則謂之道仁即天命之性道即率性之
道也喜怒哀樂人之情也而合于仁則喜怒哀樂即為
道視聽言動人之事也而合于仁則視聽言動即為道
君臣父子人之倫也而合于仁則君臣父子即為道若
舍仁而言道不入于浮薄則入于煩苛不溺于虛無則
遁于寂滅是異端曲學之所謂道非聖賢所謂道也是
則一離乎仁不成其為人亦不成其為道雖侈然泰然
自號曰人其實只是一團形氣耳何嘗是人雖巍然燦
然自號曰道其實只是一團意見耳何嘗是道所以孟
子當日有時以仁義並言有時以仁禮並言有時以仁
知並言有時以仁義禮知並言總之只是一箇仁至此
専提以示人曰仁也者人也合而言之道也此與性善
之論實相表裡性之所以為善者正以性即仁也孟子
一生知言養氣無非所以求此仁故曰學問之道無他
求其放心而已矣求放心即求仁也是即孔門博文約
禮家法也春秋之時人皆知重仁故孔子多言仁之可
求孟子之時人不知重仁故多言仁之不可不求學者
讀這章書要知聖賢教人求仁不是好為迂濶是不得
不然之事誠以非仁無以為人非仁無以為道也若仁
可離得聖賢何苦必以此責人然空言仁之當求亦無
益須實従孔孟下手做工夫處猛力向前自强不息必
求到熟的地位方不負聖賢這等様鞭䇿
　此章有重在仁字者有重在道字者有重在人字者
　重仁重道則是踐形之意重人則是道不逺人之意
　明季講家大抵皆重在人字䝉引一說重仁一說重
　道存疑兼重仁道重仁道為是而重仁者尤長今從
　之
　仁字道字大全朱子謂仁則性而已道則父子之親
　君臣之分見于人之身而尤著者也䝉引謂仁與道
　是一時事此處不分性道二說似不同只依朱子為
　是
　䝉引又云仁也者人也全重在人未有合意至下句
　方合之以見道之所以為道處此條亦不是仁也者
　人也便是合矣只是未就其合處言之耳仁也者人
　也是本來合合而言之是責人合䝉引殊混
　朱子謂仁也者人也與中庸仁者人也有切己言統
　言之分此蓋以中庸是偏言之仁孟子是専言之仁
　故爾其以仁責人却一様
　朱子又謂言仁而不言人則不見理之所寓言人而
　不言仁則人不過是一塊血肉耳須知孟子口氣原
　不如此互說朱子言仁而不言人此一意是賔意不
　是正貼本文
　松陽講義巻十二

