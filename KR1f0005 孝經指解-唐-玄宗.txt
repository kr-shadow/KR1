#+TITLE: 孝經指解-唐-玄宗
#+DATE: 2016-06-11 12:20:39
#+SOURCE: github.com/kanripo/KR1f0005 master eaa9bce3                
欽定四庫全書　　　　經部六
　古文孝經指解　　　　孝經類
　　提要
　　　　(臣/)等謹按古文孝經指解一卷宋司馬光撰范祖禹又
　　　　續為之説宋中興藝文志曰自唐明皇時排毁古
　　　　文以閨門一章為鄙俗而古文遂廢(按此説舛錯/辨己見孝經)
　　　　(正義/條下)至司馬光始取古文為指解又范祖禹進
　　　　孝經説劄子曰仁宗朝司馬光在館閣為古
　　　　文指解表上之臣妄以所見又為之説書録
　　　　解題載光書祖禹書各一卷此本不知誰所
　　　　併殆以二書相因而作故合編也王應麟玉
　　　　海載光書進于至和元年時為殿中丞直秘
　　　　閣與祖禹説小異然光集所載進表稱嘗撰
　　　　古文孝經指解皇祐中獻于仁宗皇帝竊慮
　　　　嵗久不存今繕冩為一卷進上云云則祖禹
　　　　所説者初進之本耳孝經今文古文自隋志
　　　　所載王劭劉炫以来即紛紛聚訟至唐而劉
　　　　知幾主古文司馬貞主今文其彼此駁議唐
　　　　㑹要具載其詞至今説經之家亦多逓相左
　　　　右然所争者不過字句之間觀光後古文而
　　　　句下乃備載唐元宗今文之註使二本南轅
　　　　北轍可移今文之註以註古文乎宋黄震日
　　　　鈔有曰按孝經一爾古文今文特所傳微有
　　　　不同如首章今文云仲尼居曽子侍古文則
　　　　云仲尼閒居曽子侍坐今文云子曰先王有
　　　　至徳要道古文則曰子曰參先王有至徳要
　　　　道今文云夫孝徳之本也教之所由生也古
　　　　文則曰夫孝徳之本教之所由生文之或増
　　　　或减不過如此于大義固無不同至于分章
　　　　之多寡今文三才章其政不嚴而治與先王
　　　　見教之可以化民通為一章古文則分為二
　　　　章今文聖治章第九其所因者本也與父子
　　　　之道天性通為一章古文則分為二章不愛
　　　　其親而愛他人者古文又分為一章章句之
　　　　分合率不過如此于大義亦無不同古文又
　　　　云閨門之内具禮矣乎嚴父嚴兄妻子臣妾
　　　　猶百姓徒役也此二十二字今文全無之而
　　　　古文自為一章與前之分章者三共増為二
　　　　十二所異者又不過如是非今文與古文各
　　　　為一書也其説可為持平光所解及祖禹所
　　　　説讀者觀其宏㫖以求天經地義之原足矣
　　　　其今文古文之争直謂賢者之過可也胡爌
　　　　拾遺録嘗譏祖禹所説以光註言之不通也
　　　　句誤為經文今証以朱子刋誤爌説信然然
　　　　亦非大義所係今姑仍原本録之而附胡爌
　　　　説以糾其失焉乾隆四十一年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　今文孝經序
　　唐　　𤣥　　宗　　皇　　帝　　撰
朕聞上古其風朴略雖因心之孝已萌而資敬之禮猶
簡及乎仁義既有親譽益著聖人知孝之可以教人也
故因嚴以教敬因親以教愛於是以順移忠之道昭矣
立身揚名之義彰矣子曰吾志在春秋行在孝經是知
孝者徳之本歟經曰昔者明王之以孝治天下也不敢
遺小國之臣而况於公侯伯子男乎朕嘗三復斯言景
行先哲雖無徳教加於百姓庶幾廣愛刑于四海嗟乎
夫子沒而微言絶異端起而大義乖况冺絶於秦得之
者皆煨燼之末濫觴於漢傳之者皆糟粕之餘故魯史
春秋學開五傳國風雅頌分為四詩去聖逾逺源流益
别近觀孝經舊注蹖駮尤甚至於迹相祖述殆且百家
業擅專門猶將十室希升堂者必自開户牖攀逸駕者
必騁殊軌轍是以道隠小成言隠浮偽且傳以通經為
義義以必當為主至當歸一精義無二安得不翦其繁
蕪而撮其樞要也韋昭王肅先儒之領袖虞翻劉邵抑
又次焉劉炫明安國之本陸澄譏康成之注在理或當
何必求人今故特舉六家之異同㑹五經之㫖趣約文
敷暢義則昭然經分注錯理亦條貫寫之琬琰庶有補
於將來且夫子談經志取垂訓雖五孝之用則别而百
行之源不殊是以一章之中凡有數句一句之内意有
兼明具載則文繁略之又義闕今存於疏用廣𤼵揮
　古文孝經指解序
　　朝奉郎守殿中丞充集賢挍理史館檢討臣司馬光上進
聖人言則為經動則為法故孔子與曽參論孝而門人
書之謂之孝經及傳授滋乆章句寖差孔氏之人畏其
流蕩失真故取其先世定本雜虞夏商周之書及論語
藏諸壁中苟使人或知之則旋踵散失故雖子孫不以
告也遭秦滅學天下之書掃地無遺漢興河間人顔芝
之子得孝經十八章儒者相與傳之是為今文及魯共
王壞孔子宅而古文始出凡二十二章當是之時今文
之學已盛故古文排根不得列於學官獨孔安國及後
漢馬融為之傳諸儒黨同疾異信偽疑真是以歴載累
百而孤學沉厭人無知者隋開皇中祕書學生王逸於
陳人處得之河間劉炫為之作稽疑一篇將以興墜起
廢而時人已多譏笑之者及唐明皇開元中詔議孔鄭
二家劉知幾以為宜行孔廢鄭於是諸儒爭難蠭起卒
行鄭學及明皇自注遂用十八章為定先儒皆以為孔
氏避秦禁而藏書臣竊疑其不然何則秦科斗之書廢
絶已乆又始皇三十四年始下焚書之今距漢興纔七
年耳孔氏子孫豈容悉無知者必待共王然後乃出盖
始藏之時去聖未逺其書最真與夫他國之人轉相傳
授歴世踈逺者誠不侔矣且孝經與尚書俱出壁中今
人皆知尚書之真而疑孝經之偽是何異信膾之可啗
而疑炙之不可食也嗟乎真偽之明皦若日月而歴世
爭論不能自伸雖其中異同不多然要為得正此學者
所當重惜也前世中孝經多者五十餘家少者亦不減
十家今祕閣所藏止有鄭氏明皇及古文三家而已其
古文有經無傳案孔安國以古文時無通者故以𨽻體
冩尚書而傳之然則論語孝經不得獨用古文此盖後
世好事者用孔氏傳本更以古文寫之其文則非其語
則是也夫聖人之經高深幽逺固非一人所能獨了是
以前世並存百家之説使明者擇焉所以廣思慮重經
術也臣愚雖不足以度越前人之胷臆窺望先聖之藩
籬至於時有所見亦各言爾志之義是敢輙以𨽻寫古
文為之指解其今文舊注有未盡者引而伸之其不合
者易而去之亦未知此之為是而彼之為非然經猶的
也一人射之不若衆人射之其為取中多矣臣不敢避
狂僭之罪而庶幾於先王之道萬一有所補焉
　古文孝經説序
　　修實録檢討官承議郎祕書省著作郎兼侍講臣范祖禹上進
古文孝經二十二章與尚書論語同出於孔氏壁中歴
世諸儒疑眩莫能明故不列於學官今文十八章自唐
明皇為之注遂行於世二書雖大同而小異然得其真
者古文也臣今竊以古為據而申之以訓説雖不足以
明先王之道庶幾有萬一之補焉臣謹上
欽定四庫全書
　孝經指解
　　　　　　　　　　　唐𤣥宗皇帝　注
　　　　　　　　　　　宋　司馬光　指解
　　　　　　　　　　　　　范祖禹　説
仲尼閒居(今文無閒𤣥宗曰仲/尼孔子字居謂閒居)曽子侍坐(今文無坐𤣥/宗曰曽子孔)
(子弟子侍/謂侍坐)子曰參先王有至徳要道以順天下民用和
睦上下無怨女知之乎(𤣥宗曰孝者徳之至道之要也/言光代聖徳之主能順天下人)
(心行此至要之化則上下神人和睦無怨○司馬光曰/聖人之徳無以加於孝故曰至徳可以治天下通神明)
(故曰要道天地之經而民是則非先王強以教民故曰/以順天下孝道既行則父父子子兄兄弟弟故民和睦)
(下以忠順事其上上不敢/侮慢其下故上下無怨)曽子避席曰參不敏何足以
知之(𤣥宗曰參曾子名也禮師有問避席起答/敏逹也言參不達何足以知此至要之義)子曰夫
孝徳之本(𤣥宗曰人之行莫/大於孝故為徳本)教之所由生(𤣥宗曰言教/從孝而生)
復坐吾語女(𤣥宗曰曾參起對故使復坐○司馬光曰/人之修徳必始於孝而後仁義生先王之)
(教亦始於孝/而後禮樂興)身體髮膚受之父母不敢毁傷孝之始也
(𤣥宗曰父母全而生之己當全而歸之故不敢毁傷○/司馬光曰身體言其大髪膚言其細細猶愛之况其大)
(乎夫聖人之教所以養民而全其生也苟使民輕用其/身則違道以求名乗險以要利忘生以决忿如是而生)
(民之類滅矣故聖人論孝之始而以愛身為先或曰孔/子云有殺身以成仁然則仁者固不孝與曰非此之謂)
(也此之所言常道也彼之所論遭時不得已而為之也/仁者豈樂殺其身哉顧不能兩全則舎生而取仁非謂)
(輕用其/身也)立身行道揚名於後世以顯父母孝之終也(𤣥/宗)
(曰言能立身行此孝道自然名揚後世光顯其親故行/孝以不毁為先揚名為後○司馬光曰人之所謂孝者)
(有事弟子服其勞有酒食先生饌聖人以為此特養爾/非孝也所謂孝國人稱願然曰幸哉有子如此故君子)
(立身行道/以為親也)夫孝始於事親中於事君終於立身(𤣥宗曰/言行孝)
(以事親為始事君為中忠孝道著乃能揚名榮親/故曰終於立身也○司馬光曰明孝非直親而已)大雅
云無念爾祖聿修厥徳(𤣥宗曰詩大雅也無念念也聿/述也厥其也義取恒念先祖述)
(修其徳○司馬光曰毋念念也言毋亦念爾之祖乎而/不修徳也引此以證人之修徳皆恐辱先也○范祖禹)
(曰聖人之徳無以加於孝故曰至徳治天下之道莫先/於孝故曰要道因民之性而順之故曰順天下民用和)
(睦上下無怨順之至也上以善道順下故下無怨下以/愛心順上故上無怨人之為徳必以孝為本先王所以)
(治天下亦本於孝而後教生焉孝者五常之本百行之/基也未有孝而不仁者也未有孝而不義者也未有孝)
(而無禮者也未有孝而不智者也未有孝而不信者也/以事君則忠以事兄則悌以治民則愛以撫㓜則慈徳)
(不本於孝則非徳也教不生於孝則非教也君子之行/必本於身記曰身也者親之枝也可不敬乎身體髮膚)
(受之於親而愛之則不敢忘其本不敢忘其本則不為/不善以辱其親此所以為孝之始也善不積不足以立)
(身身不立不足以行道行修於内而名從之矣故以身/為法於天下而揚名於後世以顯其親者孝之終也居)
(則事親者在家之孝也出則事長者在邦之孝也立身/揚名者永世之孝也盡此三道者君子所以成徳也記)
(曰必則古昔稱先王故孔子言/孝每以詩書明之言必有稽也)
子曰愛親者不敢惡於人(𤣥宗曰/博愛也)敬親者不敢慢於人
(𤣥宗曰廣敬也○司馬光曰語更端故以子曰起之不/敢惡慢明出乎此者返乎彼者也惡慢於人則人亦惡)
(慢之如此/辱將及親)愛敬盡於事親而徳教加於百姓刑于四海
(𤣥宗曰刑法也君行博愛廣敬之道使人皆不慢/惡其親則徳教加被天下當為四夷之所法則也)盖天
子之孝(𤣥宗曰盖猶略也孝道廣大此略言之○司馬/光曰愛恭人者懼辱親也然愛人人亦愛之恭)
(人人亦恭之人愛之則莫不親人恭之則莫不服以天/子而行此道則徳教可以加於百姓刑于四海矣刑法)
(也言皆/以為法)甫刑云一人有慶兆民賴之(𤣥宗曰甫刑即尚/書呂刑也一人天)
(子也慶善也十億曰兆義取天子行孝兆人皆頼其善/○司馬光曰慶善也一人為善而天下頼之明天子舉)
(動所及者逺不可不慎也○范祖禹曰天子之孝始於/事親以及天下愛親則無不愛也故不敢惡於人敬親)
(則無不敬也故不敢慢於人天子之於天下也不敢有/所惡亦不敢有所慢則事親之道極其愛敬矣刑之為)
(言法也徳教加於百姓刑于四海者皆以天子為法也/天子者天下之表也率天下以視一人天子愛親則四)
(海之内無不愛其親者矣天子敬親則四海之内無不/敬其親者矣天子者所以為法於四海也詩曰羣黎百)
(姓徧為爾徳故孝始於一心而教被於/天下慶在其一身而億兆無不頼之也)
在上不驕髙而不危(𤣥宗曰諸侯列國之君貴在人上/可謂髙矣而能不驕則免危也○)
(司馬光曰髙而/危者以驕也)制節謹度滿而不溢(𤣥宗曰費用約儉/謂之制節慎行禮)
(法謂之謹度無禮為驕奢泰為溢○司馬光曰滿/為溢者以奢也制節制財用之節謹度不越法度)髙而
不危所以長守貴滿而不溢所以長守富富貴不離其
身然後能保其社稷而和其民人(𤣥宗曰列國皆有社/稷其君主而祭之言)
(富貴常在其身則長為社/稷之主而人自和平也)盖諸侯之孝(司馬光曰能保/社稷孝莫大焉)
詩云戰戰兢兢如臨深淵如履薄冰(𤣥宗曰戰戰恐懼/兢兢戒慎臨深恐)
(墮履薄恐陷義取為君恒須戒慎○司馬光曰不敢為/驕奢○范祖禹曰國君之位可謂髙矣有千乘之國可)
(謂滿矣在上位而不驕故雖高而不危制節而能約謹/度而不過故雖滿而不溢貴者易驕驕則必危富者易)
(盈盈則必覆故聖人戒之貴而不驕則能保其貴矣富/而不奢則能保其富矣國君不可以失其位惟勤於徳)
(則富貴不離其身故能保其社稷和其民人所受於天/子先君者也能保之則為孝矣詩云戰戰兢兢如臨深)
(淵如履薄冰言處富貴者持身當如此戒慎之至也夫/位愈大者守愈約民愈衆者治愈簡中庸曰君子篤恭)
(而天下平故天子以事親為孝諸侯以守位為孝事親/而天下莫不孝守位而後社稷可保民人乃和天子者)
(與天地參徳配天地/富貴不足以言之也)
非先王之法服不敢服(𤣥宗曰服者身之表也先王制/五服各有等差言卿大夫遵守)
(禮法不敢/僭上逼下)非先王之法言不敢道非先王之徳行不敢
行(𤣥宗曰法言謂禮法之言徳行謂道徳之行若言非/法行非徳則虧孝道故不敢也○司馬光曰君當制)
(義臣當奉法故卿/大夫奉法而已)是故非法不言非道不行(𤣥宗曰言/必守法行)
(必遵道○司馬光/曰謂出於身者也)口無擇言身無擇行(𤣥宗曰言行皆/遵法道所以無)
(可擇也○司馬光曰謂接於人/者也擇謂或是或非可擇者也)言滿天下無口過行滿
天下無怨惡(𤣥宗曰禮法之言焉有口過道徳之行自/無怨惡○司馬光曰謂及於天下者也言)
(雖逺及於天下猶無/過差為人所怨惡)三者備矣然後能守其宗廟(𤣥宗/曰三)
(者服言行也禮卿大夫立三廟以奉先/祖言能備此三者則能長守宗廟之祀)盖卿大夫之孝
也(司馬光曰三者謂出於/身接於人及於天下)詩云夙夜匪懈以事一人(𤣥/宗)
(曰夙早也懈惰也義取為卿大夫能早夜不惰敬事其/君也○司馬光曰言謹守法度以事君○范祖禹曰卿)
(大夫以循法度為孝服先王之服道先王之言行先王/之行然後可以為卿大夫不言非法也故口無可擇之)
(言不行非道也故身無可擇之行欲言行無可擇者正/心而已矣心正則無不正之言不善之行言日出於口)
(皆正也行日出於身皆善也雖滿天下而無口過怨惡/則可謂孝矣易曰言行君子之所以動天地也然則言)
(滿天下亦不必多行滿天下亦不必著一/言一行皆足以塞乎天下其可不慎乎)
資於事父以事母而愛同(司馬光曰資取也取於事父/之道以事母其愛則等矣而)
(恭有殺焉以父主/義母主恩故也)資於事父以事君而敬同(𤣥宗曰資/取也言愛)
(父與母同敬父與君同○司馬光曰取於事父之道以/事君恭則等矣而愛有殺焉以君臣之際義勝恩故也)
故母取其愛而君取其敬兼之者父也(𤣥宗曰言事父/兼愛與敬也○)
(司馬光曰明父/者愛恭之至隆)故以孝事君則忠(𤣥宗曰移事父孝以/事於君則為忠矣)
以敬事長則順(𤣥宗曰移事兄敬以/事於長則為順矣)忠順不失以事其
上然後能保其爵禄而守其祭祀(𤣥宗曰能盡忠順以/事君長則常安禄位)
(永守/祭祀)盖士之孝也(司馬光曰君言社稷卿大夫言宗廟/士言祭祀皆舉其盛者也禮庶人薦)
(而不/祭)詩云夙興夜寐無忝爾所生(𤣥宗曰忝辱也所生/謂父母也義取早起)
(夜寐無辱其親也○司馬光曰忝辱也言當夙夜為善/毋辱其父母○范祖禹曰人莫不有本父者生之本也)
(事母之道取於事父之愛心也事君之道取於事父之/敬心也其在母也愛同於父非不敬母也愛勝敬也其)
(在君也敬同於父非不愛君也敬勝愛也愛與敬父則/兼之是以致隆於父一本故也致一而後能誠知本而)
(後能孝故移孝以事君則為忠推敬以事/長則為順能保其爵祿守其祭祀則不辱)
子曰因天之道(𤣥宗曰春生夏長秋收冬蔵舉事順時/此用天道也○司馬光曰春耕秋穫)
因地之利(𤣥宗曰分别五土視其高下各盡所宜此分/地利也○司馬光曰高宜黍稷下宜稻麥)
謹身節用以養父母(𤣥宗曰身恭謹則逺恥辱用節省/則免饑寒公賦既充則私養不闕)
(○司馬光曰謹身則無過不近兵刑節用/則不乏以供甘㫖能此二者養道盡矣)此庶人之孝
也(𤣥宗曰庶人為孝唯此而已○司馬光曰明自士以/上非直養而已要當立身揚名保其家國○范祖禹)
(曰因天之道用其時也因地之利從其宜也天有時地/有宜而財用於是乎滋殖聖人教民因之以厚其生謹)
(身則逺罪節用則不乏故/能以養父母此孝之事也)
故自天子已下至於庶人孝無終始而患不及者未之
有也(𤣥宗曰始自天子終於庶人尊卑雖殊孝道同致/而患不能及者未之有也言無此理故曰未有○)
(司馬光曰始則事親也終則立身行道也患謂禍敗言/雖有其始而無其終猶不得免於禍敗而羞及其親未)
(足以為孝也○范祖禹曰庶人以養父母為孝自士已/上則莫不有位士以守祭祀為孝卿大夫以守宗廟為)
(孝諸侯以保社稷為孝至於愛敬之道則自天子至於/庶人一也始於事親終於立身者孝之終始自天子至)
(於庶人孝不能有終有始而禍患不及者未之有也天/子不能刑四海諸侯不能保社稷卿大夫不能守宗廟)
(士不能守祭祀庶人不能養/父母未有災不及其身者也)
曽子曰甚哉孝之大也(𤣥宗曰參聞行孝無限高卑始/知孝之為大也○司馬光曰曾)
(子始者亦謂養親為孝耳及聞孔子之言/立身治國之道皆本於孝乃驚歎其大)子曰夫孝天
之經地之義民之行(𤣥宗曰經常也利物為義孝為百/行之首人之恒徳若三辰運天而)
(有常五土分/地而為義也)天地之經而民是則之(𤣥宗曰天有常明/地有常利言人法)
(則天地亦以孝為常行也○司馬光曰經常也言孝者/天地之常自然之道民法之以為行耳其為大不亦宜)
(乎/)因天之明因地之義以順天下是以其教不肅而成
其政不嚴而治(𤣥宗曰法天明以為常因地利以行義/順此以施政教則不待嚴肅而成理也)
(○司馬光曰王者逆於天地之性則教肅而民不從政/嚴而事不治今上則天明下則地義中順民性又何待)
(於嚴/肅乎)先王見教之可以化民也(𤣥宗曰見因天地教化/人之易也○司馬光曰)
(教當作孝聲之誤也知孝/天地之經易以化民也)是故先之以博愛而民莫遺其
親(𤣥宗曰君愛其親則人化之無有遺其親者○司/馬光曰此親謂九族之親踈且愛之况於親乎)陳
之以徳義而民興行(𤣥宗曰陳説徳義之羙為衆所慕/則人起心而行之○司馬光曰陳)
(謂陳列以教人/興行起為善行)先之以敬讓而民不爭(𤣥宗曰君行敬讓/則人化而不爭)
導之以禮樂而民和睦(𤣥宗曰禮以檢其跡樂以正其/心則和睦矣○司馬光曰禮以)
(和外樂/以和内)示之以好惡而民知禁(𤣥宗曰示好以引之示/惡以止之則人知有禁)
(令不敢犯也○司馬光曰君好善而能賞惡/惡而能誅則下知禁矣五者皆孝治之具)詩云赫赫
師尹民具爾瞻(𤣥宗曰赫赫明盛貌也尹氏為太師周/之三公也義取大臣助君行化人皆瞻)
(之也○司馬光曰赫赫明盛貌師尹周太師尹氏具俱/也言上之所為下必觀而化之○范祖禹曰易曰大哉)
(乾元萬物資始資始則父道也又曰至哉坤元萬物資/生資生則母道也天施之萬物莫不本於天故孝者天)
(之經地生之萬物莫不親於地故孝者地之義天地之/道順而已矣經者順之常也義者順之宜也不順則物)
(不生天地順萬物故萬物順天地民生於天地之間為/萬物之靈故能則天地之經以為行在天地則為順在)
(人則為孝其本一也則天地以為行者民也則天地以/為道者王也故上則因天之明下則因地之義教不肅)
(而成政不嚴而治皆因人心也先之博愛者身先之也/博愛者無所不愛况其親族其可遺之乎上之所為不)
(令而從之故君能博愛則民不遺其親矣陳之以徳義/徳者得也義者宜也得於己宜於人必可見於天下則)
(民莫不興行矣先之以敬讓為上者不可不敬為國者/不可不讓先之以敬讓所以教民不争也禮者非玉帛)
(之謂也樂者非鐘鼓之謂也禮所以修外主於節樂所/以修内主於和天叙有典天秩有禮五典五禮所以奉)
(天也有序則和樂故樂由是生焉有序而和未有不親/睦者也導之以禮樂則民和睦矣上之所好不必賞而)
(勸上之所惡不必罰而懲好善而惡惡則民知所禁甚/於刑賞故人君為天下示其好惡所在而已矣詩云赫)
(赫師尹民具爾瞻/言民之從於上也)
子曰昔者明王以孝治天下也(𤣥宗曰言先代聖明之/王以至徳要道化人是)
(為孝/理)不敢遺小國之臣而況於公侯伯子男乎(𤣥宗曰/小國之)
(臣至卑者耳主尚接之以禮况於五等諸侯/是廣敬也○司馬光曰遺謂簡忽使之失所)故得萬國
之懽心以事其先王(𤣥宗曰萬國舉其多也言行孝道/以理天下皆得懽心則各以其職)
(來助祭也○司馬光曰莫不得所欲/故皆有懽心以之事先王孝孰大焉)治國者不敢侮於
鰥寡而況於士民乎(𤣥宗曰理國謂諸侯也鰥寡國之/微者君尚不敢輕侮况知禮義之)
(士乎○司馬光曰侮謂/輕棄之士謂凡在位者)故得百姓之懽心以事其先君
(𤣥宗曰諸侯能行孝理得所統/之懽心則皆恭事助其祭享也)治家者不敢侮於臣妾
而況於妻子乎(𤣥宗曰理家謂卿大夫臣妾/家之賤者妻子家之貴者)故得人之
懽心以事其親(𤣥宗曰卿大夫位以材進受禄養親若/能孝理其家則得小大之懽心助其奉)
(養/)夫然故生則親安之祭則鬼享之(𤣥宗曰夫然者然/上孝理皆得懽心)
(則存安其榮没享其祭○司馬光曰治天下/國家者苟不用此道則近於危辱非孝也)是以天下
和平災害不生(司馬光曰/天道和)禍亂不作(𤣥宗曰上敬下懽/存安没享人用和)
(睦以致太平則災害禍亂無因而起○司/馬光曰人理平古文亂作□舊讀作變非)故明王之以
孝治天下如此(𤣥宗曰言明王以孝為理則諸侯以下/化而行之故致如此福應○司馬光曰)
(使國以孝治其國家以/孝治其家以致和平)詩云有覺徳行四國順之(𤣥宗/曰覺)
(大也義取天子有大徳行則四方之國順而行之○司/馬光曰覺大也直也言王者有大直之徳行謂以孝治)
(天下故四方之國無敢逆之○范祖禹曰天子不敢遺/小國之臣則待公侯伯子男以禮可知矣上以禮待下)
(下以禮事上而愛敬生焉愛敬所以得天下之懽心也/以萬國懽心而事先王此天子孝之大者也治國者不)
(敢侮鰥寡則無一夫不獲其所矣以百姓懽心而事先/君此諸侯孝之大者也伊尹曰匹夫匹婦不獲自盡民)
(主罔與成厥功天子之於天下諸侯之於一國有一夫/不獲其所一物不得其養則於事先王先君有不至者)
(矣治家者遇臣妾以道待妻子以禮然後可以得人之/懽心而不辱其親矣自天子至於卿大夫事親以懽心)
(為大天子必得天下之心諸侯必得一國之心卿大夫/必得人之心乃可以為孝矣夫知幽莫如顯知死莫如)
(生能事親則能事神故生則親安之祭則鬼享之其理/然也災害天之所為也禍亂人之所為也夫孝致之而)
(塞乎天地溥之而横乎四海推一人之心而至於陰陽/和風雨時故災害不生禮樂興刑罰措故禍亂不作詩)
(云有覺徳行四國順之以天下之/大而莫不順於一人惟能孝也)
曽子曰敢問聖人之徳其無以加於孝乎(𤣥宗曰參聞/明王孝理以)
(致和平又問聖人徳教更有大於孝不○/司馬光曰言聖人之徳亦止於孝而已邪)子曰天地之
性人為貴(𤣥宗曰貴其異於萬物也○/司馬光曰人為萬物之靈)人之行莫大於
孝(𤣥宗曰孝者徳之本也○/司馬光曰孝者百行之本)孝莫大於嚴父(𤣥宗曰萬/物資始於)
(乾人倫資父為天故孝行之大莫過尊/嚴其父也○司馬光曰嚴謂尊顯之)嚴父莫大於配
天則周公其人也(𤣥宗曰謂父為天雖無貴賤然以父/配天之禮始自周公故曰其人也○)
(司馬光曰聖人之孝無若周/公事業著明故舉以為説)昔者周公郊祀后稷以配
天(𤣥宗曰后稷周之始祖也郊謂圜丘祀天也周/公攝政因行郊天之祭乃尊始祖以配之也)宗祀
文王於明堂以配上帝(𤣥宗曰明堂天子布政之宫也/周公因祀五方上帝於明堂乃)
(尊文王以/配之也)是以四海之内各以其職來助祭(𤣥宗曰君/行嚴配之)
(禮則徳教刑於四海海内/諸侯各修其職來助祭也)夫聖人之徳又何以加於孝
乎(𤣥宗曰言無大於孝者○司馬光曰武王克商則后/稷文王固有配天之尊矣然居位日寡禮樂未備政)
(教未洽其於尊顯之道猶若有闕及周公攝政制禮作/樂以致太平四海之内莫不服從各率其職以來助祭)
(然後聖人之/孝於斯為盛)故親生之膝下以養父母日嚴(𤣥宗曰親/猶愛也膝)
(下謂孩幼之時也言親愛之心生於孩幼比及年長漸/識義方則日加尊嚴能致敬於父母也○司馬光曰此)
(下又明聖人以孝徳教人之道也親者親愛之心膝下/謂孩幼嬉戲於父母膝下之時也當是之時已有親愛)
(之心而未知嚴恭及其稍長則日加嚴恭/明皆出其天性非聖人强之膝或作育)聖人因嚴以
教敬因親以教愛(𤣥宗曰聖人因其親嚴之心敦以愛/敬之教故出以就傅趨而過庭以教)
(敬也抑搔癢痛縣衾篋枕以教愛也○司馬/光曰嚴親者因心自然恭愛者約之以禮)聖人之教
不肅而成其政不嚴而治(𤣥宗曰聖人順羣心以行愛/敬制禮則以施政教亦不待)
(嚴肅而/成理也)其所因者本也(𤣥宗曰本謂孝也○司馬光曰/本謂天性○范祖禹曰天地之)
(生萬物惟人為貴人有天地之貌懐五常之性故人之/行莫大於孝聖人者人倫之先也惟孝為大嚴父孝之)
(大者也天子有配天之理配天嚴父之大者也自周公/始行之故郊祀后稷以配天宗祀文王以配上帝四海)
(之内皆來助祭也所謂得萬國之懽心事先王者也聖/人徳至以如此惟生於心也孩提之童無不知愛其親)
(者故循其本而言之親愛之心生於膝下此其生知之/良心親既長矣則知養父母而日加敬矣此亦其自然)
(之良心也聖人非能強人以為善順其性使明於善而/已矣愛敬之心人皆有之故因其有嚴而教之敬因其)
(有親而教之愛此所以教不肅而成政不/嚴而治其治同者因於人之天性故也)
子曰父子之道天性(司馬光曰不慈/不孝情敗之也)君臣之義(𤣥宗曰/父子之)
(道天性之常加以尊嚴又有君/臣之義○司馬光曰父君子臣)父母生之續莫大焉(𤣥/宗)
(曰父母生子傳體相續人倫之道莫大於斯○司馬光/曰人之所貴有子孫者為續祖父之業故也續或作績)
君親臨之厚莫重焉(𤣥宗曰謂父為君以臨於己恩義/之厚莫重於斯○司馬光曰有君)
(之尊有親之親恩義之厚莫此為重○范祖禹曰父慈/子孝者於天性非人為之也父尊子卑則君臣之義立)
(矣故有父子然後有君臣中庸曰父母其順矣乎父之/愛子子之孝父皆順其性而已矣君臣之義生於父子)
(人非父不生非君不治故有父斯有子有君斯有臣天/地定位而父子君臣立矣父母生之續其世莫大焉有)
(君之尊有親之親以臨於己義之/存莫重焉能知此則愛敬隆矣)
子曰不愛其親而愛他人者謂之悖徳不敬其親而敬
他人者謂之悖禮(𤣥宗曰言盡愛敬之道然後施教於/人違此則於徳禮為悖也○司馬光)
(曰苟不能恭愛其親雖恭愛他人/猶不免於悖以明孝者徳之本也)以順則逆民無則焉
(𤣥宗曰行教以順人心今自逆之則下無所法則也/○司馬光曰謂之順則不免於逆又不可為法則)不
在於善而皆在於凶徳(𤣥宗曰善謂身行愛敬/也凶謂悖其徳禮也)雖得之
君子所不貴(𤣥宗曰言悖其徳禮雖得志於人上君子/之所不貴也○司馬光曰得之謂幸而有)
(功/利)君子則不然(𤣥宗曰不悖/於徳禮也)言斯可道行斯可樂(𤣥宗/曰思)
(可道而後言人必信也思/可樂而後行人必悦也)徳義可尊作事可法(𤣥宗曰/立徳行)
(義不違道正故可尊也制作/事業動得物宜故可法也)容止可觀進退可度(𤣥宗/曰容)
(止威儀也必合規矩則可觀也進/退動静也不越禮法則可度也)以臨其民是以其民
畏而愛之則而象之(𤣥宗曰君行六事臨撫其人則下/畏其威愛其徳皆放象於君也)
故能成其徳教而行政令(𤣥宗曰上正身以率下下順/上而法之則徳教成政令行)
(也○司馬光曰可道純正可傳道也容止容貌動止/也言皆當極其尊美使民法之不為苟得之功利)詩
云淑人君子其儀不忒(𤣥宗曰淑善也忒差也義取君/子威儀不差為人法則○司馬)
(光曰淑善忒差也言善人君子内徳既茂又有威儀然/後民服其教○范祖禹曰君子愛親而後愛人推愛親)
(之心以及人也夫是之謂順徳敬親而後敬人推敬親/之心以及人也夫是之謂順禮若夫有愛心而不知愛)
(親乃以愛人是心也無自而生焉有敬心而不知敬親/乃以敬人是心也亦無自而生焉無自而生者無本也)
(故謂之悖自内而出者順也自外而入者逆也不施之/親而施之他人是不知己之所由生也以為順則逆不)
(可以為法故民無則焉失其本心則日入於惡故不在/於善皆在於凶徳雖得志於人上君子不貴也君子存)
(其心修其身為順而不悖言斯可道皆法言也行斯可/樂皆善行也徳義可尊作事可法所以表儀於民容止)
(可觀進退可度徳充於内故禮𤼵於外美之至也以此/臨民則民畏其敬而愛其仁則其儀而象其行故以徳)
(教先民而無不成以政令率民而無不行詩/云淑人君子其儀不忒言其徳之見於外也)
子曰孝子之事親居則致其敬(𤣥宗曰平居必盡其敬/○司馬光曰恭己之身)
(不近/危辱)養則致其樂(𤣥宗曰就養能致其懽/○司馬光曰樂親之志)病則致其憂
(𤣥宗曰色不滿/容行不正履)喪則致其哀(𤣥宗曰擗踊哭/泣盡其哀情)祭則致其
嚴(𤣥宗曰齋戒沐浴明𤼵不/寐○司馬光曰嚴猶慕也)五者備矣然後能事親(𤣥/宗)
(曰五者闕一/則未為能)事親者居上不驕(𤣥宗曰當莊/敬以臨下也)為下不亂
(𤣥宗曰當恭謹以奉上也○司/馬光曰亂者干犯上之禁令)在醜不爭(𤣥宗曰醜衆/也爭競也當)
(和順以從衆也○司馬光/曰醜類也謂己之等夷)居上而驕則亡為下而亂則
刑在醜而爭則兵(𤣥宗曰謂以兵刃相加○司馬/光曰爭而不已必以兵刃相加)此三
者不除雖日用三牲之養猶為不孝也(𤣥宗曰三牲太/牢也孝以不毁)
(為先言上三事皆可亡身而不除之雖日致太牢之養/固非孝也○司馬光曰三牲牛羊豕太牢也三者不除)
(憂將及親雖日具太牢之養庸為孝乎○范祖禹曰居/則致其敬者舜夔夔齋慄文王朝於王季日三是也養)
(則致其樂者舜以天下養曽子養志是也病則致其憂/者武王養疾文王一飯亦一飯文王再飯亦再飯是也)
(喪與祭孝之終也備此然後能事親居上不驕為下不/亂在醜不爭皆恐危其親也居上而驕則天子不能保)
(四海諸侯不能保社稷故亡為下而亂則入刑之道也/在醜而爭則興兵之道也孝莫大於寧親三者不除災)
(必及親雖能備物/以養猶為不孝也)
子曰五刑之屬三千而罪莫大於不孝(𤣥宗曰五刑謂/墨劓剕宫大辟)
(也條有三千而罪之大者莫過不孝○司馬光/曰五刑之屬三千者異罪同罰合三千條也)要君者
無上(𤣥宗曰君者臣之禀命也而敢要之是無上也○/司馬光曰君令臣行所謂順也而以臣要君故曰)
(無/上)非聖者無法(𤣥宗曰聖人制作禮法而敢非之是無/法也○司馬光曰聖人道之極法之原)
(也而非之/是無法)非孝者無親(𤣥宗曰善事父母為孝而敢非/之是無親也○司馬光曰父母)
(且不能事而况/他人其誰親之)此大亂之道也(𤣥宗曰言人有上三惡/豈惟不孝乃是大亂之)
(道○司馬光曰無上則統紀絶非法則規矩滅無親則/本根蹷三者大亂之所由生也○范祖禹曰人之善莫)
(大於孝其惡莫大於不孝故聖人制刑不孝之罪為大/君者臣之所禀令也而要之是無上聖人者法之所自)
(出也而非之是無法人莫不有親而以孝為非則是無/其父母此三者致天下大亂之道也聖人制刑以懲夫)
(不孝要君非聖之人/所以防天下之亂也)
子曰教民親愛莫善於孝(司馬光曰親/愛謂和睦)教民禮順莫善
於弟(𤣥宗曰言教人親愛禮順無加於孝/悌也○司馬光曰禮順有禮而順)移風易俗莫
善於樂(𤣥宗曰風俗移易先入樂聲變随人心正由君/徳正之與變因樂而彰故曰莫善於樂○司馬)
(光曰蕩滌邪/心納之中和)安上治民莫善於禮(𤣥宗曰禮所以正君/臣父子之别明男女)
(長㓜之序故可以安上化下也○司馬光/曰尊卑有序各安其分則上安而民治)禮者敬而已
矣(𤣥宗曰敬者禮之本也○司馬光曰將/明孝而先言禮者明禮孝同術而異名)故敬其父則
子恱敬其兄則弟恱敬其君則臣恱敬一人而千萬人
恱(𤣥宗曰居上敬下盡得懽心故曰恱也○司馬光曰/天下之父兄君聖人非能徧致其恭恭一人則與之)
(同類者千/萬人皆恱)所敬者寡而恱者衆此之謂要道(司馬光曰/所守者約)
(所獲者多非要而何○范祖禹曰孝於父則能和於親/弟於兄則能順於長故欲民親愛禮順莫如教以孝弟)
(樂者天下之和也禮者天下之序也和故能移風易俗/序故能安上治民夫風俗非政令之所能變也必至於)
(有樂而後治道成焉禮則無所不敬而已天下至大萬/民至衆聖人非能徧敬之也敬其所可敬者而天下莫)
(不恱矣故敬人之父則凡為人子者無不恱矣敬人之/兄則凡為人弟者無不恱矣敬人之君則凡為人臣者)
(無不恱矣敬一人而千萬人恱者以此道也聖人/執要以御繁敬寡而服衆是以不勞而治道成也)
子曰君子之教以孝也非家至而日見之也(𤣥宗曰言/教不必家)
(到户至日見而語之但行孝於内其化自/流於外○司馬光曰在於施得其要而已)教以孝所以
敬天下之為人父者教以弟所以敬天下之為人兄者
(𤣥宗曰舉孝悌以為教則天下之/為人子弟者無不敬其父兄也)教以臣所以敬天下
之為人君者(𤣥宗曰舉臣道以為教則天下之為人臣/者無不敬其君也○司馬光曰天下之父)
(兄君聖人非能身徃恭之修此三道以教民/使民各自恭其長上則聖人之徳無不徧矣)詩云愷悌
君子民之父母(𤣥宗曰愷樂悌易也義取君以樂易之/道化人則為天下蒼生之父母也○司)
(馬光曰愷樂悌易也樂易謂不尚威猛而貴恵和也能/以三道教民者樂易之君子也三道既行則尊者安乎)
(上卑者順乎下上下相保禍/亂不生非為民父母而何)非至徳其孰能順民如此
其大者乎(范祖禹曰君子所以教天下非人人而諭之/也推其誠心而已故教民孝則為父者無不)
(敬之教民弟則為兄者無不敬之教民臣則為君者無/不敬之矣君子所謂教者孝而已施於兄則謂之弟施)
(於君則謂之臣皆出於天性非由外也詩云愷悌君子/民之父母愷以強教之悌以恱安之為民父母惟其職)
(是教也父母之於子未有不愛而教之樂而安之也至/徳者善之極也聖人無以加焉故曰順民而不曰治民)
(孝者民之秉彝先王使民率性而/行之順其天理而已矣故不曰治)
子曰昔者明王事父孝故事天明事母孝故事地察(𤣥/宗)
(曰王者父事天母事地言能敬事家廟則事天地能明/察也○司馬光曰王者父天母地事父孝則知所以事)
(天故曰明事母孝則/知所以事地故曰察)長㓜順故上下治(𤣥宗曰君能尊/諸父先諸兄則)
(長幼之道順君人之化理○司馬光曰長幼者言乎其/家上下者言乎其國能使家之長幼順則知所以治國)
(之上/下矣)天地明察神明彰矣(𤣥宗曰事天地能明察則神/感至誠而降福祐故曰彰也)
(○司馬光曰神明者天地之所為也王者/知所以事天地則神明之道昭彰可見矣)故雖天子必
有尊也言有父也必有先也言有兄也(𤣥宗曰父謂諸/父兄謂諸兄皆)
(祖考之𦙍也禮君燕/族人與父兄齒也)宗廟致敬不忘親也(𤣥宗曰言能/敬祀宗廟則)
(不敢忘/其親也)修身慎行恐辱親也(𤣥宗曰天子雖無上於天/下猶修持其身謹慎其行)
(恐辱先祖而毁盛業也○司馬光曰天子至尊繼世居/長宜若無所施其孝弟然故舉此四者以明天子之孝)
(弟也有尊謂承事天地有/先謂尊嚴徳齒之人也)宗廟致敬鬼神著矣(𤣥宗曰/事宗廟)
(能盡敬則祖考來格享於克誠故曰著矣○司馬/光曰知所以事宗廟則其餘事鬼神之道皆可知)孝弟
之至通於神明光於四海無所不通(𤣥宗曰能敬宗廟/順長幼以極孝悌)
(之心則至性通於神明光於四海故曰無所不通○司/馬光曰通於神明者鬼神歆其祀而致其福光於四海)
(者兆民歸其徳而服其教鬼神至幽四海/至逺然且不違况其邇者烏有不通乎)詩云自西自
東自南自北無思不服(𤣥宗曰義取徳教流行莫不服/義從化也○司馬光曰道隆徳)
(洽四方之人無有思為不服者言皆服也○范祖禹曰/王者事父孝故能事天事母孝故能事地事天以事父)
(之敬事地以事母之愛明者誠之顯也察者徳之著也/明察事天地之道盡矣長幼順者其家道正也上下治)
(者其君臣嚴也事父母以格天地正長幼以嚴朝廷上/達乎天下逹乎地誠之所至則神明彰矣天子者天下)
(之至尊也承事天地以教天下則以有父也貴老敬長/以率天下則以有兄也宗廟致敬非祭祀而已也修身)
(慎行恐辱及宗廟也鬼神之為徳視之而不見聴之而/不聞為之宗廟以存之則可以著見矣書曰祖考來格)
(又曰黍稷非馨明徳惟馨孝至於此則鬼神享其誠而/致其福四海服其徳而順其行格於上下旁燭幽隠天)
(之所覆地之所載日月所照霜露所墜/無所不通四方之人豈有不思服者乎)
子曰君子之事親孝故忠可移於君(𤣥宗曰以孝/事君則忠)事兄
弟故順可移於長(𤣥宗曰以敬事長則順○司馬光/曰長謂卿士大夫凡在已上者也)居
家理故治可移於官(𤣥宗曰君子所居則化故可移於/官也○司馬光曰書云孝乎惟孝)
(友于兄弟/克施有政)是故行成於内而名立於後世矣(𤣥宗曰修/上三徳於)
(内名自傳於後代○范祖禹曰君者父道也長者兄道/也國者家道也以事父之心而事君則忠矣以事兄之)
(心而事長則順矣以正家之禮而正國則治矣君子未/有孝於親而不忠於君悌於兄而不順於長理於家而)
(不治於官者也故正國之道在治其家正家之道在/修其身修身之道在順其親此孝所以為徳之本也)
子曰閨門之内具禮矣乎(司馬光曰宫中之門其小者/謂之閨禮者所以治天下之)
(法也閨門之内其治至狹然/而治天下之法舉在是矣)嚴父嚴兄(司馬光曰事君/事長之禮也)
妻子臣妾猶百姓徒役也(司馬光曰徒役皂牧妻子猶/百姓臣妾猶皂牧御之必以)
(其道然後上下相安唐明皇時議者排毁古文以閨門/一章為鄙俗不可行易曰正家而天下定詩云刑于寡)
(妻至於兄弟以御於家邦與此章所言何以異哉○范/祖禹曰閨門之内具治天下之禮也嚴父則尊君也嚴)
(兄則敬長也妻子猶百姓臣妾猶徒役國以民為本家/以妻子為本非民無以為國非妻與子無以為家待妻)
(子以禮遇臣妾以道則猶百姓不可不重徒役不可不/知其勞也易曰正家而天下定矣孟子曰天下之本在)
(國國之本在家家之本在身一家之治猶天/下天下之大猶一家也善治者正身而已矣)
曽子曰若夫慈愛(司馬光曰謂養致其樂慈/亦愛也内則曰慈以㫖甘)恭敬(司馬/光曰)
(謂居致/其恭)安親(司馬光曰/不近兵刑)揚名(司馬光曰/立身行道)參聞命矣(司馬/光曰)
(四者包攝上/孔子之言)敢問從父之令可謂孝乎(𤣥宗曰事父有/隠無犯又敬不)
(違故疑而問之○司馬光/曰聞令則從不恤是非)子曰是何言與是何言與言
之不通也(𤣥宗曰有非而從成父不/義理所不可故再言之)昔者天子有爭臣
七人雖無道不失其天下(司馬光曰天下至大萬機至/重故必有能爭者及七人然)
(後能無/失也)諸侯有爭臣五人雖無道不失其國大夫有爭
臣三人雖無道不失其家(𤣥宗曰降殺以兩尊卑之差/爭謂諫也言雖無道為有爭)
(臣則終不至失/天下亡家國也)士有爭友則身不離於令名(𤣥宗曰令/善也益者)
(三友言受忠告故不失其善名/○司馬光曰士無臣故以友爭)父有爭子則身不陷於
不義(𤣥宗曰父失則諫故免陷於不/義○司馬光曰通上下而言之)故當不義則子不
可以弗爭於父臣不可以弗爭於君(𤣥宗曰不爭/則非忠孝)故當
不義則爭之從父之令焉得為孝乎(范祖禹曰父有過/子不可以不爭爭)
(所以為孝也君有過臣不可以不爭爭所以為忠也子/不爭則䧟父於不義至於亡身臣不爭則䧟君於無道)
(至於失國故聖人深戒曽子從父之令是何言與是何/言與古者天子設四輔及三公卿大夫士皆有諫職至)
(於瞽獻典史獻書師箴瞍賦矇誦百工獻藝庶人傳言/近臣盡規親戚補察耆老教誨所以救過防失之道至)
(矣然而必有爭臣焉爭者諫之大者也諫而不入則犯/顔引義以爭之不聼則不止故必有力爭者至於七人)
(則雖無道猶可以不失天下諸侯必有五人乃可以不/失其國大夫必有三人乃可以不失其家言爭臣之不)
(可無也忠臣之事聖君也諫於無形而止於未然事賢/君也諫於已然而防其未來事亂君也救其横流而拯)
(其將亡故有以諫殺身者矣益戒舜曰罔遊於逸罔淫/于樂禹戒舜曰無若丹朱傲以上智之性而戒之如此)
(惟舜欲聞之此事聖君者也傅説之訓高宗周公之戒/成王救其微失防其未來此事賢君也商以三仁存亦)
(以三仁亡此事亂君者也人君惟能儆戒於無形/受諫於未然使忠臣不至於爭則何危亂之有)
子曰君子事上進思盡忠(𤣥宗曰上謂君也進見於君/則思盡忠節○司馬光曰盡)
(忠以/諫諍)退思補過(𤣥宗曰君有過失則思補過/○司馬光曰掩上之過惡)將順其美
(𤣥宗曰将行也君有美善則順而行之○/司馬光曰將助也上有美則助順而成之)匡救其惡(𤣥/宗)
(曰匡正也救止也君有過惡則正而/止之○司馬光曰上有惡則正救之)故上下能相親(𤣥/宗)
(曰下以忠事上上以義接下君臣同徳故能相親○司/馬光曰凡人事上進則面從退有後言上有美不能助)
(而成也有惡不能救而止也激君以自高謗君以自潔/諫以為身而不為君也是以上下相疾而國家敗矣)
詩云心乎愛矣遐不謂矣中心藏之何日忘之(𤣥宗曰/遐逺也)
(義取臣心愛君雖離左右不謂為逺愛君之志恒藏心/中無日暫忘也○司馬光曰遐逺也言臣心愛君不以)
(君疏逺已而忘其忠○范祖禹曰入則父出則君父子/天性君臣大倫以事父之心而事君則忠矣故孔子言)
(孝必及於忠言事君必本於事父忠孝者其本一也未/有舍孝而謂之忠違忠而謂之孝進思盡忠退思補過)
(將順其美正救其惡此四者事君之常道也昔者禹益/稷契之事舜也進則思所以規諫退則思所以儆戒頌)
(君之美而不為謟防君之惡如丹朱傲虐而不為激是/故君享其安逸臣預其尊榮此上下相親之至也若夫)
(君有大過則諫諫而不可則去此豈所欲哉盖不得已/也詩云心乎愛矣遐不謂矣中心藏之何日忘之夫君)
(子之愛君雖在逺猶不忘也/而况於近可不盡忠益乎)
子曰孝子之喪親(𤣥宗曰生事已畢死/事未見故𤼵此章)哭不偯(𤣥宗曰/氣竭而)
(息聲不委曲○司馬/光曰偯聲餘從容也)禮無容(𤣥宗曰觸/地無容)言不文(𤣥宗曰/不為文)
(飾○司馬光曰皆/内憂不假外飾)服美不安(𤣥宗曰不安美/飾故服衰麻)聞樂不樂
(𤣥宗曰悲哀在/心故不樂也)食㫖不甘(𤣥宗曰㫖美也不甘美味故/疏食飲水○司馬光曰甘美)
(味/也)此哀戚之情(𤣥宗曰謂上六句○司馬光曰/此皆民自有之情非聖人強之)三日而
食教民無以死傷生(司馬光曰禮三年之喪三/日不食過三日則傷生矣)毁不滅
性(司馬光曰滅性謂毁/極失志變其常性也)此聖人之政(𤣥宗曰不食三日/哀毁過情滅性而)
(死皆虧孝道故聖人制禮施教不令至於殞/滅○司馬光曰政者正也以正義裁制其情)喪不過三
年示民有終(𤣥宗曰三年之喪天下逹禮使不肖跂及/賢者俯從夫孝子有終身之憂聖人以三)
(年為制者使人知有終竟之限也○司馬光曰孝子有/終身之憂然而遂之則是無窮也故聖人為之立中制)
(節以為子生三年然後免於父母/之懐故以三年為天下之通喪也)為之棺椁衣衾而舉
之(𤣥宗曰周尸為棺周棺為椁衣謂歛衣衾被也舉謂/舉尸内於棺也○司馬光曰舉者舉以納諸棺也)
陳其簠簋而哀戚之(𤣥宗曰簠簋祭器也陳奠素器而/不見親故哀慼也○司馬光曰謂)
(朝夕/奠之)擗踊哭泣哀以送之(𤣥宗曰男踊女擗祖載送之/○司馬光曰謂祖載以之墓)
(也擗拊心也踊躍/也男踊而女擗)卜其宅兆而安措之(𤣥宗曰宅墓穴/也兆塋域也葬)
(事大故卜之○司馬光曰宅/冢穴也兆墓域也措置也)為之宗廟以鬼享之(𤣥宗/曰立)
(廟祔祖之後則以鬼禮享之○司馬光曰送形而徃迎/精而返為之立主以存其神三年喪畢遷祭於廟始以)
(鬼禮/事之)春秋祭祀以時思之(𤣥宗曰寒暑變移益用増感/以時祭祀展其孝思也○司)
(馬光曰言春秋則包四時矣孝/子感時之變而思親故皆有祭)生事愛敬死事哀戚生
民之本盡矣死生之義備矣孝子之事親終矣(𤣥宗曰/愛敬哀)
(戚孝行之始終也備陳死生之義以盡孝子之情○司/馬光曰夫人之所以能勝物者以其衆也所以衆者聖)
(人以禮養之也夫㓜者非壯則不長老者非少則不養/死者非生則不藏人之情莫不愛其親愛之篤者莫若)
(父子故聖人因天之性順人之情而利導之教父以慈/教子以孝使㓜者得長老者得養死者得藏是以民不)
(夭折棄捐而咸遂其生日以繁息而莫能傷不然民無/爪牙羽毛以自衛其殄滅也必為物先矣故孝者生民)
(之本也○范祖禹曰古者𦵏之中野厚衣之以薪喪期/無數後世聖人為之中制中則欲其可繼也繼則欲其)
(可乆也措之天下而人共守焉聖人未嘗有心於其間/此法之所以不廢也是故苴衰之服饘粥之食顔色之)
(戚哭泣之哀皆出於人情不安於彼而安於此非聖人/強之也三日而食三年而除上取象於天下取法於地)
(不以死傷生毁不滅性此因人情而為之節者也死者/人之大變也為之棺椁者為使人勿惡也擗踊哭泣為)
(使人勿背也措之宅兆為使人勿䙝也春秋祭祀為使/人勿忘也情文盡於此矣所以常乆而不廢也夫有生)
(者必有死有始者必有終生事之以禮死𦵏之以禮祭/之以禮則可謂孝矣事死如事生事亡如事存者孝之)
(至/也)
　
　
　
　
　
　
　
　
　
　孝經指解
