#+TITLE: 詩集傳名物鈔-元-許謙
#+DATE: 2018-05-12 10:13:49
#+SOURCE: github.com/kanripo/KR1c0027 master b22a1c57                
欽定四庫全書　　　　　經部三
　詩集傳名物鈔　　　　　詩類
　　提要
　　　　(臣/)等謹案詩集傳名物鈔八卷元許謙撰謙有讀
　　　　書叢說已著錄謙雖受學王柏而醇正過之研究
　　　　諸經亦多明古義故是書所考名物音訓頗
　　　　有根據足以補集傳之闕遺惟王柏作二南
　　　　相配圖移甘棠何彼禯矣於王風而去野有
　　　　死麕使召南亦十有一篇適如周南之數師
　　　　心自用竄亂聖經殊不可訓而謙篤守師說
　　　　列之卷中猶未免門户之見至柏所刪國風
　　　　三十二篇謙疑而未敢遽信正足見其是非
　　　　之公吳師道作是書序乃反謂已放之鄭聲
　　　　何為尚存而不削於謙深致不滿是則以不
　　　　狂為狂非謙之失矣卷末譜作詩時世其例
　　　　本之康成其説則改從集傳葢淵源授受各
　　　　尊所聞然書中實多采用陸徳明釋文及孔
　　　　頴達正義亦未嘗株守一家名之曰鈔葢以
　　　　此云乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
詩集傳名物鈔序
白雲先生許公益之讀四書叢説師道既為之序其徒
復有請曰先生所論著獨詩集傳名物鈔為成書嚮聞
屢以示子而一二説亦厠子名於其間子曷有以播其
説師道竊惟詩之興尚矣當周盛時在下則有二南之
風在上則有雅頌之作周公取以列之經幽厲之後風
雅俱變夫子於諸國之風則刪其淫邪於公卿大夫之
作則取其可為訓戒者東遷之後王國並列於國風而
於商周之初考其遺失又得商頌之類至魯頌則因其
所用之樂歌以著其實以是合於周公之所取而為三
百篇若自衛反魯樂正雅頌各得其所則指周公之經
殘缺失次者爾是詩之為經始定於周公再定於夫子
遂為不刋之典不幸厄於秦火中可疑者多而諸傳不
察由漢以來毛鄭之學專行歴唐至宋一二大儒始略
出己意然程純公吕成公猶主序説子朱子灼見其謬
汛掃廓清本義顯白每篇則定其人之作每章則約以
賦比興之分叶音韻以復古用吟哦上下不加一字之
法略釋而使人自悟破拘攣發䝉蔀復還温柔敦厚平
易老成之舊自謂無復遺恨嗚呼詩一正於夫子而制
定再正於朱子而義明朱子之功萬世永賴此名物鈔
之所為作也自北山何先生基得勉齋黄公淵源之傳
而魯齋王先生柏仁山金先生履祥授受相承逮公四
傳有衍無間益大以尊公念朱傳猶有未備者旁搜博
采而多引王金氏附以己見要皆精義㣲㫖前所未發
又以小序及鄭氏歐陽氏譜世次多舛一從朱子補定
正音釋考名物度數粲然畢具其有功前傳嘉惠後學
羽翼朱傳於無窮豈特小補而已哉然有一事關於詩
尤重者不可黙而弗言王先生嘗謂今之三百篇非盡
夫子之舊秦火詩書同禍書亡缺如此何獨詩無一篇
之失如素絢唐棣貍首轡柔先正等篇何以皆不與而
已放之鄭聲何為尚存而不削劉歆言詩始出時一人
不能獨盡其經或為雅或為頌相合而成葢聞夫子三
百篇之數而不全則以世俗之流傳管絃之濫在者足
之而不辯其非朱子固嘗疑桑中溱洧諸篇用之祀何
鬼神享何賔客何詞之諷何禮義之正不得已則取曾
氏所以論國策者謂存之而使後世知其非知所以放
之之意金先生屢載於論語考證謂諸傳皆然師道嘗
舉以告公公方遵用全經宜不得而取也今鈔中二南
相配圖王先生所定者葢合各十有一篇退何彼穠矣
甘棠於王風而削去野有死麕則公固有取於斯矣以
公之謹重慮夫啟其末流破壊之弊然卓然有見寤疑
辨惑如王先生之言使淫邪三十五篇悉從屏黜之例
豈非千古一快朱子復生必以為然也惜斯論未究而
公不可作矣姑識於序篇之末以俟後之君子考焉至
元重紀之五年歳在己卯六月戊子朔友生呉師道序
欽定四庫全書
　詩集傳名物鈔卷一　　　　元　許謙　撰
　綱領○大序孔穎逹䟽嗟歎和續之也謂發言之後
　　咨嗟歎息為聲以和其言而繼續之也和胡卧反
　　(後凡孔穎逹䟽雖引他書但云䟽若今自引它經/而下連䟽字則它書之䟽也餘所引書皆放孔疏)
　　(例/)○䟽亂世謂世亂而國存故以世言亡國則國
　　亡而世絶故不言世亂世言政亡國不言政者民
　　困必政暴舉其民困為甚辭故不言政也○傳䟽
　　山於反數色角反
　　　治世之人安於居處樂於風化故發為歌聲安
　　　舒而樂易聽其音之安樂則知其世之治究其
　　　原則以為政之和平故也亂世之人怨其上之
　　　煩苛怒其上之暴虐故發為歌聲怨恨而忿怒
　　　聽其音之怨怒則知其世之亂矣求其本則以
　　　為政之乖繆於常道故也亡國之人哀其危亡
　　　思其愁苦故發為歌聲悲哀而思逺聽其音之
　　　哀思則知其國之必亡矣推其因則以民困窮
　　　不堪故也亡國謂國雖存將必亡者也
　　䟽莫近於詩言詩最近之餘事莫先之也公羊傳
　　莫近於春秋何休云莫近猶莫過之也○傳艾音
　　刈○朱子語録問謂周公為先王恐讀者有疑曰
　　此無甚害葢周公實行王事制禮樂若止言成王
　　則失其實矣○語録風雅頌是詩人之格是樂章
　　之腔調如言仲吕調大石調之類風雅頌名既不
　　同其聲亦各别大率國風是民庶所作雅是朝廷
　　之詩頌是宗廟之詩又曰詩有是朝廷作者雅頌
　　是也若國風乃采之民間以見四方民情美惡○
　　傳分扶問反○語録關雎麟趾皆是興而兼比然
　　雖近比其體却只是興且如關關雎鳩本是興起
　　到得下面説窈窕淑女方是入題説實事葢興是
　　以一箇物事貼一箇物事説上文興而起下文便
　　接説實事如麟之趾下文便接説振振公子一箇
　　對一箇説葢公本是箇好底人子也好孫也好族
　　人也好譬如麟趾也好定也好角也好比則却不
　　入題如比那一物説便是説實事如螽斯羽詵詵
　　兮宜爾子孫振振兮螽斯羽一句便是説那人了
　　下面宜爾子孫依舊是就螽斯羽上説更不用説
　　實事此所以謂之比又曰比是以一物比一物而
　　所指之事常在言外興是借彼一物以引起此事
　　而其事常在下句但比意雖切而却淺興意雖闊
　　而味長○語録三經是賦比興是做詩底骨子無
　　詩不有纔無則不成詩葢非賦便是比非比便是
　　興風雅頌却是裏面横串底都有賦比興故謂之
　　三緯緯于貴反串古患反○子金子下以風刺上
　　風字只作平聲讀意好○語録先儒本謂周公制
　　作時所定者為正風雅其後以類附見者為變風
　　雅爾固不謂變者皆非美詩也○䟽動聲曰吟長
　　言曰詠○書子金子自直而温至簡而無傲教胄
　　子之事詩言志至律和聲典樂之事然教胄子亦
　　以樂也○周禮春官太師下大夫二人掌六律六
　　同以合隂陽之聲文之以五聲播之以八音教六
　　詩瞽矇掌諷誦詩掌九徳六詩之歌以役太師注
　　䟽凡樂之歌必使瞽矇為焉命其賢知者為大師
　　教之詩教瞽矇也無目联謂之瞽有目联而無見
　　謂之矇無目联謂無目之联脉矇謂矇矇然有联
　　脉而無見也以其無目無所覩見則心不移於音
　　聲故不使有目者為之也靈臺䟽矇即今之青盲
　　大音泰矇音蒙联直忍反○史記九九八十一以
　　為宫三分去一五十四以為徴三分益一七十二
　　以為商三分去一四十八以為羽三分益一六十
　　四以為角漢律歴志黄鍾三分損一下生林鍾三
　　分林鍾益一上生大蔟三分大蔟損一下生南吕
　　三分南吕益一上生姑洗三分姑洗損一下生應
　　鍾三分應鍾益一上生𬎼賔三分𬎼賔損一下生
　　大吕三分大吕益一上生夷則三分夷則損一下
　　生夾鍾三分夾鍾益一上生亡射三分亡射損一
　　下生中吕西山先生蔡元定季通律吕本原黄鍾
　　九寸以三分為損益故以三歴十二辰得一十七
　　萬七千一百四十七為黄鍾之實其十二辰所得
　　之數在子寅辰午申戌六陽辰為黄鍾寸分釐毫
　　絲之數在亥酉未己卯丑六隂辰為黄鍾寸分釐
　　毫絲之法其寸分釐毫絲之法皆用九數故九絲
　　為毫九毫為釐九釐為分九分為寸九寸為黄鍾
　　之實由是三分損益以生十一律焉故黄鍾九寸
　　林鍾六寸大蔟八寸南吕五寸三分姑洗七寸一
　　分應鍾四寸六分六釐蕤賔六寸二分八釐大吕
　　八寸三分七釐六毫夷則五寸五分五釐一毫夾
　　鍾七寸四分三釐七毫三絲亡射四寸八分八釐
　　四毫八絲中吕六寸五分八釐三毫四絲六忽是
　　則宫及黄鍾最長故聲濁羽與應鍾最短故聲極
　　清也大音泰蔟千候反洗穌典反應於証反𬎼如
　　追反亡音無射音亦中音仲○周禮傳閒古莧反
　　○論語傳漬疾賜反○語録問詩可以觀論語集
　　注考見得失是自己得失否曰是考見事跡之得
　　失因以警自己之得失又問可以怨集注云怨而
　　不怒怒是如何曰詩人怨辭委曲柔順不恁地疾
　　怒○三復之三息暫反妻七計反○語録孟子説詩要
　　以意逆志是為得之逆者等待之意謂如前途等
　　待一人未來時且須耐心等待自有來時候他未
　　來其心急切又要進前尋求却不是以意逆志是
　　以意捉志也如此只是牽率古人言語入自家意
　　思中來終無益○上蔡泥奴計反掇都奪反
國風一
　傳○肄羊至反
周南一之一(正/一)
　傳○雍於用反辟蒲亦反○子金子通鑑前編棄為
　　唐虞后稷佐禹治水教民稼穡堯封於邰世后稷
　　以服事虞夏及夏之衰不窋用失其官自竄戎翟
　　之間不窋生鞠鞠生公劉始遷於豳路史謂稷生
　　斄蠒斄蠒生叔均自后稷至公劉十餘世漢劉敬傳
　　亦曰后稷十餘世至公劉案世本自公劉歴慶節
　　皇僕差弗偽榆公非辟方髙圉侯牟亞圉雲都組
　　紺諸盩十有二世而生古公亶父狄人侵之去之
　　岐山之下居焉自稷至亶父葢二十餘世矣史記
　　以不窋為后稷子而又缺辟方侯牟雲都諸盩四
　　世遂為后稷至文王為十五世且自夏歴商凡四
　　十五世而后稷至文王止十五世焉其亦誤矣古
　　公復修后稷公劉之業積徳行義旁國多歸之古
　　公生王季歴王季即位數伐戎有功商帝乙賜之
　　圭瓉秬鬯為侯伯王季薨而文王嗣為西伯伐密
　　須而徙都程又伐崇作豐邑而徙都之邰湯來反
　　窋竹律反斄與邰同蠒吉典反組子古反紺古暗
　　反盩之由反瓉才旦反○王應麟伯厚詩地理攷
　　異郡國志美陽有周城括地志周城一名美陽城
　　在雍州武功縣西北二十五里左傳注扶風雍縣
　　東北有周城即大王城郡國志鳯翔府扶風縣本
　　漢美陽縣地武徳二年分岐山縣置湋川縣貞觀
　　八年改為扶風湋音韋
　　　愚案邰在漢京兆武功縣渭水之南縣西南二
　　　十二里有斄城不窋之居在唐慶州之地州東
　　　南三里有不窋城豳即邠州豳之字為邠唐開
　　　元因改古文而改也公劉居邠當夏桀之世堯
　　　之八十一載治水功成而封后稷至公劉遷邠
　　　歴四百八十餘年后稷受封之時訃已年老而
　　　分劉遷後又未知幾何年而終惟不窋鞠兩世
　　　處公劉后稷之間而歴年之乆如此則史記之
　　　失不言可知矣古公之遷也自邠而東南二百
　　　五十里至岐其半有梁山踰山而南即渭水也
　　　循水可以逹岐其遷當殷王小乙之世后稷初
　　　封其國則謂之邰不窋之徙不知何以名其國
　　　公劉之國則謂之豳至古公遷岐之後始號為
　　　周爾王季之薨當在帝乙七祀丙子之嵗其明
　　　年丁丑文王之元年也文王之三十一年商紂
　　　即位四十一年囚於羑里四十三年紂釋西伯
　　　而使專征伐四十六年徙都程四十九年甲子
　　　徙豐是時文王葢已九十六嵗逾一年而薨矣
　　　然則二南之詩正作於都岐之日而分周召之
　　　治亦在都岐之時以岐為周召采邑則在都豐
　　　之後歟
　　史記周公旦文王之子武王次弟大姒子十人周
　　公居四勝殷之後封於魯留周輔政食邑於周而
　　以子伯禽就封成王十一年公薨𦵏於畢諡曰文
　　支子世邑於周○召實照反奭音適采倉代此宰
　　二反鎬胡老反筦古滿反鄠侯古反
關雎(周南/一)文王宫中之人言文王后妃之徳
　經○東萊先生讀詩記后妃之徳坤徳也窈窕淑女
　　君子好逑咏嘆其真王者之良匹也唯天下之至
　　靜為能配天下之至健萬化之原一本諸此
　　　關雎之詩兼美文王后妃之徳而尤歸重於文
　　　王雎鳩之取興為其摯而有别也關關而和鳴
　　　也既曰摯别而和則非專指一人而言固可見
　　　其一端矣君子有徳有位之總稱意謂吾君子
　　　有聖徳惟得有徳之女乃可為配葢非文王之
　　　聖徳則不能擇后妃之淑女非后妃之聖徳則
　　　不足以配文王之君子今窈窕之淑女始可為
　　　君子之好逑觀此兩詞則主於文王而言尤可
　　　見矣於其未得之也寤寐思之至於不遑寢處
　　　夫以宫中之妾御欲為君子得配以為我之内
　　　主而思之如此其切是絶無妬忌之萌是時宫
　　　中未被后妃之化非文王之徳有以化之能如
　　　是乎及既得之也其容儀性行足以服衆心而
　　　副前日之所望故惟琴瑟鐘鼓以娯悦之觀友
　　　樂之為言可見后妃不以崇髙之位自亢有豈
　　　弟和柔欣然逮下之意故宫中之人得以友之
　　　樂之而上以端莊臨下下以恭謹事上之心悠
　　　然見於言外此則后妃之徳化於人者而亦見
　　　平日漸漬文王之徳之深也且寤寐求之而輾
　　　轉反側思之切而近於哀矣然宫中之人所自
　　　哀娯之以琴瑟不足而又繼之以鐘鼓可謂樂
　　　矣然亦宫中之人所自樂后妃皆未嘗發於情
　　　欲之感燕私之好於文王無與焉故孔子曰樂
　　　而不淫哀而不傷○以荇起興取其柔潔○或
　　　曰朱子以關雎之詩文王宫中之人所作真有
　　　合於夫子樂而不淫哀而不傷之㫖矣然詩䟽
　　　以文王娶太姒在十三四時大戴禮亦曰文王
　　　十五而生武王抑文王生知之聖其徳固足以
　　　化於家矣然年方幼冲宫中乃先有琴瑟鐘鼓
　　　之設宫妾之盛而為君子思其配至於輾轉反
　　　側若不可少緩者則文王無乃邇聲色之太早
　　　乎曰非然也文王世子篇文王謂武王曰我百
　　　爾九十吾與爾三焉文王九十七乃終武王九
　　　十三而終武成曰惟九年大統未集説者以虞
　　　芮質成為文王受命改稱元年九年而卒武王
　　　繼立上冒文王之年至十三年而滅商又七年
　　　而崩史記亦謂西伯受命稱王而斷虞芮之訟
　　　故其年數如此○歐陽子曰古者人君即位必
　　　稱元年常事爾不以為重也果重事歟西伯即
　　　位已改元矣中間不宜改元而又改元武王即
　　　位宜改元反不改元及滅商而有天下其事大
　　　於聽訟逺矣又不改元由是言之謂西伯以受
　　　命之年為元年者妄説也○子金子曰年之長
　　　短命也雖聖人豈能以與其子哉且如其言則
　　　文王十五而生武王前此已生伯邑考矣武王
　　　八十一而生成王後此又生唐叔虞焉人情事
　　　理所必不然也文王世子合古書數篇為一篇
　　　其篇目尚在每章之首與其終而此章於上下
　　　文無所繫此必俗傳之傅㑹耳然則史遷安國
　　　同得於西漢之傳聞而二戴記禮同出於未審
　　　䟽詩者又縁此以為説也今以先儒辯析已定
　　　之論文王未嘗改元十三年實武王即位之十
　　　三年既滅商七年而崩在位共十九年則是文
　　　王二十四而生武王自可釋文王生子之蚤之
　　　疑矣但武王生子之遲則不可通也况太公以
　　　文王四十三年歸周時文王年已九十則武亦
　　　六十有七矣不知復幾年而始娶邑姜又豈理
　　　耶故通鑑前編據竹書紀年謂武王五十四而
　　　崩其説必有所自來為可信也曰若是則文王
　　　六十三而生武王又有同母弟八人子何以知
　　　其必然亦他有所證耶曰以二者之言揆之事
　　　理擇其所長不得不從竹書爾大明之詩周公
　　　所作也其陳序王季文武前後次第井然甚明
　　　自三章至六章皆言文王有國娶莘生武王之
　　　事其四章曰文王初載天作之合初載即文王
　　　即位之初年也葢上章既言文王小心事上帝
　　　而受方國矣而此章之端則曰天監在下有命
　　　既集繼曰文王初載則所謂天命之集者正指
　　　文王之身也其下章親迎于渭造舟為梁皆其
　　　自為無受命於王季之意况周之世于始為造
　　　舟其後豈得遂定為天子之禮乎是既為君而
　　　親迎明矣文王四十七即位居喪三年其娶葢
　　　在五十之後先已生伯邑考則六十三而生武
　　　王理亦有之女妻乃能孕字下又生子八人則
　　　太姒之年少爾此以經為證者一也皇王大紀
　　　謂王季百嵗是五十四而生文王也通鑑外紀
　　　謂太王百二十嵗尚見文王之生是六十五六
　　　而生王季也則是太王王季之娶皆遲又何獨
　　　疑於文王邪此以史為證者二也葢太王王季
　　　文王皆賢聖之君而太姜太任太姒又皆賢聖
　　　之配淑女之擇固未易得所以有是歟由是觀
　　　之則關雎之詩從今説可以判然無疑矣
　傳○一章語録王雎見人説淮上有之狀如此間之
　　鳩差小而長雌雄常不相失亦不曽相近立處須
　　隔丈來地所謂摯而有别也一家作猛摯説謂雎
　　鳩是鶚屬鶚是沈鷙之物無和樂意葢摯與至同
　　言情意相與深至而未嘗狎便是樂而不淫意○
　　鷖烏兮反䟽鳬似鴨而小長尾背有文又曰青色
　　卑脚短喙水鳥之謹愿者鷖鷗也○别必列反乗
　　食証反閒音閑䟽幽閒幽深而閒靜○太姒有莘
　　國之女地理攷異故莘城在汴州陳留縣東北三
　　十五里古莘國○處昌與反(此句是足興意非管/好逑也逑見匡解)
　　　和樂恭敬只就摯而有别説上兩句○匡衡之
　　　言形乎動靜以上專釋窈窕淑女貞亦幽閒之
　　　意是窈窕也淑即經淑字不貳其操言常勁貞
　　　潔而無間也情欲之感則有褻狎之容而貳於
　　　貞宴私之意則生惰慢之氣而貳於淑無介不
　　　形則實能致之而不貳其操矣夫然後以下釋
　　　君子好逑
　　　白虎通三綱君臣父子夫婦也六紀諸父兄弟
　　　族人諸舅師長朋友也君為臣綱父為子綱夫
　　　為妻綱敬諸父兄六紀道行諸舅有義族人有
　　　序昆弟有親師長有尊朋友有舊綱者張也紀
　　　者理也大綱小紀所以張理上下整齊人道也
　　　六紀為三綱之紀師長君臣之紀也以其皆成
　　　已也諸父兄弟父子之紀也以其有親恩連也
　　　諸舅朋友夫婦之紀也以其皆有同志為紀助
　　　也
　　二章李氏樗迃仲講義荇黄花葉似蓴毛氏傳荇
　　菜以事宗廟䟽周禮四豆之實無荇陸璣䟽䰞其
　　白莖以苦酒浸之脆美可案酒䰞即煮
　　　詩中託物起興雖於下言之事多不相關然凡
　　　言采取之物亦必本自有所用如采荇雖不須
　　　言薦宗廟然荇自是可案酒者故人曽采而詩
　　　人亦言之若無所用而人不采則詩人亦不言
　　　也後凡釋其物為其用者皆謂其物所常用非
　　　必關於詩也
　　三章亨普庚反○詩記芼則以熟而薦之也芼以
　　薑桂嚴粲坦叔詩緝芼之謂為羮内則芼羮注云
　　菜○陳暘樂書琴或謂伏羲作或謂神農作或謂
　　帝俊使晏龍作其制長三尺六寸六分象期之日
　　廣六寸象六合弦有五象五行腰廣四寸象四時
　　前廣後狹象尊卑上圓下方象天地徽十三象十
　　二律餘一以象閏葢長三尺六寸六分者中琴之
　　度長八尺一寸者大琴之度也又云大琴二十弦
　　中琴十弦小琴五弦舜彈五弦之琴或謂七弦自
　　陶唐時有之或謂文王加少宫少商二弦或謂文
　　武各加其一○樂書瑟或謂伏羲作或謂神農晏
　　龍作或謂朱襄氏使士逹制為五弦之瑟瞽瞍判
　　為十五弦或謂大帝使素女鼓五十弦之瑟帝悲
　　不能禁因破為二十五弦葢五十弦大瑟也二十
　　五弦中瑟也五弦十五弦小瑟也有頌瑟長七尺
　　二寸廣一尺八寸二十五弦葢即中瑟也○樂書
　　黄帝命伶倫鑄十二鐘和五音虞夏之時大謂之
　　鏞小謂之鐘周制大謂之鐘小謂之鎛虡縣一鐘
　　謂之特鐘一虡十二鐘謂之編鐘堂上擊黄鐘特
　　鐘而堂下編鐘應之鎛伯各反虡求許反○樂書
　　鼓始於伊耆氏少皥氏冒革以為鼓夏后氏加四
　　足謂之足鼓商人貫以柱謂之楹鼓周人縣而擊
　　之謂之縣鼓周禮鼓人教六鼓以晉鼓鼓金奏晉
　　鼓長六尺六寸此常樂也餘五鼓各有所用
　　　二章謂本其未得而言下云則當左右流之則
　　　當寤寐求之三章謂據今始得而言下云則當
　　　采擇亨芼則當親愛娯樂宜去四當字則於本
　　　據二字意為順○題下匡衡言品物遂而天命
　　　全是兼人物而言謂此效皆原於昏姻之正也
　　　下理萬物之宜上應此句
　序○姆莫候反珩下庚反璜胡光反琚紀余反瑀于
　　矩反中節之中竹仲反
　　　朱子分出大序而别留小序愚謂自后妃至用
　　　之邦國下接是以關雎樂得淑女是關雎正序
　　　風風也教也風以動之教以化之是國風序關
　　　雎麟趾至王化之基是二南序
葛覃(周南/二)后妃自作絺綌賦其事及歸寜之意
　經○一章毛氏葛所以為絺綌女功之事煩縟者○
　　二章毛氏莫莫成就貌○詩緝婦人驕侈之情何
　　極苟萌厭心雖窮極靡麗耳目日新猶以為不足
　　服之無斁可見后妃之徳性後世后妃以驕奢禍
　　其族皆厭心為之
　　　此詩葢后妃已成絺綌之服將歸寜而追賦之
　　　也春葛方盛未可刈濩之時后妃已念念於此
　　　往而觀之見黄鳥飛集和鳴於叢木之上於以
　　　見和氣薫蒸物各得所之意及葛之成也即刈
　　　之濩之以為絺綌絺綌夏服也夏深葛成而方
　　　刈既成服而服之可見勤於女事不失其時及
　　　將歸寜則必謀之姆師告之夫君至於澣濯㣲
　　　事亦且咨詢而不置其勤儉恭謹之徳備見於
　　　詞氣之間則文王刑于寡妻之效尤著於此矣
　傳○一章爾雅翼葛生山澤間蔓延牽其首至根可
　　二十歩○䟽施移也言引蔓移去其根也○䟽皇
　　黄鳥黄鸝留(一作黄/離留)或云黄栗留幽州曰黄鸎又
　　名倉庚商庚鵹黄楚雀齊人曰摶黍○摶徒端反
　　(一鳥/十名)○二章厭於驗反垢古后反○三章毛氏女
　　師教以婦徳婦言婦容婦功祖廟未毁教於公宫
　　三月祖廟既毁教於宗室䟽姆婦人五十無子出
　　而不復嫁能以婦道教人者女出嫁姆從之女子
　　自少常教習故曰女子十年不出傅姆教之但嫁
　　前三月特就尊者之宫教成之耳姆莫候反○陸
　　徳明釋文撋而專反煩撋猶捼莎也捼奴禾反莎
　　素禾反去丘吕反○周禮内司服掌王后之六服
　　褘衣揄狄闕狄鞠衣展衣縁衣注狄當為翟翟雉
　　名伊雒而南素質五色成章曰翬江淮而南青質
　　五色成章曰摇闕者屈也王后之服刻繒為之形
　　如采畫之綴於衣以為文章褘衣畫翬揄翟畫摇
　　闕翟刻而不畫此三者皆祭服而翟數皆十二鞠
　　衣黄桑服也薦於上帝告桑事展衣以禮見王及
　　賔客縁衣御於王及燕居褘𤣥揄青闕赤鞠黄展
　　白縁黒公之夫人褘衣侯伯之夫人揄狄子男之
　　夫人闕狄其翟如夫之命數其下内外命婦鞠衣
　　則九嬪孤之妻展衣則世婦卿大夫之妻縁衣則
　　女御士之妻也上皆可以兼下褘音暉揄音摇鞠
　　居六丘六二反展張彦反縁當為褖吐亂反翟音
　　狄翬音暉
　　　此詩前二章雖各三句連文而每二句一韻前
　　　二章上二句皆無韻而每章中二句萋飛莫濩
　　　私衣皆是韻二章三章下二句綌斁否母換韻
　　　惟前章以喈叶雞連上韻後章以歸連下韻如
　　　此已覺可讀恐不必叶綌斁為却藥上連濩字
卷耳(周南/三)后妃作文王拘幽時也　異古
　經
　　　此詩雖賦體然皆設辭反覆託意以見憂思為
　　　皆直道其事故不可為比興卷耳易得頃筐易
　　　盈采采非一而又不盈者志不在此也及懐人
　　　之深發為嗟嘆則遂不顧而棄之大道之傍矣
　　　思人而不得見於是欲升髙望逺則馬病而不
　　　可升馬豆果病哉守禮義之閑不可得而往也
　　　乃姑酌金罍之酒聊以自解長念之心耳其下
　　　申此意而甚之之辭也馬始也病今則甚而色
　　　變矣酒之在罍我酌之也猶有度今以大觴而
　　　自酌憂愈深而驅之欲愈力也然酒豈果能攄
　　　此鬱積之思乎終欲往望則併僕夫亦病矣葢
　　　文王拘幽之際臣民有奔走之勞真有至於病
　　　者至此則將云何乎惟有長吁而已矣葢其思
　　　雖切而無邪憂雖深而不過而一倡三歎之中
　　　至誠惻怛之心不愆禮義之則洋溢於言語之
　　　表非徳之至其孰能與於此
　傳○一章詩記據本草卷耳即今蒼耳今人麴蘖中
　　多用之○枲思禮反○毛氏頃筐畚屬詩緝欹箱
　　箱之小而偏者(葢哆/口藍)○舍音捨復扶又反○二章
　　罷音皮○疏罍以梓為之大一碩
　　　崔嵬土山戴石砠石山戴土此從毛氏爾雅石
　　　戴土謂之崔嵬土戴石為砠二説正相反愚恐
　　　爾雅為是葢崔嵬字上從山砠字旁從石有在
　　　上在外之意
　　三章兕徐履反紐音切今更為序姊反則易求得
　　音之正○疏爵有五自一升至五升觥在五爵之
　　外其容七升以兕角為之有刻木形似兕角者葢
　　無兕角則用木也釋文一云容五升爾雅疏兕角
　　長三尺餘形如馬鞭柄
　　　題下貞靜言欲出而不出專一言反覆思文王
　　　不置○羑與乆反
樛木(周南/四)衆妾稱願后妃
　經○子金子上二句興而比下二句樂而頌
　傳○一章疏藟一名巨苽似燕薁延蔓生葉艾白色
　　子赤可食本草名千嵗虆一名虆蕪蔓延木上葉
　　似葡萄而小冬惟凋葉苽古胡反薁於六反○二
　　章詩記荒芘覆也○奄衣檢反
螽斯(周南/五)衆妾頌子孫衆多
　傳○詩緝爾雅云蛗螽蠜李氏陸璣許氏蔡邕之説
　　蛗螽即蝗也蠜也螣也同是一物爾雅又云蜤螽
　　蜙蝑此别是一物蝗之類也螽斯即蛗螽非蜤螽
　　也毛氏誤以此螽斯為蚣蝑孔氏因之遂以螽斯
　　斯螽為一物錢氏云阜螽羣飛齊一故以為比斯
　　語助猶鸒斯鹿斯也春秋書螽即蝗也呉正傳斯
　　螽股鳴者也此傳謂相切作聲亦混為一物之誤
　　既釋薨薨為羣飛聲則是飛時其翅有聲今見蝗
　　羣飛則有聲不見切股作聲也蛗音阜蠜音煩螣
　　音特蜤音斯蜙斯容反蝑先居反鸒音預○處昌
　　吕反
　序
　　　序有言若螽斯不妬忌一語鄭氏遂釋云物有
　　　隂陽情慾者無不妬忌維蜙蝑不爾自後説詩
　　　者多為此所惑今但以言若螽斯絶句屬上文
　　　以不妬忌歸之后妃而屬之下文意自可通但
　　　語拙耳子金子之意云
桃夭(周南/六)詩人見親迎者　異
　經
　　　一章言華二章言實三章言葉自華而有實又
　　　見其葉之盛葢自仲春至於春莫非一時也而
　　　皆曰之子于歸所見非一女矣宜其家之徳則
　　　同也可見文王之化行於近逺女子皆有徳之
　　　人則於其室家又胥教訓風俗安得不厚乎
　傳○一章少詩照反○詩緝灼灼鮮明貌毛以為華
　　之盛謂盛故鮮明非訓灼灼為盛
　　　案地官媒氏中春之月令㑹男女若無故而不
　　　用令者罰之注中春隂陽交以成昬禮順天時
　　　故謂喪禍之變有喪禍者娶得用非中春之月
　　　疏喪禍之故月數滿雖非中春可以嫁娶毛傳
　　　東門之楊篇謂男女失時不逮秋冬彼以刺昬
　　　姻失時而作故謂不及秋冬而至於春時疏明
　　　謂秋冬為昬無正文而旁引荀子家語為證賈
　　　公彦疏周禮破其説而引豳詩殷頌易春秋夏
　　　小正之説以正毛氏孔穎逹之失甚明故朱子
　　　於此特引周禮之文以見昬姻之正時也中直
　　　用反
　　李氏禮義明則上下不亂故男女以正政事治則
　　財用不乏故昬姻以時
兔罝(周南/七)詩人美賢才衆多
　經○一章椓陟角反○李氏中逵人所見之地肅肅
　　可也中林無人之地猶且恭敬則其人可知矣○
　　子金子案墨子書文王舉閎夭泰顛於罝罔之中
　　授之政西土服此事於兔罝之詩辭意最為脗合
　　計此詩必為此事而作也夫肅肅敬也赳赳約也
　　(與糾/同)罝兔而體貌有肅敬之容武夫而歩武有約
　　束之度此閎夭泰顛之所以為賢而文王所以取
　　之也臼季之取冀缺郭泰之取茅容皆以是觀之
　　況文王之取人乎閎夭泰顛為文王奔走疏附禦
　　侮之友後為武王將威劉敵之人信哉其公侯之
　　干城好仇腹心者與夭於表反脗武粉反走子候
　　反
　　　從金子説此詩為賦體傳肅肅主罝而言此肅
　　　肅主人而言
　傳○一章徐鉉説文通釋罟罔之總名○疏杙橜也
　　杙音弋橜其月反
　　　案説文椓擊也然當從手若從木者是椓黥之
　　　刑今詩字從木葢古字通椓杙謂擊橜於地而
　　　張罝其上也
芣苢(周南/八)民間婦人
　經○詩緝有言采而得之為已有也采而聚之於地
　　既為已有於是就地掇拾之又捋其子然後以衣
　　貯之而執其袵又扱袵於帯言之序也
　　　此詩豈后妃逮下宫中之人有子者衆同采芣
　　　苢以備免身相與賦而樂之乎
　傳○一章車尺遮反
　　　朱子之説謂化行俗美家室和平葢教化流行
　　　風俗淳美夫夫婦婦各得其宜家給人足繇役
　　　不興莫不遂其生生之道故婦人以有子為樂
　　　而同賦此詩也
　　三章貯展吕反盛也袵入錦反衣際也扱初洽反
　　與插同
漢廣(周南/九)江漢游人
　經
　　　漢之游女不可求非必女子之知義端靜而人
　　　不可求實見者雖悦其容貌之端靜而自知其
　　　於義無可求之理而賦此詩也上為興南有喬
　　　木則不可休思比漢有游女其不可求思下四
　　　句比江漢之永廣人見之者知其不可方泳而
　　　絶無乘桴潜行之心固不待即之而知其不可
　　　也後二章之首興兼比娶妻必擇其善之至善
　　　者猶采薪者見錯薪固翹翹而於翹翹之中乂
　　　欲刈其楚與蔞之美此游女可謂盡美其肯歸
　　　嫁於我則言秣其馬駒而親迎之矣其下復以
　　　江漢永廣反覆嘆咏其不可求也葢見游女而
　　　悦之男女之欲也知其不可求而不求禮義之
　　　心也是則江漢之人被文王之化之效若曰女
　　　子有不可犯之態而不敢犯之是男子之知義
　　　反不及婦人而文王之化但能及於女子非詩
　　　意也若行露之詩則專主於女子而言爾○漢
　　　言廣謂横渡也江曰永謂㳂泝也
　傳○一章竦息拱反○詩緝木下蟠則隂廣上竦則
　　隂少喬竦之木其隂不下及故不可休息興女之
　　高潔而不可求
　　　水經漾水出隴西氐道縣嶓冢山東至武都為
　　　漢水酈道元謂漢水有東西二源東源出氐道
　　　東流為漢西源出隴西㑹泉逕葭萌入漢始源
　　　曰沔今案漢地理志隴西郡氐道縣漾水所出
　　　至武都為漢此禹貢嶓冢導漾東流為漢及水
　　　經所言者是也即道元所謂東源也氐道則宋
　　　秦州之地武都則階州也又漢志隴西郡西縣
　　　嶓冢山西漢所出南入廣漢白水東南入江樂
　　　史寰宇記興元府三泉縣東二十八里嶓冢山
　　　沔水所出下流為漢杜佑通典梁州金牛縣有
　　　嶓冢山禹導漾水至此為漢水亦曰沔水今縣
　　　南有故白水關是西漢水出自西縣流至金牛
　　　入白水則名漢矣通典謂導漾水者葢誤爾此
　　　道元所謂西源也漢西縣後分為三泉縣嶓冢
　　　則在三泉界中今為興元之境廣漢即鳯州金
　　　牛即漢葭萌之地今則屬興元襃城縣也自秦
　　　州至興元驛程九百餘里皆云有嶓冢葢山勢
　　　連亘數州也然則東源導漾為漢者乃漢之經
　　　流其西源則自名為沔因下流入漢始有西漢
　　　之名爾傳專指興元之嶓冢或攷之未詳歟
　　蔡氏書集傳大别山在漢陽軍漢陽縣北别必列
　　反○漢地理志蜀郡湔氐道禹貢岷山在西徼外
　　江水所出宋歐陽忞輿地廣記茂州汶山縣本漢
　　汶江湔氐二縣地禹貢岷山在西北永康軍乃宋
　　割蜀州之青城彭州之導江縣置漢蜀郡之郫綿
　　虒江原三縣地也王象之輿地紀勝江流東南經
　　茂州城下至汶川縣自汶州經導江至青城然則
　　江之始源實在茂州之岷山也江入海處在通州
　　海門縣湔子千反郫音疲虒音斯○前編岷山數
　　百峰大酉山為最大雪山三峰闖其後冬夏如爛
　　銀山一谷名鐡豹嶺者有西嶽廟廟下名羊膞石
　　江水正源也闖丑䕃反○桴方于反○疏編竹木
　　曰栰小曰桴栰音伐○反復之復方六反
　　　三章疏蔞蒿葉似艾白色長數寸髙丈餘今案
　　　長數寸言其葉髙丈餘言其莖唯其髙丈餘故
　　　亦可刈為薪傳恐脱髙丈餘三字則於錯薪之
　　　義似有礙
汝墳(周南/十)汝旁婦人
　經
　　　文王徳澤漬人也深民日游於皥皥之中葢不
　　　知紂之虐也及宫室臺榭陂池侈服為之不厭
　　　徴求繇役毒痡四海文王率域中之民以事之
　　　婦人綜理家事伐枚伐肄勤勞日乆念其夫君
　　　切矣至其歸也語王政之酷烈若火始燄以彼
　　　之甚暴始知文王之至仁故其為辭道思念之
　　　常無怨悱之意樂父母在邇之可恃以虐政在
　　　逺而莫我加昔商民樂湯之仁而不知桀之虐
　　　曰夏罪其如台今周民雖知紂之虐而曰父母
　　　孔邇易地皆然也漬疾賜反
　傳○一章疏墳謂厓岸狀如墳墓名大防○疏惄本
　　訓思但饑之思食意如惄然故傳言饑之意而非
　　饑之狀小弁直訓思○二章肄以自反紐音今易
　　羊至反○三章爾雅魴魾注江東呼為鯿疏今伊
　　洛濟潁魴魚也廣而薄肥甜而少肉細鱗魚之美
　　者遼東梁水魴特肥而厚尤美於中國魴也魾普
　　悲反鯿卑連反○疏赬淺赤○而勞之勞郎到反
麟之趾(周南/十一)詩人美文王后妃化及子孫
　傳○一章麕俱倫反長知丈反○疏麟麕身牛尾馬
　　蹄有五彩腹下黄髙丈二圓蹄一角角端有肉音
　　中鍾吕行中規矩遊必擇地詳而後處不履生蟲
　　不踐生草不羣居不侣行不入陷穽不罹羅網王
　　者至仁則出中竹仲反○語録或問傳以麟興文
　　王后妃以趾興其子故曰麟性仁厚故其趾亦仁
　　厚文王后妃仁厚故其子亦仁厚然則下文于嗟
　　麟兮為指誰荅曰正指公子而言
　　　愚案傳自是乃麟也以下正以麟為公子與語
　　　録合竊謂兩麟字説不同恐㣲有礙不知兩麟
　　　字皆指為子姓公族其意重在麟不須歸重於
　　　趾定角大率因趾定角之不妄踐不抵不觸則
　　　足以見麟性之仁厚今但以麟之趾一句先立
　　　於上却以振振公子一句屬下文讀則意自見
　　　然公子之所以仁厚豈非文王后妃之化乎
　序
　　　案傳謂關雎之應一語得之葢謂文王后妃有
　　　關雎之徳故其子姓公族皆有仁厚之應皆徳
　　　之盛不期而然者也天下無犯非禮以下皆失
　　　詩意遂致説者以衰世之公子為紂時列國之
　　　公子鄭氏及疏謂如上古應麟之時鄭氏説經
　　　却以麟比公子大率皆為序所亂
召南一之二(正/二)
　傳○雍於用反○召公奭姬姓或以為文王庶子勝
　　殷後封於北燕留周佐政食邑於召輔成王康王
　　卒諡曰康長子繼燕支子繼召○史記正義召亭
　　在岐山縣西南
鵲巢(召南/一)諸侯家人美夫人
　傳○一章歐陽文忠公詩本義今所謂布穀戴勝者
　　與鳩絶異惟今人直謂之鳩者拙鳩也不能作巢
　　多在屋瓦間或於木上架構樹枝初不成巢便以
　　生子往往墜􁊻隕雛鵲作巢甚堅既生雛散飛則
　　棄而去容有鳩來處彼空巢
　　　諸侯之子嫁於諸侯送御皆百兩此説取毛傳
　　　毛亦就此詩而言之於禮它無所見愚恐詩人
　　　亦攝盛言之爾諸侯送御車數未必如是之多
　　　士昬禮從車二乘等而上之亦恐不及百乘
　　南軒先生惟其專靜純一能端然享之是乃夫人
　　之徳也有所作為則非婦道矣○詩記鳩居鵲巢
　　以比天子坐享成業葢非有婦徳者殆無以堪之
　　也○三章媵以證反娣特計反
采蘩(召南/二)諸侯家人美夫人
　傳○一章爾雅蘩皤蒿注白蒿疏葉似艾麤於青蒿
　　葉上有白毛麤澀俗呼蓬蒿從初生至枯白於衆
　　蒿可以為菹又曰春始生及秋香美可蒸爾雅又
　　曰蘩之醜秋為蒿謂春時各有種名至秋老成皆
　　通呼為蒿也皤音婆○沼池之曲者○爾雅小洲
　　曰陼小陼曰沚○三章編步典反○被首服之名
　　即周禮追師副編次之次注謂次第髪長短為之
　　所謂髲髢疏謂次第髪長短鄭氏以意解之本詩
　　疏髲髢者剪剔取賤者刑者之髪以被婦人之紒
　　為飾詩緝凡祭夫人首當服副不當服次或以為
　　此在商時故與周禮異追丁回反編布眠反髲皮
　　寄反髢大計反剔即剃紒即髻
　　　今案被之祁祁下箋云祭事畢夫人釋祭服而
　　　去髲髢疏謂定本髲髢上無去字若是則鄭意
　　　謂祭服則副也今釋祭服而服髲髢矣於未祭
　　　則被而夙夜在公既祭則釋祭服仍服被舒遲
　　　而去非行禮之時威儀且如此則敬事不言可
　　　知矣
　　陶音遙禮注陶陶遂遂相隨行之貌思念既深如
　　覩親將復入也○語録問采蘩詩若作祭事説自
　　曉然若作𧖟事説雖與葛覃同類而恐實非也葛
　　覃是女功采蘩是婦職以為同類亦無不可何必
　　以𧖟事而後同邪曰此説亦姑存之而已
草蟲(召南/三)諸侯大夫妻思其君子　異
　　　序下傳謂恐亦夫人之詩
　經
　　　亦既見意之之辭也猶言若已見則我心降矣
　　　葢此詩作於思念之日非既歸之時也
　傳○一章子金子感草蟲阜螽以思其夫故曰賦○
　　蠜音煩疏爾雅草蟲負蠜注常羊也小大長短如
　　蝗竒音青色好在茅草中○二章蕨鱉也爾雅作
　　􁊠疏江西謂之􁊠陸璣周秦曰蕨齊魯曰􁊠釋文
　　初生似鱉脚故名鱉􁊠并列反○三章疏薇山菜
　　也莖葉皆似小豆蔓生其味亦如小豆藿可作羮
　　亦可生食官園種之以供宗廟祭祀今詳疏説薇
　　與傳所指物似不同當攷○詩緝風雨傳云夷悦
　　也人喜悦則心平夷其意一也
采蘋(召南/四)家人美大夫妻能奉祭祀
　經○詩記采盛湘奠所為非一端所歴非一所矣煩
　　而不厭乆而不懈循其序而有常積其誠而益厚
　　然後祭祀成焉季女之少若未足以勝此而實尸
　　此者以其有齊敬之心也大夫之妻未必果少特
　　言苟持敬則雖少女猶足以當大事云爾
　傳○一章詩緝本草水萍有三種其大者曰蘋葉圓
　　闊寸許季春始生可糝蒸以為茹其中者曰荇菜
　　其小者曰水上浮萍江東謂之薸毛氏以蘋為大
　　萍是也郭璞以蘋為今水上浮萍即江東謂之薸
　　是以小萍為大萍誤矣蘋可茹而薸不可茹豈有
　　不可茹之薸而乃可用以祭祀乎左傳曰蘋蘩蕰
　　藻之菜蘋蘩皆菜則可茹之物非薸也今藻止可
　　養魚薸與䕯同蕰音藴○陸璣藻生水底有二種
　　一種葉似雞蘇莖大如筯長四五尺一種莖大如
　　釵股葉似蓬蒿謂之聚藻以其聚生故也二藻皆
　　可食熟煮挼去腥氣米麵糝蒸為茹佳美挼奴禾
　　反○二章粗徂古反○菹側魚反周禮醢人注疏
　　凡醯醬所和細切為韲全物若䐑為菹切葱若薤
　　實之醯以柔之殺其氣也韲菹之稱菜肉通今案
　　䐑者薄切也此以肉言若以菜為菹則麤切之以
　　醯和待其成也䐑之涉反○三章儀禮經傳通解
　　别子為祖繼别為宗有百世不遷之宗傳曰百世
　　不遷者别子之後也宗其繼别子者百世不遷者
　　也注疏諸侯之適子適孫繼世為君而第二子以
　　下不得禰先君别於正適故稱别子也此别子子
　　孫為卿大夫立此别子為其後世之始祖又非君
　　之親或是異姓始來此國者亦謂之别子(以上注/疏言有)
　　(兩等别子皆/為後世祖)别子之世世長子恒繼别子與族人
　　為百世不遷之大宗族人雖五世外與之絶族者
　　皆為之齊衰三月(大宗對小宗而言也時傳/惟言大宗故今止言此)適音
　　的禰乃禮反○主婦即宗婦○醢呼在反肉醬也
　　醢人注作醢先膊乾其肉乃後莝之雜以梁麴及
　　鹽漬以美酒塗置甀中百日成又曰無骨曰醢凡
　　菹醢皆豆實膊普博反莝倉卧反甀池為反甖也
甘棠(召南/五)南國民思召伯
　經○魯齋王文憲謂非召南詩
　　　召公文王時行化此詩成王分陜後作
　傳○一章本義蔽能蔽風日人可舍其下芾茂盛貌
　　蔽芾乃大樹之茂盛者也○白棠子白○疏草舍
　　草中止舍詩記止於其下以自蔽猶草舍耳非真
　　作舍○二章敗釋文有必邁反凡物自毁則如字
　　讀毁之則必邁反
行露(召南/六)南國女子守正
　經
　　　江漢之國漬紂之惡已深雖被文王之化猶有
　　　未能盡革其心當時葢强暴之人有强委禽於
　　　女子而不𫉬以致於訟者古者有罪之人不齒
　　　於鄉嫁娶無所售而强暴之人終必罹於罪戾
　　　當時風化之美善者多而惡者間見人知此人
　　　它日必將𫉬罪不與為昏故曰無家謂終不能
　　　成家也○一章比謂行道之露厭浥出行者豈
　　　不欲夙夜而行然畏露之沾濡終不敢早出以
　　　比强暴之人罪必累其妻孥而其惡亦足以移
　　　人之善性夫男女者人之大倫豈不願蚤成室
　　　家然畏此雖有求而終不許二三章興謂雀鼠
　　　本無角牙不能穿屋墉惡人本無家不可求昏
　　　姻今乃穿屋墉而速我獄訟矣所以言誰謂雀
　　　鼠無角牙今何以能穿屋墉乎誰謂惡人無求
　　　昏姻之道今何以强欲求昏而致我於獄訟乎
　　　然雀鼠終無角牙而惡人終無成家之理故雖
　　　速我於獄訟終不與汝成室家之道而從汝甚
　　　絶之之辭也
　　列女傳召南申女者申人之女也既許嫁於鄷夫
　　家禮不備而欲迎之女曰夫婦者人倫之始也不
　　可不正夫家輕禮違制不可以行遂不肯往夫家
　　訟而致之於獄女終以一物不具一禮不備守節
　　持義必死不往而作詩云云
　　　案列女傳説詩多違經意而説此詩有合於經
　　　劉氏或有傳與故附見於此以備參考
羔羊(召南/七)詩人美南國大夫
　傳○一章疏小羔大羊對文為異此説大夫之裘宜
　　直言羔兼言羊以協句○疏紽總皆縫緘即縫之
　　界古者織素絲為組紃以英飾裘之縫中禮注紃
　　施諸縫若今之絛是有組紃而施於縫中之驗素
　　絲不為線也紃音巡英如字又音殃○疏羔裘諸
　　侯視朝之服卿大夫朝服亦羔裘但君裘則純色
　　大夫裘則豹袪為異袪丘於反袖口也
　　　節儉謂有節制而儉約皆不自放之意非謂用
　　　財也謹身以節儉處事以正直則政教行而風
　　　俗美國家閒暇故大夫退食自公而優游如此
　　　此詩樂道其效也衣服有常總上兩句從容自
　　　得總下兩句節儉即衣服有常之事而正直則
　　　從容自得之本也
殷其靁(召南/八)大夫士之妻思其夫　異
　經○黄氏櫄實夫講義安居者遇雨則思行者之勞
　　人情之同然者朱子曰閔之深而無怨辭詩緝歸
　　哉歸哉冀其畢事來歸而不敢為決辭知其未可
　　歸也從事獨賢而無怨唯信厚者能之
摽有梅(召南/九)女子懼其嫁不及時
　經○語録問摽有梅之詩固出於正只是如此急迫
　　何邪曰此亦是人之情又曰如摽有梅女子自言
　　昏姻之意如此看來自非正理但人情亦有如此
　　者不可不知為父母者能於是而察之則必使人
　　及時矣此所謂詩可以觀(朱子此言固/亦疑此詩矣)
　　　摽有梅之詩女子守正也落於地者有梅而存
　　　於樹者其實有七昏姻之時迫矣時雖迫然於
　　　衆士之求我者及其吉士而從之可也至於落
　　　而存者惟三則時愈迫矣昏姻之事不可逾及
　　　吉士之求者今從之可也謂之者有言辭以相
　　　告語也落於地之梅既以頃筐塈之是則實之
　　　存者絶無而時逾矣時雖逾而禮義不可廢其
　　　庶士之求我者必其命媒妁通辭意以盡禮儀
　　　然後從之可也豈因過時之小失而不全昏姻
　　　之大禮乎此則召南之風化也
　傳○一章酢倉故反酸也
　　　古人酬酢之酢本作醋醯醋之醋本作酢後人
　　　兩易之莫能辯傳從古
小星(召南/十)衆妾美夫人
　經○詩記賤妾得進御於君是其僣恣可行而分限
　　得踰之時也乃能謹於抱衾裯而知命之不猶則
　　教化至矣
　傳○一章齊側皆反謙慤貌遫音速猶蹙蹙也○内
　　則妻不在妾御莫敢當夕謂妾避女君之御日此
　　當日字用彼文不取其義○疏古者后夫人將侍
　　君前息燭後舉燭至房中釋朝服襲燕服然後入
　　御於君雞鳴太師奏雞鳴於階下然後夫人鳴佩
　　玉於房中告去由此言之夫人當夕往來舒而有
　　儀諸妾不敢當夕肅肅然疾行夜晚始往及早來
　　皆異於夫人○二章昴一名留故叶音留○襌音
　　單
江有汜(召南/十一)媵妾自喜
　經○詩記一章曰其後也悔二章曰其後也處三章
　　曰其嘯也歌始則悔悟中則相安終則相歡言之
　　序也
　傳○一章復入之復扶又反○疏媵送也諸侯之娶
　　二國媵之夫人自有姪娣二國之女亦各有姪娣
　　故一娶九女大夫有姪娣士或娣或姪○三章懣
　　即悶字
野有死麕(召南/十二)詩人美女子貞潔
　經○魯齋有二南相配圖謂甘棠後人思召伯何彼
　　穠矣王風也野有死麕淫詩也皆不足以與此
　　　此淫奔之詩也錯簡在此氣象與二南諸詩不
　　　同雖欲曲説歸之於正終恐有礙葢有女懐春
　　　吉士誘之兩句是一詩大意麕之自死者遺於
　　　野人尚以為可食以白茅之潔者包之而去此
　　　有女子懐春則吉士其誘之矣謂之懐春固非
　　　貞靜之人而又曰誘之非淫辭而何哉吉士猶
　　　言美男子也林之有樸􁂶野之有死鹿人尚以
　　　白茅包束之而去況此如玉之女而懐春之人
　　　安得不誘之也後章則懐春之女戒其淫亂之
　　　男曰汝當舒徐遲緩而來勿須相迫近感佩帨
　　　而致尨之吠葢數相親尨或吠則必致父母家
　　　人之所知而不得遂其亂矣此其隂邪猾賊形
　　　於言辭者也其鄭衛之風與然亦詩人斥淫者
　　　之辭非其自作也
　傳○一章本草麞類甚多麕其總名今陂澤淺草之
　　中多有之有有牙者有無牙者然牙不能噬麞與
　　獐同諸良反○二章本草鹿陽獸夏至得隂氣而
　　解角從陽退象
何彼穠矣(召南/十三)美王姬
　經○語録問何彼穠矣何以録於召南曰也是有些
　　不穩當但先儒相傳如此説只得就他説如定要
　　分箇正經及變詩也自難考據○魯齋此王風也
　　○子金子二章男下女三章女從男
　傳○一章戎戎字韻與茙茙同厚貌○襛本衣厚貌
　　借作茙茙意○栘音移爾雅唐棣栘注疏似白楊
　　江東呼夫栘一云薁李華或白或赤六月熟大如
　　李子可食薁音郁○詩記肅雝者王姬而曰王姬
　　之車不敢指切之也詩緝王姬不可見維見其車
　　故指車以言車中之人朱子人望其車而知其敬
　　且和也則其根於中者深而發於外者著矣○二
　　章平王毛氏平正也箋正王者徳能正天下之王
　　　春秋書王姬歸於齊者二其一見莊之十一年
　　　齊則桓公而非襄也其一見莊之元年者實襄
　　　公時案桓十四年齊僖公卒而襄公諸兒立十
　　　五年平王太子洩父之子桓王崩而莊王立暨
　　　歸王姬襄立五年而莊王四年矣安知王姬非
　　　莊王之女乎然則詩當曰齊侯而非齊侯之子
　　　當曰桓王之孫而非平王之孫也愚恐從舊説
　　　為是但正王未必獨指文王爾○宋彭汝礪奏
　　　疏王姬下嫁諸侯猶執婦道其事在下然本乃
　　　在乎上故其詩曰平王之孫齊侯之子惟有平
　　　徳故其人化之而有所不能喻惟有齊徳故其
　　　人畏之而有所不敢違案如此言齊字可與平
　　　王之義相配且不必詳考其人與時或為得之
　　　録此以備叅考
　序○傳引鄭氏曰至揄翟案周禮王后之五路厭翟
　　勒面繢總居二王后之六服揄翟居二所以謂下
　　王后一等者乘服此車服也注疏凡言翟者謂翟
　　鳥之羽以為兩旁之蔽厭翟者次其羽使相迫以
　　厭其本勒面謂以如王龍勒之韋為當面飾也葢
　　龍駹也王之馬以白黑飾韋雜色為勒此王后之
　　馬則不以飾勒而以雜色韋為馬當面飾也凡言
　　總者謂以總為車馬之飾若婦人之總亦既繋其
　　本又垂為飾也繢畫文也以繒為總著馬勒直兩
　　耳與兩鑣其於車之衡輨亦宜有之揄翟陳祥道
　　禮書王姬亦揄狄特雉數與侯伯之夫人異耳餘
　　見周南葛覃然則以下朱子之自言也衛碩人翟
　　茀以朝翟車貝面組總有幄亦周禮文翟車以翟
　　羽飾車之側而不厭貝水物謂以貝文飾勒之當
　　面組總以組為總而施之如厭翟此翟車無葢而
　　施幄於厭上揄音摇厭於涉反勒力德反馬頭絡
　　繢戸對反駹莫江反雜也鑣悲驕反馬銜也輨古
　　緩反轂端鐵也茀芳勿反蔽也
　　　今案翟茀以朝謂夫人始來見君所乗之車是
　　　則夫人之盛而在厭翟之下者也今王姬所乗
　　　下后一等是居重翟之下翟茀之上其禮尊於
　　　諸侯夫人所以盛也
騶虞(召南/十四)美王道成
　經○語録騶虞之詩葢於田獵之際見動植之蕃庶
　　因以賛詠文王平昔仁澤之所及而非指田獵之
　　事為仁也禮曰無事而不田曰不敬故此詩彼茁
　　者葭仁也壹發五豝義也又曰騶虞詩仁在壹發
　　之前
　傳○一章葭見秦蒹葭○疏騶虞白虎黑文尾長於
　　軀不食生物不履生草應信而至○二章陸佃埤
　　雅蓬蒿屬
　　　題下化及人深澤及物廣只就麟趾騶虞兩詩
　　　上説而以至於及於字中間遞過薫蒸透徹是
　　　上之和氣感動於人物者淪浹而無不備融液
　　　周徧是人物化育於上之徳澤者博洽而無所
　　　遺上句豎説下句横説
　序○傳謂與舊説不同○語録騶虞看來只可解做
　　獸名以于嗟麟兮類之可見若解做騶虞之官終
　　無甚意思○射義注樂官備者謂壹發五豝喻得
　　賢者多也于嗟乎騶虞嘆仁人也
　召南篇下○儀禮經注鄉飲酒之禮鄉大夫三年大
　　比其鄉之賢者能者而賔興之主賔介獻酢工歌
　　笙入間歌畢然後合樂鄉射之禮鄉大夫三年正
　　月獻賢能之書退而以鄉射之禮詢衆庶主賔獻
　　酢畢合樂不歌不笙不間燕禮君燕羣臣也亦獻
　　酢歌笙間畢然後歌鄉樂合樂者謂歌樂與衆聲
　　俱作也二南王后國君夫人房中之樂歌也關雎
　　言后妃之徳葛覃言后妃之職卷耳言后妃之志
　　鵲巢言國君夫人之徳采蘩言國君夫人不失職
　　采蘋言卿大夫之妻能循其法度夫婦之道生民
　　之本王政之端此六篇者其教之原也故國君與
　　其臣下及四方之賔燕用之合樂也鄉樂者風也
　　小雅為諸侯之樂大雅頌為天子之樂鄉飲酒升
　　歌小雅禮盛者可以進取也燕合鄉樂禮輕者可
　　以逮下也
二南相配圖　　魯齋先生
　關雎(后妃之徳/)　　　鵲巢(夫人之徳/)
　葛覃(后妃之本/)　　　采蘩(夫人之職/)
　卷耳(思其君子/)　　　草蟲(思其君子/)
　樛木(逮下也/)　　　　江汜(美媵也/)
　螽斯(不妬忌/)　　　　小星(無妬忌/)
　桃夭(及時也/)　　　　摽梅(及時也/)
　兔罝(賢人衆多/)　　　羔羊(在位正直/)
　芣苢(和平之美/)　　　采蘋(能循法度/)
　漢廣(無思犯禮/)　　　行露(不能侵陵/)
　汝墳(閔其君子/)　　　殷靁(閔其勤勞/)
　麟趾(關雎之應/)　　　騶虞(鵲巢之應/)
　　右二南各十有一篇
　　　召南有甘棠後人思召伯也何彼穠矣王風也
　　　野有死麕淫詩也皆不足以與此
　詩集傳名物鈔卷一
欽定四庫全書
　詩集傳名物鈔卷二　　　　元　許謙　撰
邶一之三(變/一)
　　程子諸侯擅相侵伐衞首并邶鄘之地故為變風
　　之首
　　　傳分自紂城朝歌而北謂之邶南謂之鄘東謂
　　　之衞此從鄭譜說也䟽謂此無文驗其水土之
　　　名知之傳又謂邶鄘不詳始封今案史記武王
　　　克商封紂子禄父殷之餘民漢地理志河内本
　　　殷之舊都周旣滅殷分其畿内為三國邶鄘衞
　　　是也邶以封武庚詩傳旣云自朝歌分為三則
　　　武庚之國似無處所參以地志之說則若可通
　　　但又以鄘衞為管蔡之所尹則恐非事實也
　傳○邶蒲對反鄘音容行户剛反○殷王武乙二祀
　　自亳遷都朝歌歴太丁帝乙而至紂○漕音曹墟
　　邱於反澶時連反相息亮反濮博木反
柏舟(邶/一)莊姜不見荅　異
　經
　　　一章言柏舟則冝以載物乃汎汎於水中而無
　　　所用以此喻已故耿耿而憂思至於不能寐如
　　　有所隱痛之憂非無酒以自樂然此憂非酒之
　　　所能遣也二章承上言鑒明則可度物我心憂
　　　煩不能度物不知何以處此歸而告諸兄弟聊
　　　以舒此憤爾而又逢彼之怒是兄弟亦不可據
　　　憑而終莫知所以自處也三章於是自反平昔
　　　我心貞固過於石而不可轉我心平直過於席
　　　而不可卷威儀動止之間皆無一失而不必選
　　　而不見荅於君子豈我之過哉石不可轉是其
　　　貞潔自守之操堅席不可卷是其公平逮下之
　　　心溥也四章謂我之憂者自揆無過正以見怒
　　　諸妾讒譛而致然黙而思之無可奈何惟拊心
　　　而已卒章再言上下失序所以憂不能觧但恨
　　　不能飛去爾憂之極止曰不能奮飛可謂正而
　　　不深怨矣
　傳○一章汎芳劍反紐音今易孚梵仄○語録問汎
　　彼柏舟亦汎其流注作比義看來與雎鳩在河洲
　　無異彼何以為興曰他下面便說淑女見得是因
　　彼興此此詩纔說柏舟下面更無貼意見得其義
　　是比○緻直利反密也
　　　此詩舊說男子作朱子以為婦人詩蓋觀其辭
　　　氣而得之以卑順柔弱四言舉一篇大㫖此讀
　　　詩凡例也讀詩者每於一篇吟哦上下優游涵
　　　泳以意隨之而求詩人志之所在庶不負朱子
　　　之教也
　　二章度待洛反○四章摽符小反類隔切今易並
　　小仄○卒章垢舉后反憒古對反心亂也眊莫冒
　　反目不明貎
　序○頃去營反○傳强其兩反定丁侫反傅音附諡
　　神至反斷都亂反冠古玩反○史記康叔之子康
　　伯六世皆書伯至頃侯厚賂周夷王王命為衞侯
　　索隱曰康誥命爾侯于東土又云孟侯則康叔已
　　為侯也子康伯即稱伯謂方伯耳非降爵也頃侯
　　德衰不監諸侯乃從本爵非賂王而稱侯也○諡
　　法甄心動懼曰頃甄之人反積也衒音眩扼於革
　　反懟徒對直類二反怨也
緑衣(邶/二)莊姜歎失位
　經○䟽一章以表裏興幽顯二章以上下喻尊卑○
　　詩緝緑衣黄裏言掩蔽而已緑衣黃裳則貴賤倒
　　置夫人失位矣○詩緝緑兮衣兮不可但言是緑
　　色之衣當玩味兩兮字詩有黄鳥白華不言兮唯
　　此曰緑兮衣兮蓋緑字衣字皆有意義緑以喻妾
　　衣以喻上僣故以二兮字㸃綴而丁寧之
　　　三章緑之所以成緑而為衣者人以絲染治而
　　　成也妾之所以上僭者以君子嬖之而然也上
　　　緑字已包前章衣字在内
　　語録我思古人實𫉬我心言古人所為恰與我相
　　合只此便是至善前乎千百世之已往後乎千百
　　世之未來只是此箇道理孟子所謂得志行乎中
　　國若合符節政謂是爾
　　　首章言已為賤者所掩蔽次章則貴賤易位矣
　　　然此但就妾身而言三章則言妾僭之由皆在
　　　於君子末章則深達乎事逐時變物隨氣遷理
　　　勢之常無足怪者尚何憂悴之有蓋絺綌夏服
　　　也今風而淒其則固冝屏之不服有如扇捐篋
　　　中之言而又絶無彼留戀恩情之意故三章之
　　　思古人尚欲得處此之道而效之末章之思古
　　　人反謂之獲我心是在我者處之素定而古人
　　　善處此者反得我心之所同然者耳至此豈有
　　　一毫怨懟不平之氣哉此莊姜所以為賢也
　傳○一章緑東方之間色謂蒼與黃二色相間雜而
　　成緑○題下春秋隱公三年左氏傳衞莊公娶于
　　齊東宫得臣之妹曰莊姜美而無子又嬖於妾而
　　生州吁莊從夫諡姜姓也
燕燕(邶/三)莊姜送戴媯
　經○一章泣無聲出涕也涕土禮反目汁也
　傳○一章鳦烏抜反○之子于歸他詩皆言嫁歸之
　　歸惟此詩謂歸父母之家故曰大歸大歸者不反
　　之辭○左氏傳莊公又娶于陳曰厲媯生孝伯早
　　死其娣戴偽生完莊姜以為已子公卒完立是為
　　桓公隱公四年州吁弑桓公故戴媯大歸于陳厲
　　戴皆諡媯陳姓也媯居為反
　　　三章上音時掌反而下字無音案字書元在物
　　　下之下則上聲自上而下之下則去聲凡與自
　　　下而上之上對義者皆當作去聲讀後同
日月(邶/四)莊姜不見荅　　在燕燕前
　經○卒章畜許六反
　　　四胡能有定期之之辭也謂令其心回惑何時
　　　而能定乎此莊姜忠厚之意也朱子說是已然
　　　之辭
終風(邶/五)莊姜　　　　　在燕燕前
　經
　　　莊姜賢夫人也所思者大矣國君及夫人父母
　　　一國而國人作則者也莊公無君人儀度其曰
　　　終風曰暴曰霾曀隂雷曰謔浪笑傲為君如此
　　　果足以正一國乎夫人賢而不見荅果足以示
　　　人齊家之道乎國君之家不齊則一國之家不
　　　齊一國之家不齊則國殆矣夫人之中心是悼
　　　悠悠之思寤而不寐願言而嚏而懷所思者大
　　　矣非情欲之謂也儻莊姜為思情欲之人則
　　　謔浪笑傲而必喜隂曀虺雷而必怒矣○顧我
　　　則笑是不禮其夫人而不能相敬如賔
　傳○一章䟽日出而風為暴又曰隂雨不興而大風
　　暴起○二章霾亡皆反類隔切今易謨皆反○雨
　　王遇反霿謨逢蒙弄二反○䟽風而雨土為霾又
　　曰大風揚塵土從上下也○三章詩記隂風終日
　　意其止矣不旋日而又曀焉厭苦之辭也○鼽巨
　　尤反病寒鼻窒也
擊鼓(邶/六)從軍者怨州吁
　經○李氏州吁安於用兵踴躍欣喜不自勝也○漕
　　音曹○詩記從孫子仲平陳與宋言所從者乃孫
　　子仲也輕其帥可知末章承上章而足成其義
　傳○兵行馬下本不須叶欲從上句鏜處而叶也然
　　詩中第一句無韻者甚多末章闊活正不須叶信
　　字當正作師人切恐非叶或本誤爾○一章通典
　　滑州白馬縣衞國曹邑戴公廬于曹即此○鋒音
　　峯兵耑也鏑音滴矢鋒也○二章左氏傳隱公元
　　年鄭共叔之子滑奔衞衞人為之伐鄭取廪延鄭
　　人以王師虢師伐衞南鄙二年鄭人伐衞三年宋
　　穆公疾召孔父而屬其兄之子殤公使公子馮出
　　居鄭公卒而殤公立四年衞州吁弑桓公而自立
　　將修先君之怨於鄭而求寵於諸侯使告於宋曰
　　君若伐鄭以除君害君為主敝邑以賦與陳蔡從
　　宋人許之夏宋陳蔡衞伐鄭圍其東門五日而還
　　秋四國復伐鄭敗鄭徒兵取其禾而還朱子曰圍
　　鄭五日而還出兵不為久而人怨之如此者身犯
　　大逆衆叛親離莫肯為之用爾
凱風(邶/七)孝子
　經○三章浚音峻子金子爰有寒泉在浚之下言寒
　　泉但在浚之下而不能上灌注其浚以比子不能
　　飬母有子七人而反使母受勞苦
　傳○一章䟽南風長養萬物喜樂故曰凱風凱樂也
　　長知丈反○字書棘如棗而多刺木堅色赤叢生
　　人多取以為藩歳久而無刺亦能高大如棗木色
　　白為白棘實酸者為樲棘○三章通典寒泉在濮
　　州濮陽縣東南水經注濮水枝津東逕浚城南而
　　北去濮陽三十五里城側有寒泉岡即詩爰有寒
　　泉在浚之下○卒章睍睆毛氏好貌箋以興顔色
　　恱也詩緝光鮮貌檀弓華而睆睆明貌睍從目從
　　見亦以色言之俗訛以為黃鳥之聲
　　　今案睍睆字在黃鳥上其下别言載好其音睍
　　　睆與音字文意似不連冝詩緝說是
雄雉(邶/八)婦人思其夫　異
　經○詩記凡百君子我固不知孰為德行也但不忮
　　求則何用不善
　傳○一章遺以季反○二章下上見燕燕
匏有苦葉(邶/九)刺滛亂　異
　經○三章箋歸妻使之來歸於已
　　　此詩一章以水喻禮渉是徒歩渡水之名水淺
　　　可渉則是合禮而可行者也水深險而不可渉
　　　則是非禮而不可行者也今濟處有深渉是不
　　　可渉者也况匏尚未可為浮渡之器乎以比非
　　　禮絶不可行之事是指滛亂而言也然於可渡
　　　處又當分擇深淺以厲以揭比事有合禮可行
　　　而又須擇義謂雖於禮可成男女之好又擇義
　　　而行之可也大抵四句作兩截看深渉之深非
　　　深厲之深深渉是水太深而不可渉者下面是
　　　水可渉而又就其中度淺深而揭厲也二章正
　　　刺不度禮義非其妃耦犯禮相求濟盈不濡軌
　　　應一章下兩句雉鳴求其牡應一章上兩句三
　　　章言昬禮之正即深厲淺揭之意而濟盈不濡
　　　軌之反四章言非類不可從即濟有深淺之意
　　　而雉鳴求其牡之反
　傳○一章瓠胡故反埤雅長而瘦上曰瓠短頸大腹
　　曰匏毛氏匏謂之瓠誤矣蓋匏苦瓠甘復有長短
　　之殊非一物也國語叔向曰苦匏不材於人共濟
　　而已古今注匏之有柄者曰懸瓠可用為笙共九
　　用反○釋文厲說文作砅云履石渡水音同○二
　　章毛氏由輈以上為軌釋文云依傳意冝音犯軌
　　車轍也從車九聲龜美反軓車軾前也從車凡聲
　　音犯諸家說詩皆以為轍無不濡之理當作軓字
　　或為􁉂○今案周禮輈人䟽轍廣謂之軌轂末亦
　　為軌黄公紹古今韻㑹引說文軌車轍也又車軸
　　謂轊頭也轊即車軸之耑貫轂者車輪有高下有
　　廣狹皆定於軌輪中之軌旣同則轍迹亦同後人
　　因謂車轍亦曰軌曲禮塵不出軌以高下言也中
　　庸車同軌以廣狹言也蓋兵車乘車之輪其崇六
　　尺六寸軌居輪之中若濡軌則水深三尺三寸孔
　　䟽以為轍迹非也以是言之則此章軌字不必改
　　作軓但不作轍說可也輈音舟轂音穀轊音衛耑
　　音端○三章迎冝慶反○卒章號户羔反
谷風(邶/十)婦人見棄於夫
　經○一章詩緝黽勉猶勉强也力所不堪心所不欲
　　而勉强為之皆謂之黽勉黽莫尹反
　　　三章逝有踰越之意笱置於梁以待魚發起之
　　　則不可得魚矣毋逝我梁謂勿踰越我成家規
　　　模毋發我笱謂勿敗我所為之事雖去而猶有
　　　顧其家之意
　　四章亡與無同○五章售賣物去手也○卒章詩
　　記肄習也詒我以武暴忿怒習以為常
　傳○一章爾雅東風謂之谷風䟽谷之言穀穀生也
　　谷風者生長之風也○蔓音萬俗呼作瞞菁音精
　　箋葑蔓菁之類釋文今菘菜也江南有菘江北有
　　蔓菁相似而異本草蔓菁即蕪菁梗短葉大連地
　　上生闊葉紅色春食苗夏食心秋食莖冬食根河
　　朔尤多又曰根細於温菘温菘今蘆菔也菘音嵩
　　蘆音盧菔音服即蘿蔔○葍音福䟽菲似葍爾雅
　　謂之蒠菜河内謂之蓿菜爾雅菲蒠菜注似蕪菁
　　華紫赤色可食又葍䔰䟽根如指正白可啖蒠音
　　息蓿音宿○二章畿門内毛氏說也䟽畿者期限
　　之名周禮九畿王畿皆期限之義經云不逺言至
　　有限之處故知是門内詩記韓愈遣瘧鬼詩白石
　　為門畿蓋以畿為門閫必有所據可以發明毛氏
　　之說○爾雅荼苦菜䟽味苦可食之菜生於秋經
　　冬歴春乃成月令孟夏苦菜秀是也葉似苦苣而
　　細斷之有白汁花黃似菊堪食但苦耳
　　　案傳荼苦菜蓼屬詳見載芟是引以薅荼蓼句
　　　也此句在良耜言載芟誤而荼蓼之荼乃穢草
　　　非菜也爾雅謂之委葉字作蒤與苦菜之荼是
　　　兩物傳亦誤薅呼高反蒤音荼
　　薺本草味甘葉作菹及羹佳○更平聲○三章地
　　理志涇水出安定郡涇陽縣西开頭山東南至馮
　　翊陽陵縣入渭過郡三行千六十里師古曰开音
　　苦見反又音牽此山在靈州東南俗訛謂之汧屯
　　山通典平涼郡原州平高縣即漢高平縣(屬安/定)有
　　笄頭山亦曰汧屯山涇水所出○前編渭自鳥鼠
　　至入河一千八百七十里○馮皮冰仄翊逸織反
　　堰於建反○四章語録問就其深矣四句集傳以
　　為興體疑是比體荅曰若無下面四句即是比旣
　　有下四句則只是興凡此類皆然非獨此章也○
　　遽其據反○五章女音汝○語録問育恐育鞠張
　　子之說推之下文及爾顛覆意不甚貫不若前說
　　為順荅曰姑存異義耳然舊說亦不甚明白○卒
　　章項安世家說洸為武取武夫洸洸之意案說文
　　洸水涌出也引詩此句為證徐鍇注言其勇如水
　　之涌也如此說則武之義明
式微(邶十/一)黎臣
　經
　　　兩章上二句勸歸之辭下二句怨辭也晏子曰
　　　君為社稷死則死之為社稷亡則亡之若為己
　　　死已亡非其私暱誰敢任之今曰微君之故又
　　　曰微君之躬似黎侯有為已亡之意蓋黎侯必
　　　有不君致亂之階而召狄故其謂所以濡於中
　　　露陷於泥中者為君之躬故耳否則主危臣憂
　　　主辱臣死又何有胡為乎之怨乎
　傳○一章芘必至仄覆孚救反○黎侯失國事見旄
　　　序下傳○二章難乃旦反
旄丘(邶十/二)黎臣責衞
　經○一章誕徒旱仄
　傳○一章詩記葛始生其節蹙而密旣長其節闊而
　　踈○三章玉藻君子狐青裘豹褎𤣥綃衣以裼之
　　注君子大夫士也褎與䄂同裼先歴反○女音汝
　　憒古對反○左傳注黎侯國上黨壺闗縣有黎亭
　序○箋伯者州伯䟽王制五國以為屬屬有長十國
　　以為連連有帥三十國以為卒卒有正二百一十
　　國以為州州有伯殷之州長曰伯虞夏及周曰牧
　　周謂之牧而云方伯者以一州之中為長(此釋序/文傳不)
　　(用/此)
簡兮(邶十/三)賢者仕於泠官
　經○一章子金子日之方中在前上處言日正中時
　　在庭前堂上以俟舞列○詩記日之方中至明而
　　易見之時在前上處至近而易察之地於是焉不
　　能察而用所以刺也朱子以明顯二字該之○卒
　　章詩記山則有榛隰則有苓唯西州然後有此人
　傳○一章易以豉反○䟽舞謂之萬者何休云象武
　　王以萬人定天下民樂之故名之商頌亦曰萬舞
　　有奕殷亦以武定天下也詩記萬舞二舞之緫名
　　干舞者武舞之别名籥舞者文舞之别名文舞又
　　謂之羽舞○䟽言干則有戚禮記朱干玉戚冕而
　　舞大武言籥則有羽籥師教國子舞羽吹籥○禮
　　書干盾也以革為之其背曰瓦設錫朱質而繪以
　　龍龍之外又繪以雜羽其繫之也以繡韋其屬繡
　　韋以紛戚斧也玉戚以玉飾其柄柯長三尺愽三
　　寸厚一寸有半五分其長以其一為之首錫音陽
　　白金也紛音分如綬○樂書羽舞者翟羽可用為
　　儀執之以舞所以為蔽翼者也○䟽黃帝使泠倫
　　自崐崘之隂取竹吹之為黃鐘之宫周景王鑄鍾
　　而問於泠州鳩以泠氏世掌樂官故世號樂官為
　　泠官崐音昆崘盧昆反泠或作伶○譽音余稱美
　　也○二章韁居良反○䟽御者執轡於此使馬騁
　　於彼織組者緫紕於此而成文於彼皆動於近而
　　成於逺○三章翟雉屬○渥厚漬也言漬之久厚
　　則有光澤如厚漬之丹言赤而澤○儀禮公燕羣
　　臣大夫為賔宰夫為主人賔與卿大夫入即位主
　　人獻賔及公卿大夫酢酬畢席工于西階上小臣
　　納工工四人二瑟升自西階北面坐歌鹿鳴四牡
　　皇皇者華卒歌主人洗升獻工工左瑟一人拜受
　　爵主人西階上拜送爵薦脯醢衆工不拜受爵有
　　脯醢○題下語録問簡兮詩張子謂其迹如此而
　　其中有過人者夫能卷而懷之是固可以為賢然
　　以聖賢出處律之恐未可以為盡善曰古之伶官
　　亦非甚賤其所執者猶是先王之正樂故獻工之
　　禮亦與之交酢但賢者而為此則自不得志耳○
　　侏儒俳優蓋亦衰世用之非樂中所當用者樂記
　　今夫新樂進俯退俯姦聲以濫溺而不止及優侏
　　儒獶雜子女不知父子樂終不可以語不可以道
　　古此正言後世之樂也俯猶曲也□即儒獶乃刀
　　反獮猴也舞者如獮猴戲
泉水(邶十/四)衞女思歸
　經○詩緝不瑕有害未為瑕過而有害也子金子不
　　為瑕疵而有害乎
　　　傳釋諸姬為姪娣釋姑姊則曰諸姬夫姪娣從
　　　嫁者也故可與謀若姑與姊則豈亦在所嫁之
　　　國而可問之哉詩緝旣出適於人則與父母兄
　　　弟相逺矣今父母終唯姑姊尚在問其安否感
　　　親之殁而念骨肉之存者也當從此說
　傳○一章泉淇皆衞水因思之而起興○共居容反
　　慮凌如反○姬衞姓故得為姪娣○二章毛氏祖
　　而舍軷飲酒於其側曰餞䟽軷謂祭道路之神軷
　　本山行之名道路有阻險故封土為山象伏牲其
　　上天子用犬諸侯羊卿大夫酒脯旣祭處者於是
　　餞之飲於其側禮畢乘車轢之而去喻無險難也
　　軷蒲末反轢音歴○又漢書黃帝之子纍祖好逺
　　游而死於道故後人祭以為行神今案凡祭皆祭
　　其神而以人鬼配如社稷則祭土穀之神而以后
　　土棄配然則軷祭則祭道路之神或以纍祖配也
　　○三章王應麟困學記聞隋志邢州内丘縣有于
　　言山又李公緒記云柏人縣有于山言山柏人邢
　　州堯山縣
　　　案毛氏注脂牽其車䟽旣脂其車又設其轄是
　　　注䟽皆以脂牽兩言之也字書牽車軸耑鍵今
　　　字亦作轄其物以金為之無事則脫行則設之
　　　蓋軸穿於轂而牽則貫於軸之兩耑而鍵夫輪
　　　者也今脂則脂其軸與轂牽則加其鍵也鍵巨
　　　展反
　　四章䟽同出異歸曰肥泉○漕見擊鼓○寫除也
　　詩緝寫謂傾而除之也曲禮器之漑者不寫
北門(邶十/五)賢者不得志
　經○李氏表記君子不以小言受大禄不以大言受
　　小禄以大言受小禄是不見知於君所不當受也
　　衞臣終窶且貧不見知於君也非專較廪禄之厚
　　薄也
　　　外不見知於君而不得行其志内為窶貧之故
　　　而有室人之讁困於内外極矣乃一歸之於天
　　　非知命樂義之君子能如是乎
　傳○題下懟見邶柏舟懟直類徒對二反怨也
北風(邶十/六)君子見幾而作
　經○語録問狐與烏以比何物曰不但指一物而言
　　當國將危亂之時凡所見者無非不好底氣象○
　　詩記同車不必指貴者特協韻耳
靜女(邶十/七)滛奔之男　異
　經○語録問傳以靜女為滛奔期㑹之詩以靜為閒
　　雅之意不知滛奔之人相與狎溺何取乎閒雅曰
　　滛奔之人不知其為可醜但見其為可愛耳以女
　　而俟人於城隅安得謂之閒雅而此曰靜女者猶
　　日月所謂德音無良也無良則不足為德音矣而
　　曰德音者愛之之辭也
　　　首言城隅末言自牧蓋不特俟於城隅抑且相
　　　逐於野矣
　傳○一章躑直炙反躅厨玉反行不進貌○卒章牧
　　見小雅出車
新臺(邶十/八)國人惡宣公
　經○詩緝此詩齊人作
　傳○一章囷區倫反義見伐檀傳○二章洒詩記水
　　光中見其臺之高峻○三章易離麗也注麗猶著
　　也著直略反
二子乘舟(邶十/九)國人憐二子
　經○詩緝自衞適齊必渉河首章言伋壽二子乘舟
　　渉河以適齊其影汎汎然何所歸乎為其將見殺
　　顧其影而憐之也我念而思之中心養養然憂不
　　知所定也二章言二子汎汎然從此逝矣痛其徃
　　而不返也詩人深求其心之無他而恕之故曰不
　　為瑕過而有害也○子金子不瑕有害謂本無瑕
　　疵而有禍害也
　傳○一章左氏傳桓公十六年初衞宣公烝於夷姜
　　(夷姜莊公妾宣公/庻母上滛曰烝)生急子(即/伋)為之娶于齊而美公
　　取之生壽及朔夷姜縊(失寵/故)宣姜與朔搆急子公
　　使諸齊使盗待諸莘將殺之壽子告之使行不可
　　曰棄父之命惡用子矣有無父之國則可也及行
　　飲以酒壽子載其旌以先盗殺之急子至曰我之
　　求也此何罪請殺我乎又殺之今案傳與此文不
　　同者傳悉從毛氏文也○詩緝衛自宣公殺汲壽
　　以朔為世子代立是為惠公左右公子怨朔之讒
　　殺伋乃作亂立黔牟惠公奔齊其後諸侯納惠公
　　黔牟奔周惠公怨周之容黔牟與燕伐周立子頽
　　為王惠公奔温及惠公卒子懿公立百姓大臣猶
　　以殺伋之故皆不服狄乘其釁殺懿公而滅衞嗚
　　呼衞之亂極矣父子兄弟君臣之間相殘相賊不
　　唯流毒子孫啓侮夷狄以之殺身亡國其餘殃所
　　漸且稔王室之禍蓋綱常道盡天地幾於傾䧟矣
　　推原亂根始於夫婦之不正袵席之禍一至此邪
　　以是知詩首闗雎聖人之意深逺矣
　　　衛宣滛於上下父子夷戮人道絶矣無足論也
　　　惜乎伋之死未得其所爾伋非得罪於父特朔
　　　母子之構也壽旣告之逃以自免不䧟父於惡
　　　斯可矣而以棄父命為辭必於就死是以從令
　　　為孝而擇義未精者也或曰宣姜故伋妻也今
　　　欲立其子非殺伋不可其譖之也必誣之以中
　　　冓之言或有今將之意若驪姬之譛申生者假
　　　使伋子而出誰許之乎曰君子之處事以其有
　　　愧於心焉否爾苟當於理而於心焉無愧則何
　　　䘏於人言昔者大舜嘗為之矣母譛之也為象
　　　奪嫡也瞽瞍欲殺之愛少子也其事與伋無異
　　　焉完廪浚井逃而得免於聖人之德未嘗少損
　　　伋子於此取法焉可也而守區區一節之義豈
　　　非擇之未精者邪曰春秋書晉侯殺其世子申
　　　生直稱晉侯而斥殺是專歸罪於獻公而不及
　　　申生何也曰春秋端本澄源之書也獻公嬖色
　　　愛庶戕嫡亂國禍生於君故專罪晉侯以為萬
　　　世為君者之戒然則成父之惡以致簡書之斥
　　　者誰歟則責申生之意亦在言外矣古人以申
　　　生為恭世子故論伋子當與申生同科曰若是
　　　則父命終可抗邪曰抗父之命為不孝庸人之
　　　所能知君子則有義焉爾父生之子事之則冝
　　　致死焉固常道也而父子主恩今乃賊恩而殺
　　　其子以無罪尚可謂之人乎故子從父之逆命
　　　為恭之小陷其父以滅人倫為害義之大是以
　　　去彼而取此也孤竹君嘗以治命立叔齊而終
　　　不從以失義也夫廢嫡立庶與無罪而殺子有
　　　逕庭矣叔齊於其小者不忍累其父寧困餓而
　　　不顧聖人深許其仁豈謂之抗父哉故首止之
　　　盟春秋是之夫天王以愛易子諸侯以義定之
　　　一舉而父子君臣之道皆正是故夫子又稱之
　　　曰管仲相桓公一匡天下民到于今受其賜微
　　　管仲吾其被髪左袵矣蓋有父子君臣則為中
　　　國失則為夷狄矣由是觀之君子以擇義為大
　　　也然則壽之死也如之何曰壽知愛其兄而已
　　　不知加父之惡也
鄘一之四(變/二)
柏舟(鄘/一)共姜自誓
　經○箋舟在河中猶婦人之在夫家是其常處○詩
　　緝父母者子之天夫者婦之天今父與夫俱不存
　　惟母是我所天也何不信我而欲奪我志也
　　　它它適也慝邪之匿於心者也它適而誓之死
　　　靡為之其事猶顯至於一念邪思之微亦誓至
　　　死而靡發可見其心之貞固而節不可渝矣○
　　　共姜之時先王遺澤尚在闗雎之化猶有存者
　　　故姜之守義雖或天性貞潔然教化之道不可
　　　誣也當時衞之風俗固因以厚矣而先儒說詩
　　　者以衞之滛風大行僅得共姜故聖人録之以
　　　為鄘首蓋考之未詳爾衞自康叔傳九世至釐
　　　侯史皆無事可載釐侯立於厲王二十五年子
　　　武公立於宣王十六年皆東遷之前在釐侯時
　　　有共姜曁武公修康叔之政百姓和集其終也
　　　諡曰睿聖武公觀於淇奥抑詩可見則當時衞
　　　俗安有不善者乎自其子莊公不禮於莊姜馴
　　　致州吁之亂而宣公立宣滛於上下而滛風始
　　　流行不可禁矣但詩各因一事而發聖人唯欲
　　　取之以示勸戒固不必論時之先後為次第也
　　　讀者詳之
　傳○一章髦䟽禮注兒生三月翦髮為鬌男角女覊
　　否則男左女右長大猶為之飾存之謂之髦所以
　　順父母幼小之心若父母没則脫之諸侯小斂脫
　　髦士旣殯脫髦若父母有先死者脫之至服闋又
　　著二親並没則因去之夾囟曰角午達曰覊内則
　　櫛縰笄緫拂髦冠是著於冠之内也髦之制未聞
　　鬌徒果仄闋苦穴反囟思晉反縰所買反○去起
　　吕反○共音恭共伯衞釐侯子名餘武公兄○奪
　　謂奪其守義之心○覆孚救反
牆有茨(鄘/二)刺宣姜
　傳○一章詩記前漢梁王襄傳聽聞中冓之言注應
　　劭曰中冓材構在堂之中也顔師古曰冓謂舍之
　　交積材木也蓋閫内隱奥之處中冓之言若曰閨
　　門之言也○惠公名朔即構伋子者左氏傳閔公
　　二年惠公之即位也少齊人使昭伯烝於宣姜不
　　可強之生齊子戴公文公宋桓夫人許穆夫人昭
　　伯即公子頑宣公之長庶伋之兄也
君子偕老(鄘/三)刺宣姜
　經○一章副敷救反
　　　首章三截上二句言夫人能與君子偕老則得
　　　有副笄之服旣服此則冝從一而偕老中三句
　　　正言宣姜威儀容貌稱其象服下二句言今乃
　　　不善將云何哉中三句應副笄六珈下二句應
　　　君子偕老○象服與予觀古人之象同○胡然
　　　而天也胡然而帝也謂夫人容貌之美服飾之
　　　盛固無以加然而無德則人胡然而尊之如天
　　　胡然而敬之如帝此則與上下兩章末句皆刺
　　　之也一說容貌服飾如此胡然而自天降此乎
　　　胡然而鬼神來此乎此則問辭後章末則荅之
　　　曰此邦之媛也一說容貌服飾之盛胡為而在
　　　此乎其自天而降也胡為而在此乎其鬼神也
　　　此雖疑辭而却非問辭上說疑在胡然字此說
　　　疑在天帝字
　傳○一章天官追師掌王后之首服為副編次注副
　　之言覆所以覆首為之飾其遺象若今歩繇服之
　　以從王祭祀䟽歩繇謂在首之時行歩繇動此據
　　鄭時目驗以曉古至今去漢久逺亦無以知之追
　　丁囘反編歩典必先二反覆芳救反繇與摇同
　　　今案鄭說禮如此而箋詩亦曰如歩摇皆不言
　　　歩摇之制毛注副者后夫人之首飾編髮為之
　　　後漢書和熹鄧后記注皇后首副其上有垂珠
　　　歩則摇然不知歩摇之身亦編髮為之否也蓋
　　　謂之似歩摇固已全非歩摇之制自作䟽時已
　　　不知之則副之為物今不可考矣
　　追師又曰追衡笄注追猶治也王后之衡笄皆以
　　玉為之唯祭服有衡垂于副之兩旁當耳其下以
　　紞縣瑱笄卷髮者紞都感仄縣音懸瑱他甸反卷
　　音捲
　　　今案鄭說禮如此是以衡笄為二物毛注笄衡
　　　笄也是以衡笄為一物愚竊以鄭說為是蓋副
　　　有衡復有笄詩言副則有衡可知别舉笄則謂
　　　有六珈飾之盛也
　　䟽六珈必飾之有六但所施不可知
　　　今案珈字從玉是以玉加飾於物也然追者治
　　　玉之名笄旣以玉為則珈亦未知以何為飾而
　　　其制為如何
　　紞織如絛上屬於衡以懸瑱者也瑱以玉為之以
　　纊縳之而屬於紞懸之當耳縳音篆卷也○二章
　　翟衣見葛覃○繒慈陵反帛也○髢益髮䟽己髮
　　少聚他人髮益之左氏傳哀公十七年衞莊公見
　　己氏之妻髮美使髠之以為吕姜髢是也摘他狄
　　反○三章袢釋文符袁反毛注是當暑袢延之服
　　䟽袢延是熱之氣紲袢去熱之名言是當暑紲去
　　絆延之服也則紲字作泄字意解今傳作薄慢反
　　而云紲袢束縳意案說文袢博僈反而傳意袢字
　　如絆字意是紲袢為連綿字共成束縳意也然薄
　　慢反恐誤當如說文切
桑中(鄘/四)滛者　異
　傳○一章爾雅唐蒙女蘿女蘿兔絲注别四名䟽唐
　　與蒙或并或别别則四名也本草夏生苗如絲蔓
　　延草木上或云無根假氣而生實如蠶子爾雅又
　　出一條曰蒙玉女注蒙即唐尤見唐蒙之别傳唐
　　蒙菜也從毛注也但唐非可食之物不知毛為何
　　以為菜名○姜大率言貴族以誦女之美未必真
　　有姜弋庸三姓○二章春秋襄公四年夫人姒氏
　　薨公羊傳作弋氏薨定公十五年姒氏卒穀梁傳
　　作弋氏卒○題下比毗志反同也濮音卜衞水名
　　○史記衞靈公之晉至濮水之上夜聞鼓琴聲召
　　師㳙曰吾聞鼓琴狀似鬼神為我聽而寫之師㳙
　　曰諾去之晉靈公令師㳙援琴鼓之師曠止之曰
　　此亡國之聲不可聽師延與紂為靡靡之樂武王
　　伐紂師延東走自投濮水之中故聞此聲必於濮
　　水之上先聞此聲者國削
　序○譙以辭相責讓以禮辭責之質者正也責誚也
　　哇邪也哇滛非正曲也
鶉之奔奔(鄘/五)刺宣姜子頑
　傳○一章爾雅曰鷯鶉注䳺屬䟽鶉一名鷯又曰鴽
　　鴾毋注䳺也青州呼鴾母䟽鴽田鼠所化鶉蝦蟇
　　所化爾雅又曰鶉其雄鶛牝痺又曰鶉子鳼鴽子
　　鸋然則又有雌雄子母非盡化者矣鷯音僚䳺烏
　　含仄鴽音如鴾音牟蝦音霞蟇音麻鶛音皆痺音
　　脾鳼音文鸋音寧
定之方中(鄘/六)美衞文公
　經○詩記升彼虛矣以領略其大勢降觀于桑以細
　　察其土冝○詩記建國之初憂民之不得其所不
　　敢遑寧曰終焉允臧者喜其果遂於志願也○詩
　　記淵虛明如淵也塞則多不明塞淵則實而明
　傳○一章晉天文志營室二星天子之宫也一曰𤣥
　　宫一曰清廟又為土功事爾雅營室謂之定注定
　　正也作宫室皆以營室之中為正○䟽鄭志楚丘
　　在濟河間疑在今東郡界杜預云楚丘濟隂成武
　　縣西南猶在濟北故云濟河間○通典滑州衞南
　　縣衞文公自漕邑遷楚丘即此○度徒角反臬魚
　　列反○冬官匠人建國水地以縣置𣙗以縣眡以
　　景為規識日出之景與日入之景晝參諸日中之
　　景夜考之極星以正朝夕注䟽於造城郭處四角
　　立四柱於柱四畔縣繩以正柱柱正然後以水平
　　之法遥望柱高下定即知地之高下然後平高就
　　下地旣平於其中央樹八尺之臬於四角四中以
　　八繩縣之臬旣正乃於日出日入之時晝記臬景
　　之端却於中臬以繩取景兩端之内一帀規之規
　　之則逺近定而東西審度兩交之間中屈之以指
　　臬則南北正恐其不審猶更以日中之景參之也
　　朝夕即東西景也傳正取此文縣音𤣥𣙗臬同眂
　　視同識音志○爾雅椅梓注即楸說文亦曰椅梓
　　也梓楸也是為一物矣然經言椅又言梓故䟽云
　　楸之䟽理而生子者為梓梓實桐皮曰椅則大類
　　同而小别也○桐種不一諸家說亦多相亂惟寇
　　宗奭本草衍義條其狀白桐可斲琴葉三杈開白
　　花不結子梧桐開淡黃小花如棗花枝頭出絲墮
　　地成油霑漬衣履五六月結子然則白桐即今俗
　　所謂毛桐詩之樹桐為琴瑟蓋白桐也梧桐不堪
　　作琴瑟傳蓋誤○吳正傳案家語山有梓實而俯
　　楸屬亦多喬聳但以實而俯者求梓則得之矣○
　　二章杏溪傅寅羣書百攷堂當是今博州堂邑通
　　典以為漢舊縣則堂邑之稱從來久矣愽濮二州
　　連境後衞成公自楚丘徙濮陽濮陽古屬濮州則
　　知堂邑亦衞邑也○二章景山後說為是蓋測景
　　之事首章已言之而於此句之上有望字下有觀
　　字則皆相視地形之意又毛曰景山大山也○三
　　章非獨訓匪直字以兩句作一連說直如孟子非
　　直為觀美也○詩緝左傳言元年革車三十乘季
　　年乃三百乗是實有之數三百乘計一千二百匹
　　周禮校人邦國六閑馬四種齊道田馬各一閑駑
　　馬三閑閑二百一十六馬六閑計一千二百九十
　　六馬則三百乗正合侯國之數今云三千者革車
　　不用牝馬今併牝馬數之故為三千亦見諸侯各
　　務富强不守舊制○題下燬虎委仄○左氏傳閔
　　公二年冬十二月狄人伐衞衞懿公好鶴鶴有乗
　　軒者將戰國人受甲者皆曰鶴實有禄位余焉能
　　戰(史記謂懿公/滛樂奢侈)公及狄人戰于熒澤衞師敗績(史/記)
　　(殺懿/公)國人出狄入衞遂從之又敗諸河宋桓公逆
　　諸河(桓夫人/宣姜女)宵濟衞之遺民男女七百有三十人
　　益之以共滕之民為五千人(共滕皆/衛别邑)立戴公以廬
　　于曹齊侯使人帥車三百乘甲士三千人戍曹歸
　　公乘馬祭服五稱牛羊豕雞狗皆三百與門材歸
　　夫人魚軒重錦三十兩僖公二年齊桓公合諸侯
　　城楚丘以封衞衞忘亡○大布麤布大帛厚繒蓋
　　用諸侯諒闇之服惠工加惠百工賴其利器用授
　　方授百事之冝今詳布衣帛冠盖不止用於戴公
　　喪期之中此正文公貶捐自警如越王卧薪嘗膽
　　之意
蝃蝀(鄘/七)刺滛奔
　經
　　　此詩前二章刺女子後章兼刺男女若果文公
　　　時詩真可見天理民彞未嘗一日可以泯絶而
　　　感應之速其效有如此者然則綱淪彝斁實自
　　　上為之非下之罪也衞因滛邪以致禍敗其亂
　　　極矣文公一轉移之民之知義乃如此且其辭
　　　非止論事常言而達禮知命真君子之言也○
　　　禮曰信事人也信婦德也
　傳○一章逺于萬反紐音今易于願反○爾雅螮蝀
　　謂之雩螮蝀虹也蜺為挈貳注虹江東呼雩俗名
　　為美人虹蜺雌虹也挈貳其别名䟽虹雙出色鮮
　　盛者為雄雄曰虹闇者為雌雌曰蜺闇音暗螮即
　　蝃○二章春官經注䟽眂祲掌十煇之法以觀妖
　　祥辨吉凶煇謂日旁之光氣一曰祲隂陽氣相侵
　　赤雲為陽黑雲為隂二曰象如赤烏三曰鑴日旁
　　雲氣刺日四曰監赤雲氣在日旁如冠珥五曰闇
　　日月食六曰瞢日月無光七曰彌雲氣貫日而過
　　八曰敘雲氣次序如山在日上九曰隮虹也十曰
　　想雜氣有似可形想祲子鴆反煇音運鑴許規反
　　郷音向珥仍吏仄瞢母亘反
相鼠(鄘/八)序以為文公作
　經○詩緝凡獸皆有皮齒體獨言鼠者舉卑汙可惡
　　之物以惡人之無禮也
干旄(鄘/九)詩人美大夫好善
　傳○紕符至反類隔切今易毗至反○後世或無翟
　　羽染鳥羽為之謂之夏采夏上聲
　　　旄旟旌今案周禮爾雅禮書參比而得其說曰
　　　凡旗有杠有縿有旒杠者旗竿也其首以旄牛
　　　尾注於其上又以翟五色之羽析之注于旄之
　　　上謂之旌則旄旌皆是杠之飾也(旄與/髦同)其杠以
　　　素錦韜之然後以縿繫于杠縿以纁帛為之纁
　　　絳色也旒赤絳帛而屬於縿之上以俗言之則
　　　縿是旗身旒是旗脚又以組飾旒之邊又用朱
　　　縷縫紕旒縿或以維持之不欲令曵地凡旗則
　　　自王以下各有所建旗上所畫則各有其物旟
　　　州里所建者也其上畫鳥隼鳥與隼二物也縿
　　　及旒皆畫之或者以為大司馬百官載旟乃卿
　　　大夫仲秋教治兵所建而司常州里建旟亦大
　　　閱時也見賢載旟無明文以疑此詩然司常下
　　　文明言賔客亦如之而陳祥道曰州里建旟者
　　　州里之常百官載旟者一時之事軍國之容固
　　　不同耳此詩第二章干旟乃是箋所謂州長之
　　　屬䟽所謂郷内州長黨正遂内鄼長里宰鄰長
　　　等同建者也一章三章旄旌皆因旟而言紕者
　　　縫之也組者飾之也祝者維之也杠音江縿音
　　　衫旒音流斿同韜音滔屬音燭
載馳(鄘/十)許穆夫人
　經○一章唁疑戰反
　　　案閔公二年冬十有二月狄人衞宋桓公立戴
　　　公以廬于曹許穆夫人賦載馳是年戴公卒而
　　　文公立然則戴公之立與卒在一月之間爾周
　　　十二月今十月也於是采蝱與麥之芃芃皆非
　　　其時特託意以言之如卷耳草蟲之類不必以
　　　為實然也蓋夫人欲歸唁衞侯知於義不可而
　　　極其思託意賦此詩也言我馳驅歸唁衞侯而
　　　驅馬悠悠言必至于漕今許大夫雖往弔有跋
　　　渉之勞然我心則憂不解也其不可歸之義夫
　　　人豈不知乎於是託許人諌不可往之義而言
　　　曰汝旣不以我歸為嘉則信不能旋反而濟視
　　　爾雖不以我為善然我之思則不逺也不止也
　　　亦陟彼阿丘言采蝱以舒鬱結乎雖曰女子多
　　　思亦各有其道也許人皆尤我以思之太過是
　　　直童㓜狂妄之言爾我之所思豈徒欲往唁之
　　　而已乎許國之小力不能救將控告于大國以
　　　救之又設行野見麥之意且憂控大國誰因誰
　　　極乎大夫君子無以我為有過蓋百爾所思不
　　　如我之自往也
　傳○一章杜預春秋世族譜許姜姓與齊同祖堯四
　　岳伯夷之後周武王封其苖裔文叔于許今頴川
　　許昌是也自文叔至莊公十一世始見春秋今案
　　許男爵穆公名新臣見僖公四年○三章蝱本草
　　貝母根有瓣子黃白色如聚貝子故名貝母爾雅
　　作􁊼音萌○少失照反
衞一之五(變/三)
淇奥(衞/一)君子美武公
　經○語録問淇奥一篇衞武公進德成德之序始終
　　可見一章言切磋琢磨則學問自修之功精密如
　　此二章言威儀服飾之盛有諸中而形諸外者也
　　三章言如金錫圭璧則鍜錬已精温純深粹而德
　　器成矣前二章皆有瑟僴赫喧之詞三章但言寛
　　綽戲謔而已於此可見不事矜持而周旋自然中
　　禮之意曰說得甚善武公學問之功甚不苟年九
　　十五歲猶命羣臣使進規諌至如抑詩是他自警
　　之詩後人不知遂以為戒厲王畢竟周之卿士去
　　聖人近氣象自是不同○二章琇音秀
　　　武公之所以有德全在切磋琢磨四字惟其工
　　　夫如此精密故有瑟僴赫喧之效存於内者周
　　　故發於外者著下二句却就他人心上說謂此
　　　君子不可忘一章緫言其講學自修之功敬德
　　　容儀之盛二章止言正其衣冠則其德容自充
　　　蓋至此德成矣三章言守之於心者貞剛如金
　　　錫施之於四體者温粹如圭璧至於倚較則寛
　　　綽戲謔則不虐蓋動作之間無所往而非德容
　　　之盛也
　傳○一章見音現鑢良豫反鐋它浪反槌直追反復
　　扶又反恂音峻
　　　此章訓詁解義皆不及大學詳明曽子謂瑟兮
　　　僴兮恂慄也是瑟僴以存諸中者言所以章句
　　　謂嚴密武毅貌傳乃釋為矜莊威嚴是就外言
　　　則與曽子所謂赫兮喧兮威儀者若有重意解
　　　上文亦詳於此蓋大學朱子晚年之書讀此章
　　　者當從大學
　　二章瑱它甸反縫扶用反○夏官弁師王之皮弁
　　㑹五采玉璂象邸諸侯及孤卿大夫各以其等為
　　之注䟽皮弁之縫中每貫結五采玉十二以為飾
　　謂之璂五采玉朱白蒼黃𤣥之玉也邸下抵也謂
　　於弁内頂上以象骨為抵侯伯璂飾七子男璂飾
　　五玉三采朱白蒼孤則璂飾四三命之卿璂飾三
　　再命之大夫璂飾二玉二采朱緑璂音其邸抵並
　　丁禮反○三章棧仕限反牀第也第壯仕反比毗
　　至反○猗釋文於綺反依也只是倚義今音同首
　　章而為歎辭恐於字義及句義皆若不恊當從釋
　　文○禮書輿人之法車廣六尺六寸三分車廣去
　　一以為隧則輿深四尺四寸矣三分其隧一在前
　　二在後以揉其式則式深一尺四寸三分寸之二
　　矣以其廣之半為之式崇則式三尺三寸矣以其
　　隧之半為之較崇則較出於式二尺二寸矣式圍
　　七寸三分寸之一較圍四寸九分寸之八周禮注
　　較兩輢上出式者䟽較謂車輿兩相今人謂之平
　　鬲也言兩較謂車相兩旁豎之者二者旣别而云
　　較兩輢上出式者以其較之兩頭皆置于輢上二
　　木相附故據兩較出式而言之蓋天子與其臣乘
　　重較之車諸侯之車不重較詩䟽則曰重較侯伯
　　之車也此二說不同隧與邃同車輿深也揉汝九
　　反輢於綺反○易以豉仄中竹仲反○題下長知
　　丈反朝直遥反舍始野反
考槃(衛/二)詩人美賢者　異
　經○詩緝永矢弗諼弗過弗告亦作詩者形容其髙
　　舉逺遯有終焉之意耳賢者不自言其如此也
　　　考槃在澗可謂幽僻碩德之人居之則見其寛
　　　廣此君子居之何陋之有之意於是獨寐於此
　　　寤而自言誓永弗忘此樂矣二章同意歌則長
　　　其言也至曰宿則惟於此留止且不以語人是
　　　遯世無悶自樂於心并其言忘之矣
碩人(衛/三)國人閔莊姜
　傳○一章禪音丹○褧字書檾也檾枲屬爾雅翼檾
　　高四五尺或六七尺葉似苧而薄實如大麻子今
　　人績為布蓋用此布為禪衣故謂之褧語録意同
　　箋夫人翟衣而嫁今衣錦者在塗之所服下章則
　　自近郊正衣服乘車馬以入○春秋杜預注邢國
　　在廣平襄國縣通典邢州龍岡縣邢遷夷儀即此
　　廣平唐為洺州邢州則鉅鹿郡也攷異邢國故城
　　在邢州外城内西南角殷時邢侯國周公子封邢
　　侯居此○春秋注譚國在濟南平陵縣西南即今
　　濟南府之歴城縣○重直用反○二章蝤釋文與
　　傳反切同然字書皆自秋反恐釋文誤爾雅蝤蠐
　　蝎此蠐螬之類蝤蠐在木中蠐螬在糞土中○比
　　毗志反○爾雅蚻蜻蜻注如蟬而小有文者謂之
　　螓􁉽音札蜻音精○䟽輔牙外之皮膚頰下之别
　　名○三章釋文鑣馬銜外鐵一名扇汗又曰排沬
　　爾雅謂之钀魚列反○翟茀見召南何彼穠矣○
　　諸侯三門庫雉路三朝路寢在路門内内朝在路
　　門外則外朝在雉門外矣日出而視朝者内朝也
　　○諸侯路寢一在前小寢二在後東西建○四章
　　䟽鱣鮪出江海三月中從河下頭來上鱣身形似
　　龍銳頭口在頷下背上腹下皆有甲縱廣四五尺
　　今於盟津東石磧上釣取之大者千餘斤可烝為
　　􁂄又可為鮓魚子可為醬鮪魚形似鱣而青黑頭
　　小而尖似鐵兜鍪口亦在頷下其甲可以摩薑大
　　者不過七八尺大者為王鮪小者為鮛鮪肉色白
　　味不如鱣也盟莫更反􁂄黒各反羹也鍪音牟鮛
　　音叔○薍五患反菼薍荻並見秦蒹葭○佼古巧
　　反好也
氓(衛/四)滛奔被棄自悔　異
　經○詩緝一章述始者已為男子所誘而已許之奔
　　二章述己為男子所惑而遂奔之三章述其旣奔
　　而悔四章述其愛弛而見棄五章述其至家而羞
　　見兄弟六章述其怨而自解之辭○二章涕它禮
　　反詩緝漣漣涕出接續之貌○四章箋女家乏食
　　已三歲貧矣女音汝○卒章詩緝將與汝偕老今
　　我未老而已見棄若我從爾至老其被暴戾必有
　　甚者愈使我怨也舊說以老使我怨為今老而見
　　棄據此詩言緫角之宴則此婦人始笄便為此氓
　　之婦又言自我徂爾三歳食貧又言三歳為婦是
　　正及三年便見棄不應便老也○下濕曰隰
　傳○一章朱子初言氓者見其來莫知其為誰何也
　　旣與之謀則爾汝之矣此言之次第○布訓幣毛
　　氏文䟽幣者布帛之名今案天官外府注布泉也
　　其藏曰泉其行曰布䟽布泉一也即錢也若布作
　　錢說亦通○漢志東郡有頓丘縣○狡古巧反猾
　　也○三章爾雅鶌鳩鶻鵃注與傳同䟽春來秋去
　　一名鳴鳩月令鳴鳩拂其羽鶌居物反鶻音骨鵃
　　音嘲詳見小雅小宛○四章䟽童容以幃障車之
　　傍如裳以為容飾故或謂之幃裳此唯婦人之車
　　飾為然○復扶又反○卒章反復之復芳服反○
　　左氏傳襄公二十五年衞太叔文子曰君子之行
　　思其終也思其復也
竹竿(衞/七)衞女思歸
　傳○一章殺色界反衰小之也長而殺謂釣竿長而
　　根大其末漸漸衰小○二章逺見鄘蝃蝀○四章
　　毛氏檜柏葉松身
芄蘭(衛/六)不知所謂　異
　經○子金子芄蘭之詩雖不知作者之本意大意柔
　　弱之人不稱其服芄蘭蔓生纒繞非特達之物如
　　童子雖有衣服之飾而垂帶悸兮便有羞澀驚悸
　　之意
　　　芄蘭柔弱之草其枝葉不足取以興童子無才
　　　智而居大人之位不足尚故雖服成人之佩而
　　　智不足以知我才不足以長我猶且不能自省
　　　而舒緩放肆垂帶悸然以自得蓋惟知處尊高
　　　之位侈然以樂其身而不知所以處之之道故
　　　為人指議如此蓋人君柔弱不能勝任大夫以
　　　是刺之但無以見果為何君而發爾朱子以為
　　　不知所謂今依朱子訓詁而為說如此子金子
　　　之意又有不同者
　傳○一章芄蘭爾雅一名雚陸璣蔓生葉青緑色而
　　厚摘之白汁出食之甘脆䰞為茹滑美其子長數
　　寸似瓠子雚音貫䰞音煮○啖徒濫反○二章闓
　　與開同彄苦侯反沓釋文待荅反當作託荅仄冒
　　也將子匠反長知丈反
河廣(衞/七)宋桓夫人思子
　傳○一章詩記說苑曰宋襄公為太子請於桓公曰
　　請使目夷立公曰何故對曰臣之舅在衞愛臣若
　　終立則不可以往味此詩而推其母子之心蓋不
　　相逺所載似可信也不曰欲見母而曰欲見舅者
　　恐傷其父之意也母之慈子之孝皆止於義而不
　　敢過焉不幸處母子之變者可以觀矣○與祖為
　　體以昭穆言也○䟽一葦謂一束○䟽文公之時
　　衞已在河南適宋不渡河此假有渡者之辭非喻
　　夫人之嚮宋渡河也宋今睢陽去衞甚逺言宋近
　　猶喻河狹
　　　案春秋傳莊公十二年宋桓公立僖公九年卒
　　　子襄公立閔公二年狄入衞宋桓公逆衞遺民
　　　於河立戴公是年卒文公立文公元年即僖之
　　　元年也今傳曰衞在河北宋在河南是以狄未
　　　滅衞之前言之也而言河廣之詩作於襄公即
　　　位之後則衞不在河北矣其說自相枘鑿若據
　　　經一葦杭之為實則為衞在河北而襄公為太
　　　子之時若以一葦杭之為假設之辭則可為襄
　　　公即位之後而衞非河北矣二者必有一是一非
　　　然觀桓公迎衞之意似此時未出夫人也桓公
　　　卒於衞文之八年不知何年出之然則衞在河
　　　北之說為誤而此詩作於襄公為太子時與即
　　　位之後則未可如也
　　題下衞有婦人之詩六人皆止於禮義謂共姜也
　　莊姜也許穆夫人也宋桓夫人也泉水之女也竹
　　竿之女也
伯兮(衞/八)婦人思其夫
　傳○一章殳設文積竹為之冬官廬人殳長尋有四
　　尺(即丈/二尺)􁀎兵同强(殳無刃可􁀎打人故謂之/􁀎兵同强上下同堅勁也)圍欲
　　細舉圍欲重(舉謂手/所操)五分其長以其一為之被而
　　圍之(被把中也圍/之圜之也)參分其圍去一以為晉圍(晉讀/如榗)
　　(謂下鐏也矜所㨗也/矜柄也鐏存問反)五分其晉圍去一以為首圍
　　(首殳/上也)注圍之大小未聞其矜八觚􁀎與擊同被皮
　　義反把音霸矜渠巾反觚音孤○二章戰國䇿晉
　　豫讓曰士為知己者死女為說己者容說弋雪反
　　○三章思相字反○卒章䟽房室所居之地緫謂
　　之堂房半以北為北堂房半以南為南堂(此蓋專/指東房)
　　(而言此是北/階入内寢處)○題下文王遣戍役采薇出車杕杜
　　詩周公勞歸士東山之詩也
有狐(衞/九)寡婦思婚姻　異
　傳○一章妃配同○二章凡帶有二革帶加裳上所
　　以懸佩大帶加衣上所以束衣而為禮申重也申
　　束衣并革帶而數之也
　序○㑹男女之無夫家謂未成室家而不得授夫家
　　之田者
木𤓰(衞/十)男女贈荅　異
　經
　　　此雖滛邪相贈荅之辭然推而充之亦足以為
　　　法蓋彼施者雖輕我報者當重不以彼己相較
　　　而效之此厚之道也而猶曰匪報蓋如此則可
　　　永其好爾至於以薄加於我者則當曰寧人負
　　　我無我負人如張子所謂不要相學者可也
　傳○一章楙音茂爾雅木𤓰楙䟽木𤓰一名楙故傳
　　曰楙木○酢七故反○李氏江左右者名柤其實
　　如小𤓰而有鼻食之津潤而不香者謂之木𤓰圎
　　而小於木𤓰食之酸澀而香者謂之木桃似木𤓰
　　而無鼻而其品又為下謂之木李今案此言未知
　　是否○琚者處佩之中所以貫蠙珠而上繫於珩
　　下維璜衝牙者也蠙歩眠反○三章釋文玖石黒
　　色
衞詩譜
　　衞自康叔至釐侯九世釐侯四十二年卒子武公
　　和立五十五年卒子莊公楊立二十三年卒子桓
　　公完立十六年弟州吁弑之自立是年國人殺之
　　立宣公晉十九年卒子惠公朔立三十一年卒子
　　懿公赤立九年狄滅衞戴公申立而卒弟文公燬
　　立二十五年卒子成公鄭立三十五年卒子穆公
　　遫立十一年卒衞詩三十九篇今可譜者二十二
　　篇自釐侯至穆公十二君二百六十六年可見者
　　如此耳其十七篇不知何世不可譜朱子說詩與
　　鄭不同故不從鄭譜
　　　鄘柏舟
　　　　右釐一詩
　　　淇奥
　　　　右武一詩
　　　邶柏舟　　　緑衣　　　　日月
　　　終風　　　　碩人
　　　　右莊五詩
　　　燕燕　　　　擊鼓
　　　　右州吁二詩
　　　新臺　　　　二子乗舟
　　　　右宣二詩
　　　牆有茨　　　君子偕老　　鶉之奔奔
　　　　右惠三詩
　　　載馳
　　　　右戴一詩
　　　定之方中　　蝃蝀　　　　相鼠
　　　干旄　　　　河廣
　　　　右文五詩
　　　式微　　　　旄丘
　　　　右穆二詩
　　　簡兮　　　　北門(二詩疑/莊後)　凱風
　　　匏有苦葉　　靜女　　　　桑中
　　　氓　　　　　木𤓰(六詩皆滛/疑宣世)
　　　北風(疑懿/世)　　有狐(疑戴/大世)　　雄雉
　　　谷風　　　　泉水　　　　考槃
　　　竹竿　　　　芄蘭　　　　伯兮
　　　　右十七詩前十詩有所疑而不敢必後七詩
　　　　不可知何世
　
　
　
　
　
　
　
　
　
　詩集傳名物鈔卷二
欽定四庫全書
　詩集傳名物鈔卷三　　　　元　許謙　撰
王一之六(變/四)
　傳○䟽漢地理志洛邑與宗周通封畿東西長南北
　　短相覆千里瓉案西周方八百里為方百里者六
　　十四東周方六百里為方百里者三十六二都方
　　百里者百方千里也○華胡化反太華即華山在
　　京兆華隂縣南外方即嵩髙在潁川嵩髙縣前編
　　外方非嵩髙今河南府伊陽縣伊闕鎭之西陸渾
　　山據唐志一名方山蓋古為外方春秋時秦晉遷
　　陸渾之戎居此因名陸渾云其山固嵩髙之聯峰
　　然謂為嵩髙則非爾○䟽左氏傳襄王賜晉文公
　　陽樊溫原櫕茅之田晋於是始啓南陽杜預云在
　　晉山南河北故曰南陽是未賜晉時為周畿内故
　　知北得河陽百故應劭注漢河内郡修武縣云有
　　南陽縣是晉所啓南陽今修武省為鎮屬懷州河
　　陽亦漢河内郡之縣今為孟州縣所謂漸冀州之
　　南也○營洛在成王七年周禮以土圭之法測土
　　深正日景以求地中日至之景尺有五寸謂之地
　　中天地之所合也四時之所交也風雨之所㑹也
　　陰陽之所和也乃建王國焉正作洛之事也深尺
　　鴆反又尸鴆反景與影同○前編幽王立襃人有
　　罪請入女子於王以贖罪是為襃姒幽王三年王
　　之後宫見而愛之生子伯服五年廢申后及太子
　　宜臼以襃姒為后伯服為太子宜臼奔申十一年
　　申侯與繒西夷犬戎攻幽王殺幽王驪山下虜襃
　　姒晉文侯鄭武公衞武公秦襄公皆以兵來救晉
　　鄭即申立冝臼是為平王繒慈陵反國在沂州○
　　戲許冝反驪山下地名○鄭譜成王欲宅洛邑使
　　召公先相宅既成謂之王城今河南是也召公既
　　相宅周公往營成周今洛陽是也東萊先生曰成
　　周乃東都總名河南成周之王城也洛陽成周之
　　下都也平王東遷之後所謂西周者豐鎬也東周
　　者東都也威烈王之後所謂西周者河南也東周
　　者洛陽也地理攷異王城本郟鄏在河南縣北九
　　里自平王以下十二王皆都此城至敬王乃遷成
　　周在洛陽縣東北二十六里赧王又居王城郟古
　　洽反鄏而蜀反○䟽風雅之作本自有體言作詩
　　不為雅而為風非謂采得其詩乃貶為風也張逸
　　問鄭曰平王微弱詩不復雅厲王流彘幽王滅戲
　　在雅何荅意謂幽厲以酷虐之政被於諸侯故為
　　雅平桓政敎不及畿外故為風○李氏黍離以下
　　皆平王之詩安得謂詩亡然後春秋作乎孟子蓋
　　謂雅頌之詩亡也
　　　孟子所謂詩亡東遷之後王者迹熄雅頌之作
　　　亡也先王之德西都頌之至矣可無作也政令
　　　不能行於天下故雅亦無所為而作西都數百
　　　年非無風也古之録詩所以示勸戒有雅以道
　　　天下之故則無事於采風雅既亡則取民間之
　　　詩以紀政俗王風十篇黍離為大夫行役餘皆
　　　民間之詩也蓋雅必出於朝廷風則在下之歌
　　　詠古則必有其制或上可兼下下不可僣上也
　　　是以東征之事大於玁狁之役而東山勞歸之
　　　詩不在采薇出車之列雖出於變亦不與六月
　　　采芑同什也於此可見風雅之體不可易置矣
黍離(王/一)大夫行役閔周
　經
　　　始視之謂黍之離離復視之乃稷之苖爾蓋心
　　　迷意亂目視不精而致誤也所以行往而遲遲
　　　者以心之摇摇而不定也又見惟欲徘徊於此
　　　而無意於行也至於稷之穗易辨矣而亦莫辨
　　　則憂之甚又至於成實則尤易辨而亦莫辨則
　　　憂愈極故心如醉如噎之辭亦愈重也此則賦
　　　體也
　傳○一章傍歩光反徨胡光反
　　　愚謂黍似粱而非粱稷今之穄也二物稍相類
　　　但黍黄而稷黒黍小而稷大今中原皆有之朱
　　　子解二物似差互今以傳文兩易之曰黍榖名
　　　似稷而小穗黄色稷亦榖名一名穄苗似蘆髙
　　　丈餘穗黒色實圓重云或曰粟也四字如此恐
　　　得其實蓋古之粱即今之粟古之粟即今之榖
　　　粟榖實之總名說文稷五榖之長謂獨長於衆
　　　穀也本草稷今穄也與黍同類穄音祭
　　三章䟽噎者咽喉蔽塞之名詩緝食窒也如噎謂
　　氣逆而如噎也
君子于役(王/二)大夫妻思其君子　異
　經○一章箋羊牛從下牧地而來
　　　賦而興也上三句謂君子之役無期可歸次三
　　　句則以家中目前之所暏者以起興雞則必棲
　　　于塒與桀猶人必當止於家今乃不得止息日
　　　夕則羊牛必來猶人出有期必當歸今乃無期
　　　可歸則思君子之心容可已乎
　傳○一章畜許六反○二章杙以即反○䟽庶幸也
　　幾覬也庶幾者幸覬之意覬几利反
君子陽陽(王/三)前篇婦人　異
　經○陶釋文音遥毛義與傳同○語録問君子陽陽
　　詩不作滛亂說如何曰有箇君子于役如何别將
　　這箇做一様說由房只是人出入處古人屋於房
　　處前有壁後無壁所以通内所謂焉得諼草言樹
　　之背蓋房之北也○箋君子禄仕在樂官招我欲
　　使我俱在樂官也
　　　此詩或為淫亂之辭而朱子不然者豈以執翿
　　　為舞噐由敖為舞位非淫者之所宜有乎然則
　　　以大夫招其妻入於舞位亦或有微礙否竊意
　　　此誠賢者仕於伶官如簡兮比鄭箋或得其說
　　　也但招我之招不必作相招禄仕爾房毛謂房
　　　中之樂䟽天子房中之樂以周南諸侯以召南
楊之水(王/四)戍申之人
　經○䟽言甫許者以其俱為姜姓既重章以變文因
　　借甫許以言申其實不戍甫許也六國時秦趙同
　　為嬴姓史記漢書多謂秦為趙亦此類也○詩緝
　　楚小於薪蒲輕於楚不流束蒲則弱之極矣
　　　此詩也彼其之子指留國中不出戍之人而言
　　　猶莫非王事我獨賢勞之意怨辭也水本可以
　　　載巨舟今悠揚緩流乃至不能流一束之薪以
　　　比王本號令天下今號令不行至不能保其母
　　　家况賦役不均而彼其之子乃安處於家不與
　　　我同出戍思而又思何日月我得歸哉平王既
　　　不能正王室又以畿内之民下戍於不共戴天
　　　之讎而且賦役不均故其民怨之而言如此
　傳○一章屯徒門反數色角反○三章䟽蒲柳有兩
　　種皮正青者曰小楊皮紅者曰大楊其葉皆長廣
　　於柳葉皆可以為箭幹毛云蒲草○題下施式豉
　　反
中谷有蓷(王/五)婦人見棄自述
　經
　　　禮義陵遲風俗澆薄百姓失其夫夫婦婦之道
　　　以貧而仳其妻始怨而終悔也蓋天方旱時蓷
　　　草生於谷中幽隂之地者遇暵而且乾矣於是
　　　夫豫防食之不足仳離其妻婦人乃嘅然而嘆
　　　以遇夫之艱難困厄故也脩如脯亦乾之義也
　　　婦人嘆之不足又歗以發其憂思以不幸而遇
　　　其夫之不善者故也久而天雨既降蓷之暵者
　　　今則濕矣是則禾黍復蘇可以有得食之望而
　　　女之既離者不能再合雖泣而嗟嘆無及深恨
　　　覆水之不可復收也夫之與婦固當偕老貧富
　　　苦樂皆宜共之而不變今非有可出之罪於天
　　　之方旱亦未見其黎民靡有孑遺之勢而輕儇
　　　無義遽仳離之將豫置於死地冝其嘆歗涕泣
　　　而怨之深也及其旱之既解而室家之道已絶
　　　則雖嗟何及哉于以見上之人教化無素致下
　　　民無道可以觀東周之風矣詳味其辭人在言
　　　外蓋當時君子之言非婦人之所自作也
　傳○一章鵻萑並音隹爾雅萑蓷蓋草本名萑又名
　　蓷毛氏以鵻字代萑字故傳從之葉似萑爾雅注
　　及詩䟽皆作葉似荏今傳中萑字誤蓋鵻即萑不
　　可謂之似萑也爾雅䟽臭穢草茺蔚也又名益母
　　荏者白蘇紫蘇類也茺昌嵩反蔚紆勿反○穀不
　　熟饑菜不熟饉○二章語録淑善也三字合移在
　　歎矣字下蹙子六反懟徒對反
兔爰(王/六)君子不樂其生
　經○罹音離吪五戈反
　傳○一章難奴旦反○庶幾見君子于役○二三章
　　爾雅繴謂之罿罿罬也罬謂之罦罦覆車也注今
　　之翻車有兩轅中施罥以捕鳥一物五名展轉相
　　解繴音壁罬音輟覆方六反罥古縣反
　序○左氏傳桓公五年王奪鄭伯政(桓王鄭/莊公)鄭伯不
　　朝王以蔡衞陳人伐鄭鄭伯禦之王為中軍虢公
　　林父將右周公黑肩將左鄭原繁髙渠彌以中軍
　　奉公曼伯右拒祭仲足左拒戰于繻葛王卒大敗
　　祝聃射王中肩拒俱甫反繻音須聃他甘反射音
　　石中竹仲反
葛藟(王/七)民流離失所　異
　經
　　　葛藟本生於山谷丘陵在河之滸為非其所興
　　　已之失所也
　傳○一章逺見鄘蝃蝀○左氏傳昭三年鄭罕虎如
　　晉叔向曰君若不有寡君雖朝夕辱於敝邑寡君
　　猜焉又二十年齊公孫青聘于衞衞亂從諸死鳥
　　賔將掫主人辭賔曰寡君之下臣君之牧圉也若
　　不獲扞外役是不有寡君也注有相親有掫祖侯
　　反○三章爾雅夷上洒下曰湑䟽夷上平上洒下
　　陗下愚謂洒猶洗也岸上面平夷而其下為水洗
　　蕩齧入若脣也洒蘇典反
采葛(王/八)淫奔　異
　傳○二章爾雅蕭萩䟽萩一名蕭今人所謂萩蒿是
　　也或云牛尾蒿似白蒿白葉莖麤科生多者數十
　　莖可作燭有香氣故祭祀以脂爇之爲香許慎以
　　為艾蒿非也今傳作荻也誤字萩雌由反○焫如
　　劣反○三章艾爾雅一名冰臺注今艾蒿也○灸
　　紀有反
大車(王/九)淫奔者畏大夫　異
　傳○一章毳衣以宗彞為首次藻次粉米凡三繢於
　　衣黼黻凡二繡於裳宗彝有虎蜼毛蟲也故曰毳
　　詩緝王之三公八命其卿六命大夫四命及其出
　　封皆加一等八命加一等即上公九命其未出封
　　則與侯伯同服公與侯伯同服則卿與子男同服
　　此詩所謂周大夫者上大夫卿也蜼位柚壘三音
丘中有麻(王/十)淫婦　異
　經○玖見衞木𤓰
　　愚恐嗟非其人之字特歎語爾以三章之子可見
　　子國則所私之人上下兩章皆異其文也
王詩譜
　　　王詩十篇惟黍離揚之水灼知平王之詩餘皆
　　　不知何王之世鄭從序說分為平桓莊三王未
　　　詳是否
鄭一之七(變/五)
　傳○鄭詩譜桓公為幽王大司徒問於史伯曰王室
　　多故余懼及焉何所可以逃死史伯曰其濟洛河
　　潁之閒乎是其子男之國虢鄶為大虢叔恃勢鄶
　　仲恃險皆有驕侈怠慢之心加之以貪冒君若以
　　周難故寄帑與賄不敢不許是驕而貪必将背君
　　君以成周之衆奉辭伐罪無不克矣若克二邑鄢
　　蔽補丹依疇歴莘君之土也修典刑以守之可以
　　少固桓公從之後三年公死犬戎之難武公卒取
　　十邑之地右洛左濟前莘後河食溙洧焉䟽謂濟
　　西洛東河南潁北八國皆在四水之間鄶音檜冒
　　音墨帑音奴掘渠勿反
　　　文王二弟虢仲封東虢鄭滅之即鄭之制今鄭
　　　州滎陽縣也虢叔封西虢晉滅之今陜州是若
　　　虢州則其竟之所至也國語虢叔恃勢左氏虢
　　　叔死焉者仲之後也左氏虢仲為王卿士者叔
　　　之後也
緇衣(鄭/一)周人愛武公
　傳○一章考工記三入為纁五入為緅七入為緇注
　　染纁者三入而成又再染以黒則為緅又復再染
　　以黒乃成緇說文纁淺綘也廣韻緅青赤色緅緇
　　尤反○朝直遥反稱昌孕反更古行反餐蘇尊反
　　○䟽退適治事之處為私對在天子之庭為公此
　　私朝在天子宫内○詩緝天子皮弁以日視朝凡
　　朝服君與卿大夫同今天子之卿而服緇衣者蓋
　　既朝於天子而退治事則釋皮弁而服緇布衣以
　　聽其所治之政其服以緇布為冠以黒羊皮為裘
　　以緇布為衣而裼之其上加朝服十五升緇布為
　　之其裳皆素○詩記諸侯入為卿士皆受館於王
　　室適子之館親之也○鑿即各反粟一石得米六
　　斗為糲糲米一石舂為八斗為鑿糲郎逹反○朱
　　子漢有白粲之刑給舂導之役是也○題下詩緝
　　孔子云於緇衣見好賢之至(孔叢/子)又云好賢如緇
　　衣惡惡如巷伯(禮記/緇衣)緇衣之詩繾綣殷勤可謂好
　　之至巷伯之詩欲取讒人投畀豺虎有北有昊可
　　謂惡之至詩之好賢惡惡多矣獨舉二詩以其至
　　者言之也
將仲子(鄭/二)淫婦　異
　經
　　　此詩詞氣類野有死麕之卒章然有畏父母諸
　　　兄國人之言猶為善於彼也此可見理義根於
　　　人心有終不可泯者身之䧟於淫邪不能禁其
　　　欲也有畏人之意良心之存也儻上之敎化行
　　　而下之風俗厚若此婦人豈不能修飭而以貞
　　　信自守邪然則小民心術之微皆上之人有以
　　　興喪之耳
　傳○三章韌音刃
叔于田(鄭/三)國人愛共叔
　經
　　　二章三章傳有音釋而無其說蓋與首章之意
　　　同也無飲酒服馬謂無如叔之善飲酒服馬者
　　　此詩雖叚不義得衆而人愛之然詳味其辭非
　　　小人黨惡者之言蓋君子知幾者所作也終篇
　　　雖全稱美略無譏刺之辭而所美者惟田狩飲
　　　酒之事舎是蓋無足言者且公子居大都專事
　　　驅騁田獵沈湎于酒而人心歸仰如此則將何
　　　所不至邪禍敗之來豫知之矣
　傳○一章左氏傳隱公元年初鄭武公娶于申曰武
　　姜生莊公及共叔段莊公寤生驚姜氏惡之愛段
　　欲立之請於武公公弗許及莊公即位為之請京
　　使居之謂之京城大叔既而大叔命西鄙北鄙貳
　　於已又收貳以為已邑至于廪延大叔完聚繕甲
　　兵具卒乗將襲鄭公伐京京叛大叔段段出奔共
　　共音㳟大音泰
大叔于田(鄭/四)同前
　經○通解狩者捕禽獸以其承宗廟示不忘武備因
　　以為田除害鮮者何也秋取嘗也(取禽/嘗祭)已祭取餘
　　獲陳于澤(射宫/也)然後卿大夫相與射命中者雖不
　　中取也命不中者雖中不取也所以貴揖讓之取
　　而賤勇力之取也曏取于國中勇力之取也今取
　　于澤揖讓之取也所以襢裼暴虎獻于公所○詩
　　緝組文五采相間手執六轡如組之文言其齊比
　傳○一章衡車軛也○䟽澤水所鍾水希曰藪○袒
　　即襢字偏脫衣袖也䟽脫衣見體曰肉袒凡服裏
　　有袍襗之厲然後服裘以同色之衣裼之裼上加
　　襲衣襲上加朝服凡獨言袒者袒去襲而露裼言
　　袒裼者則并袒去裼而露肉也襗音宅○二章舎
　　音捨拔音跋括也矢銜弦處○覆芳福反倒也簫
　　弓弰也禮䟽弓頭稍剡差斜似簫故謂為簫射者
　　既發矢則弓隨勢傾倒直指於前以送矢弰師交
　　反○二章筩音同○題下大叔之大音泰
清人(鄭/五)鄭棄其師鄭人賦之
　經○三章陶陶釋文徒報反驅馳貌今傳無音必當
　　讀如桃而解為樂而自適之貌則當為餘招反○
　　好毛鄭皆釋為容好與傳同而釋文呼報反此字
　　疑從傳如字讀者是
　傳○一章重平聲○二章句古侯反○三章凡兵車
　　執弓矢者在左主五兵者在右御者在中唯將車
　　則鼓懸車中而將立鼓下御者在左車右在右○
　　題下春秋閔公二年鄭棄其師左氏傳鄭人惡髙
　　克使帥師于河上久而弗召師潰而歸髙克奔陳
　　詩䟽是時狄侵衞衞在河北鄭在河南恐其渡河
　　侵鄭故禦之
羔裘(鄭/六)美大夫　異
　傳○一章侯美也釋文韓詩訓○卒章英見召南羔
　　羊
遵大路(鄭/七)淫婦為人所棄　異
　經○二章好釋文一如字一音呼報反傳無音而訓
　　為情好當從呼報音
　傳○一章擥與攬同撮持也○䟽喪服云袂屬幅袪
　　尺二寸則袂是袪之本祛為袂之末○惡烏路反
　　說音恱○二章家說毛注魗棄也䟽不得其說遂
　　曰魗與醜同醜惡可棄之物故傳以為棄案說文
　　□棄也引詩此句則不假醜義矣□即魗字
女曰鷄鳴(鄭/八)詩人述賢夫婦　異
　傳○一章周禮司弓矢矰矢茀矢用諸弋射注疏結
　　繳於矢謂之矰繳繩也矰髙也言矰髙者取向上
　　射飛鳥之義茀之言刜也以弋飛鳥刜羅之謂結
　　繳以羅取而刜殺之也說文繳生絲縷蓋用生絲
　　為繩也韻會刜斷也斫也矰音増茀扶弗反繳章
　　略反刜孚勿反○昵尼質反二章中也之中陟仲
　　反為去聲○三章珩瑀琚璜音行禹居黄蠙部田
　　反蚌之别名○内則子事父母左右佩用左佩紛
　　帨刀礪小觿金燧右佩玦捍管遰大觿木燧注疏
　　紛帨拭物巾刀礪小刀及礪礱小觿解小結之觿
　　貌如錐以象骨為之金燧可取火於日玦當作決
　　以象骨為之著於右手大指所以鈎弦開體捍謂
　　拾也以皮為之著於左臂以遂弦管筆彄也遰刀
　　鞞也木燧鑚火也晴則取火於日陰則鑚火又婦
　　事舅姑左佩紛帨刀礪小觿金燧右佩箴管線纊
　　施縏袠大觿木燧注疏縏小囊也袠刺也以針刺
　　袠而為縏囊故云縏袠餘物不言施獨于針管線
　　纊之下而言施縏袠明為四物施也帨始銳反礪
　　力制反觿許規反捍戸旦反遰時世反礱力工反
　　著知略反彄苦侯反鞞必頂反縏歩干反袠陳乙
　　反刺七亦反為于偽反○遺于醉反
有女同車(鄭/九)淫奔　異
　經○子金子逺望之則有女同車顔如舜華近視之
　　則將翺將翔佩玉瓊琚問其人則孟姜也信美且
　　都矣此蓋淫人睥睨之詩
山有扶蘇(鄭/十)淫女戲所私　異
　經
　　　此詩恐是淫女見絶於男子而復私於人乃思
　　　絶者之美好而厭所私者之狂狡也或曰有女
　　　同車男戲女山有扶蘇女戲男其男子之言曰
　　　有女與我同車同行者貌如舜華舜英我將之
　　　以翺翔佩玉固若美矣然豈如彼美孟姜容貌
　　　則洵美且都語言則使人不忘哉同車者則所
　　　與淫之女孟姜則戲設之辭也女則以山有扶
　　　蘇答之如傳意
　傳○一章扶蘇扶胥小木毛傳文疏謂未詳所出○
　　二章爾雅紅蘢古其大者蘬疏紅名蘢古大者名
　　蘬一名馬蓼葉大而赤白色餘同傳蘬丘軌反○
　　獪古外反
蘀兮(鄭十/一)淫女　異
　經○子金子蘀木葉之將落者風吹則落矣以見人
　　生之易老故欲且與之相樂也今案此說則當為
　　比體
狡童(鄭十/二)淫女見絶而戲其人　異
　經
　　　恐此為淫女見絶於人而思其人之詞言既與
　　　我絶為思子之故使我不能餐息正言而怨之
　　　也
褰裳(鄭十/三)淫女語所私　異
　經○二章洧于軌反
　傳○一章地理攷異郡縣志溱水源出鄭州新鄭縣
　　西北三十里平地○二章漢地志潁川郡陽城縣
　　陽城山洧水所出東南至長平入潁水經洧水過
　　新鄭縣南潧水從西北來注之潧溱同
丰(鄭十/四)淫女悔不奔　異
　傳○一章箋有面貌丰丰然豐滿者待我於巷中疏
　　巷是門外之道○三章箋褧以禪縠為之詳見衞
　　碩人○疏婦人之服不殊裳而經衣裳異文者以
　　詩須韻句故别言之耳其實婦人之服衣裳俱用
　　錦皆有褧故互言之
東門之墠(鄭十/五)淫者
　經
　　　此男女相倡和之辭其事則始相為亂久而復
　　　會共道前日之邪思也一章男道女所居之地
　　　曰東門有墠墠之外阪上有茹蘆之草其地即
　　　女之居也於此而望之室則邇矣不得見其人
　　　而甚逺也二章則女自道所居之地曰東門有
　　　栗之所行列之家室即我居也我豈不爾思乎
　　　但子不就我而不得見爾朱子謂刺詩雖有鋪
　　　陳其事不加一辭者而賦之之人常在所賦之
　　　外凡若其自言者則淫邪之人所自賦也嘗於
　　　桑中之序論之是固然矣然以後世觀之為於
　　　放淫之辭深能道狎邪之情状者未必皆其所
　　　自作亦當時善為詞章而深知風俗者為之但
　　　決非意誠心正之君子而其言不可以為訓廼
　　　若勸而非刺者故不足道爾人情不大相逺也
　　　何古之邪亂者多長於言今之邪亂者多不能
　　　為之乎故愚於東門之墠以為詩人道其男女
　　　倡和淫邪之言而成之非其自作者也愚觀詩
　　　此類亦多非獨此篇亦非獨淫邪之詩為然也
　傳○一章除地除草也町吐鼎反町町平意蒐所留
　　反茜倉甸反○爾雅陂者曰阪注陂陀不平之貌
　　陂陀音坡駝○識音志○二章行戸郎反
風雨(鄭十/六)淫奔之女見所期之人而恱　異
　經
　　　小序以為亂世思君子亦通但不必以雞鳴喻
　　　君子之不變蓋雞專取其夜將旦司晨之鳴常
　　　在昏暗之時不專取日中之鳴也風雨如晦正
　　　不足以取喻蓋此詩非興體乃比體也喈喈膠
　　　膠不已皆雞聲紛雜之意風雨比時之昏雞鳴
　　　比政之亂儻於此時得見君子以為政則國事
　　　安得不平民疾安得不瘳人心安得不喜哉
　序○佻他凋反
子衿(鄭十/七)淫奔　異
　傳○一章純至尹反縁于絹反○疏衿與襟同交領
　　也○二章綬玉藻注所以貫佩玉相承受者也組
　　綬一物也○毛氏士佩瓀珉而青組綬疏玉藻士
　　佩瓀玟而緼組綬此云青組綬蓋讀禮記本與鄭
　　異瓀而兖反石次玉珉玟同眉貧反石似玉而非
　　緼音温赤黄色○三章疏爾雅觀謂之闕謂宫門
　　雙闕此言城闕謂城之上别有髙闕非宫闕也○
　　儇許縁反
揚之水(鄭十/八)淫者相謂　異
　經○一章楚見周南漢廣傳
　　　鄭君兄弟争國日尋干戈民皆化之骨肉相怨
　　　有兄弟之知義者人又從而誑惑離間之於是
　　　則自勸而作此詩言悠揚之水不能流一束之
　　　楚以興宗族微弱不足以禦外患況我兄弟終
　　　少惟予二人而已他人離間之言乃誠無實而
　　　迋女決不可信苟如此則骨肉猶可以自相保
　　　也此雖兄弟自保之辭亦足以風諌其上
出其東門(鄭十/九)君子見淫奔者而作　異
　傳○一章疏縞細繒色白綦青而微白為艾草色○
　　二章荼毛云英荼箋茅秀疏茅草秀出之穗
　序○五爭事見春秋傳桓十一年初祭仲為莊公娶
　　鄧曼生昭公故祭仲立之宋雍氏女於鄭莊公生
　　厲公故宋人誘祭仲而執之祭仲與宋人盟以厲
　　公歸而立之昭公奔衞是一争也十五年祭仲專
　　鄭伯使雍紏殺之仲殺雍糾厲公奔蔡昭公復入
　　是二爭也十七年髙渠彌弑昭公而立公子亹是
　　三爭也十八年齊人殺子亹轘髙渠彌祭仲立公
　　子儀是四爭也莊十四年厲公自櫟侵鄭傅瑕殺
　　子儀納厲公是五爭也女尼據反
野有蔓草(鄭二/十)男女相遇　異
溱洧(鄭二/十一)淫奔自叙　異
　經○一章勺時灼反
　傳○一章本草澤蘭及蘭草注云澤蘭生水澤中及
　　下濕地苗髙二三尺莖幹方青紫色作四稜葉生
　　相對如薄荷微香葉尖有毛不光潤花帶紫白色
　　蕚亦紫色蘭草大抵相類葉光潤尖長有岐花紅
　　白色而香生水傍又曰澤蘭方莖蘭圓莖○本草
　　芍藥注春生紅芽作叢莖上三枝五葉似牡丹而
　　狹長髙一二尺夏開花有紅白紫數種古今注將
　　離相别贈以芍藥芍藥一名可離故相贈○詩記
　　蘭即今之蘭勺藥即今之芍藥陸璣必指為他物
　　蓋泥毛公香草之言必欲求香於柯葉置其花而
　　不論爾○通典周制春官女巫掌嵗時祓除釁浴
　　(嵗時祓除如今三月上巳如水上/之類釁浴謂以香薰草藥沐浴之)韓詩曰鄭國之
　　俗三月上巳之日溱洧水上招魂續魄秉蘭草祓
　　除不祥(蔡邕曰今三月上巳/祓於水濵蓋出此)凡言祓者祉也以為
　　祈介祉也後漢三月上巳官民皆潔於東流水上
　　曰洗濯祓除去宿垢疢為大潔(潔者言陽氣布暢/萬物訖出始潔之)
　　(矣禊者潔也言自潔濯/也○上注字皆通典)沈約宋書魏已後但用三
　　日不復用已祓敷勿反疢丑刃反○鄭篇下衞淫
　　奔之詩匏有苦葉静女新臺牆有茨桑中鶉之奔
　　奔蝃蝀氓木𤓰九篇鄭淫奔之詩將仲子遵大路
　　山有扶蘇蘀兮狡童褰裳半風雨子衿有女同車
　　東門之墠揚之水野有蔓草溱洧十四篇自將仲
　　子至子衿九篇皆女惑男之語(愚竊謂風雨為思/君子之詩揚之水)
　　(謂兄弟相/保之詩)
鄭詩譜
　　　鄭桓公友初封三十六年為犬戎所殺子武公
　　　掘突立二十七年卒子莊公寤生立四十三年
　　　卒太子忽立是為昭公宋劫祭仲立莊公子突
　　　是為厲公四年出奔祭仲迎昭公入厲公居櫟
　　　二年髙渠彌弑昭公立昭公弟子亹元年齊襄
　　　公殺子亹而祭仲立昭公弟子儀(史記曰/子嬰)十四
　　　年厲公自櫟侵鄭傅瑕弑子儀而公入七年卒
　　　子文公踺立四十五年卒鄭詩二十一篇可譜
　　　者四篇自武公至文公七君其間凡一百四十
　　　三年可見者三君耳餘不可知也
　　　　緇衣
　　　　　右武一詩
　　　　叔于田　　　大叔于田
　　　　　右莊二詩
　　　　清人
　　　　　右文一詩
齊一之八(變/六)
　傳○疏左傳齊晏子曰昔爽鳩氏始居此地(爽鳩氏/少皡氏)
　　(司/冦)季萴因之(虞夏/諸侯)有逢伯陵因之(殷諸/侯)蒲姑氏因
　　之(即周公所滅者大公封/齊未得其地後兼有之)而後太公因之世家云
　　吕尚之先為四岳佐禹平水土有功封於吕姓姜
　　氏尚隱於渭陽西伯獵而遇之曰吾先君太公望
　　子久矣故號之曰太公望載與俱歸立為太師武
　　王平商封於齊都營丘爾雅水出其左營丘注疏
　　齊郡臨淄縣淄水過其南及東而城内有丘即營
　　丘也萴實側反○東至于海北至于無棣索隱曰
　　淮南有故穆陵門是楚之境無棣在遼西孤竹服
　　䖍以為太公受封境界所至不然也蓋言其征伐
　　所至之域
雞鳴(齊/一)言古賢妃諷今
　經○三章薨薨見周南螽斯傳
　　　古者太師奏雞鳴則君起臣朝君辨色而入君
　　　日出而視朝此詩蓋國君昏惰夫人賢明相警
　　　早出視朝之言不必為陳古刺今之作一章夫
　　　人謂雞既鳴則君當起之時卿大夫之入朝者
　　　亦且盈庭矣然匪維雞之鳴亦有蠅飛之聲矣
　　　蓋蠅飛則天明所以速之也二章國君謂視朝
　　　之法東方明矣則朝乃昌盛矣今之明非東方
　　　之明乃月之光耳此昏惰之言所以拒前章夫
　　　人之意也三章夫人又言曰雖天明而羣蟲飛
　　　後豈不願與子同夢然禮不可違豈可肆其情
　　　乎况今早起會朝頃刻亦且歸則大夫退後猶
　　　可為宫中之宴樂今幸母遲出無以予之故使
　　　子為人所憎也此詩之辭則宫中之史敘述君
　　　與夫人之言以成之也
還(齊/二)獵者相譽
　經○箋謂我儇譽之也譽之者以報前言還也譽音
　　餘○詩緝子之還揖我謂我儇以子之能尚且見
　　推此自矜於其黨以氣陵之之辭○詩記齊以遊
　　畋成俗詩人載其馳驅而相遇也意氣飛動鬱鬱
　　見於眉睫之間染其神者深矣夫豈一朝一夕所
　　能及哉
　傳○三章爾雅并疏牡名貛牝名狼其子名獥絶有
　　力名迅迅疾也狼鳴能大能小善為小兒啼聲以
　　誘人去數十歩其猛健者雖善用兵者不能免貛
　　音歡獥音亦
著(齊/三)不親迎詩人設女子言
　傳○一章疏門屏之間謂之宁謂正門内兩塾間人
　　君視朝所宁立處著與宁音義同○纊音曠瑱土
　　甸反紞都覽反○䟽紞用雜綵線織為之箋君五
　　色臣三色疏謂色無正文以經素青黄故曰臣三
　　色人君位尊備物當具五色○詩記昏禮壻徃婦
　　家親迎旣奠雁御輪壻乃先歸俟于門外婦至壻
　　揖以入及寢門揖入升自西階齊人旣不親迎故
　　但行婦至壻家之禮俟於著所謂壻俟於門外婦
　　至壻揖婦以入之時俟於庭庭在大門之内寢門
　　之外所謂及寢門揖入之時俟於堂升階後至堂
　　所謂升自西階之時也壻導婦入故於著於庭於
　　堂每節皆俟之○二章道音導
東方之日(齊/四)淫奔　異
　經
　　　此詩蓋賦體女子有早奔從男子而莫歸者故
　　　其人直述其事如此
東方未明(齊/五)詩人刺興居無節號令不時
　經
　　　人君勤則國治惰則政昏固其理也未日出而
　　　視朝可以言勤乎而曰不夙則莫眞可見興居
　　　無節號令不時者矣然視朝之早若無大過者
　　　而其臣遽已怨悱興刺何歟蓋天下之道中而
　　　止聖人制禮因人心之所同然未有不由乎中
　　　也夫人之所自為不必能合乎中而見人之失
　　　中則未有不能言者況為人上者可不謹乎雞
　　　鳴視朝之晚此詩視朝之早皆不能中聖人於
　　　齊並存之豈無意哉君子讀詩以自警則於應
　　　事必求合於中使無可議則善矣豈特居人君
　　　之位而於視朝之一事為然哉
　傳○一章朝直遥反别必列反
　序○周禮注縣壺以為漏疏謂懸壺於上以水沃之
　　水漏下入器中以没箭刻為準法縣與懸同
　　　詩意但言興居無節號令不時而無明刺挈壺
　　　氏之語故傳亦無挈壺之意而於序下言之若
　　　果刺挈壺氏則三章是也
南山(齊/六)刺齊襄公魯桓公
　經○蕩徒黨反
　傳○一章魯桓公名軌一名允隠公弟○箋魯桓公
　　夫人襄公素與淫通○二章士喪禮夏葛屨冬皮
　　屨天官屨人有屨有舄有命屨功屨散屨注其色
　　有纁黄白黒複下曰舄襌下曰屨下謂底複重也
　　襌音單○禮書二組屬於笄順頤而下結之謂之
　　纓纓之垂者謂之緌○三章詩緝齊民要術云種
　　麻欲得良田耕不厭熟縱横七遍以上則麻生無
　　葉衡從其畆蓋古法也○題下繻音需濼盧篤反
　　又音洛謫音責乘繩證反又如字
甫田(齊/七)君子戒訓時人　異
　經○三章突釋文土活反又土納反卒相見謂之突
　　韻中又作陀骨反犬從穴中暫出也○詩記苟由
　　其道而循其序則小者俄而大微者俄而著厥德
　　修罔覺非計功求獲者所能與也
　傳○一章無田之田與佃同音電○爾雅翼莠草似
　　稷無實今之狗尾也戰國策幽莠之㓜也似禾○
　　張之亮反王于況反○二章毛訓桀桀猶驕驕釋
　　文桀居竭反今傳用毛訓則桀字當從陸音○三
　　章強其丈反
盧令(齊/八)譽獵者　異
　經○一章美仁當與鄭叔于田同
敝笱(齊/九)刺魯莊公不能防閑文姜
　傳○一章說文笱曲竹捕魚○魴見周南汝墳○疏
　　孔叢子云衞人釣於河得鰥魚其大盈車子思問
　　曰如何得之對曰吾下釣垂一魴之餌鰥過而不
　　視又以豚之半鰥則吞矣是鰥為大魚也詩緝魴
　　鱮皆中魚則鰥亦中魚也衞人所釣偶得大者以
　　為大而詫之此詩配魴鱮言之不必便是大者○
　　二章鱮字書皆似吕反今傳從釋文作才吕反是
　　類隔切當從韻讀如叙○疏鱮之頭尤大而肥者
　　徐州人謂之鰱或謂之鱅詩緝今鰱鱅相似而小
　　别鰱頭小鱅頭大鰱音連鱅與恭常容二反○詩
　　記如雲如雨言從之者衆也許穆夫人思歸唁其
　　兄弟許人尤之終以義不得而止若魯君剛而有
　　制使魯人無肯從者如許人焉則文姜雖欲適齊
　　尚可得乎○題下禚諸若反齊地祝丘防皆魯地
　　穀齊地
載驅(齊/十)刺文姜
　傳○一章疏簟字從竹用竹為席其文必方故云方
　　文席竹革同飾後戸為車之蔽○三章詩緝汶水
　　有二許氏以為出琅邪朱虚縣東大山東至安丘
　　入濰桑欽以為出泰山萊蕪縣原山西南入濟曽
　　氏入濟者徐州之汶也入濰者青州之汶也今臨
　　清新閘馬之貞記汶水東出原山西流過萊蕪奉
　　髙汶陽之南剛城之北又西至龍山南分為四𣲖
　　其南河至陽城南梁山東匯為大澤其一過壽良
　　北其一經郈亭南其北曰坎河同流至壽張安民
　　亭與北濟合凡東䝉徂徠之隂岱嶽之陽諸山溪
　　澗之水皆潨於汶魯之大川也此蓋專言魯竟之
　　汶潨徂紅反郈厚候二音
猗嗟(齊十/一)刺魯莊不能防閑文姜
　經○詩緝文姜之事齊襄大惡也詩皆歸咎於它人
　　蓋不忍斥言其君之惡者齊臣子之情也○一章
　　蹌七羊反
　傳○一章詩緝抑若揚若猶而也言進退髙下不失
　　其宜○二章通釋朱子今案周禮梓人有皮侯采
　　侯獸侯其曰張皮侯而棲鵠者天子大射三侯用
　　虎熊豹皮飾侯之側而畫以五采之雲氣號曰皮
　　侯而又各以其皮為鵠綴之中央三分其侯之一
　　似鳥之棲故謂之棲鵠其曰五采之侯者賔射之
　　侯也正之方外如鵠亦三分其侯而居一中二尺
　　畫朱其外次白次蒼次黃次黒充其尺寸使大如
　　鵠而亦畫其側為五采雲氣三正之侯則去𤣥黃
　　二正之侯則去青白直以朱緑也射義注所謂畫
　　布曰正棲皮曰鵠是也其曰獸侯則燕射之侯此
　　記所謂天子熊侯白質諸侯麋侯赤質大夫布侯
　　畫以虎豹士布侯畫以鹿豕者是也蓋皆用布而
　　皆畫獸頭於正鵠之處故名獸侯且天子諸侯則
　　以白土赤土塗其布以為質士則用布而不塗其
　　側所畫雲氣采色之數則亦如采侯之差等也鵠
　　古毒反○禮書侯制凡侯道天子虎九十弓(弓六/尺)
　　熊七十弓豹五十弓弓二寸以為侯中倍中以為
　　躬(躬身也謂中/之上下幅)倍躬以為左右舌下舌半上舌(左/右)
　　(出於/躬者)九十弓者五十四丈其中方丈八尺七十弓
　　者四十二丈其中方丈四尺五十弓者三十丈其
　　中方十尺五十弓者其中方十尺則上躬下躬各
　　二丈上左右舌四丈而出躬各一丈下左右舌三
　　大而出躬各五尺綱以持舌上綱與下綱各出舌
　　一尋而繫於植故五十弓之侯用布十六丈七十
　　弓之侯布二十五丈二尺九十弓之侯布三十六
　　丈(凡布幅廣二尺二寸兩畔各/削一寸為縫則幅止二尺)畿外諸侯以熊侯
　　糝侯豻侯為三侯其數上同于天子○三章左氏
　　傳莊公十年齊桓公宋閔公伐魯戰于乗丘公以
　　金僕姑射南宫長萬金僕姑矢名長萬宋大夫乗
　　去聲長上聲
齊詩譜
　　　齊自太公十二世至襄公諸兒在位十二年齊
　　　詩十一篇唯南山敝笱載驅猗嗟四篇為襄公
　　　詩餘不可攷○南山敝笱載驅猗嗟四詩皆為
　　　文姜而作竊疑有魯人之辭焉猗嗟有曰展我
　　　甥兮固齊詩也南山前二章刺齊襄後二章刺
　　　魯桓蓋已難定為何國之詩矣至於敝笱不能
　　　制魚專比魯莊不能制文姜齊子歸止亦自此
　　　以徃之辭載驅之魯道有蕩亦据魯而言也意
　　　者二篇實魯詩聖人諱其惡故附之於齊是以
　　　魯無變風惟存四頌於後雖曰美魯君實亦著
　　　其僭矣春秋卒它國之君於魯則書公薨之意
　　　一也
魏一之九(變/七)
　傳○書蔡氏傳雷首冀州山地志在河東郡蒲坂縣
　　南今河中府河東縣也析城亦冀州山地志在河
　　東郡濩澤縣西今澤州陽城縣山峰四面如城坂
　　甫逺反濩烏虢反○枕之鴆反解下買反○詩記
　　水經注故魏國城南西並去大河可二十餘里北
　　去首山十餘里處河山之間土地迫隘故魏風著
　　十畝之詩○嘗攷漢地理志汾水出太原郡汾陽
　　縣北山西至汾隂入河汾隂蓋河東之縣也通典
　　汾陽即嵐州冝芳縣汾隂即萬泉縣隷河中府○
　　詩緝魏晉皆有儉嗇之風然其詩若作在獻公并
　　吞以後則其俗漸已荒侈此詩每刺勤儉知其在
　　未并於晉以前也○行戸郎反
葛屨(魏/一)刺儉
　傳○一章繚音遼見音現○二章摘它狄反
汾沮洳(魏/二)刺儉
　經○汾扶云反沮子豫反洳如豫反○子金子此詩
　　無義興也
　　　公路公行公族大夫也采莫采桑采藚細民之
　　　事也大夫而為細民之事是急於利而用心褊
　　　也彼其之子雖美奈奪民之利何此其所以興
　　　刺也此則賦也
　傳○一章疏莫莖大如箸赤節節一葉似柳葉厚而
　　長有毛刺今人繅以取繭緒其味酢而滑始生可
　　以為羹又可生食五方通謂之酸迷冀州謂之乾
　　絳河汾間謂之莫○二章史記扁鵲姓秦名越人
　　遇長桑君曰我有禁方欲傳與公乃出其懷中藥
　　予扁鵲飲是以上池之水三十日當知物矣扁鵲
　　飲藥三十日視見垣一方人視病盡見五藏癥結
　　索隱曰方猶邊也言能隔牆見彼邊之人○三章
　　疏藚一名牛脣如續斷寸寸有節拔之可復生葉
　　如車前味亦相似蕮音昔○疏左傳宣二年晉成
　　公立宦卿之適以為公族又宦其庶子為公行適
　　都歴反
園有桃(魏/三)憂國小無政
　經
　　　此無義興也園有桃則其實之殽矣心之憂則
　　　歌且謡矣不我知者見我之歌謡則以為傲世
　　　陵物也於是荅之曰彼為政者之所行果為是
　　　乎子所言何為如此也是則我心之憂矣誰復
　　　能知之乎然初不難知其莫知者以不思耳
　傳○一章疏謡既徒歌則歌不徒矣故毛傳曰曲合
　　樂曰歌樂則琴瑟也行葦傳歌者合於琴瑟歌謡
　　對文如此散則歌為緫名未必合樂也
陟岵(魏/四)孝子行役念親
　傳○岵屺傳訓從毛而爾雅釋山云多草木岵無草
　　木屺說文岵山有草木也屺山無草木也疏以為
　　毛傳寫誤李氏初曰陟岵以草木蔽障害於瞻望
　　故中曰陟屺以屺瞻望有所不見故卒曰陟岡蓋
　　所思漸極則所登漸髙期於曕望可及也
十畆之間(魏/五)賢者不樂仕於危國　異
　傳○一章釋文還本作旋恐不必叶若如本字讀則
　　閑亦不必叶○張子周制國郛之外有聽為場圃
　　之地者疑家授十畆以毓草木詩記政使周制果
　　家賦園廛十畝魏既小豈容尚守古法況詩所謂
　　十畆者特甚言之爾未可為定數也李氏詩中言
　　多則曰則百斯男言少則曰靡有孑遺言廣則曰
　　日辟國百里言窄則曰一葦杭之十畝亦此類
伐檀(魏/六)詩人美君子不素食　異
　經○一章釋文貆貉子也貉户各反○三章漘見王
　　葛藟傳
　　　傳以詩人見君子伐檀欲以自給乃寘河干而
　　　不用欲自食其力而不可得而又述君子之志
　　　謂不耕獵則不可得禾獸可見其守義厲志於
　　　是自賛之曰彼君子是不素餐者惟末兩句為
　　　詩人之言爾愚竊以為此詩人之所自道也蓋
　　　首三句比也言伐檀木將以為輻輪而車所以
　　　行陸者也今乃寘之河濵河水之清將何所用
　　　車乎以比已之勤勞於事乃屏棄不用也小人
　　　在位悠悠逸豫無功受禄而貪得無厭於是乃
　　　問之曰爾不稼穡不狩獵而禾獸之多如此乃
　　　正言之曰彼君子者則必有功而後食不素食
　　　其禄也然則此雖刺貪鄙之小人而朝廷舉措
　　　失宜必致禍亂大可見矣子金子曰自叙之詩
　　　不敢自以為君子故美他人之不素餐者
　傳○一章莊子大宗師子桑戸孟子反子琴張三人
　　相與友子桑戸死鼓瑟相和而歌曰嗟來桑戸乎
　　而已反其眞而我猶為人猗○後漢徐穉字孺子
　　豫章人家貧常自耕稼非其力不食○二章秉把
　　也○三章䳺鳥含反○疏飧水澆飯
碩鼠(魏/七)民困貪殘
　經○一章貫毛訓事故作古亂反今傳訓習當作古
　　患反
　　　詩人欲適彼樂土固畏從政者之貪殘而欲去
　　　然亦未知所去者何土下言樂土樂土猶是意
　　　望料想之辭得樂土而居之其得我所乎次言
　　　得樂國而居其得我養生之直道乎上二章食
　　　黍食麥固可見其貪殘至於苗而未秀者亦已
　　　食之則其貪虐尤甚所以其民尤急於去也樂
　　　土樂國猶有其所欲去之急則邑外之郊亦姑
　　　往之惟欲出此境也然樂郊樂郊又將長號於
　　　誰使之拯我乎可見其民窮蹙之甚進退無據
　　　不聊其生國其可久存哉逝𤼵語辭
　傳○一章詩緝陸璣疏今河東有大鼠能人立交前
　　兩脚於頸上跳舞善鳴食人禾苗人逐則走入樹
　　空中有五技或謂之雀鼠魏國今河東縣冝謂此
　　鼠也(五技能飛不能上屋能游不能渡谷能縁木/不能窮木能走不能先人能穴不能覆身)
　　爾雅字作鼫
唐一之十(變/八)
　傳○詩緝堯都有四地理志太原晉陽(太原郡/晉陽縣)注云
　　故唐國晉水所出一也河東平陽(河東郡/平陽縣)注云堯
　　都也在平河之陽二也中山唐縣(中山/國)張晏注云
　　堯為唐侯國於此三也河東彘縣順帝改曰永安
　　臣瓉於晉陽下注云所謂唐今河東永安是也去
　　晉四百里師古云瓉說是也四也詩之唐國其說
　　有三詩譜以為堯始居晉陽後乃遷平陽於詩唐
　　國為晉陽皇甫謐以為始封於中山唐縣後徙晉
　　陽及為天子都平陽於詩唐國為平陽臣瓉又以
　　唐國為永安今考堯都雖有四而詩之唐國當從
　　詩譜為晉陽蓋成王封叔虞於堯之故墟曰唐侯
　　其子燮以晉水所出改為晉陽晉陽實晉水所出
　　則唐叔虞之始封在晉陽矣唐以堯得名晉以水
　　得名其地一也○前編太行在今懐州之北連亘
　　數州為河北脊以接恒岳程子謂太行山千里片
　　石衆山皆石山起峰爾恒山北岳在今定州之北
　　太行在今太原府榆次縣髙平曰原河東視天下
　　最髙率多山險但榆次縣與平定軍諸處為髙平
　　爾太岳今晋州霍邑縣霍太山也
蟋蟀(唐/一)國人相勸　異
　經○蟋斯栗反蟀所律反
　傳○一章疏蟋蟀一名蛬一名蜻􁉊楚謂之王孫幽
　　州謂之促織蛬俱勇反蜻子盈反􁉊力結反○疏
　　遂者從始嚮末之言○務間乎艱反舎音捨○三
　　章春官巾車庶人乗役車注方箱可載任器以供
　　役詩疏收納禾稼亦用此車
山有樞(唐/二)荅前篇　異
　傳○一章荎田結反爾雅疏刺榆其針刺如柘其葉
　　如榆為茹美於白榆○詩緝榆有十餘種葉皆相
　　似皮及理異此榆蓋緫言榆爾不知專指何榆也
　　爾雅榆白枌孫炎云榆白者名枌毛於東門之枌
　　以枌為白榆是也枌乃榆之白者榆非白枌也
　　疏走馬謂之馳䇿馬謂之驅
　　　愚謂此詩固欲廣前詩人之意而寛其憂也蓋
　　　蟋蟀以為不可不樂而又不可過於樂不特思
　　　其職之所居而又豫防事變憂患之不測其憂
　　　固已深矣然其勤儉自守思患豫防其言猶可
　　　制而此詩所思又在身後且宛其死矣之言又
　　　若朝不謀夕者故曰憂愈深而言愈蹙也
　　二章疏栲生山中似樗因名山樗亦類漆樹俗語
　　櫄樗栲漆相似如一又陸璣云山樗與下田樗無
　　異葉似差狹吳人以其葉為茗方俗無名此為栲
　　者似誤今所云為栲者葉如櫟木皮厚數寸可為
　　車輻或謂之栲櫟櫄音椿與杶同樗敕居反櫟音
　　歴檍音億爾雅注疏二月中葉疏華如練而細蘂
　　正白名曰萬嵗或謂之牛筋葉新生可飼牛筋音
　　斤
揚之水(唐/三)國人將歸沃
　經○左氏傳史記晉穆侯之太子曰仇其弟曰成師
　　穆侯卒後四年仇立是為文侯卒子昭侯立封叔
　　父成師於曲沃師服諫曰吾聞國家之立也本大
　　而末小是以能固故天子建國諸侯立家今晉甸
　　侯也而建國本既弱矣其能乆乎成師是為桓叔
　　後七年晉大臣潘父弑昭侯而迎桓叔晉人敗桓
　　叔立孝侯誅潘父後六十年桓叔之孫武公終并
　　晉國○詩緝子者設言欲叛之人如潘父之徒君
　　子謂桓叔言今子欲奉此服於桓叔我將從子往
　　沃以見之則如何不樂乎謂從之則可免禍而無
　　憂也時沃有簒國之謀潘父將為内應而昭公不
　　知此詩正𤼵其謀以警昭公也至於我聞有命又
　　以見禍至甚迫而不敢以告人乃反辭以見意若
　　眞欲從沃則是潘父之黨必不作此以泄其事且
　　自取敗也自桓叔至武公屢得志矣而晉人終不
　　服相與攻而去之其後更六世六七十載迫於王
　　命而後不敢不聼在昭公時晉人豈從沃哉若助
　　桓叔而匿其情則此詩不作可也
　傳○一章鑿鑿毛氏鮮明貌李氏如粢食不鑿之鑿
　　○巉鉏咸反純之尹反○詩緝素絲也以素為衣
　　謂中衣也中衣者朝服祭服之裏衣也大夫以上
　　祭服中衣用素也曰朱朱縁也謂染繒為赤色為
　　中衣之縁曰襮領也謂繡黼領也繡刺白黒文以
　　褗領也玉藻云以帛裏布非禮也注云中外宜相
　　稱也冕服絲衣也中衣用素皮弁服朝服𤣥端麻
　　衣也中衣用布又疏云凡服先以明衣親身次加
　　中衣冬則次加裘裘上加裼衣裼衣上加朝服中
　　衣其制如深衣但中衣之袖稍長耳此以素為衣
　　是以素絲為之謂冕及爵弁之中衣也朝燕之中
　　衣皆以布為之蓋朝服以布為也公之孤及天子
　　大夫四命皆爵弁自祭大夫士助祭於君亦服爵
　　弁以上則中衣亦用素但不得用朱襮也郊特牲
　　繡黼丹朱中衣大夫之僣禮也大夫僣知諸侯當
　　服之也褗音偃○疏地理志河東聞喜縣故曲沃
　　也(今隷/解州)○三章左氏傳齊景公無嫡子鬻姒之子
　　荼嬖哀五年公疾使國惠子髙昭子立荼諸公子
　　出奔陽生奔魯六年陳乞攻敗髙國使召陽生八
　　月夜至於齊國人知之十月立之是為悼公注國
　　人知而不言言陳氏得衆
椒聊(唐/四)不知所指序言沃
　經○一章子金子陳與可云序謂沃蕃衍盛大此誤
　　看詩句椒謂晉也彼其之子沃也聊粗略之意以
　　椒之粗略蕃衍不過盈升而彼沃則碩大無朋則
　　此之椒聊豈能逺長哉今案此當為比體○李氏
　　本草古升上徑寸下徑六分深八分則升小於匊
　　漢志千二百黍為龠蓋龠為合十合為升則升大
　　於匊陸農師謂兩手為匊兩匊為升先曰升後曰
　　匊互相備
　傳○一章比毗至反
綢繆(唐/五)詩人敘昏姻夫婦之辭　異
　經○箋三星在天三月末四月中在隅四月末五月
　　中在戸五月末六月中
　　　仲春㑹男女禮也今過時之人自謂昏姻之道
　　　失矣而忽得遂此所以樂也詩上四句皆詩人
　　　述夫婦之言下二句皆詩人自道其夫婦之喜
　　　此蓋於六月之時成昏而作詩者歴敘自仲春
　　　以後失時漸乆以至於今也今夕何夕同一時
　　　見此者同一夫婦而上二句追敘其失時也子
　　　兮子兮首章指女卒章指男二章則兩指之也
　傳○一章繆芒侯反類隔切今改莫彪反○心星東
　　方蒼龍七宿之第五星○三章李氏國語雖曰女
　　三為粲而又曰粲美物也是言美女也
杕杜(唐/六)無兄弟而求助　異
　經○杕徒細反○詩記豈無他人不如我同父言他
　　人之不足恃嗟行之人胡不比焉人無兄弟胡不
　　佽焉言苟以他人為可恃則彼行道之人胡不自
　　相親比也凡人無兄弟者胡不外求佽助也蓋深
　　曉以行道之人必不相親比苟非兄弟必不相佽
　　助信乎豈無他人不如我同父也
　　　此詩亦因晉沃骨肉相争致使民之兄弟欲相
　　　棄背而知理者自相戒之辭與鄭風揚之水相
　　　類前三句以朱子之意求之後六句以東萊之
　　　意求之恐得此詩之旨
　傳○一章疏赤者為杜白者為棠陸璣赤棠與白棠
　　同爾但子有赤白美惡子白色為白棠甘棠也少
　　酢滑美赤棠子澀而酢無味赤棠木理韌亦可作
　　弓幹酢七故反韌音仞
羔裘(唐/七)不知所謂　異
　經○羔裘豹袪見鄭羔裘傳　子金子婦人留所愛
　　之詞也羔裘豹袪謂其人也自我人居居留其人
　　也豈無他人維子之故二句可見
　傳○疏袂是袖之大名袪是袖頭之小稱
鴇羽(唐/八)民從征役不得養父母
　經○鴇音保蓺魚祭反○稷黍見王黍離
　傳○一章疏鴇連蹄性不樹止樹止則為苦韻㑹虎
　　文俗呼為獨豹○疏柞櫟徐州謂為杼或謂栩也
　　柞疾各反櫟郎狄反杼食汝反○疏不攻緻謂不
　　攻牢不堅緻也愚謂君子以王事不可不攻牢堅
　　緻故盡心竭力在外而不能蓺黍稷也緻直利反
　　　三章埤雅鴇性羣居如雁自然而有行列本草
　　粱有青粱黄粱白粱皆粟類也種蒔多白粱青黃
　　稀有青粱穗有毛粒青米亦微青而細於黃白粱
　　也黃粱穗大毛長殻米俱粗於白粱白粱穗大毛
　　多而長殻粗扁長不似粟圎也
　序○朱子曰昭公七年潘父弑昭公而納桓叔不克
　　晉人立昭公之子平是為孝侯(一/世)八年曲沃桓叔
　　卒子鱓立是為莊伯十五年莊伯伐翼殺孝侯晉
　　人立其弟鄂侯(二/世)六年莊伯伐翼鄂侯奔隨王命
　　虢公伐曲沃而立虢侯之子光是為哀侯(三/世)元年
　　翼入復逆鄂侯而納諸鄂二年莊伯卒子稱立是
　　為武公九年武公伐翼逐翼侯于汾隰夜獲之晉
　　人立哀侯之子是為小子侯(四/世)四年武公殺之明
　　年遂滅翼王命虢仲立哀侯之弟緍(五/世)二十八年
　　武公又殺之自孝侯至是大亂五世矣
無衣(唐/九)武公請命于天子　異
　傳○一章春官司服注鷩冕七章一華蟲二火三宗
　　彞畫於衣一藻二粉米三黼四黻繡於裳鷩卑列
　　反○車旗衣服謂繁纓之就屬車之乘旗之斿服
　　之章皆以七為節繁蒲官反屬之欲反斿力求反
　　○釐與僖同○詩緝武公有無王之心而後動於
　　惡簒弑大惡王法所不容彼其請命豈眞知有王
　　哉正以人心所不與非假王靈則不能定也王不
　　命焉而請之非禮也不聞朝王而請命于使尤非
　　禮也聖人不删者所以著世變之窮而復周之衰
　　也○詩記以史記左傳考之平王二十六年晉昭
　　侯封成師於曲沃專封而王不問一失也三十二
　　年潘父弑昭侯欲納成師而王又不問二失也四
　　十七年曲沃芷伯弑孝侯而王又不問三失也桓
　　王二年莊伯攻晉王非特不能討曲沃反使尹氏
　　武氏助之及曲沃叛王王尚能命虢伐曲沃立晉
　　哀侯使其初出於正豈止於此乎四失也十五年
　　武公弑晉小子侯明年猶能命虢仲立緍於晉又
　　明年猶能命虢仲率諸侯伐曲沃至是武公簒晉
　　僖王反受賂命之五失也以此五失觀之則禮樂
　　征伐移於諸侯降於大夫竊於陪臣所由來者漸
　　矣○幾居衣反
有杕之杜(唐/十)君子好賢　異
　傳○一章疏道路男子由右女子由左言左右據南
　　嚮西嚮為正在隂為右在陽為左　二章疏言道
　　之周遶之故為曲也
葛生(唐十/一)婦人思其夫
　經○一章葛見周南葛覃楚見周南漢廣傳
　傳○一章疏蘞之子正黒如燕薁不可食幽州名烏
　　眼其莖葉煮以哺牛除熱渴薁於六反
　序○程子此詩思存者非悼亡者序誤
采苓(唐十/二)戒聽讒
　經○一章苓見邶簡兮傳○卒章葑見邶谷風
　傳○箋采此苓於首陽山之上山上信有苓矣今之
　　采者未必於此山然而人必信之喻事有似而非
　　者此比說也本義采苓者積少以成多如讒言積
　　漸以成惑其首陽蓋興所見也此興說也○本義
　　聞人之言且勿聽信置之且亦勿以為然○疏首
　　陽山在河東蒲坂縣南今案首山即雷首山首陽
　　乃雷首山之南地理攷異伯夷墓在永樂縣南三
　　十五里雷首山南永樂即蒲坂縣也○箋苟且也
　　傳姑舎置之姑即其義○二章疏苦菜荼也見邶
　　谷風
唐詩譜
　　　案唐叔虞十一世至昭侯封成師于曲沃七年
　　　潘父弑昭侯子孝侯平立十五年曲沃莊伯弑
　　　孝侯子鄂侯郄立六年卒子哀侯光立九年曲
　　　沃武公虜哀侯子小子侯立四年武公弑之天
　　　子立哀侯弟緡為晉侯二十八年曲沃武公滅
　　　晉自昭侯至侯緍六世六十九年○成師是為
　　　曲沃桓叔卒子莊伯鱓立卒子武公稱立三十
　　　七年滅晉二年而卒子獻公佹諸立自昭侯至
　　　武公共七十一年唐詩十二篇可譜者四疑者
　　　二其半不可知也
　　　　揚之水　　　椒聊
　　　　　右昭二詩
　　　　鴇羽
　　　　　右在晉沃爭亂五世之間
　　　　無衣
　　　　　右武一詩
　　　　葛生　　　采苓
　　　　　右二詩疑在獻世
　
　
　
　
　
　
　
　
　
　
　
　
　詩集傳名物鈔卷三
欽定四庫全書
　詩集傳名物鈔卷四　　　　元　許謙　撰
秦一之十一(變/九)
　傳○鄭譜及疏秦者隴西谷名漢地理志隴西秦亭
　　秦谷是也鳥鼠與秦谷俱在隴西故云近爾雅鳥
　　鼠同穴其鳥為鵌其鼠為鼵鵌大吾反鼵徒忽反
　　○伯翳佐禹治水土舜命作虞官掌上下草木鳥
　　獸賜姓曰嬴秦本紀秦之先帝顓頊之苗裔孫曰
　　女修生大業大業生大費是為伯翳地理志秦
　　之先曰伯益又云嬴伯益之後則伯翳伯益聲
　　轉字異猶一人也○大費生大廉𤣥孫曰孟戲
　　中衍為殷太戊御後世遂為諸侯其𤣥孫曰中
　　潏保西郵生蜚廉子惡來革子女防子防臯子
　　大几子大駱生成及非子成為大駱後周孝王
　　封非子為附庸邑之秦子秦侯立卒子公伯立
　　卒子秦仲立厲王無道西戎反王室滅大駱族
　　宣王以仲為大夫誅西戎死之王立其子莊公
　　為西垂大夫居犬丘卒子襄公立西戎與申侯
　　弑幽王襄公將兵救周送平王徙雒邑王封為
　　諸侯於是始國與諸侯通使遂有岐豐之地卒
　　子文公立卒孫寧公立卒三父廢太子武公而
　　立其弟出子後三父復殺出子而立武公卒弟
　　徳公立初居雍城中音仲潏古穴反(以上並/譜及疏)○
　　汧輕煙反地理志汧水出扶風汧縣西北入渭
　　○疏初洛邑與宗周通封畿東西長南北短相
　　覆為千里本紀賜襄公岐以西地文公以岐東
　　獻之周鄭言得八百里地是全得西畿春秋之
　　時秦境東至河本紀之言不可信○雍今扶風
　　雍縣○地理考異犬丘在汧渭之間即槐里是
　　也(以上/並疏)
車鄰(秦/一)國人誇美秦君
　經○一章寺釋文如字又音恃○二章毛氏陂者曰
　　坂下濕曰隰陂音坡○詩緝地里志隴西郡有隴
　　坻師古云隴坻謂隴阪即今之隴山此郡在隴之
　　西故曰隴西三秦記其阪九回不知髙幾許欲上
　　者七日乃越髙處東望秦川然則阪固秦地所有
　　也坻丁計反又音底○詩紀既見君子並坐鼓瑟
　　簡易相親之俗也今者不樂逝者其耋悲壯感嘆
　　之氣也秦之强以此而止於為秦者亦以此○吳
　　正傳逝者謂自此以往○三章爾雅楊蒲柳注左
　　傳所謂董澤之蒲䟽生澤中可為箭笴埤雅楊有
　　黄白青赤四種白楊葉圓青楊葉長赤楊霜降則
　　葉赤材理亦赤黄楊性堅緻難長笴古旱谷我二
　　反緻直利反難長之長知丈反
　　　並坐鼓瑟鼓簧君臣之際禮儀等威猶未能辨
　　　蓋其習於夷狄之常也故見寺人之令則驚異
　　　而誇之矣然告其君者則止曰不樂則耋而止
　　　耳有盈滿之心無警戒之意作詩者未為知義
　　　之君子也其流風日甚至於始皇窮奢極欲宫
　　　觀相屬鍾鼓充之其漸蓋始於此而其尊君卑
　　　臣亢抑太甚遂使上下之情不通而致敗則又
　　　等威無辨之弊而力反之以至於甚也秦之亡
　　　未必盡因車鄰之一詩然君子立言不可不審
　　　也
　傳○一章詩緝鄰鄰密比之意言車之衆○䟽天官
　　内小臣與寺人别官言寺人内小臣者謂寺人是
　　在内細小之臣非謂寺人即是内小臣之官也燕
　　禮諸侯之禮也云獻左右正與内小臣是諸侯有
　　内小臣也左傳齊寺人貂晉寺人披是諸侯有寺
　　人也○二章䟽易注耋年踰七十左傳注七十曰
　　耋愚謂自七十至八十皆可言耋
駟驖(秦/二)國人美秦君
　經○一章驖釋文又吐結反
　　　此但以君所乘車而言四馬一色君車之選也
　　　媚子公之御者也六轡在手在其手也公曰左
　　　之命此人也舍拔則𫉬君射之善又以見御之
　　　良也詠其辭意則車馬侍從之盛不言而可見
　　　矣
　傳○一章觖與觼同古穴反見小戎傳○二章毛氏
　　冬獻狼夏獻麋春秋獻鹿豕羣獸䟽田獵是虞人
　　所掌獸人所獻之獸以供膳毛引獸人以證之也
　　愚案䟽言如此故傳以之類兩字例之而不仍毛
　　質言之也又案天官獸人春秋獻獸物今毛云鹿
　　豕羣獸不知何據周禮注䟽狼膏聚聚則温故冬
　　獻麋膏散散則涼故夏獻春秋寒温適凡獸皆可
　　獻也及狐狸○射獸射必之射皆食亦反中陟仲
　　反○六御當為五御逐禽詳見小雅車攻○為去
　　聲
小戎(秦/三)婦人誇西征車甲之盛及思其良人
　經○卒章鏤音漏
　傳○一章䟽考工記國馬之輈深四尺有七寸注馬
　　髙八尺兵車乘車軹崇三尺有三寸加軫與轐七
　　寸又并此輈深則衡髙八尺七寸除馬之髙餘七
　　寸為衡頸之間是輈在衡上故頸間七寸也愚案
　　考工記又曰六尺有六寸之輪軹崇三尺有三寸
　　也加軫與轐馬四尺也注䟽此車之髙者也軹是
　　軸頭處輪之中央轐伏兔也蓋四馬車一轅車軸
　　上有伏兔尾後上載車軫軫始有車輿則軸去地
　　三尺三寸上又兼伏兔及軫并七寸車輿去地緫
　　四尺也詩記輈前駕於服馬之衡上其後則乘前
　　軫直逼後軫也轐音卜○左氏傳定九年齊伐晉
　　夷儀王猛曰我先登東郭書斂甲曰曩者之難今
　　又難焉猛曰吾從子如驂之靳䟽靳當胷之皮驂
　　馬之首當服馬之胷胷上有靳釋文本或作有靳
　　者非靳居覲反○詩緝隂以板横側置車之前及
　　左右三面○金銀銅鐵鉛緫謂之金謂消白金未
　　必皆白銀也○䟽左傳哀二年郵無恤曰兩靷將
　　絶吾能止之駕而乘材兩靷皆絶是横軓之前别
　　有驂馬一靷也○輻音福○䟽色青黒名綦馬名
　　為騏知其色作綦文○二章䟽盾以木為之○三
　　章䪐與閉同䟽儀禮既反記說明器之弓云有䪐
　　今案禮本作柲蓋與䪐通
蒹葭(秦/四)不知所指　異
　經○詩記此詩全篇皆比所謂伊人猶曰所謂此理
　　也○三章毛氏涘厓也
　　　蒹葭蒼蒼而白露為霜矣人無百年而良時已
　　　邁矣所謂伊人惟在水一方爾所謂至道豈逺
　　　吾身哉但遡迴從之則道阻而且長用私智求
　　　之則理鑿而且迂獨遡游從之則宛在水中央
　　　也惟以樂易公平之心求之則無所往而非道
　　　也人其可不思日月之易邁而迪知大道以至
　　　其極乎此或非詩人之本意亦學者之一義也
　傳○一章詩緝小者曰蒹中者曰萑大者曰葭三物
　　共十一名蒹水草一名薕荻似萑而細髙數尺牛
　　食之令肥彊又曰今人以為簾箔因此得名是蒹
　　薕荻一物而三名也初生為菼長大為薍成則名
　　萑又名為鵻是一物而四名也初生為葭長大為
　　蘆成則名葦又名華亦一物而四名也郭璞云菼
　　似葦而小又云蒹似萑而細是蒹小於萑而萑小
　　於葦也韻㑹菼中赤始生末黒黒已而赤故謂之
　　菼其根旁行牽揉槃互其行無辨而又彊故又謂
　　之薍江東呼為鳥蓲至秋堅成謂之萑其初生三
　　月中其心挺出本大如箸上鋩而細揚州人謂之
　　馬尾葭蘆皆葦之未秀者葦則大葭也其華遇風
　　則吹揚如雪聚地如絮萑音完薕音廉菼吐敢反
　　薍五患反蓲音丘○二章爾雅小渚曰沚小沚曰
　　坻○三章直音值
終南(秦/五)國人美其君
　經○一章梅見召南摽有梅
　傳○一章李氏終南西距鳯翔武功北距萬年長安
　　○毛氏錦衣采色也狐裘朝廷之服䟽錦者雜綵
　　為文故云綵衣白狐皮為裘其上加錦衣為裼又
　　加皮弁服也玉藻注君衣狐白毛之裘則以素錦
　　為衣覆之使可裼也袒而有衣曰裼必覆之者裘
　　褻也凡裼衣上衣象裘色裘是狐白則上服亦白
　　皮弁服以白布為之衣之白者唯皮弁服耳玉藻
　　又云錦衣狐裘諸侯之服也謂在天子之朝服此
　　耳受天子之賜歸則服之以告廟於後不服其視
　　朝受聘則服麑裘也○箋渥丹言赤而澤也○漬
　　疾賜反○二章䟽黻在裳言黻衣者衣大名與繡
　　裳異其文耳○刺七亦反
黄鳥(秦/六)哀三良
　經○左氏傳釋文車音居鍼其廉反○惴之瑞反○
　　地理攷異括地志秦穆公冢在岐州雍縣東南二
　　里三良冢在雍縣一里故城内今鳳翔府大興縣
　　也
　傳○一章貿音茂殉辭順反穆公卒以三良殉事見
　　左氏傳文六年○題下以遺之遺于醉反從死之
　　從才用反與羊茹反
晨風(秦/七)婦人念其君子　異
　經○二章櫟見唐鴇羽苞栩注
　傳○一章䟽鸇似鷂青黄色燕頷勾喙嚮風摇翅乃
　　因風飛急疾擊鳩鴿燕雀食之鸇張連反勾音鈎
　　鴿音閤○扊以冉反扅戈支反户扃也風俗通百
　　里奚為秦相所賃澣婦自陳能歌呼之援琴無弦
　　而歌曰百里奚五羊皮始别時烹伏雌炊扊扅今
　　富貴忘我為問之乃其妻也伏扶富反○二章䟽
　　駮獸名似馬白身黒尾此駮木名梓榆也樹皮青
　　白駮犖遥視似駮馬雀豹古今注山中有木葉似
　　豫章皮多癬駮名六駮○三章䟽木有唐棣常棣
　　傳必以為唐棣未詳聞也赤羅今楊檖又名山梨
　　鹿梨鼠棃實亦有大如棃之美者○酢七故反
無衣(秦/八)秦人樂攻戰　異
　經○此蓋天子命襄公討西戎時詩王于興師一語
　　可見
　　　先王之制民居於近郊者五家為比五比為閭
　　　四閭為族五族為黨五黨為州五州為鄉居逺
　　　郊者則有鄰里鄼鄙縣遂而家之數如鄉之數
　　　使之相保相受救其凶災而賙其不足其在野
　　　則八家同井使之友助扶持有事則㑹萬民為
　　　卒伍而用之平居暇日情意之孚恩愛之接固
　　　已彼此交得懽心一旦同在戰陣晝識面貎夜
　　　記聲音而左提右挈協心力戰可以揚威而制
　　　勝不幸而敗亦爭相為死此王者之兵所以無
　　　敵也秦舊周也先王遺化猶有存者其曰豈曰
　　　無衣與子同袍者相賙之意也修我戈矛與子
　　　同仇者相死之心也但秦不善用之一導之以
　　　武事而不知以禮故敦厚之風化為剛暴之氣
　　　而遂至於不可禁也此詩之作君子知其有漸
　　　矣鄼子管反賙音周○西戎乃秦人不共戴天
　　　之讎而又有王命興師是以同心疾之謳吟思
　　　鬭雖其風俗所致然以義動者人樂為之死亦
　　　必然之理也
　傳○一章䟽玉藻纊為襺緼為袍注緼謂今纊及舊
　　絮然則純著新緜為襺雜用舊絮為袍其制度則
　　一故云袍襺也襺古典反緼於粉反○詩記曲禮
　　䟽戈鉤孑㦸也如㦸而横安刃但頭不嚮㦸上為
　　鉤也直刃長八寸横刃長六寸刃下接柄處長四
　　寸並廣二寸周禮冬官戈柲六尺有六寸注云柲
　　猶柄也孑居列反柲音祕○䟽考工記酋矛常有
　　四尺注八尺曰尋倍尋曰常常有四尺是二丈也
　　夷矛則三尋長二丈四尺○二章澤即襗蓋古字
　　通也說文襗絝也絝即袴○題下招音喬舉也朝
　　音潮易以豉反
渭陽(秦/九)康公送舅
　傳○一章䟽雍在渭南水北曰陽晉在秦東行必渡
　　渭郡縣志京兆府咸陽縣本秦舊縣渭水南去縣
　　三里秦咸陽在今縣東二十二里○周禮巾車金
　　路以封同姓象路以封異姓革路以封四衞木路
　　以封蕃國皆諸侯也故人君之車曰路車○二章
　　䟽瓊者玉之美名非玉名也瑰是美石之名瓊毛
　　氏韻赤玉○題下左氏傳及史記晉獻公佹諸娶
　　于賈無子(賈姬/姓國)烝於齊姜(武公/妾)生秦穆夫人太子
　　申生又娶大戎狐姬生重耳(大戎唐叔子孫/别在戎狄者)小戎
　　子生夷吾(允姓之戎/子女也)伐驪戎驪戎男女以驪姬(姬/姓)
　　(男/爵)生奚齊其娣生卓子驪姬嬖欲立其子十一年
　　譛使太子居曲沃重耳居蒲城夷吾居屈羣公子
　　皆鄙二十一年驪姬使太子祭齊姜歸胙于公姬
　　毒而獻之太子縊重耳夷吾皆出奔獻公使荀息
　　傅奚齊二十六年獻公卒奚齊立大夫里克殺之
　　荀息立卓子里克又殺之齊桓公秦穆公納夷吾
　　是為恵公元年殺里克許賂秦伯而不與六年秦
　　伐晉𫉬晉君既而歸之八年太子圉質於秦十三
　　年逃歸十四年惠公卒子懷公圉立初重耳之出
　　也至狄又過衞齊曹宋鄭楚楚送諸秦秦伯納女
　　五人懷公立之明年秦伯納重耳是為文公佹音
　　晷重平聲女以之女去聲子金子申生既是世子
　　則齊姜當是元妃左氏所載或失其實○左氏傳
　　文六年晉襄公卒靈公少晉人以難故欲立長君
　　公子雍仕秦(襄公/庶弟)趙孟使先蔑逆之(趙孟/趙盾)七年秦
　　康公送公子雍於晉穆嬴日抱太子啼於朝(穆嬴/襄公)
　　(夫人太子夷/臯即靈公)宣子患穆嬴(宣子即/趙孟)乃背先蔑立靈
　　公以禦秦師敗之于令狐八年秦人伐晉取武城
　　以報令狐之役十年春晉伐秦取少梁夏秦伐晉
　　取北徴十二年秦伐晉取羈馬晉人禦之秦師夜
　　遁宣元年晉侵崇(秦與/國)二年秦伐晉圍焦皆因令
　　狐之役而相侵伐之不已也令音零
權輿(秦/十)君待賢者有始無終
　傳○一章詩緝造衡自權始造車自輿始○二章䟽
　　簋是瓦器亦以木為之圓曰簋内方外圓也以盛
　　黍稷方曰簠内圓外方也以貯稻梁皆容一斗二
　　升公食大夫禮是國君與聘客禮食故宰夫設黍
　　稷六簋今惟四簋蓋謂之每食則燕食耳非禮食
　　也○題下耆與嗜同為去聲鉗巨亷反强上聲
秦詩譜
　　　愚案秦仲立為附庸之君十八年宣王命為大
　　　夫二十三年死於戎子莊公立(襄公追/稱公)四十四
　　　年卒子襄公立七年救周有功為諸侯於是始
　　　國與諸侯通使十二年卒子文公立五十年卒
　　　孫寧公立十二年卒三父立少子出子六年三
　　　父弑之而立寧公之太子武公二十年卒弟徳
　　　公立二年卒子宣公立十二年卒弟成公立四
　　　年卒弟穆公任好立三十九年卒子康公罃立
　　　十二年卒十二君二百三十六年詩十篇可譜
　　　者七篇權輿恐康公以後詩也
　　　　車鄰　　　駟驖　　　小戎
　　　　終南　　　無衣
　　　　　右襄五詩車鄰序以為秦仲愚竊謂秦仲
　　　　　固嘗為附庸之君以西戎滅大駱之族宣
　　　　　王命為大夫蓋日與戎戰六年而死非可
　　　　　樂時也詩語不類然則車鄰實襄公詩爾
　　　　渭陽
　　　　　右穆一詩康公為太子時作正穆世也
　　　　黄鳥
　　　　　右康一詩三良殉穆則詩作於康世
陳一之十二(變/十)
　傳○外方見王風孟諸前編在應天府虞城縣西北
　　○虞閼父至封陳見左氏傳襄二十五年○閼於
　　葛反父匪武反大音泰妻七計反○樂記武王封
　　黄帝之後於薊封帝堯之後於祝史記封黄帝之
　　後於祝帝堯之後於薊通鑑外紀從樂記蘇子由
　　古史及皇王大紀鄭漁仲通志諸書多從史記薊
　　音計○䟽恪者敬也王者敬先代封其後三恪尊
　　於諸侯卑於二王之後○好呼報反樂魚教反覡
　　胡狄反男曰覡女曰巫
宛丘(陳/一)刺歌舞無度
　傳○一章思息字反樂音洛○二章䟽吳揚人謂之
　　白鷺齊謂之舂鉏頭上長毛長尺餘毿毿然與衆
　　毛異好欲取魚時則弭之楚威王時有朱鷺合㳫
　　飛翔而來舞然赤者少此所持其白羽也毿蘇含
　　反○詩記冬夏祁寒大暑之時也人之好樂於是
　　時必少息焉今也無冬無夏則它時可知矣○三
　　章䟽離九三鼓缶而歌則是樂器坎六四樽酒簋
　　貳用缶注云大臣以王命出㑹諸侯主國尊於簋
　　副設𤣥酒以缶則又是酒器左傳襄九年宋災具
　　綆缶則又是汲水之器然則缶可以節樂若今擊
　　甌又可以盛水盛酒即今之瓦盆也
東門之枌(陳/二)男女相樂
　經○一章栩見唐鴇羽
　傳○一章枌見唐山有樞○著陟畧及○䟽婆娑盤
　　辟舞詩記婆娑不必是舞但徘徊翶翔之義○二
　　章䟽善旦謂無隂雲風雨○三章芘芣音毗浮䟽
　　一曰蚍衃小草多華少葉葉又翹起似蕪菁華紫
　　緑色可食微苦○遺去聲
衡門(陳/三)隱居自樂　異
　經○二章魴見周南汝墳○三章本草鯉魚脊中鱗
　　一道數至尾無大小並三十六鱗有赤鯉白鯉黄
　　鯉三種
　　　前一章有自足之意後兩二無外慕之心此雖
　　　賦體而實似比也
　傳○一章考工記門阿注棟也䟽屋脊○爾雅門側
　　之傍堂謂之塾注夾門堂顧命䟽塾門内北面○
　　考工記門堂注門側之堂引爾雅門側之堂謂之
　　塾則堂即塾也今又案屋之基亦曰堂大誥弗肯
　　堂注不肯為堂基如周禮堂崇三尺堂崇一筵禮
　　記天子之堂九尺史記坐不垂堂皆指堂基而言
　　也今傳上既有塾字則堂字作基說為長○說文
　　字屋邊即屋四垂也
　　　衡門之詩隱士所作阿塾堂宇傳因䟽文之舊
　　　亦大約言門之深者有是名也命士之堂三尺
　　　庶人蓋無級門之制豈復若是巍巍哉然則衡
　　　門固隱士之常爾
　　泌泉水也毛傳文䟽邶有毖彼泉水知泌為泉詩
　　緝毖彼泉水乃毖然流出貎毛以此泌與彼毖字
　　異義同亦當為泉水之流貎非謂泌為泉水也
東門之池(陳/四)男女㑹遇　異
　傳○一章漬疾賜反○晤毛氏遇也箋猶對也○解
　　下介反○三章韌而振反䟽菅似茅而滑澤無毛
　　根下五寸中有白粉者柔□冝為索漚乃尤善
東門之楊(陳/五)男女期㑹不至　異
　傳○一章啓明見小雅大東傳○二章肺釋文普貝
　　蒲貝二反
墓門(陳/六)刺無良　異
　經○二章鴞于驕反
　傳○二章䟽鴞一名鵩與梟一名鴟陸璣云大如斑
　　鳩緑色惡聲之鳥也入人家凶賈誼所賦鵩鳥是
　　也其肉甚美可為羮􁂄又可為炙詩緝鴞怪鴟也
　　鵩也鵂鶹也即瞻卬之為梟為鴟也或曰鵩似鴞
　　則鴞又非鵩矣梟古么反􁂄音壑鵂鶹音休留
　序○春秋桓六年秋八月蔡人殺陳佗左氏傳陳侯
　　鮑卒文公子佗殺太子兔而代之蔡人殺五父而
　　立厲公(五父陳/佗也)免音問父音甫
防有鵲巢(陳/七)男女有私憂間　異
　傳○一章䟽苕饒也幽州謂之翹饒蔓生○廷居望
　　反間居諫反○二章䟽瓴甋一名甓郭璞㼾甎也
　　瓴音零甋都歴反㼾音鹿
月出(陳/八)男女相恱而相念　異
　經○詩緝皎月光皎潔皓月光之白興佼好之人明
　　豔白晳如月之初出而皎潔神女賦其少進也皎
　　若明月舒其光正用此詩記照月光之被物慘言
　　不舒而幽愁此詩用字聱牙意者其方言歟
株林(陳/九)刺靈公淫夏姬
　傳○一章寰宇記陳州西華縣西南三十里有夏亭
　　城城北五里有株林郡縣志宋州柘城縣本陳之
　　株邑故柘城在寧陵縣南七十里○䟽徴舒字子
　　南以字配氏謂之夏南徴陟陵反○靈公名平國
　　共公子○題下案左氏傳史記靈公十四年公與
　　其大夫孔寧儀行父通於夏姬皆衷其衵服以戲
　　于朝洩冶諫曰公卿宣淫民無效焉公告二子二
　　子請殺洩冶公弗禁遂殺之十五年公與二子飲
　　於夏氏謂行父曰徴舒似汝對曰亦似君徴舒怒
　　公出自其廐射而殺之二子奔楚徴舒自立為陳
　　侯明年楚莊王伐陳殺徴舒立靈公子午是為成
　　公父方武反衵汝栗反婦人近身内衣射食亦反
　　○御魚巨反
澤陂(陳/十)男女相念
　經○輾轉見周南關雎傳
　　　月出男子思婦人也澤陂婦人思男子也
　傳○陳國下錯七故反重平聲復方六反
陳詩譜
　　　陳詩十篇惟知株林為靈公之詩餘不知何世
　　　靈公者胡公之十八世也靈公十五年弑當周
　　　定王之八年魯宣公之十年
檜一之十三(變/十)
　傳○左氏傳顓頊氏有子曰犂為祝融楚語顓頊命
　　南正重司天以屬神火正黎司地以屬民(火當/為北)史
　　記楚世家帝顓頊髙陽生稱稱生卷章(世本名/老童)卷
　　章生重黎(重黎二人/司馬誤合)為帝嚳髙辛火正甚有功能
　　光融天下帝嚳命曰祝融(祝火融/明也)共工氏作亂帝
　　使祝融誅之而不盡帝乃誅重黎而以其弟吳回
　　居火正為祝融(吳回亦/卷章生)吳回生陸終陸終子六人
　　其四曰㑹人詩䟽此即檜之祖也妘姓檜本祝融
　　所封之墟唯妘姓之後處其地妘音云稱尺證反
　　○外方見王風○前編滎波孔氏以為一水周禮
　　職方其川滎雒其浸波溠則二水也泲水入河而
　　南出溢為滎今鄭州滎澤是其處爾雅水出自洛
　　為波而山海經曰婁涿之山波水出其隂北流注
　　于榖二說未知孰是西漢末泲水不復南溢而滎
　　涸滎音榮溠音詐泲子禮反○家說公羊傳桓十
　　一年古者鄭國處于晉先鄭伯有善於鄶公者通
　　乎夫人乃取其國而遷鄭焉鄭語桓公光寄帑於
　　虢鄶周語鄶由叔妘注鄭武公滅之則通乎叔妘
　　者武公也○鄶滅又見鄭譜○為于偽反
　　　愚案檜風急迫褊陋鄭風放蕩淫邪蘇氏之説
　　　恐未然也以詩之次言之魏列晉前其意似邶
　　　鄘之於衞鄭檜相去逺恐亦不得為此例
羔裘(檜/一)國君好潔衣服遊宴不彊政治
　經
　　　羔裘狐裘國君所得服非奢也然羔裘以視朝
　　　可也而以逍遥翶翔狐裘朝天子可也而以自
　　　朝其羣臣則固已失禮之正矣而又不能彊於
　　　政治惟服其服尸其位而已觀如膏有嚁之言
　　　則實有好潔衣服之僻大夫見其暗弱必又諫
　　　而不從故曰我豈不於是而思之然知其終不
　　　可格君之心惟心勞而憂忉忉耳乆則憂而至
　　　於傷又乆則不可形之於言惟中心自傷悼耳
　傳○一章詩緝狐裘有白有青有黄玉藻云君衣狐
　　白裘錦衣以裼之此狐白裘也又云君子狐青裘
　　豹褎𤣥綃衣以裼之此狐青裘也又云狐裘黄衣
　　以裼之此狐黄裘也鄭氏以狐白之上加皮弁服
　　天子以日視朝侯在天子之朝亦服之以黄衣狐
　　裘為大蜡之後作息民之祭則服之郊特牲云黄
　　衣黄冠而祭息田夫也引此為證以狐青為臣下
　　之服諸侯不服之玉藻稱君子狐青裘注以君子
　　為大夫士也此詩狐裘不言其色鄭氏以為黄衣
　　狐裘謂檜君以祭服而朝也蘇氏以為狐白謂檜
　　君以朝天子之服而聽其國之朝也二說不同狐
　　青為臣下之服非檜君所服檜君好潔其衣服亦
　　必不服狐黄當從蘇氏以為狐白○卒章漬疾賜
　　反
素冠(檜/二)思見三年之喪
　經
　　　舉世不能行三年之喪有人獨能行之君子以
　　　絶無而僅見故悲且喜而作此詩也一章三句
　　　皆言服喪之人謂今我庶幾見此服素冠者蓋
　　　不特衣冠之合度抑且急於哀戚而顔容瘦瘠
　　　其心哀苦而憂勞二三章首句復言其服下二
　　　句則君子之自言也心傷悲心藴結悲其盡哀
　　　也與同歸與如一喜其盡禮也上言勞心下言
　　　我心故所指有彼此之異
　傳○一章縞古老反紕並移反則冠之冠去聲○禫
　　徒感反除服祭名儀禮中月而禫注中猶間也與
　　大祥間一月自喪至此凡二十七月禫之言澹澹
　　然平安意䟽二十七月禫徙月樂二十八月復平
　　常正作樂也間間厠之間去聲○三章韠見曹候
　　人○韍分物反○題下䟽肖似也不有所似謂愚
　　人也檀弓云子夏既除喪而見夫子予之琴和之
　　而不和彈之而不成聲作而曰哀未忘也先王制
　　禮而弗敢過也子張既除喪而見子之琴和之而
　　和彈之而成聲作而曰先王制禮不敢不至焉彼
　　説子夏之行與此正反必有一誤或當父母異時
　　也毛公當有所據今案劉向説苑亦載此事與毛
　　傳同但以子路為子貢然夫子之於門人未有稱
　　其字者恐毛公所傳或誤爾○為于偽反衰倉回
　　反見賢遍反援于元反衎苦旦反夫三之夫音扶
隰有萇楚(檜/三)民苦政賦不如草木　異
　傳○一章䟽爾雅萇楚一名銚弋本草一名羊桃陸
　　璣葉長而狹華紫赤色其枝莖弱過一尺引蔓于
　　草上銚音遥○少詩照反○二章累良偽反
匪風(檜/四)賢人嘆周室衰
　傳○二章飄符遥反類隔切今易並遥反釋文又必
　　遥反○䟽廻風旋風也○三章說文鬵大釡一曰
　　鼎大上小下若甑曰鬵
曹一之十四(變十/二)
　傳○鄭譜曹在濟隂定陶夾於魯衞之間䟽曹都在
　　濟陰其地則踰濟北魯在其東南衞在其西北○
　　前編陶丘在今曹州定陶縣雷夏今濮州雷澤縣
　　西北雷夏陂東西二十里南北十五里計古雷澤
　　必大於今荷澤在今曹州濟隂縣南三里
蜉蝣(曺/一)刺見近忘逺
　經○子金子君子念夫人雖不知乆逺之計而亦知
　　所以自修故心之憂之而欲其以我為歸也蓋君
　　子之於人無不欲其入於善苟有一毫自治之心
　　固君子之所欲進之也
　傳○一章䟽蜉蝣聚生糞土中似甲蟲有角大如指
　　長三四寸甲下有翅能飛夏月隂雨時地中出豬
　　好噉之去吉反蜣去王反○爾雅注身狹而長有
　　角傳當加有字○三章掘閱䟽此蟲土裏化生言
　　其掘地而出形容鮮閲也閲者悅懌之意朱子不取
　　詩緝更閲謂升騰變化也
候人(曹/二)刺君近小人
　經○一章戈見秦無衣
　傳○一章䟽夏官候人上士六人下士十有二人史
　　六人徒百有二十人則諸侯候人亦應是士而徒
　　數必少其職各掌其方之道治與其禁令以設候
　　人注禁令備姦宼也設候人者選士卒以為之有
　　四方來者則致之于朝歸則送之于竟荷戈兵防
　　衞姦宼○殳見衞伯兮○䟽玉藻韠之制下廣二
　　尺上廣一尺長三尺其頸五寸肩革帶博二寸祭
　　服謂之芾它服謂之韠緼赤黄之間色所謂韎也
　　珩佩玉之珩黒謂之黝青謂之葱周禮公侯伯之
　　卿三命下大夫再命上士一命曹為伯爵大夫再
　　命是大夫以上皆服赤芾於法又得乘軒故連言
　　之軒大夫之車也緼音温韎音妹黝於九反○晉
　　文公入曹事在左氏傳僖二十八年○僖負羈曹
　　賢大夫○二章鴮音烏一作洿䟽今鵜鶘也好羣
　　飛入水食魚形似鶚而極大喙長尺餘直而廣口
　　中正赤頷下胡大如數升囊若小澤中有魚便羣
　　共杼水滿其胡而棄之令水竭乃共食魚鶘音胡
　　杼丈吕反○詩緝鵜鶘當入水中食魚今乃在魚
　　梁之上竊人之魚以食未嘗濡濕其翼如小人居
　　髙位竊禄不稱其服也○三章稱尺證反
鳲鳩(曹/三)美君子用心均一　異
　傳○一章秸戛吉二音鞠音菊爾雅作鴶鵴又名穫
　　榖陸璣又名擊榖又名桑鳩或謂之肩題齊人名
　　擊正案戴勝自生穴中不巢生而方言云戴勝非
　　詩緝凡十一名○子金子如結言心不放○二章
　　䟽玉藻雜帶君朱緑大夫𤣥華士緇辟是有雜色
　　飾焉弁類多矣韋弁以即戎冠弁以從禽弁絰以
　　弔凶不得與絲帶相配唯皮弁是視朝常服
下泉(曹/四)思治
　經○詩記匪風下泉雖皆思周道之詩然匪風作於
　　東遷之前此一時也下泉作於齊桓之後又一時
　　也
　　　泉固以潤物也然必於春夏之時乃能發生至
　　　於寒則不適於用而徒以浸彼稂蕭蓍草而又
　　　傷之耳於以見王澤不下流而所被之政非澤
　　　也所以寤而即嘆以念先王之治寤嘆則見其
　　　憂思之極嘆之不已惟寐則已爾卒章則先王
　　　之政也
　傳○卒章左氏傳注解縣西北有郇城服䖍曰郇國
　　在解縣東○題下復扶又反間居莧反治去聲
曹詩譜
　　　曹叔振鐸至共公八十五世而有候人詩其言與
　　　左氏傳合餘三詩莫知其世
豳一之十五(變十/三)
　　詩記豳居風雅之間何也風之所為終而雅之所
　　為始也變風終於曹思明王賢伯之不可得於是
　　次之以豳反之於周公而後至於鹿鳴言周之所
　　以盛者由周公也○周世次見周南○子金子公
　　劉之遷豳也史謂周道之興自此則國語所謂十
　　五王而文始平之者自公劉數之爾不然則以有
　　徳之宗數之猶殷言賢聖之君六七漢言七制之主
　　也讀篤公劉之雅可想見公劉度地建國和輯人
　　民之䂓焉讀七月之詩可想見豳民因天力本孝
　　慈忠愛之俗焉漢儒舊序以篤公劉為召康公之
　　所獻以豳七月為周公之所陳意者豳之遺詩歟
　　召公獻之以備燕享之樂使成王知立國勤勞之
　　故周公陳之以為矇工之誦使成王知故國衣食
　　之原故篤公劉列於雅而豳七月自為風蓋自三
　　聖相授其禮樂聲敎之盛漸被四海后稷於此有
　　邰家室子孫皆有令徳其後雖當夏道衰㣲一再
　　轉徙而修其訓典奕世載徳加以公劉之賢生聚
　　再繁邦家再盛故國人叙其建立之規道其風土
　　歌謡之美吹之管籥和以土鼓周人世守之以為
　　其先公之樂至有天下而亦專官掌之周官籥章
　　之職掌土鼓豳籥是也土鼓葦籥皆堯之遺音也
　　而豳籥則公劉之遺音也豳籥所龡之詩則豳詩
　　豳雅豳頌也豳詩七月之詩也豳頌雖不知其的
　　為何詩而篤公劉之篇豈非豳雅之詩歟或者顧
　　謂公劉之時夏道將墜國介戎狄之間計無文物
　　篤公劉七月之詩蓋出周召之筆追述先公之事
　　爾是獨不思夏當三聖之後義理素明言語素雅
　　其文章最盛但載籍失其傳耳其存者與其雜見
　　傳記者可想見也豈至周召之時而後始有如此
　　之文哉且周詩固有追述先公之事者然皆明著
　　其為後人之辭生民之詩述后稷之事也而終之
　　曰以迄于今緜之詩述古公之事也而係之以文
　　王之事此皆後人之作也若篤公劉之詩極道岡
　　阜佩服物用里居之詳七月之詩上至天文氣候
　　下至草木昆蟲其聲音名物圖畫所不能及安有
　　去之七百嵗而言情狀物如此之詳若身親見之
　　者又其末無一語為追述之意吾是以知其决為
　　豳之舊詩也況史氏已眀言詩人歌樂思其徳乎
　　雖然七月為豳之舊詩固也何以不居二南之前
　　而居變風之末歟曰詩皆采之當世而前世之詩
　　存者不可泯也故豳七月附於十五國風之後猶
　　商那附於三頌之末也七月既非周公之所自作
　　何以係周公諸詩曰豳周公之采邑也周公食邑
　　於豳岐之間以其為周之舊邑故曰周公然周既
　　為一代有天下之號則周公之詩不可謂之周而
　　謂之豳焉豳詩既周公之所陳故凡周公之所作
　　與為周公而作者皆附之然則公劉為雅七月獨
　　不可為雅歟曰風雅固各有體也○音並見周南
七月(豳/一)周公陳戒成王
　經○一章詩緝畝大抵以南為正故每曰南畝○五
　　章為于僞反○六章毛氏春酒凍醪也䟽凍時釀
　　之即酒正三酒中清酒也詩記月令注古者穫稻
　　而漬米麴至春而為酒○毛氏眉夀豪眉也䟽人
　　年老者必有豪眉秀出詩緝眉夀衰矣養氣體焉
　　以助之也○斷絶之之義當音短○七章索素洛
　　反○卒章沖直弓反○兕觥見周南卷耳
　　　凡事豫則立七月之詩豫而已矣有天下國家
　　　者豫其所當豫則無有不善矣○詩中以日言
　　　者雖為建子之義其實主於陽而言然止於四
　　　之日者春日載陽春日遲遲即辰月也𧖟事必
　　　在季春故也建巳為正陽之月不曰六之日而
　　　曰四月者蓋陰陽之生皆以漸夏至一隂生非
　　　生於夏至之日謂至夏至之日而成一陰也其
　　　始實自小滿之日六陽已極而微陰萌兆馴致
　　　而成故君子探其理於建已惟以月言之也
　傳○一章放甫兩反篇内同下去聲○晉天文志東
　　方心三星天王正位也中星曰明堂天子位前星
　　為太子後星為庶子子金子堯典仲夏火中月令
　　則季夏昏心中季冬曉心中故周家有火中寒暑
　　乃退之說謂季夏火昬中暑極而退季冬火曉中
　　寒極而退也豳公之詩上距堯未逺歲差不多故
　　七月之昬則亦見火之西下矣○釋文耜耒下耓
　　也廣五寸耒耜上句木也耜古以木為之易曰斲
　　木為耜揉木為耒亦以金為之周禮注古者耜一
　　金兩人併發之耓他丁反耒盧對反句音鉤○長知
　　丈反○甫田箋田畯司嗇今之嗇夫也韻㑹詩詁
　　云周禮無田畯之職蓋六遂中鄰里鄼鄙縣遂之長
　　髙者為大夫卑者為士通稱田畯蓋農田之俊也
　　○瞽矇見綱領○周禮注䟽諷誦謂闇讀之不依
　　琴瑟而詠也○二章倉庚見周南葛覃○穉直利
　　反○蘩見召南采蘩○啖音淡逺于願反○三章
　　萑葦見秦蒹葭○䟽斨即斧也唯銎孔異耳隋狹
　　而長也銎斧斤受柄處也隋徒禾湯果二反銎曲
　　容反○䟽春秋伯趙氏司至伯趙鵙也以夏至來
　　冬至去陳思王惡鳥論云伯勞以五月鳴應陰氣
　　之動隂為殘賊蓋賊害之鳥也其聲鵙鵙故以其
　　音名云詩緝月令仲夏鵙始鳴蓋至七月則鳴之
　　極而將去矣○毛云朱深纁也○祭服𤣥衣纁裳
　　○四章箋物成自秀葽始詩緝曹氏曰釋草葽繞
　　蕀菀注云今逺志也其上謂之小草說文云劉向
　　說葽味苦謂之苦葽本草逺志又有棘菀繞葽細
　　草三名四月采根葉隂乾參訂諸說知葽為逺志
　　矣四月陽氣極於上而微陰已受胎於下葽感之
　　而早秀案嚴粲葽毛不指為何草鄭疑為王萯陸
　　璣亦無明説唯曹氏以為逺志證據甚明萯音婦
　　○詩緝蜩蟬也諸蟬之緫名釋蟲云蜩蜋蜩螗蜩
　　郭璞引夏小正云蜋蜩者五色具螗蜩者蝘俗呼
　　為胡蟬故爾雅䟽蜩者目諸蟬也蜋音郎螗音唐
　　蝘音偃○說文草木皮葉落墮地為蘀○䟽于往
　　也于貉言往不言取狐貍言取不言往皆是往捕
　　之而取其皮故毛言于貉謂取狐貍皮并明取之
　　意也今案爾雅貍狐貒貈醜是四物同類也又别
　　條䟽字林云貈似狐善睡其子名貆詳此則貉與
　　狐貍非一物傳以為一物未詳貒音湍貈即貉字
　　貆音喧○五章爾雅蜤螽蜙蝑注䟽所謂舂黍也
　　豳州謂之舂箕蝗類也長而青長角長股股鳴者
　　也或謂似蝗而小斑黒其股似玳瑁五月中以兩
　　股相切作聲聞數十歩詩緝舊說以為即螽斯者
　　非蜤音斯蜙蝑音嵩須○䟽爾雅螒天雞謂小蟲
　　黒身赤頭一名莎雞一名酸雞又曰樗雞陸璣如
　　蝗而斑色毛翅數重其翅正赤六月中飛而振羽
　　索索作聲豳州謂之蒲錯今絡緯蟲是也螒音翰
　　○李氏考工記以股鳴者以翼鳴者以股鳴者斯
　　螽是也以翼鳴者莎雞是也○蟋蟀見唐蟋蟀箋
　　在野至入牀下皆謂蟋蟀也言三物如此者將寒
　　有漸非卒來也○䟽篳户以荆竹織門以荆竹通
　　風故泥之○愚案穹窒兩句四事皆治室之事塞
　　向以禦北方之寒氣墐户以禦南方之寒氣謂之
　　穹窒則南牗亦或塞之矣○六章䟽鬱唐棣之類
　　樹髙五六尺實大如李正赤食之甜本草一名雀
　　李一名車下李蘡薁亦鬱類而小别晉宫閤銘云
　　華林園中有車下李三百一十四株薁李一株車
　　下李即鬱薁李即薁二者相類而同時熟故言鬱
　　薁也蘡於盈於耕二反○詩記葵承露也大莖小
　　葉華紫黄色可茹公儀休所拔是也埤雅有紫白
　　二種○小宛䟽菽大豆也采其葉以為藿以芼牛
　　謂以鼎煮牛取其骨體置之於俎其汁則芼之以
　　藿調以五味乃盛之於鉶謂之鉶羮鉶音刑○釀
　　女亮反○詩記壺枯者可為壺嫩者可供茹䟽甘
　　瓠可食就蔓斷取而食之李氏壺性蔓生斬之故
　　曰斷○荼見邶谷風○少式照反長知丈反○七
　　章秸音戛說文禾藁去皮○稻稌也性冝水即今
　　南方所食稻也稌音杜又音土又通都反􁊽音述
　　糯也又稷之黏者苽音孤韻㑹雕苽也亦作雕胡
　　即枚乘所謂安胡之飯今所食茭苖米也粱粟也
　　○愚案麥非納於十月也此蓋緫言農事畢爾○卒
　　章左氏傳昭四年其藏冰也深山窮谷固隂沍寒
　　於是乎取之注沍閉也必取積陰之冰所以道達
　　其氣使不為災道去聲○䟽沖沖非貎非聲故云
　　鑿冰之意○天官凌人掌冰正歲十二月令斬冰
　　注正謂夏正正歲季冬○禮注獻羔祭司寒也○
　　著直略反○左氏傳食肉之禄冰皆與焉大夫命
　　婦喪浴用冰又曰自命夫命婦至於老疾無不受
　　冰冬無愆陽至民不夭札皆左氏傳文注食肉之
　　禄謂在朝廷治其職事就官食者命婦大夫妻也
　　老致仕在家者愆過也愆陽謂冬温伏隂謂夏寒
　　苦雨霖雨為人所患苦厲惡氣也短折為夭夭死
　　為札與音預札側八反○燮悉協反○儀禮鄉飲
　　酒禮尊兩壺于房户間士冠禮注置酒曰尊今傳
　　云兩尊壺恐傳寫之誤○詩記豳之先公國容未
　　備無君臣之間故曰朋酒斯饗曰殺羔羊躋彼公
　　堂萬壽無彊○題下中音仲龡即吹字
鴟鴞(豳/二)周公遺成王
　經○前編武王崩成王立年十三周公位冢宰正百
　　工成王元年三叔流言於國曰公將不利於孺子
　　周公乃告二公曰我之弗辟我無以告我先王於
　　是辭位出廵狩於邊鄭康成曰周公遭流言之難
　　避之而居東都朱子謂弗避之說冝從鄭氏蓋是
　　時三叔方流言於國周公處兄弟骨肉之閒豈應
　　以語言之故遽興師以誅之聖人氣象大不如此
　　且王方疑公公固不應不請而自誅之若請之於
　　王王亦未必見從當時事勢亦未必然也前編又
　　曰周公居東二年則罪人斯得孔氏以居東為東
　　征非也斯得者遲之之辭也朱子曰管蔡流言成
　　王疑之未知罪人之為誰也及周公居東二年成
　　王悟乃知罪人在管蔡也若曰所謂罪人者今得
　　之矣或問居東二年非東征乎朱子曰成王方疑
　　周公周公豈得即東征乎二年猶待罪也成王三
　　年周公為詩以貽王名之曰鴟鴞後王感風雷之
　　變迎周公反國三監及淮夷叛周公乃作大誥東
　　征誅管叔殺武庚放蔡叔寧淮夷東土三年而後
　　定○子金子七月之詩周公遭變時所陳也夫成
　　王方有疑於周公公方避位居東而顧為是諄諄
　　幾於强聒者嗟乎此周公忠愛之誠也夫豈以居
　　東而遂忘其君也哉然亦惟居東故可以忠告爾
　　向使居中秉國則成王益深不利之疑雖吐赤心
　　其孰能信之聖人所處其脱然無累之心與其拳
　　拳不已之心並行不悖也于後公乃為詩貽王名
　　曰鴟鴞則鴟鴞最後作也成王之疑亦將釋矣鴟
　　鴞之詩其情危其辭急蓋有以憂武庚之必反王
　　室之必揺也夫昔也武庚以周公利權間三叔而
　　今也奄君又以周公見疑嗾武庚則躑躅之變勢
　　所必至故周公汲汲為成王言之為鳥言以自喻
　　或以喻先王也曰鴟鴞鴟鴞既取我子謂其已誘
　　管蔡也母毁我室謂其勿更揺毁王室也恩斯勤
　　斯鬻子之閔斯傷管蔡也二章言先王創業之備
　　固也今此下民孰敢侮予微管蔡之内叛武庚之
　　外連則固未易侮也三章言先王之勤勞也四章
　　言王室之孤危外患之必至其辭不得不急也既
　　而成王悟周公歸而管蔡武庚卒於叛蓋其參謀
　　造禍非一日矣○鴞于驕反○徹字釋文無音韻
　　㑹撤字在徹字下作敕列反者有剥訓則詩中徹
　　彼當作敕列反
　　　愚案傳以鴟鴞之詩為誅武庚後作益以周公
　　　居東為東征也其原皆因金縢我之弗辟之辟
　　　讀為致辟管叔之辟故其説如此亦朱子早年
　　　之説也及後與蔡仲黙論書手帖則曰弗辟之
　　　説只從鄭氏為是向董叔重辨此一時信筆荅
　　　之謂當從古注說後來思之不然今書說悉已
　　　改定而詩傳乃若此者未及改也若從避音而
　　　以前說求詩則聖人之心與當時事勢之實皆
　　　可見矣然又知讀書者於字音訓詁不可不致
　　　謹也一字之誤遂至義理懸絶如此其可視為
　　　小學之事而忽之哉○此詩大意前二章主武
　　　庚而言後二章言已勤勞以告成王也首章謂
　　　武庚既誘管蔡流言而失君臣之義兄弟之親
　　　為周家之罪人所謂取我子也次章言周室經
　　　營亦已鞏固汝武庚者母徒起覬望之心三章
　　　自言自武王以來至成王初年盡力經營之勞
　　　苦末章謂盡瘁事國乃未足以定天下室翹翹
　　　謂我家管蔡之内亂也風雨飄揺言武庚之外
　　　撓也則我其能不鳴之急與所以感悟成王也
　傳○一章鴟鴞即陳墓門之鴞也鵂鶹音休留攫俱
　　縛反瓜持也撲取也○二章繆莫侯反紐音今易
　　莫彪反○三章䟽萑苕薍之秀穗也薍見秦蒹葭
　　萑户官反苕徒彫反薍魚患反○藉慈夜反○四
　　章殺所界反
東山(豳/三)周公勞歸士
　經○三章洒所解反埽素報反
　　　舊說周公東征誅管蔡歸而作朱子謂成王感
　　　風雷之變而迎周公於是周公東征三年矣歸
　　　作此詩子金子曰周公出避東居而歸其民周
　　　公邑采之民東征乃東行非東伐也若異日東
　　　征之事成王為主天子之六師設有勞歸之詩
　　　則當為雅而不在豳風矣愚詳味詞意恐果東
　　　伐歸後之詩其證有三東征之後固成王親行
　　　而傳謂周公伐奄三年討其君是周公亦行矣
　　　其期正與于今三年相應一也誅管蔡伐奄蓋
　　　嘗有戰陣之勞矣居東未嘗戰而此曰勿士行
　　　枚二也先儒謂三代雖改正朔而月數未嘗易
　　　然則詩書以月言者皆夏正之月也多方稱五
　　　月丁亥王來自奄至于宗周古者師行日三十
　　　里則行役歸途在三四月間也成王迎周公乃
　　　在秋熟未穫之時詩稱十月穫稻則周公歸在
　　　九月間也而東山草木蟲鳥皆夏月氣象三也
　　　若成王主兵勞詩不當在豳風則當時以周公
　　　之作倒附之七月諸詩亦未可知也況風雅音
　　　節各有不同乎朱子嘗言之矣但周公居東有
　　　二自流言之行公則避而居東二年有風雷之
　　　變而迎公以歸然後作大誥東征三年而歸此
　　　詩則作於東征而歸之時也
　傳○一章慆釋文吐刀反○說文濛微兩○士事毛
　　傳文非鄭氏○行户郎反陳直刃反○箸從竹遲
　　據反今俗作筯繣周禮釋文胡卦胡麥二反或音
　　卦徽也○勞去聲蓋為之為于偽反○二章䟽栝
　　樓一名天𤓰葉如𤓰葉形兩兩相值蔓延青黒色
　　六月華七月實如𤓰瓣○䟽鼠婦一名委黍在壁
　　根下甕底土中生似白魚○䟽蠨蛸一名長踦小
　　蜘蛛長脚者俗呼為喜子此蟲來著人衣當有親
　　客至有喜踦音欺脚也○詩記町疃廬傍畦壠為
　　麋鹿之場又曰區種法伊尹作為區田一畝之中地
　　長十八丈作十五町町間分十四道通人行畽為
　　田里所聚○三章䟽鸛雀似鶴而大長頸赤喙白
　　身黒尾翅又有負釡黒尻背竈皁裙四名埤雅鸛
　　知天將雨俯鳴則隂仰則晴尻苦髙反○䟽蚍蜉
　　大螘也小者即名螘此蟲穴處輦土為塚以避溼
　　蚍音毗蜉扶牛反螘宜倚反濕失入反○詩記有隂
　　雨之候則婦思念其勞而悲嘆蓋行者於隂雨尤苦
　　而念之切也我征聿至謂我之行者其遂至也婦人
　　灑掃以待夫之至顧見苦𤓰繫於栗薪因感其夫
　　久匏繫於外嘆曰自我不見于今三年矣○四章
　　倉庚見周南葛覃○疏馬色有黄處有白處曰皇
　　有駢處有白處曰駁騮音留赤色也○褘許韋反
　　帨巾也衿其鴆反繫佩帶士昏禮母施衿結帨曰
　　勉之敬之夙夜無違宫事○題下思息字反望女
　　之女音汝勞苦勞詩之勞皆去聲鞏古勇反固也
破斧(豳/四)軍士荅周公勞○　異
　經○語録破斧詩看聖人這般心下詩人直是形容
　　得出這是荅東山之詩古人做事苟利國家雖殺
　　身為之而不辭如今人箇箇計較利害看你四國
　　何如不安也得不寧也得只是護了我斨我斧莫
　　待缺壊了又曰周公東征四國是皇見得周公用
　　心始得
　傳○一章隋徒禾湯果二反銎曲容反義見七月○
　　勞已勞之之勞皆去聲被去聲○詩緝詩人言兵
　　器必曰弓矢干戈矛㦸無專言斧斨錡銶者斧雖
　　兵器所用而以斨並言乃豳民所用以采桑者又
　　錡為鑿屬銶為木屬以類言之知皆非兵器矣周
　　公奉王命以討罪有征無戰又遲之三年不為急
　　攻之計未嘗從事於戰陣惟行師有除道樵蘇之
　　事斧斨之用為多歴時之乆則必弊故此詩言管
　　蔡之亂何能為哉但能破我斧缺我斨而已其兵
　　器元無損也舊說破斧缺斨為戰陣殺戮之多至
　　於如此且東山序謂一章言其完孔氏云東征無
　　戰陣然則破斧缺斨非為戰也周公提王師以臨
　　小醜若用其兵力一鼓滅之何待三年乎觀尚書
　　所載周公之化商勤拳懇惻如父兄之愛其子弟
　　真所謂哀我人斯也苟殺戮之多至於破斧缺斨
　　則是與之血戰而僅勝之亦疲弊甚矣故血流漂
　　杵孟子所不信揮刀紛紜韓氏之陋也○語録陳
　　淳問被堅執銳疑是麤人如何謂聖人之徒曰不
　　是聖人之徒便是賊徒有麤底聖人之徒亦有讀
　　書識理底盜賊之徒○二三章䟽鑿屬曰錡术屬
　　曰銶未見其文亦不知其狀釋文銶一解云今之
　　獨頭斧○題下間去聲
伐柯(豳/五)東人喜見周公　異
　經
　　　伐柯非難事也然必須斧娶妻亦非難事也然
　　　必須媒東人之於周公被其風而化其徳思慕
　　　之極瞻之固若在前也然而貴賤之殊道里之
　　　逺亦未易見也故其企望如此及其因事而東
　　　則幸而得見故喜之而如二章之所言也子金
　　　子舊說謂諷成王當使人通周公之意亦通
　傳○一章䟽考工記柯長三尺博三寸厚一寸有半
　　五分其長以其一為之首注首六寸謂今剛關頭
　　斧柯其柄也䟽漢時斧近刄皆以剛鐵為之又以
　　柄關孔○二章爾雅䟽豆以木為之髙一尺口足
　　徑一尺其足名鐙中央直豎者名校校徑二寸黒
　　漆飾朱中大夫以上畫以雲氣諸侯以象天子以
　　玉皆飾其口也其實四升用薦葅醢籩以竹為之
　　亦受四升口有藤縁形制如豆盛棗栗桃梅蓤芡
　　脯脩膴鮑糗餌之屬鐙音登葅臻魚反膴呵姑反
　　腊也糗去乆反餌仍吏反○士昬禮親迎之日初
　　昬陳三鼎實特豚合升舉肺脊二祭肺二魚十有
　　四兔腊一婦至布席于室中夫席在奥東向婦席
　　西向皆設醬葅醢載牲體魚腊于俎而設之及黍
　　稷湆壻揖婦即對筵皆坐祭薦黍稷肺賛爾黍授
　　肺脊皆食以湆醬祭舉食舉三飯卒食酌酳然後
　　用卺(鼎三者升豚魚腊也特猶一也合升合左右/胖升於鼎舉肺脊者食時所先舉下文凡言)
　　(舉者同每皆二者夫婦各一耳湆肉汁爾移也/移置席上酳以酒潔口卺破匏為二各用一)迎
　　魚覲反湆音泣卺音謹此為同牢之禮約禮經注
　　大略言之
九罭(豳/六)東人願周公留　異
　經○語録九罭詩分明是東人願其東故致願留之
　　意公歸豈無所於汝但暫寓信處耳公歸將不復
　　來於汝但暫寓信宿耳是以有衮衣兮是以二字
　　如今都不說蓋本謂縁公暫至於此是以此間有
　　被衮衣之人無以我公歸兮無使我心悲兮其為
　　東人願留之詩豈不甚明白止縁序有刺朝廷不
　　知之句故後之說詩者悉委曲附㑹費多少辭語
　　到底鶻突某嘗謂死後千百年須有人知此意自
　　看來直是盡見得聖人之心又曰寛厚温柔詩敎
　　也若如今人説九罭詩乃責其君之辭何處討寛
　　厚温柔之意
　傳○一章爾雅䟽九罭謂魚之所入有九囊詩緝毛
　　以為小網諸家或以為大網郭璞言有百囊網則
　　九囊者不得為大又有不及九囊者則九囊亦不
　　為甚小蓋常網也○鯶音混爾雅翼鱒魚目中赤
　　色一道横貫瞳魚之美者食螺蚌多獨行見綱輙
　　避○魴見周南汝墳○蜼位柚壘三音卷音衮九
　　章之義龍取其變山取其鎮華蟲取其文火取其
　　眀宗廟之彛取其孝彝之所以畫虎蜼者以其義
　　與智也藻取其潔粉米取其養黼取其斷黻取其
　　辨
狼跋(豳/七)美周公
　經○語録狼跋其胡載疐其尾此語是反説亦有些
　　意義公孫碩膚如言幸金營及北狩之意言公之
　　被毁非四國之流言乃公自遜此大美耳此古人
　　善於辭命處又曰魯昭公分明是為季氏所逐春
　　秋却書云公孫于齊如其自出云耳是此意又曰
　　狼性不能平行每行首尾一俯一仰首至地則尾
　　舉向上胡舉向上則尾疐至地故曰狼跋其胡載
　　　其尾孫蘇困反
　傳○一章疐丁四反類隔切今易陟利反○䟽跋前
　　行曰躐跲卻頓曰疐說文云跋蹎丁千反跲躓竹
　　二反躓即疐也然則跋與疐皆是顛倒之類以跋
　　為躐者謂跋其胡而倒躓耳老狼有胡謂頷下垂
　　胡進則躐其胡謂躐胡而前倒也退則跲其尾謂
　　卻頓而倒於尾上也○詩緝狼猛健之獸雖善用
　　兵者禦之亦不能免平時不至跋疐其老者雖項
　　下垂胡若在平地亦無跋之之理所言跋胡疐尾
　　者謂其落機穽之時進退求脫不能耳○跲極業
　　反○詩記鄭氏屨人注王舄有三等赤舄為上冕
　　服之舄詩云王錫韓侯𤣥衮赤舄則諸侯與王同
　　複下曰舄○又曰几人所憑以為安故几几安也
　　○被去聲○二章聞音問
　豳篇下周禮注田祖始耕田者謂神農也田畯古之
　　先敎田者○禮記郊特牲天子大蜡八嵗十二月
　　合聚萬物而索饗之也主先嗇而祭司嗇饗農及
　　郵表畷禽獸迎貓迎虎祭坊與水庸注䟽所祭八
　　神先嗇一司嗇二農三郵表畷四貓虎五坊六水
　　庸七昆蟲八所祭之神合聚萬物而索饗之但以
　　此八神為主十二月周之正數建亥之月也先嗇
　　若神農者司嗇后稷是也農田畯也郵表畷是田
　　畯於井間所舎之處郵若郵亭屋宇處所表田畔
　　畷謂井畔相連畷於此田畔相連畷之所造此郵
　　舍田畯處焉禽獸下文貓虎之外但有助田除害
　　者悉包之坊者所以畜水亦以鄣水庸者溝也所
　　以受水亦以泄水昆蟲螟螽之屬○周禮息老物
　　鄭氏曰萬物助天成嵗事至此為其老而勞乃祀
　　而老息之蜡仕嫁反郵有周反畷知劣知衞二反
　　坊音房○鄭氏於二章下曰是謂豳風六章以介
　　眉夀下曰是謂豳雅八章下曰是謂豳頌䟽凡繫
　　水土之風氣謂之風女心傷悲是民之風故知是
　　豳風雅者正也王者設敎以正民作酒養老是美
　　政故知穫稻為酒是豳雅頌者美盛徳之形容成
　　功之事男女功畢無饑寒憂置酒稱慶是功成之
　　事故知朋酒斯饗萬夀無疆是謂豳頌(豳雅頌説/見前此但)
　　(存/説)舊○剟株劣反割聚又都括反
豳詩次序
　　　七月
　　　　豳國舊詩周公遭變居東時所陳
　　　伐柯
　　　　東人喜見周公
　　　狼跋
　　　　周公居東詩人美之
　　　鴟鴞
　　　　周公居東二年而遺王
　　　九罭
　　　　周公將歸東人願留
　　　東山
　　　　周公東征歸而勞士
　　　破斧
　　　　軍士荅周公
十五國風一百六十詩
　正風二十五詩
　　　周南十一詩　召南十四詩
　變風一百三十五詩
　　　邶十九詩　　鄘十詩　　　衞十詩
　　　王十詩　　　鄭二十一詩　齊十一詩
　　　魏七詩　　　唐十二詩　　秦十詩
　　　陳十詩　　　檜四詩　　　曹四詩
　　　豳變之正七詩
　正詩
　　正之正二十三
　　　周南十一
　　　　關雎　　葛覃　　卷耳
　　　　樛木　　螽斯　　桃夭
　　　　兔罝　　芣苢　　漢廣
　　　　汝墳　　麟之趾
　　　召南十二
　　　　鵲巢　　采蘩　　草蟲
　　　　采蘋　　甘棠　　羔羊
　　　　殷其靁　摽有梅　小星
　　　　江有汜　何彼穠矣　騶虞
　　正之變二
　　　召南二
　　　　行露　　　野有死􁊁
　變詩
　　變之正七十二
　　　邶十四
　　　柏舟　　　　緑衣　　　燕燕
　　　日月　　　終風　　　　凱風
　　　雄雉　　　匏有苦葉　　式微
　　　旄丘　　　簡兮　　　　泉水
　　　北門　　　北風
　　鄘六
　　　柏舟　　　定之方中　　蝃蝀
　　　相鼠　　　干旄　　　　載馳
　　衞七
　　　淇奥　　　考槃　　　碩人
　　　竹竿　　　芄蘭　　　河廣
　　　伯兮
　　王四
　　　黍離　　　君子于役　君子陽陽
　　　大車
　　鄭四
　　　緇衣　　　羔裘　　　女曰雞鳴
　　　出其東門
　　齊二
　　　雞鳴　　　　甫田
　　魏四
　　　葛屨　　　　汾沮洳　　　陟岵
　　　伐檀
　　唐八
　　　蟋蟀　　　　山有樞　　　綢繆
　　　杕杜　　　　鴇羽　　　　有杕之杜
　　　葛生　　　　采苓
　　秦九
　　　車鄰　　　　駟驖　　　　小戎
　　　蒹葭　　　　終南　　　　晨風
　　　無衣　　　　渭陽　　　　權輿
　　陳一
　　　衡門
　　檜三
　　　羔裘　　　　素冠　　　　匪風
　　曹三
　　　蜉蝣　　　　鳲鳩　　　　下泉
　　豳七
　　　七月　　　　鴟鴞　　　　東山
　　　破斧　　　　伐柯　　　　九罭
　　　狼跋
　變之變六十三
　　邶五
　　　擊鼓　　　　谷風　　　　静女
　　　新臺　　　　二子乗舟
　　鄘四
　　　牆有茨　　　君子偕老　　桑中
　　　鶉之奔奔
　　衞三
　　　氓　　　　　有狐　　　　木𤓰
　　王六
　　　揚之水　　　中谷有蓷　　兔爰
　　　葛藟　　　　采葛　　　　丘中有麻
　　鄭十七
　　　將仲子　　　叔于田　　　大叔于田
　　　清人　　　　遵大路　　　有女同車
　　　山有扶蘇　　蘀兮　　　　狡童
　　　褰裳　　　　丰　　　　　東門之墠
　　　風雨　　　　子衿　　　　揚之水
　　　野有蔓草　　溱洧
　　齊九
　　　還　　　　　著　　　　　東方之日
　　　東方未明　　南山　　　　盧令
　　　敝笱　　　　載驅　　　　猗嗟
　　魏三
　　　園有桃　　　十𤱔之間　　碩鼠
　　唐四
　　　揚之水　　　椒聊　　　　羔裘
　　　無衣
　　秦一
　　　黄鳥
　　陳九
　　　宛丘　　　　東門之枌　　東門之池
　　　東門之楊　　墓門　　　防有鵲巢
　　　月出　　　　株林　　　澤陂
　　檜一
　　　隰有長楚
　　曹一
　　　候人
　
　詩集傳名物鈔卷四
欽定四庫全書
　詩集傳名物鈔巻五　　　　元　許謙　撰
小雅二
　傳○鄭氏詩譜小雅十六篇為正經六月之後謂之
　　變雅○釋文從鹿鳴至菁菁者莪凡二十二篇皆
　　正小雅六篇亡今唯十六篇○語録問二雅所以
　　分曰小雅所繫者小大雅所繋者大呦呦鹿鳴其
　　義小文王在上於昭于天其義大問變雅曰亦只
　　是變用它腔調○又曰大雅氣象宏濶小雅所陳
　　各止一事○又問詩亡然後春秋作先儒謂東遷
　　之後黍離降為國風而雅亡恐是孔子刪詩時降
　　之曰亦是它當時如此當初在豐鎬時其詩為二
　　南後來在洛邑時其詩為黍離只是自二南進而
　　為二雅自二雅退而為王風○又曰雅蓋是王公
　　大人好生地做都是識道理人言語故它裏面説
　　得儘有道理好子細看非如國風或出於婦人小
　　夫之口但可觀其大㮣○别彼列反朝音潮釐音
　　僖説音悦齊側皆反
鹿鳴(小一/正一)燕享賓客
　經
　　　鹿見野之有苹而呦呦和聲呼其羣以共食以
　　　興君有酒食召集嘉賓而共饗也燕享之意全
　　　在此興中故下文秪見作樂奉幣耳人之好我
　　　示我周行冀之之辭也二章承上章而言徳音
　　　者有徳之言即示我之周行也既足以示民使
　　　不偷薄則君子所當取則而倣傚之君子凡有
　　　位者也○徳音邶谷風訓為美譽豳狼跋云猶
　　　令聞此徳音孔昭是言其平日徳音素甚明也
　　　故足以示民使不偷薄而君子當則傚矣如此
　　　則與上章意不相蒙上章則求以言語示周行
　　　此章則欲以徳行威儀示法則愚恐二説皆通
　　　讀者擇之
　　詩記燕禮有親踈之義有尊卑之别有長少之序
　　有内外之分有賓主之位人倫之道莫有不備而
　　我有嘉賔踐其禮安其樂誠信感於人心故聞者
　　見者靡不孚而化之不曰徳音孔昭示民不恌乎
　　觀其禮而知則且傚者不亦君子乎别必列反長
　　知丈反少式召反
　　　此又與前二説不同記于此以備慎思蓋傳意
　　　以嘉賔平日美譽足以示人詩記以燕禮足以
　　　示人愚則説以旅語之善言足以示人各有攸
　　　當
　　又曰式燕以敖言其禮之從容也夫莊而不至於
　　矜和而不至於流此其徳之純也
　傳○一章爾雅藾蕭注今名藾蒿䟽葉青白色莖似
　　箸而輕脆始生香可生食又可蒸食詩緝苹有二
　　種爾雅苹蓱其大者蘋水生之苹也又云苹藾蕭
　　陸生之苹即鹿所食是也藾音賴脆七歲反○使
　　去聲○瑟見周南關雎○樂書萬物成乎艮則始
　　作而施生故其音匏中而為笙古者造笙以曲沃
　　之匏汶陽之篠列管匏中而施簧管端有長短之
　　制法象鳯凰其形鳯翼其聲鳯鳴其長四尺大者
　　十九簧謂之巢以衆管在匏有鳯巢之象小者十
　　三管謂之和以大者倡則小者和也○簧見王君
　　子陽陽傳○箋飲之而有幣酬幣也食之而有幣
　　侑幣也䟽公食大夫禮賔三飯之後公受宰夫束
　　帛以侑注云束帛十端帛也侑猶勸也主國君以
　　食賔殷勤之意未至復發幣以勤之欲用深安賔
　　也是禮食用幣之意饗禮亡而聘禮注云致享以
　　酬幣故知飲之而有幣謂酬幣也而所用幣無正
　　文不過束帛乘馬而已此諸侯酬大夫禮也其天
　　子酬諸侯及諸侯自相酬不必用束帛乘馬聘禮
　　注又曰琥璜爵蓋天子酬諸侯也謂以琥璜將幣
　　以送爵琥以繡璜以黼此則饗之酬幣天子食之
　　侑幣無文飲食乘並去聲○䟽鄉射記古者於旅
　　也語注云禮成樂備乃可以言語先王禮樂之道
　　是飲酒至旅酬之禮而語先王之道也○分扶問
　　反○緇衣私惠不歸徳君子不自留焉詩云人之
　　好我示我周行注䟽私惠謂不以公禮相慶賀時
　　以小物相問遺也言人以私小恩惠相問遺不歸
　　依道徳如此者君子之人不用留意於此等之人
　　不受其惠也故文王燕羣臣惟欲以正道示我不
　　以䙝瀆邪辟之物相遺也○二章菣去刃反䟽荆
　　楚之間謂蒿為菣○䟽以目視物以物示人古同
　　作視字後世視物示人之字異由是經傳中二字
　　多相雜亂○三章䟽苓生澤中下地鹹處牛馬亦
　　喜食之○題下學記大學始教宵雅肄三官其始
　　也注宵之言小也肄習也習小雅之三謂鹿鳴四
　　牡皇皇者華也此皆君臣宴樂相勞苦之詩為始
　　學者習之所以勸之以官且取上下相和厚語録
　　入學之始湏教它便知有君臣之義始得肄羊至
　　反○本為之為于偽反食之之食音嗣樂之樂而
　　之樂音洛夫音扶
四牡(小二/正二)勞使臣
　經○三章栩見唐鴇羽
　　　章各五句一章二章五章賦也自為一體上二
　　　句為一節下三句為一節第二句第五句用韻
　　　其命辭用意皆同三章四章興也亦自為一體
　　　上三句為一節下二句為一節第二句第三句
　　　五句用韻命辭用意亦同一篇之中賦興既異
　　　體其文又自各為一體也
　　詩記父至尊也母至親也知母之親則知父之尊
　　矣知父之尊則知君之重矣卒章及母而不及父
　　本其恩所起以教愛也愛母則敬父矣敬父則尊
　　君矣未有愛親而不愛其君者也○子金子卒章
　　獨言將母者父丈夫也猶能自養婦人非子不能
　　自養此尤人之情也
　傳○一章詩記説文煮海為鹽煮池為盬故安邑之
　　出為盬盬苦而易敗故傳以不堅訓之○此勞臣
　　之勞郎到反勞使出使之使去聲分去聲情思之
　　思去聲○二章嘽嘽毛氏喘息之貌馬勞則喘息
　　李氏今之駱馬最耐勞苦以耐勞苦之馬今則喘
　　息則其勞可知矣○李氏不遑啓處大意為不暇
　　居處之義○三章傳鵻當作佳爾雅作佳其夫不
　　夫方于反不方浮反又如字爾雅作鳺鴀音同詩
　　緝一鳥十四名鵻也佳其也䳕鳩也祝鳩也鳺鳩
　　也鵓鳩也鵾䳨也楚鳩也鳻鳩也荆鳩也乳鳩也
　　鵴鳩也􁉲鳩也䳫鳩也䳕音浮鵾音昆䳨音皇鳻
　　音汾鵴音匊􁉲音役䳫音葵○養釋文以上反○
　　四章枸檵音苟記詩緝即枸杞本草又名仙人杖
　　西王母杖其根名地骨其莖幹三五尺作叢春作
　　羮茹微苦○卒章使去聲勞去聲○題下魯語叔
　　孫穆子(名/豹)聘於晉晉悼公饗之樂及鹿鳴之三而
　　拜樂三曰君之所以況使臣臣敢不拜四牡君之
　　所以章使臣之勤也敢不拜章左氏傳在襄四年
　　○勞使皆去聲本為之為去聲
皇皇者華(小三/正三)遣使臣
　經○左氏傳襄四年穆叔(即叔/孫豹)曰皇皇者華君教使
　　臣曰必諮於周臣聞之訪問於善為咨咨親為詢
　　咨禮為度咨事為諏咨難為謀魯語皇皇者華君
　　教使臣曰每懐靡及諏謀度詢必咨於周臣聞之
　　咨才為諏咨事為謀咨義為度咨親為詢忠信為
　　周二傳注皆謂咨之於忠信之人解頤新語咨者
　　訪其事也諏有聚議之意謀有計畫之意度有體
　　量之意詢有究問之意○二章駒見陳株林傳○
　　三章騏見秦小戎○四章駱見四牡傳
　傳○一章之使如字餘皆去聲下同○三章忍釋文
　　音刄李氏如絲調直也○五章爾雅注䟽隂淺黒
　　色毛淺黒而白兼雜毛者名駰今謂之泥騘○題
　　下本為之為去聲夫音扶
常棣(小四/正四)燕兄弟　周公
　經○三章詩記此章言兄弟相湏之意急猶脊令首
　　尾相應急難之際其相應如是也詩緝脊令行則
　　揺在原是其行時也行而在原則揺其身首尾相
　　應如兄弟急難相救也
　　　一章毛以為常棣之華鄂然外發之時豈不韡
　　　韡而光明鄭以為常棣之華其鄂拊韡韡然光
　　　明䟽以為毛以衆華俱發而光明興兄弟衆多
　　　而和睦鄭以華喻兄鄂喻弟相覆而光明猶相
　　　順而榮顯愚案毛以韡韡者在華鄭以韡韡者
　　　在鄂味經詞氣毛説為長以華鄂分比兄弟雖
　　　似差勝然但作無義興不必如䟽家所言毛意
　　　亦可也拊與跗同○後三章謂雖有陳列籩豆
　　　之盛而飲酒醉飽必兄弟具在然後能和樂相
　　　慕謂與人燕樂必得兄弟而後和雖妻子好合
　　　如琴瑟必兄弟皆翕合然後和樂可乆豈惟它
　　　人至於妻子之親苟不好愛於兄弟則亦不能
　　　久也欲宜室家樂妻孥非厚於兄弟皆不可也
　　　試究之圖之其信然乎蓋人於同氣不能厚是
　　　猶薄於親也人而不知厚其親而乃厚於妻子
　　　及它人是所謂不知本此心違於理者逺矣違
　　　於理者逺則其感召亦有悖於理者及於身矣
　　　雖妻子其能保乎
　傳○一章爾雅唐棣栘常棣棣李氏何彼穠矣唐棣
　　之華與論語所舉則所謂栘此常棣與采薇言維
　　常之華則所謂棣詩記今玉李也華鄂相承甚力
　　○二章惡烏故反關烏還反射音石盾食準反○
　　東漢郡國志河南尹中牟有管城故管叔邑河内
　　郡山陽有蔡城蔡叔邑通典管城縣屬鄭州與中
　　牟縣鄰山陽即懷州脩武縣尚書孔傳蔡叔所封
　　圻内之蔡仲之所封淮汝之間圻内之蔡已滅故
　　取其名以名新國今案郡國志所言即圻内之蔡
　　也○三章䟽脊令雀屬大如鷃雀長脚長尾尖喙
　　背上青灰色腹下白頸下黒如連錢故杜陽人謂
　　之連錢詩緝雪姑也○為去聲分扶問反孫音遜
　　難去聲五章同○四章務釋文如字讀者又音侮
　　此從左傳及外傳文傳亦曰春秋傳作侮罔甫反
　　愚案此字陸氏朱子皆作去上二音讀○狠胡懇
　　反○六章饜於豔反○卒章帑釋文依字吐蕩反
　　經典通為妻帑字○題下㡬音機復扶又反
伐木(小五/正五)燕朋友故舊
　經○語録伐木大意皆自言待朋友不可不加厚之
　　意所以感發之也○一章詩記興之兼賦比者也
　　○詩記詩人多有相因之辭如伐木而感鳥鳴蓋
　　因此以興焉者也故下章皆以伐木言之○友聲
　　謂應聲○語録若能盡其道於朋友雖鬼神亦必
　　聽之相之而錫之以和平之福○三章乾古寒反
　　○詩緝此言無酒設言之耳一詩之内凡言我皆
　　燕朋友者自我也
　傳○一章好呼報反○二章淮南子道應訓惠子為
　　惠王為國法(梁惠王/惠施)王以示翟煎曰善可行乎煎
　　曰不可今夫舉大木者前呼邪許後亦應之此舉
　　重勸力之歌也豈無鄭衛激楚之音哉然不用者
　　不若此其宜也治國有禮不在文辨邪余遮反○
　　去起吕反○毛氏以筐曰釃以藪曰湑䟽筐竹器
　　也藪草也漉酒者或用筐或用草用草者用茅也
　　左傳包茅縮酒藪素口反漉音鹿○語録古人縮
　　酒用茅非謂祭時以縮酌求神也禮記特牲篇縮
　　酌用茅注謂泲之以茅縮去滓也此詩下章注云
　　湑莤之也釋文謂以茅泲之去其糟也如今人或
　　以器或以布帛去酒滓然想古人不肯用布帛故
　　用茅泲子禮反莤與縮同○爾雅注俗呼五月羔
　　為羜○殺所界反樂音洛下章同○三章餱説文
　　乾食徐鍇今人謂乾飯為餱
天保(小六/正六)下報上
　經○本義此詩文意重復以見愛其上深至如此詩
　　人爾其君者蓋稱天以為言○語録皆人臣頌祝
　　其君之言然辭繁而不殺者以其愛君之心無已
　　也○一章詩記除有消去之義所禀之薄者雖小
　　福不能容載惟其甚厚故福祉之來不問多寡其
　　受之也皆若消去而未嘗有者所謂何福不除也
　　○卒章家説月弦日升言其始盛南山之夀言其
　　久盛也
　　　前三章言受福于天後三章言受福于祖單厚
　　　多益戩榖乃受福于天之實吉蠲孝饗為受福
　　　于祖之實蓋天將降大任於是人必使其氣質
　　　清明好善全徳而為受福之基故單厚多益戩
　　　榖皆言俾爾既有此徳則福之至有不期然而
　　　然者庶則言歸之者衆也第三第六兩章皆言
　　　得福之厚無窮蓋兩結受福于天與祖之意各
　　　有所指也君子誠以格天孝以事祖故有此效
　　　人而能盡誠孝之道則其徳莫可尚矣人臣祝
　　　其君容有大於此者乎
　傳○三章長知丈反卒章同○四章諏遵湏將侯二
　　反謀也○周禮大宗伯以祠春享先王以禴夏享
　　先王以嘗秋享先王以烝冬享先王詩䟽若以四
　　時當云祠禴嘗烝詩以便文故不依先後自殷以
　　上則禴禘嘗烝至周公則去夏禘之名以春禴當
　　之更名春曰祠○前編曰路史以稷生􁆻蠒􁆻蠒
　　生叔均史記謂不窋卒子鞠立鞠卒子公劉立而
　　路史又謂公劉之去后稷已十餘世矣世本云公
　　劉慶節皇僕差弗偽榆(史記作/毁隃)公非辟方(史記缺/辟方皇)
　　(甫氏謂公非字/辟方者非是)髙圉侯牟(史記缺侯牟皇甫/氏謂髙圉字者非)亞圉
　　雲都(史記缺雲都皇甫氏謂亞圉/字者非漢書表云亞圉弟)太公組紺(史記/作公)
　　(叔祖類世表作祖類皇/甫氏云公祖一名組紺)諸盩(史記缺路/史號太公)亶父(追王/太王)
　　子金子案世本自不窋鞠公劉至季歴已十七世
　　史記拘於十五王文始平之之數遂謂后稷之子
　　為不窋曾孫為公劉前既缺代又自公非以後缺
　　四世不書皇甫氏不得其説遂以四世為字而組
　　紺又自有四名獨索隱覺其非而不明辨路史已
　　明辨而不斷十五王之説今案國語十五王蓋自
　　公劉數至文王爾(音切見/周南一)
　　　傳言公叔祖類據史記而言之也然則自叔均
　　　以下不窋以上不知其名所祭者不知㡬代今
　　　皆不可考矣
　　嘏舉下反祝為尸致告於主人之辭○五章遺唯
　　季反黔其淹反黒色○六章恒釋文古鄧反韻同
　　無古登反恐此當作恊○語録承是繼承自相接
　　續之意松柏非是葉不彫但舊葉落時新葉已生
采薇(小七/正七)遣戍役
　經○語録首章略言征夫之出蓋以玁狁不可不征
　　故舎其室家而不遑寜處至二章則既出而不能
　　不念其家三章則竭力致死而無還心蓋不復念
　　其家矣至四章五章則惟勉於王事而欲成其戰
　　伐之功也卒章則其事成之後極陳其勞苦憂傷
　　之情而念之也○三章疚居又反
　　　采薇以下三詩雖曰遣戍勞還而専主於玁狁
　　　蓋非汎言也抑當是之時有玁狁連西戎為中
　　　國之患命將出師或周公作此詩而遣勞之故
　　　能深知其情而極道之而且勸之以義如此後
　　　凡出師則皆以此歌之也
　傳○一章薇見召南草蟲○玁狁北狄也史記唐虞
　　以上有山戎獫狁葷粥戰國後為匈奴注堯曰葷
　　粥周曰獫狁葷許云反粥余六反獫與玁同
　　　古者席地跪與坐無大異大率皆雙膝著地直
　　　其身則為跪安其身則為坐啓居即跪坐也
　　舎始野反風福鳯反愾口溉反怒也左氏傳敵王
　　所愾復扶又反中音仲○三章剛謂薇老而堅也
　　　十月為陽爾雅文也時坤用事嫌於無陽故以
　　　名此月為陽者鄭氏説也扶陽抑隂固聖人之
　　　意隂既極矣而名其月為陽果能扶陽乎不然
　　　則是以虛言而欲奪造化之實以誑世也必不
　　　然矣夫隂陽消息自微而著皆有其漸一陽之
　　　生至子半而成其肈基乃在亥半則小雪之時
　　　正六陽之極陽絶於上而囬於下之㡬也因是
　　　而名十月為陽正闡幽之意則其義豈不著明
　　　矣乎
　　四章將帥並去聲五章同○五章語録問小人所
　　腓傳腓猶芘也又引程子曰腓隨動也如足之腓
　　足動則隨而動也案易咸傳腓足肚行則先動足
　　乃舉之非如腓之自動本義亦曰欲行則先自動
　　由程子前説觀之則腓為隨足以動之物由後二
　　說觀之則腓為先足而動明矣不當引之以解此
　　詩之義不若猶芘之云得之生民牛羊腓字之傳
　　亦以腓為芘若施於此語與上文君子所依意義
　　亦相類也荅曰此非大義所繋今詳兩說誠不合
　　當刪去然版本已定只於補脱中說破可也又百
　　卉具腓又有他訓不知此字竟是何義也○戴侗
　　六書故腓脛後肉腓腸也小人所腓言小人卒徒
　　隨車如腓也行音杭弰師交反弓末也○䟽魚獸
　　皮為弓鞬矢服海水潮及天將雨其毛皆起水潮
　　還及天晴則毛復如故鞬居言反弓衣也○難去
　　聲○六章爾雅注䟽蒲柳生澤中可以為箭左傳
　　董澤之蒲
出車(小八/正八)勞還率
　經○二章子金子僕夫況瘁謂我憂心已自悄悄僕
　　夫況又勞悴○四章黍稷見王黍離○子金子載
　　訓初亦可夏小正寒日滌凍塗○五章上六句與
　　召南草蟲同○卒章蘩見召南采蘩
　　　一章受命而出二章臨事戒懼三章奮揚威武
　　　皆主於出而言也四音敘其歸期五章室家之
　　　望六章振旅凱旋皆主於歸而言也
　傳○一章爾雅邑外謂之郊郊外謂之牧注䟽邑國
　　都也界各十里而異其名○勞郎到反還音旋率
　　與帥同語去聲難乃旦反○二章龜蛇曰旐鳥隼
　　曰旟及下交龍為旂皆周禮司常文注龜蛇象其
　　扞難避害鳥隼象其勇揵交龍一象其升朝一象
　　其下復䟽龜有甲能扞難蛇見人避之是避害鷹
　　隼能擊故云勇鳥飛疾故云揵又大司馬諸侯載
　　旂郊野載旐百官載旟今案傳意以曲禮師行之
　　法為解則不用周禮意也○旟又見鄘干旄○兹
　　箋或作滋意同滋益也○幟昌志式志二反○子
　　金子出師以喪禮處之士泣涕蓋必死也惟必死
　　是以能勝○四章語録問簡書二説曰後説為長
　　當以後説在前前説只據左氏簡書同惡相恤之
　　謂然此是天子戒命不得謂之鄰國○五章將帥
　　並去聲○與平聲○采薇箋昆夷西戎也䟽西方
　　曰戎夷是緫名○卒章倉庚見周南葛覃
杕杜(小九/正九)勞還役
　經○詩緝此詩四章皆不言戍役來歸之事唯述其
　　未歸之時室家思望之切如此則今日之歸其喜
　　樂為何如也所以慰勞之○一章杕杜見唐杕杜
　　○三章杞詩緝枸檵也見四牡
　　　一章言冬未歸二章言至春將莫亦未歸三章
　　　言春已莫而未歸四章言所期俱過而將歸也
　傳○一章勞去聲還音旋○三章罷音皮○四章灼
　　龜曰卜揲蓍曰筮揲實葉反蓍升脂反○繇直又
　　反蓍龜之辭也○題下將帥勞並去聲
南陔(小十/正十)笙詩　異
　　　　右鹿鳴之什
白華(小十一/正十一)笙詩　異
華黍(小十二/正十二)笙詩　異
魚麗(小十三/正十三)燕饗通用　異
　經○二章魴見周南汝墳○三章鯉見陳衡門
　傳○一章埤雅鱨今黄揚魚性浮而善飛躍故一曰
　　揚鯊性沈大如指狹圎而長有黒㸃文常沙中行
　　亦於沙中乳子又曰吹沙長三寸許背上有刺螫
　　人螫音適○解下賣反鮀徒何反○二章詩緝毛
　　氏以鱧為鮦本草云蠡一名鮦今黒鯉魚道家以
　　為厭者也郭璞云鱧鮦山隂陸氏云鱧今𤣥鯉與
　　蛇通氣是郭璞陸氏皆同毛説以鱧為今之烏鯉
　　魚也今不從舎人云鱧名鯇陸璣云鱧鯇也似鯉
　　頰狹而厚是舎人與陸璣皆以鱧為鯇魚也今從
　　之鮦同童二音蠡音禮鯇户板反○三章詩緝毛
　　氏及前儒皆以鮎釋鰋惟郭璞以鰋鮎各為一魚
　　鰋今偃額白魚也鮎别名鯷本草鮧一名鮎一名
　　鯷是鮧鮎鯷為一魚不言是鰋見郭璞與本草合
　　毛傳質略當言似鮎耳鮎乃兼反鯷大計反鮧音
　　啼又延知在私二反○五章詩記㫖即所謂嘉也
　　物雖嘉㫖然陸産不如水産之盛澤物不如山物
　　之蕃猶未可以言偕也○六章詩記有即所謂偕
　　也物雖盛多而皆有必適當其時然後盡善所謂
　　時者不專為用之之時也苟非國家閒暇内外無
　　故則物雖盛不能全其樂矣○題下間音諫
由庚(小十四/正十四)笙詩　異
南有嘉魚(小十五/正十五)燕饗通用
　傳○一章釋文罩字有張教竹卓兩音樂字音洛協
　　句五教反今宜俱讀作入聲不必協韻○左太沖
　　蜀都賦嘉魚出於丙穴注丙穴在漢中沔陽縣北
　　有魚穴二所常以三月取之丙地名也嘉魚鱗似
　　鱒魚埤雅嘉魚鯉質鱒鱗肌肉甚美食乳泉出於
　　丙穴穴口向丙故也鱒才損反義見豳九罭○篧
　　助角反爾雅䟽今楚篧也罩以竹為之無竹則以
　　荆故謂之楚篧重直容反○二章箋樔者今之橑
　　罟爾雅作罺並側交反橑力弔力條二反○四章
　　鵻見四牡
崇丘(小十六/正十六)笙詩　異
南山有臺(小十七/正十七)燕饗通用　異
　經○上一截初曰邦家之基以其本而言次曰邦家
　　之光則發而有光華矣又次言民之父母則以其
　　效言也其下則祝其夀而已眉夀固夀矣髪白而
　　復黄面黧而浮垢又老之甚者也下一截前兩章
　　祝其夀就君子之身而言次兩章曰徳音不已而
　　茂則以及於人者言之末則又言保艾其後又非
　　一時也此詩雖各以兩木起興易韻成文而其言
　　亦有叙也
　傳○一章夫音符道音導○二章楊見秦車鄰○三
　　章陸璣杞一名苟骨山木也其樹如樗理白而滑
　　可以為函及檢板其子為木蝱可合藥○四章栲
　　杻見唐山有樞○五章枳諸氏反陸璣枸木本從
　　南方來其木能令酒薄若以為屋柱一室之内酒
　　皆少味語録枸是機枸子建陽謂之皆拱子甘而
　　解酒毒○著直略反楸音秋
由儀(小十八/正十八)笙詩　異
蓼蕭(小十九/正十九)燕諸侯　異
　經○三章詩記天子之待諸侯甚燕樂而豈弟也○
　　天生烝民不可以無統故立之君以主之其始蓋
　　自下而推之也徳化足以服乎一方者故共推以
　　為一方之主而萬方之主又共推其徳之至盛足
　　以服乎天下者一人以為天下之共尊而取法焉
　　聖聖相繼於是制為典禮定其等衰上下相維無
　　相偪僭然天子雖為天下之共戴而其用禮乃與
　　其臣非有大相遼絶之勢蓋逺則踈而近則親踈
　　則離而親則合故天子之禮用十有二而上公之
　　禮用九君臣相去之間特三命爾所以三公坐而
　　論道更相可否堯庭之都俞吁咈虞庭之賡歌君
　　臣之間雍雍和樂而敬愛之心未嘗不存乎其中
　　三代聖君蓋莫不由是道也觀宴樂羣臣之諸詩
　　可見矣至於蓼蕭之詩尤見卑孫樂易直猶賔主
　　相敵慶幸之辭安有一毫自尊陵下之意其曰見
　　君子而我心寫燕笑語是以有譽處固備其謙接
　　之語至曰為龍為光則又其卑孫之極者也上之
　　人禮容揖孫乃如此而為下者所以承順恱服又
　　當何如邪豈弟之氣象盈於朝廷被於天下其化
　　安得不至於比屋可封哉自秦始皇尚氣勢而不
　　知徳義又自尊而卑人務使君臣之禮懸絶如天
　　地然後上下之情離而亂臣賊子奸名犯分者愈
　　衆矣衰初危反偪彼即反孫易並去聲○此詩後
　　三章下兩句皆言諸侯唯首章下句言已
　傳○一章詩緝毛云蕭蒿也釋草蕭萩郭璞云即蒿
　　也陸璣蕭今人所謂萩蒿或謂之牛尾蒿似白蒿
　　莖麤科生有香氣故祭祀以脂爇之為香者也○
　　朝音潮○二章蕃音煩○三章易以豉反○左氏
　　傳宣二年初麗姬之亂詛無畜羣公子事在僖四
　　年麗吕支反詛莊助反○春秋昭元年秦伯之弟
　　鍼出奔晉左氏傳秦后子有寵於桓如二君於景
　　其母曰弗去懼選鍼適晉其車千乘司馬侯問焉
　　曰子之車盡於此而已乎對曰此之謂多矣若能
　　少此吾何以得見趙孟曰吾子其曷歸對曰鍼懼
　　選於寡君是以在此鍼其廉反蓋鍼桓公之子景
　　公之弟也桓公愛之是以富至千乘史記謂富而
　　或譖之恐誅乃奔選數也恐數其罪而加戮也○
　　四章沖釋文直弓反一音敕弓反○鑣悲驕反義
　　見衛碩人
湛露(小二十/正二十)燕諸侯
　經○三章杞見南山有臺棘見邶凱風○四章桐椅
　　見鄘定之方中
　　　此詩皆無義興一章以匪不二字興下不無二
　　　字二章兩在字相應三章則承上在彼二字卒
　　　章則如歐陽公謂詩人比事多於卒章别引他
　　　物是也下兩句皆以莫不承之其末章之興尤
　　　為無義者也
　傳○一章乾音干○䟽夜飲者君留而盡私恩之義
　　故言私燕也○儀禮燕禮曰宵則庶子執燭於阼
　　階上司宫執燭於西階上甸人執大燭於庭閽人
　　為大燭於門外注宵夜也庶子世子之官也燭燋
　　也甸人掌共薪蒸者庭大燭為位廣也閽人門人
　　也為作也作大燭以候賔客出䟽凡燕法設燭者
　　或射之後終燕則至宵或冬日則不射亦宵也燋
　　者古者無麻燭而用荆燋未爇曰燋但在地曰燎
　　執之曰燭樹於門外曰大燭於門内曰庭燎甸大
　　練反閽音昏燋哉約哉妙二反共音恭○卒章喪
　　息浪反○題下見彤弓題下
　　　　右白華之什
彤弓(小二十一/正二十一)錫有功諸侯
　傳○一章弛式氏反飲於鴆反府藏之藏徂浪反分
　　扶問反○䟽饗者烹太牢以飲賔是禮之大者故
　　曰大飲賔曰饗謂以大禮飲賔獻如命數殽牲俎
　　豆盛於食燕周語曰王饗有體薦燕有折俎公當
　　饗卿當燕是其禮盛也○漢哀帝建平四年上發
　　武庫兵送侍中董賢及乳母王阿舎執金吾母將
　　隆奏武庫兵器天下公用今便僻弄臣私恩微妾
　　而以天下公用給其私門非所以示四方也母將
　　之母音無○易屯九五屯其膏注䟽膏謂膏澤恩
　　惠之類屯難其膏不能博施○韓信言項羽之為
　　人也見人慈愛言語嘔嘔至人有功當封爵者印
　　刓敝忍不能予此婦人之仁也嘔凶于反恱言也
　　刓户官反訛缺也予上聲○二章䟽右謂設饗禮
　　以勸其功此勸既非勸酒故卒章醻亦不得為醻
　　酒詩記尊而右之詩緝右與宥侑通皆助也左傳
　　云王饗醴命之宥注以幣物助勸是饗禮必有賜
　　以為宥而彤弓則宥之大者也○三章說恱同○
　　䟽案燕禮賔既受獻西階上坐卒爵賔以虚爵降
　　賔坐取觚卒盥揖升酌以酢主人於西階上主人
　　拜受遂卒爵是主人獻賔賔酢主人也又曰主人
　　盥洗升媵觚於賔酌散西階上坐奠爵拜賔賔降
　　筵荅拜主人坐祭遂飲主人酌膳賔西階上拜受
　　爵于筵前反位主人拜送爵賔升席坐祭酒遂奠
　　于薦東是主人又飲而酌賔曰醻也媵以證反送
　　也或讀作揚提舉也散悉旦反
　　　傳於右曰勸也尊也於醻曰厚也勸也是皆取
　　　義於弓而不取義於饗也蓋此詩專主於錫弓
　　　言錫弓則饗意自見未有不饗而錫者也是醻
　　　字借醻酒之義以為厚勸之喻觀傳有猶字可
　　　見矣
　　題下左氏傳文四年衛寗武子聘魯公與之宴為
　　賦湛露及彤弓不辭又不荅賦使行人私焉對曰
　　昔諸侯朝正於王王宴樂之於是賦湛露則天子
　　當陽諸侯用命也諸侯敵王所愾而獻其功王於
　　是賜之彤弓一彤矢百玈弓矢千以覺報宴今陪
　　臣來繼舊好君辱貺之其敢干大禮以自取戾武
　　子寗俞也朝正謂朝而受政教也愾苦愛反玈音
　　盧黒也好呼報反○為于偽反○詩緝書文侯之
　　命彤弓一彤矢百左傳晉文公敗楚於城濮獻功
　　於王王饗醴命晉侯宥賜彤弓一彤矢百陳氏曰
　　春秋所載皆謂諸侯有功則王賜之彤弓以旌伐
　　功而已未嘗謂既賜然後得專征也王制言賜弓
　　矢然後征蓋言天子命諸侯征伐故賜弓矢以將
　　王靈耳安得有專征之言乎鄭氏遽謂得專征伐
　　由漢而下有無君之心者徼求弓矢之賜脅諸侯
　　而肆其姦者紛然蓋康成啓之也濮音卜徼音驕
　　○周禮大司馬以九伐之法正邦國馮弱犯寡則
　　眚之賊賢害民則伐之暴内陵外則壇之野荒民
　　散則削之負固不服則侵之賊殺其親則正之放
　　弑其君則殘之犯令陵政則杜之外内亂鳥獸行
　　則滅之注及釋文馮皮冰反猶乗陵也言不字小
　　而侵侮之眚所景反猶人眚瘦謂四面削其地伐
　　者兵入其竟鳴鍾鼓以聲其罪壇與墠同音善謂
　　置之空墠以出其君更立其次賢者負恃險固不
　　服事大則侵之兵加其竟而已正之者執而治其
　　罪殘殺也犯令者違命也陵政者輕政法不循也
　　杜之者杜塞使不與鄰國交通滅謂誅去之○晉
　　穆帝永和七年荆州刺史桓温屢求北伐詔書不
　　聽温拜表輙行安帝隆安三年孫恩陷㑹稽等郡
　　劉牢之鎮京口𤼵兵討恩拜表輙行
菁菁者莪(小二十二/正二十二)燕賔客　異
　經○二章沚見召南采蘩○三章陵見吉日
　傳○一章䟽莪蒿一名蘿蒿生澤田漸洳之處葉似
　　邪蒿而細科生三月中莖可生食又可蒸香美味
　　頗似蔞蒿漸子廉反洳如豫反○三章䟽言古者
　　貨貝謂古者寳此貝為貨也漢食貨志以大貝牡
　　貝幺貝小貝不成貝為五也大貝四寸八分以上
　　直錢二百一十文牡貝三寸六分以上直錢五十
　　文幺貝二寸四分以上直錢三十文小貝一寸二
　　分以上直錢一十文以上四種各二貝為朋不成
　　貝寸二分不得為朋率枚直錢三文也鄭氏因經
　　廣解之言有五種之貝其中以相與為朋非緫五
　　貝為一朋也志所言王莽時事莽多舉古事而行
　　五貝故知古者貨貝焉
　　　愚案一章曰興也而又著或曰比下章倣此於
　　　下三章則皆曰比蓋互見也意四章皆可作興
　　　亦皆可作比也前三章言莪而卒章言舟則與
　　　湛露同
六月(小二十三/變一)宣王時詩人敘尹吉甫伐玁狁有功
　　釋文從六月至無羊十四篇是宣王之變小雅朱
　　子不盡從其說
　經○末章祉音耻○詩緝釋文云合毛炙物曰炰鼈
　　可煮不可炰今云炰鼈謂火蒸煮熟之也
　　　此詩蓋從征之君子所作詳味其辭若親履其
　　　事者一章緫言盛夏出軍之由二章言車服備
　　　而軍出三章言攻伐之事四章言玁狁侵地以
　　　啓下章驅逐之所至末章言軍凱旋也詩前五
　　　章皆言車馬之盛但前四章汎言軍中之車馬
　　　五章乃言吉甫之車馬一章我我朝廷也二章
　　　我我軍衆也卒章我我吉甫也一章之服軍帥
　　　之服也二章之服軍衆之服也
　傳○一章䟽言載之者以戎服當戰陣之時乃服之
　　在道未服之○周禮春官司服凡兵事韋弁服注
　　韋弁以韎韋為弁謂淺赤色韋也韎音妹又莫拜
　　反○弁制見衛淇奥○成康昭穆共懿孝夷八王
　　而至厲王厲王好利榮夷公為卿士用事王暴虐
　　侈傲使巫監謗者告則殺之三十七年國人叛而
　　襲王王出奔彘太子靜匿召公家周召二相行政
　　號曰共和共和十四年王崩于彘二相立太子靜
　　是為宣王○二章詩記漢文帝詔吉行五十里師
　　行三十里前漢律歴志武王伐紂初發以十月戊
　　子而戊午渡孟津孟津去周九百里師行三十里
　　故三十一日而渡○皆中之中陟仲反應去聲○
　　愾苦愛反義見彤弓題下○三章詩緝說文曰顒
　　大頭也脩以言其身之長廣以言其腹背之充顒
　　以言其首之大三者相稱所以成其大也○將帥
　　皆去聲○四章度徒洛反○詩記整居言無憚也
　　○爾雅十藪周有焦護注扶風池陽縣瓠中是也
　　今案池陽即三原也但郭注以焦護為一所傳既
　　引之而又云焦未詳所在此意未詳○䟽鎬王肅
　　以為鎬京故王基駮曰下章云來歸自鎬我行永
　　久言吉甫自鎬來歸猶春秋公至自晉至自楚也
　　前漢劉向䟽吉甫之歸周厚賜之其詩曰來歸自
　　鎬我行永久千里之鎬猶以為逺顔師古曰鎬非
　　豐鎬之鎬○涇見邶谷風傳幟旗也毛氏鳥章錯
　　革烏為章䟽錯置也革急也畫是急疾之鳥於縿
　　也詩緝白斾白帛也以絳帛為斾以帛續旐末為
　　燕尾戰則斾之䟽白斾謂絳帛九旗之物皆用絳
　　此旟而言旐者散則通名錯七故反革音急縿音
　　衫詳見鄘干旄○詩記軍前曰啓後曰殿元戎十
　　乗以先啓軍行之前者所謂選鋒也兵法兵無選
　　鋒曰北史記三王世家注詩元戎十乗以先啓行
　　韓嬰章句曰元戎大戎謂兵車也車有大戎十乗
　　謂車縵輪馬被甲衡扼之上畫有劍㦸名曰陷軍
　　之車所以冒突先啓敵家之行伍也家說行當音
　　杭韻協縵莫干反被去聲○五章詩緝有文有武
　　之吉甫乃萬邦以之為法辦一玁狁餘事耳
釆芭(小二十四/變二)宣王時詩人敘方叔征南蠻有功
　經○詩緝南征北伐二詩皆班師時作六月之詞迫
　　采芭之詞緩六月似討而定采芑似畏而服○一
　　章李氏毛以薄言采芑為菜豐水有芑為草維糜
　　維芑為榖王氏皆以為榖詩緝新田菑畝中鄉不
　　應指菜○騏見秦小戎○二章詩緝芾與佩皆非
　　軍中之服路以金路則非戎路馬有和鸞則非戎
　　馬蓋方叔克壯其猶如吳起將戰不帶劍武侯臨
　　陣不親戎服羊祜輕裘緩帶杜預身不跨馬故詩
　　人詠其車服之美而已○三章鴥疾飛貌○四章
　　詩緝少年輕俊之人勇力求勝未能深謀逺慮唯
　　方叔老成故能尚謀不尚戰以謀為壯不以力為
　　壯也六月之詩事勢急迫采芑之詩辭氣雍容以
　　北伐則四夷交侵初用兵也南征則北方已服中
　　國粗定方叔乗北伐之威以臨蠻荆也下篇車攻
　　則中興之功成矣粗徂古反
　傳○一章肥可生食䟽作脆可生食詩緝同當以脆
　　為正○蕒音買將子匠反乗食證反背音佩○爾
　　雅田一歲曰菑二歲曰新田三歳曰畬䟽菑災也
　　始災殺其草木江東呼初耕地反草為菑新田新
　　成柔田也畬和柔之意田舒緩也詩䟽臣工傳及
　　易注皆與此同唯坊記注云二歳曰畬三歳曰新
　　田當是轉寫誤韻㑹田一歳曰菑始反草也二歳
　　曰畬漸和柔也三歳曰新田已成田而尚新也四
　　歳則曰田矣若二歳曰新田三歳則為田矣何名
　　為畬鄭注坊記之說為是但於采芑臣工不暇辨
　　耳爾雅既從毛注之失孔䟽又言鄭注轉寫之誤
　　皆非也○古者馳車一乗則革車一乗馳車戰車
　　革車輜車載器械財貨衣裝者也馳車用四馬革
　　車用十二牛司馬法一車甲士三人歩卒七十二
　　人炊家子十人固守衣裝五人廐養五人樵汲五
　　人馳車七十五人革車二十五人○詩緝路車金
　　路也以有奭言赤又巾車鉤樊纓今有鉤有膺知
　　其為金路䟽春官巾車注鉤婁頷之鉤也以金為
　　之是鉤用金在頷之飾也膺樊纓也在膺之飾惟
　　有樊纓樊與鞶同謂今馬大帶纓今馬鞅金路其
　　樊及纓以五采罽飾之而九成罽者織毛為之若
　　今之毛氍毹以衣馬之帶鞅也巾車云金路鉤樊
　　纓九就同姓以封或方叔為同姓也方叔元老五
　　官之長是上公也上公雖非同姓或亦得乗金路
　　矣樊音盤頷户感反罽音計氍極俱反毹山于反
　　○二章治去聲○毛氏錯衡文衡也䟽錯雜也雜
　　物在衡是有文飾○鑣見衛碩人○朱芾見曹候
　　人及後斯干○䟽三命至九命皆葱珩非謂方叔
　　唯三命也○三章爾雅鷹隼醜其飛也翬注䟽謂
　　隼鷂之屬鼓翅翬翬然疾飛是急疾之鳥也齊謂
　　之擊征或曰題肩或曰雀鷹春化為布榖者是埤
　　雅鷹之搏噬不能無失獨隼為有準每發必中或
　　曰即今呼為鶻者○䟽周禮有鐲鐃無鉦說文云
　　鉦鐃也似鈴柄中上下通然則鉦即鐃也說文又
　　云鐲鉦也鐃也則鐲鐃相類俱得以鉦名之故鼓
　　人注云鐲鉦也形如小鐘是鐲亦名鉦也鐲似小
　　鐘鐃似鈴是有大小之異耳但鐲以節鼓非静之
　　義故知鉦以静之指謂鐃也鐲音濁鐃奴交反○
　　䟽出曰治兵入曰振旅莊八年公羊文也公羊本
　　曰祠兵周禮左傳榖梁爾雅皆作治兵明彼為誤
　　故箋改其文而引之○四章與音預
車攻(小二十五/變三)宣王㑹諸侯東都因田獵選車徒
　傳○一章詩記案字書訓釋說文並以龎為髙屋蓋
　　馬之髙大也○復㑹之復扶又反○二章李氏曰
　　毛氏甫大也田者大艾草以為防鄭氏謂鄭有甫
　　田甫草甫田之草案左氏曰鄭有原圃則圃者鄭
　　圃之名今鄭氏以圃為甫田固非其字又以甫草
　　為甫田之草其說為迂當從毛氏○三章數色主
　　反○詩記敖山名晉師救鄭在敖鄗之間士季設
　　七覆于敖前則敖山之下平曠可以屯兵翳薈可
　　以設伏所謂東有甫草即此地也括地志滎陽故
　　城在鄭州滎澤縣西南十七里殷時敖地周時名
　　北制在敖山之陽鄗苦交反覆夫又反○四章詩
　　記諸侯人君宜朱芾而此赤芾者㑹同故也治其
　　臣庶則朱芾君道也故方叔服其命服則朱芾㑹
　　同於王則赤芾臣道也故其㑹同有繹則赤芾也
　　○䟽天官屨人注云舄有三等赤舄為上冕服之
　　舄下有白舄黒舄此云金舄者即禮之赤舄也故
　　箋云金舄黄朱色加金為飾○䟽大宗伯注時見
　　者無常期諸侯有不服者王將有征討之事則既
　　朝覲王為壇於國外合諸侯而命事焉殷衆也十
　　二歳王如不廵狩則六服盡朝禮畢王為壇合諸
　　侯以命政焉如是則㑹同禮别不得並行蓋㑹者
　　交㑹同者同聚理既是一故論語及此連言之○
　　見音現屬之玉反○五章柴釋文又音才寄反○
　　著知略反○七章漢書景帝三年太尉周亞夫引
　　兵擊吳楚深壁而守夜軍中驚内相攻擊擾亂至
　　帳下亞夫堅卧不起頃之復定○踐子淺反膘頻
　　小反射食亦反下如字腢音愚又五偶反乾音干
　　髀補爾歩未二反􁄃胡了反字書無此字中竹仲
　　反案傳文與毛傳顛倒今依文取䟽及釋文解之
　　面傷謂當面射之踐毛謂在傍而逆射之二者皆
　　為逆射不獻者嫌誅降之義不成禽不獻者惡其
　　害㓜少膘者脅後髀前肉也腢肩前也自左膘射
　　之達過於右肩腢為上殺以其貫心死疾肉最潔
　　美故以為乾豆謂乾之足以為豆實供宗廟也達
　　右耳本蒙上文言自左射之達右耳本而死者為
　　次殺以其逺心死稍遲肉已微惡故以為賔客也
　　髀謂股外䯚水膁也射左股髀而達過於右脅䯚
　　為下殺以其中脅死最遲肉又益惡充君之庖也
　　几射獸皆逐後從左廂而射之每禽取三十而宗
　　廟賔客君庖各十也膁口簟反腰肉
吉日(小二十六/變四)宣王田獵
　經○語録問車攻吉日詩朱子曰好田獵之事古人
　　亦多刺之然宣王之田乃是因此見得其車馬之
　　盛紀律之嚴所以為中興之勢者在此其所謂田
　　異乎尋常之田矣○二章差初佳反
　傳○一章晉天文志房四星亦曰天駟為天馬主車
　　駕南星曰左驂次左服次右服次右驂亦曰天廐
　　爾雅注龍為天馬故房謂之天駟詩䟽校人春祭
　　馬祖夏祭先牧秋祭馬社冬祭馬歩既四時各有
　　祭馬祖常祭在春而將用馬力則又用彼禮以禱
　　之通典隋制仲春用少牢祭馬祖於大澤積柴於
　　燎壇禮畢就燎以剛日愚案此雖隋禮其初必有
　　所考想三代之禮大略如此○二章禹貢謂東過
　　漆沮孔氏曰漆沮二水名亦曰洛水出馮翊北寰
　　宇記漆水自耀州同官縣東北界來經華原縣合
　　沮水沮水漢志出北地郡直路縣東即今坊州昇
　　平縣北子午嶺俗號子午水下合榆谷慈馬等州
　　遂為沮水至耀州華原縣合漆水至同州朝邑縣
　　東南入渭洛水出慶州廢洛源縣北白於山經上
　　郡雕隂縣秦望山南過襄樂郡又東南過同州衙
　　縣以入于渭衙縣即白水縣也程大昌泰之雍録
　　禹貢止有漆沮秦漢以後始有洛水所謂洛水者
　　地志出北地郡歸徳縣北蠻夷中(即洛/源縣)其水自入
　　塞後逕鄜坊同之三州始入渭孔安國輩謂自馮
　　翊襄徳縣入渭者也漢褱徳唐同州衙縣亦朝邑
　　縣也所謂沮水者長安志自邠州東北來至華原
　　縣南流合漆水入耀州富平縣石川河石川河者
　　沮水正派也所謂漆水者長安志漆水自華原縣
　　東北同官縣界東南流入富平縣石川河是為合
　　漆之地此三水分合之詳也若槩三水而命其方
　　則漆在沮東至華原乃合沮沮在漆西既已受漆則
　　遂南東而合乎洛洛又在漆沮之東至同州白水
　　縣與漆沮合而相與南流以入于渭三水雖分三
　　名至白水縣則遂混為一流故自孔安國班固以
　　後論著此水者皆指褱徳入渭之水為洛而曰洛
　　即漆沮者言其本同也禹貢導渭序漆沮在灃涇
　　之下灃之入渭在盩厔縣境蓋在咸陽西南涇之
　　入渭在陽陵則在咸陽之東漆沮入渭在褱徳又
　　在陽陵東北三四百里也地理攷異書漆沮在灃
　　涇之東為渭之下流吉日漆沮乃㑹於東都維田
　　獵之後則宜為下流之漆沮於東都為地近非緜
　　之漆沮也餘見大雅緜馮皮陵反華胡化反雍於
　　用反鄜方無反褱即懐字邠即豳字盩張流反厔
　　陟栗反○三章趨疾走也○共音恭○四章挾釋
　　文子洽子協户頰三反兕又見周南巻耳傳○中
　　陟仲反䟽小者射中必死苦於不能射中大者射
　　則易中唯不能即死小豝云發言發則中之大兕
　　云殪言射著即死異其文者言中微而制大○周
　　禮酒正五齊一曰汎齊二曰醴齊三曰盎齊四曰
　　緹齊五曰沈齊注䟽醴猶體也此齊熟時上下一
　　體汁滓相將故名醴齊造用秫稻麴糵詩緝少麴
　　多米二宿而熟饗為盛禮王饗諸侯則設醴示不
　　忘古禮之意也齊才細反緹音體秫音述糵魚列
　　反
鴻雁(小二十七/變五)流民喜宣王勞來安集　　以下時世
　　　　　　多不可考
　傳○一章勞來上力報反下力代反還音璿○二章
　　毛氏一丈為板五板為堵䟽累五板也板廣二尺
　　故周禮說一堵之牆長丈髙一丈李氏案公羊傳
　　五板而堵何休謂堵凡四十尺許慎五經異義戴
　　禮及韓詩說八尺為板五板為堵板廣二尺積五
　　板髙一丈愚案䟽說則堵方一丈李氏說則堵長
　　四丈而髙一丈二說不同○三章閒音閑傳有六
　　知字一二四音智三五六如字
庭燎(小二十八/變六)王早起視朝
　經○燎力召反
　　　此固王者勤於視朝之詩而左右之臣設言以
　　　述王之意也王問曰夜如何其則對曰夜未央
　　　王則意其庭燎已光君子其至而鸞聲將將矣
　　　頃之又問夜如何其則對曰夜未艾蓋夜亦將
　　　盡矣王則意其庭燎既久而光漸微君子至之
　　　近而鸞聲噦噦矣既久又問夜如何其則對曰
　　　夜鄉晨王則意其天明而見庭燎之煙火相雜
　　　君子皆至而可以辨其旂之色矣於是出而視
　　　朝可見卧不安席中夜以思惟恐時之後也或
　　　曰非問荅之辭左右之臣直述其事也其自言
　　　曰夜如何其夜猶未央也而庭燎已光矣君子
　　　已有至者而鸞聲將將矣既而又言夜如何其
　　　夜猶未艾也庭燎則然之久而明少矣君子至
　　　之多而鸞聲噦噦矣久而又言曰夜如何其夜
　　　則鄉晨矣天漸明而見庭燎之煙矣君子皆至
　　　而可見其旂之色矣於是王出而視朝也蓋王
　　　勤於政事及時視朝而號令嚴肅執事者恪恭
　　　陳列以時百官之入朝者亦皆先時而至而車
　　　服威儀莫不和整以俟聽朝終篇未嘗言王之
　　　勤而勤勞之意自見於言外二者必有一得詩
　　　意也
　傳○一章周禮司烜氏凡邦之大事共墳燭庭燎注
　　墳大也樹於門外曰大燭於門内曰庭燎皆所以
　　照衆為明䟽庭燎與大燭一也在庭中故曰庭燎
　　郊特牲曰庭燎之百由齊桓公始也庭燎之差公
　　蓋五十侯伯子男皆三十其百者天子禮庭燎所
　　作以葦為中心以布纒之飴蜜灌之若今蠟燭詩
　　䟽古制未得而聞要以物百枚并而纒束之今則
　　用松葦竹灌以脂膏也又見湛露烜音毁共音恭
　　○并卑政反鸞鑣見秦駟驖傳○三章煇釋文音
　　暉
沔水(小二十九/變七)憂亂
　經　一章鴥見采芑
　　　末章飛隼而循中陵民言訛偽者何乃莫之懲
　　　止邪於是謂其友曰當敬以自持否則讒言其
　　　興而見及矣憂而戒之之辭也讒言固可憂惟
　　　敬足以勝之詩人之學知所本矣
　傳○一章見音現䟽朝朝也欲其來之早宗尊也欲
　　其尊王臣之朝君猶水之趨海故以水流入海為
　　朝宗朝也之朝張遥反
鶴鳴(小三十/變八)不知所由必陳善納誨之詞　異
　傳○一章䟽鶴形大如鵝髙三尺喙長四寸餘多純
　　白或有蒼色者今人謂之赤頰常夜半鳴髙亮聞
　　八九里雌者聲差下○數上聲○蘀見豳七月○
　　二章䟽榖幽州謂之榖桑荆揚謂之榖中州謂之
　　楮殷中宗時桑榖共生是也江南人績其皮以為
　　布又𢷬為紙其葉初生可為茹○邵子論玉石又
　　一意也略與前說不同○横户孟反
　　　　右彤弓之什
祈父(小三十一/變九)軍士怨久役　　序以為刺宣王未見
　　　　　　必然
　傳○一章䟽古者祈圻畿同字得通用○賁音奔○
　　周禮司右上士二人下士四人胥八人徒八十人
　　凡國勇力之士能用五兵者屬焉虎賁氏下大夫
　　二人中士十有二人胥八十人虎士八百人掌先
　　後王而趨以卒伍軍旅㑹同亦如之舎則守王閑
　　王在國則守王宫詩記禁衛天子之爪牙而使之
　　逺戍是轉予于恤也愚案或曰一說則於爪牙二
　　字為切而得詩意○卒章令音零養去聲○題下
　　數色主反
白駒(小三十二/變十)賢者去不可留　同上
　傳○一章䟽苗宜云圃而云場者以場圃同地對則
　　異名散則通○釋文繫足曰絆左氏傳注在胷曰
　　靷絆音半靷音引○漢陳遵以列侯居京師耆酒
　　每大飲賔客滿堂輙關門取客車轄投井中雖有
　　急終不得去耆讀曰嗜○三章史記田橫故齊王
　　族楚漢間自立為齊王與漢戰敗而入海居島中
　　髙帝即位使使召之曰田横來大者王小者廼侯
　　耳
黄鳥(小三十三/變十一)民適異國不得其所　　舊以為宣王
　　　　　　詩
　經○一章榖字從□從木者木名也從□從禾者百
　　榖之緫名亦善也此詩集于榖者木也我肯榖者
　　善也二字當辨○詩緝興也民適異國不得其所
　　無可告語者唯黄鳥可愛平時飛鳴徃來於此故
　　於其將去呼黄鳥而告之曰爾無集于我之榖無
　　啄我之粟矣蓋此邦之人不肯以善道待我我亦
　　不久於此將旋歸復反我邦之宗族矣與黄鳥告
　　别之辭也○二章詩緝不可與明言以横逆加已
　　不可與之求明白也黄鳥本好鳥非可惡者以比
　　不善之俗或不甚切○恐詩緝說為興者是
　傳○一章榖見鶴鳴○二章粱三章栩並見唐鴇羽
　　○黍見王黍離
我行其野(小三十四/變十二)民依昏姻不見䘏　同上
　經○一章蔽芾見召南甘棠○畜訓養當音許六反
　傳○一章爾雅又曰壻之父為姻婦之父為婚○二
　　章陸璣羊蹄似蘆菔而葉長赤䰞為茹滑美也䰞
　　即煮○蘈徒雷反○三章䟽葍一名䔰河内謂之
　　蓘幽州謂之燕䔰一名藚其根正白可著熱灰中
　　温噉之可蒸茹以禦飢䔰音富藚音續○題下道
　　徒到反行下孟反以為之為如字餘皆去聲賙音
　　周振贍也
斯干(小三十五/變十三)築室既成燕飲以落之　　舊說宣王
　經○詩記一章緫述其宫室之面勢而願其親睦二
　　章三章述其作室之意與營築之狀至於風雨攸
　　除鳥鼠攸去則宫室成矣故四章言望其外則雄
　　壯軒翥如此五章言觀其内則髙明深廣如此望
　　其外則未入也故曰君子攸躋言其方升也觀其
　　内則已入也故曰君子攸寜言其既處也六章以
　　下皆頌禱之辭○黄氏先言其基址壯厚而不拔
　　兄弟之安居而不爭次則言其室家之制度居處
　　之歡恱又次言垣牆之固棟宇之麗堂室之美末
　　數章則願其男女之衆多子孫之蕃衍而禱頌之
　　意盡矣○李氏宣王之營宫室可謂得禮不失之
　　侈亦不失之陋如所謂斯翼斯棘斯革斯飛等句
　　不失之陋然將以除風雨去鳥鼠則不失之侈矣
　　易曰上古穴居而野處後世聖人易之以宫室以
　　待風雨然則聖人作宫室之意惟欲待風雨而已
　　○一章毛氏幽幽深逺也○二章百堵見鴻雁○
　　卒章罹力馳反
　傳○一章詩記宣王作室後臨水前對山詩緝西京
　　賦言長安於前則終南太一於後則據渭踞涇祖
　　述斯干也鎬在上林苑中此所謂干謂大水之傍
　　必鎬水也舊以干為澗者非澗是水之小者○南
　　山見秦終南○檀弓晉獻文子成室晉大夫發焉
　　張老曰美哉輪焉美哉奐焉歌於斯哭於斯聚國
　　族於斯文子曰武也得歌於斯哭於斯聚國族於
　　斯是全要領以從先大夫於九京也君子謂之善
　　頌善禱文子趙武也京當為原頌謂張老禱謂文
　　子○二章詩緝美作室而言嗣續妣祖者蓋厲王
　　之亂百度廢墜宫室亦壊宣王既已中興王業乃
　　築宫室以復舊觀足以見中興之盛故曰嗣續妣
　　祖若境土未復雖作宫室不足言嗣續矣○三章
　　詩緝君子雍容於其間心廣體胖是以大也所謂
　　居移氣也○四章企丘䜴反○詩緝跂脚跟不著
　　地翼若論語翼如之翼跟音根○五章奥室西南
　　隅也窔音杳東南隅也奥窔之間在户之西而牖
　　之下正幽暗處也故曰冥○六章箋莞小蒲之席
　　䟽莞蒲一草之名蒲麤莞細司几筵有莞筵蒲筵
　　麤者在下美者在上也莞細而用小蒲爾雅莞苻
　　蘺注西方人呼蒲為莞蒲又釋文草叢生水中莖
　　圎江南以為席形似小蒲而實非○爾雅羆如熊
　　黄白文䟽有黄羆有赤羆大於熊○憨呼甘反○
　　䟽虺細頸大頭色如文綬文間有毛似猪鬛鼻上
　　有針大者長七八尺一名反鼻人亦名曰蝮虺而
　　非爾雅蝮虺也蝮方六反○七章周禮占夢中士
　　二人史二人徒四人掌其歳時觀天地之㑹(建厭/所處)
　　(之日辰建謂斗柄所建謂之陽建故左還於天厭/謂日前一次謂之隂建故右還於天假令正月陽)
　　(建在寅隂/建在戌)辨隂陽之氣(謂休王前後也生王者休/王所勝者死相所勝者囚)
　　(春三月木王火相/水休上死金囚)以日月星辰占六夢之吉凶(日/月)
　　(之行及合/辰所在)一曰正夢(無所感動/平安自夢)二曰噩夢(驚愕/而夢)三
　　曰思夢四曰寤夢(覺時/道之)五曰喜夢六曰懼夢季冬
　　聘王夢(聘問/也)獻吉夢于王乃舎萌于四方以贈惡
　　夢遂令始難敺疫(舎萌猶釋菜萌菜始生也舊歳/盡新年至於此時贈送去惡夢)
　　噩五各反舎讀為釋難乃多反敺同驅○禮運宗
　　祝在廟三公在朝三老在學王前巫而後史卜筮
　　瞽侑皆在左右王中心無為也以守至正注䟽宗
　　宗伯祝太祝王弔臨則前委於巫動則左史書之
　　言則右史書之卜筮主決疑瞽樂工主和侑四輔
　　典於規諫皆所以慎居處也臨力鳩反○八章䟽
　　典瑞云四圭有邸以祀天兩圭有邸以祀地圭璧
　　以祀日月璋邸射以祀山川從上而下逓減其半
　　故知半圭曰璋射食亦反○䟽芾從裳色祭時服
　　纁裳故芾用朱赤但芾所以明尊卑雖同色而有
　　差降乾鑿度以為天子之朝朱芾諸侯之朝赤芾
　　朱深於赤天子純朱明其深也諸侯黄朱明其淺
　　也舉其大色則皆謂之朱餘見曹候人○三入為
　　纁淺絳也赤與黄為纁
　　　初生之子未能勝衣襁褓而已今不獨衣之衣
　　　又必衣之裳者服之備也所以期其成人也故
　　　曰服之盛也
　　九章褓音保䟽縛兒被也○婦人所用瓦唯紡塼
　　而已語録瓦紡時所用之物舊見人畫引列女傳
　　漆室手執一物如今銀子様意其為紡塼也然未
　　可必紡妃兩反○遺于季反○列女傳孟子處齊
　　閒居擁楹而歎孟母曰何也對曰今道不用願行
　　而母老是以憂也孟母曰夫婦人之禮精五飰羃
　　酒漿養舅姑縫衣裳而已矣故有閨内之修而無
　　境外之志易曰在中饋無攸遂詩曰無非無儀唯
　　酒食是議以言婦人無檀制之義有三從之道五
　　飰月令天子春食麥夏食菽食稷秋食麻冬食黍
　　周禮疾醫掌養萬民之疾而曰以五榖䟽謂依月
　　令五方之榖據養疾而食也非必入於藥則通於
　　上下皆以是五榖為飰也或曰闞澤九章有粟飰
　　糲飰稗飰鑿飰御飰凡五等未詳是否閒何關反
　　夫音扶羃莫狄反養舅之養去聲闞苦濫反○子
　　金子欲其生男女固祝願之辭而熊羆虺蛇之事
　　又其設辭形容也豈當時之人果以夢熊羆為得
　　男夢虺蛇為得女乎○題下圮部鄙反字從土從
　　戊已之已
無羊(小三十六/變十四)牧事有成牛羊衆多
　經○一章來思見白駒傳○二章餱見伐木
　　　首章言牛羊而三章獨言羊者蓋牛服耒乗車
　　　動知人意是牛易於馴者羊負狠好鬭難於馴
　　　擾今但麾之以肱則畢來既升其馴可知也故
　　　首章亦言其戢戢而和於牛則惟曰濕濕也羊
　　　且能馴則牛之馴不言自見矣或曰二章乃獨
　　　言牛爾故此章唯言羊也
　傳○一章釋文呞丑之反食已復出嚼之也江東呼
　　為齥音洩○二章掲音竭擔也○說文蓑草雨衣
　　也笠簦無柄也愚謂簦即今傘音登○三章愚案
　　飛曰雌雄走曰牝牡此曰禽獸者大約言之也○
　　兢兢與毛傳同曰堅彊釋文兢其冰反當從此音
　　○牢防獸閑也○菙主水反䇿也楚荆也皆驅羊
　　之器○四章朱子占夢之說未詳豈古者卜筮之
　　家有是說與詩記此牧成而考之之詩故以吉祥
　　之事終焉豐年則民閑樂故以田以魚夢魚斯豐
　　年之祥也旐者旟者皆田官所建旐統人少旟統
　　人多今建旐之處乃建旟則民庶衆矣
節南山(小三十七/變十五)家父刺王用尹氏致亂
　　釋文從此至何草不黄四十四篇前儒申毛皆以
　　為幽王之變小雅
　經○詩記案左傳韓宣子來聘季武子賦節之卒章
　　杜氏謂取式訛爾心以畜萬邦之義然則此詩在
　　古止名節也○一章南山即終南山見秦終南○
　　三章詩記京室以大族為氐朝廷以尊官為氐氐
　　者安危存亡所出也尹氏大族也太師尊官也故
　　曰尹氏太師維周之氐○四章詩記式夷式已無
　　小人殆謂尹氏所與圖事者也𤨏𤨏姻亞則無膴
　　仕謂尹氏以親暱而置之髙位者也○五章詩記
　　鞠訩大戾匪降自天皆尹氏為之也民罹其害無
　　可奈何而歸之於天也在民視之則難在王為之
　　則易進賢而退奸為國之至理而二者之情狀惟
　　平其心者見之王如幡然用其至則尹氏必不居
　　位而民之怨息矣王如坦然平其心則尹氏自不
　　能逃其罪而民之惡怒逺矣夫何難哉愚案傳以
　　此章刺王及尹氏東萊以此章專刺王愚恐以為
　　專刺尹氏亦可通而與之前後兩章意貫尤見詩
　　人忠厚之意○七章說文領項也
　　　此詩刺王用尹氏前九章惟極言尹氏之罪而
　　　卒章以言歸之王心則輕重本末自見此家父
　　　之善於辭也其所以刺尹氏者大要有二事為
　　　政不平而委任小人也一章言尹氏之失民望
　　　而致愁蹙二章言為政不平而不顧天怒民怨
　　　三章言太師為國根本為政當均平而其任之
　　　重如此四章言任用小人連引私黨五章言君
　　　子可消天變六章承上言尹氏不但不能弭天
　　　變抑且生禍亂下四句則應前第四章而又起
　　　下章欲遁逃之意七章言欲遁無所徃八章言
　　　小人情狀九章言尹氏自用拒諫十章歸之於
　　　王
　傳○一章大音泰父音甫○二章荐與薦同音重直
　　用反喪息浪反讟徒谷反謗也○三章語録均本
　　當從金所謂如泥之在鈞者鈞只是為瓦器之車
　　盤也蓋運得愈急則其成器愈快秉國之鈞只是
　　此義今集傳訓平者此物亦惟平乃能運也○并
　　去聲○四章䟽兩壻相謂曰亞者一人取姊一人
　　取妹相亞次也取去聲○五章夫音扶○六章長
　　上聲為之之為去聲○卒章適陟革反閒古莧反
　　當去聲
正月(小三十八/變十六)大夫刺幽王
　經
　　　此詩大槩刺小人用事訛偽相誔變亂是非已
　　　不得志而憂世之必亂也一章緫言其大略蓋
　　　賦而興也正月而霜固天示災異然正陽之時
　　　而有窮隂之應此天氣變亂無常因以興起下
　　　訛言變亂是非之意終篇未嘗言災變惟首句
　　　言之故知因以起興也二章歎已之遭亂三章
　　　憂國必為人所滅四章訛偽之勢甚一時足以
　　　勝天五章言如山之髙卑易見者訛言尚欲亂
　　　之有如指鹿為馬而上下成俗不知其非六章
　　　憂身之無所容七章言用人不常八章言政事
　　　暴惡其勢若火九章言不可無君子之輔十章
　　　承上章輔佐而言當謹慎之意十一章言禍亂
　　　之極無所逃十二章言小人得志而連其親舊
　　　十三章亦言小人得位而良民受禍也○五章
　　　有山本卑小者也今則以為岡陵是訛言也
　傳○一章詩記凡譸張為幻以罔上惑衆者皆謂之
　　訛言○詩緝鼠病而憂在于穴内人所不知也○
　　三章喪息浪反卒章同被平祕反○四章號乎刀
　　反九章同别彼列反五章同○史記吳入楚伍子
　　胥鞭平王尸申包胥使人謂之曰子之報讎其以
　　甚乎吾聞人衆者勝天天定亦能勝人○五章占
　　夢見斯干○衛侯慎公頽○六章虺見斯干○爾
　　雅蠑螈蜥蜴蝘蜓守宫注䟽一物形狀相類而四
　　名在草澤中者名蠑螈蜥蜴在壁名蝘蜓守宫也
　　詩緝蜥蜴上音析下音易釋文蜴星歴反字又作
　　蜥是以蜴為蜥誤矣韻㑹說同今當讀蜴音易蠑
　　音榮螈音原蝘音偃蜓徒典反螫音適蟲毒也○七
　　章﨑嶇音欹軀山隂也墝崅音㪣殻瘠薄也○易
　　去聲九章同○八章史記幽王娶申后生太子宜
　　臼初宣王後宫無夫而生女子懼而棄之童謡曰
　　檿弧箕服實亡周國王聞之有夫婦賣是器者王
　　使執而戮之逃於道見後宫所棄子收之犇於褒
　　襃人有罪入所棄女子於王以贖罪是為褒姒幽
　　王三年見而愛之生子伯服餘見王風檿烏簟反
　　山桑也檿弧以檿為弧也箕木名服矢房箕服以
　　箕為服也○輿地廣記興元府褒城縣即褒國○
　　為國之為于偽反○九章難乃旦反○十章數所
　　角反○十二章孔叢子論勢篇秦攻趙魏大夫以
　　為於魏便子順曰不然秦勝趙必復他求吾恐受
　　其師也先人有言燕雀處屋子母相哺喣喣焉相
　　樂也自以為安矣竈突決上棟宇將焚燕雀顔色
　　不變不知禍之將及已也可以人而同於燕雀乎
　　子順名斌孔子六世孫時相魏安僖王喣呼句反
　　○卒章窶郡羽反貧也勝音升
十月之交(小三十九/變十七)大夫刺幽王
　　箋以此下四篇為厲王之變雅
　經○三章史記幽王二年三川竭岐山崩
　　　幽王内有褒姒之邪嬖外有皇父之貪殘牽引
　　　惡類相為表裏褒姒禍之本皇父罪之魁此詩
　　　所以刺也首章言極隂之月隂壯而日食二章
　　　言日食因不用善人婦也臣也小人也皆隂類
　　　也相與蠱王心而敗政事故謫見于天也三章
　　　言又有冬月雷電之異山川之變四章言所以
　　　致此者皇父引惡黨而褒姒為之内主也五章
　　　述皇父采邑民人而言蓋皇父為卿士始固有
　　　采邑矣今則改築于向遷徙舊邑之民方當種
　　　藝之時廢其田廬而去六章言皇父選朝臣以
　　　為其國之臣然不能選賢惟取貨賄七章民人
　　　從役惟恐遭讒被虐卒章歎邑人及已之勞而
　　　安天命以終之○二章于何不臧未知有何災
　　　禍之應也
　傳○一章竒居宜反復扶又反亢苦浪反去起吕反
　　參初簪反差义宜反背音佩○四章予余吕反朝
　　音潮
　　　常武之詩曰王命卿士南仲太祖太師皇父是
　　　卿士兼太師也太師三公之首而卿士兼之則
　　　非太宰之屬明矣常武之皇父賢者也故詳著
　　　其官而又本其祖蓋非十月之皇父矣然足以
　　　證卿士或說之未然
　　䟽周禮序官趣馬下士箋言中士誤也○六章箋
　　禮畿内諸侯二卿䟽皇父封於畿内而立三有事
　　是増一卿以比列國也○左氏傳注憖且也○强
　　其兩反○七章重平聲說恱同○卒章樂音洛被
　　皮義反
雨無正(小四十/變十八)饑饉臣散不去者責去者　異
　經○一章駿音俊又音峻
　　　一章言昊天降災雖曰賦而實如比蓋全章皆
　　　言王之無徳也二章言人心離散三章言已之
　　　忠言不用又戒在位者言上雖不道已則不可
　　　不自敬也四章言羣臣無忠諫者五章言惡直
　　　好佞六章言仕之難也七章責去者首章雖曰
　　　饑饉而終篇大意皆刺王之不徳也然忠厚惻
　　　怛之意正已勸人之言前後屢見作詩者蓋暬
　　　御之賢者也
　傳○一章爾雅注䟽凡草菜可食者通名為𬞞可食
　　之菜皆不熟為饉遽其據反題下同○二章長知
　　丈反悛七全反○四章國語見大雅抑題下○漢
　　百官表侍中加官得入禁中應劭曰入侍天子故
　　曰侍中百官志掌侍左右賛導衆事顧問應對○
　　恝訖黠反無憂貌○五章惡好並去聲○卒章䟽
　　泣無聲出淚也連言血者以淚出於目猶血出於
　　體故以淚比血○為于偽反
　　　　右祈父之仆
　
　
　
　
　
　
　
　
　
　
　詩集傳名物鈔卷五
欽定四庫全書
　詩集傳名物鈔卷六　　　　元　許謙　撰
小旻(小四十一/變十九)王惑邪謀不能從善
　經
　　　一章言君邪辟不用善謀而用不臧二章言臣
　　　阿比共違善謀而從不臧一章之謀猶君之謀
　　　猶也二章之謀猶臣之謀猶也一章謀臧之謀
　　　指臣之謀二章謀之之謀指衆人之謀也三章
　　　又言臣無有任責而決衆謀四章又言君臣不
　　　法古而無逺慮五章言天下未嘗無才但不能
　　　用之則望望而去六章言為國者當於事未形
　　　者戒謹恐懼以終之
　傳○一章辟音僻斷丁貫反○二章相和之和去聲
　　詆多禮反○三章數音朔○五章治直吏反○卒
　　章易以䜴反喪息浪反○題下别彼列反去起吕
　　反
小宛(小四十二/變二十)遭亂兄弟相戒免禍　異
　經
　　　此詩遇亂而戒兄弟修徳以免禍修徳當法其
　　　親免禍則謹其徳前四章修徳之事後二章免
　　　禍之意一章宛彼鳴鳩本不能髙舉今乃能飛
　　　戾于天以興人皆可學而進其徳也父母之賢
　　　晝夜思以効之二章之人即接一章之人蓋其
　　　父實賢者而敗徳賈禍莫甚於酒故先當慎三
　　　章言不但自敬其身又當教其子孫亦為善四
　　　章言脊令飛鳴無有止息人當視之自力勇往
　　　為善無辱父母五章言亂世不能自容如此卒
　　　章戒慎之意謂温温恭人則可免禍也下五句
　　　皆因温温恭人一句而言
　傳○一章詩緝鳴鳩鶻鵰也即氓詩食葚之鳩郯子
　　所謂鶻鳩氏司事莊子所謂鷽鳩也爾雅鶌鳩鶻
　　鵃似山鵲而小短尾青黒色多聲舊說及廣雅皆
　　云斑鳩非也鳴鳩小物決起而飛槍榆枋時則不
　　至椌於地而已矣今飛戾天勉強故也鶻音骨鵰
　　鵃並音嘲郯徒甘反鷽音學鶌九勿反決呼穴反
　　槍音鏘枋音方○二章詩緝齊聖廣淵厎至齊信
　　生而徇齊皆言聖人之事此言齊者止謂整肅也
　　○復扶又反○三章菽見豳七月○爾雅果臝蒲
　　盧注細腰蜂也俗呼為蠮螉又曰螟蛉桑蟲俗謂
　　之桑蟃亦曰戎女解頤新語說者考之不精乃謂
　　蜾臝取桑蟲負之七日化為其子雖揚雄亦有類
　　我之說近人取蜾臝之巢毁而視之乃自有細卵
　　如粟寄螟蛉之身以養之其螟蛉不生不死蠢然
　　在穴中久則螟蛉盡枯其卵日益長大乃為蜾臝
　　之形穴竅而出蓋此物不獨取螟蛉亦取小蜘蛛
　　寄卵於蜘蛛腹脅之間蜘蛛亦不生不死久之蜘
　　蛛枯而其子乃成今人養晚蠶者蒼蠅亦寄卵於
　　蠶之身久之其卵為蠅穴繭而出殆物類之相似
　　者列子純雄其名穉蜂莊子細腰者化說文天地
　　之性細腰純雄無子此皆信說詩者之言也臝與
　　蠃同蠮一結反螉一紅反蟃無販反○四章脊令
　　見常棣○五章爾雅桑鳸竊脂注俗謂之青雀觜
　　曲食肉好盜人脯肉脂膏因名䟽案釋獸竊毛皆
　　謂淺毛此鳥其色不純故曰竊八鳸言竊者皆淺
　　也且四色已具則竊脂者淺白也埤雅案淮南子
　　馬不食脂桑扈不啄粟非廉也蓋桑扈一名而二
　　種桑鳸竊脂鳭鷯剖葦此一種也桑扈竊脂棘扈
　　竊丹此一種也蓋對剖葦言者青質觜曲食肉好
　　盜脂膏者也對竊丹言者素質其翅與領皆鶯然
　　而有文章者也所謂交交桑扈率場啄粟者正以
　　其性之盜竊脂膏者言之故以啄粟為失其性鳭
　　丁幺反鷯力凋反○辟音闢○卒章隊音墜
小弁(小四十三/變二十一)太子宜臼被廢而作
　經○五章公是先生七經小傳鹿足伎伎顧其子也
　　雉求其雌求其妃也言王放逐太子曽不如鹿廢
　　黜申后曽不如雉木壊則無枝無枝則木死亦若
　　王受讒放逐太子自殘其嗣嗣誠殘王亦且斃踣
　　矣
　　　一章緫言怨慕之意二章憂國之將亡三章言
　　　親不我子四章被黜而無所徃五章無親戚之
　　　可依六章怨其親之忍七章怨親之信讒八章
　　　雖謹畏而終被黜篇内五心之憂矣一曰云如
　　　之何其詞尚緩二曰疢如疾首則切於身矣三
　　　曰不遑假寐則晝夜無有休止四曰寜莫之知
　　　則無所告訴而倉卒急迫故終之以涕隕也
　傳○一章鵯匹卑二音爾雅鸒斯鵯鶋注䟽雅烏也
　　不反哺又曰楚鳥詩䟽此鳥名鸒而云斯者語辭
　　猶蓼彼蕭斯菀彼柳斯以劉孝標之博學而類苑
　　鳥部立鸒斯之目是不精也鶋音居閒音閑○被
　　平柲反六章同○語録問小弁詩只我罪伊何一
　　句與舜於我何哉意同曰作小弁者自是未到得
　　舜地位蓋亦常人之情耳只我罪伊何上面說何
　　辜于天亦一似自以為無罪相似未可與舜同日
　　而語○二章易以䜴反慣眊並見邶柏舟○三章
　　孟子注廬井邑居各二畝半以為宅故為五畝疏
　　六尺為歩歩百為畝畝百為夫井方一里有田九
　　百畝中為公田八家各受私田百畝公田十畝餘
　　二十畝為廬舎是一家受二畝半也又周禮夫一
　　廛注一廛城邑之居蓋亦二畝半田作之時民皆
　　出居田間之廬以便耕穫農事既畢則入居邑中
　　之廬以避風寒兩處皆樹以桑梓也○遺于貴反
　　末屬之屬殊玉反○四章淠孚計反類隔切今易
　　匹詣反○萑葦見秦蒹葭○五章詩緝鹿見人則
　　奔宜速矣而伎伎然舒緩者顧其羣也○妃音配
　　○六章隕音藴從釋文据字書隕當作于敏反隊
　　與墜同先去聲○七章箋醻旅醻也疏醻酬通用
　　酬有二等既酢而酬賔者賔奠之不舉謂之奠酬
　　至三爵之後乃舉嚮者所奠之爵以行之於後交
　　錯相酬名曰旅酬謂衆相酬此喻得讒即受而行
　　之故知是旅酬非奠酬也○夫音扶題下同○卒
　　章語録問莫髙匪山莫浚匪泉君子無易由言耳
　　屬于垣傳作賦體疑莫是以上兩句興下兩句邪
　　曰此只是賦蓋以為莫髙如山莫浚如泉而君子
　　亦不可易其言亦恐有人聞之也○末四句義見
　　邶谷風　題下關音彎射音石
巧言(小四十四/變二十二)大夫傷於讒
　經○吳正傳此詩前三章刺聽讒者後三章刺讒人
　　○二章僭毛訓數側䕃反鄭訓不信子念反今傳
　　謂僭始不信之端則當從鄭音○四章語録奕奕
　　寢廟一章本意只是惡巧言讒譖之人却以奕奕
　　寢廟與秩秩大猷起興蓋以其大者興其小者便
　　見其所見極大形於言者無非義理之極致○尰
　　當作□說文引詩作瘇
　　　一章呼天而言曰天為民之父母乎而使天下
　　　之無罪者遭暴亂如此之大復言曰昊天震威
　　　已大使我遭暴亂而我自審實無罪辜乃為人
　　　所譖爾上四句緫言朝廷之事下四句乃言及
　　　已二章言小人欲行讒言每以小者試其上而
　　　讒實亂之階上人當知所好惡三章言上之人
　　　不明理知言而好疑多惑好疑則信詛盟多惑
　　　則聽詐妄止共者止於敬也讒人謬敬而欺以
　　　媚其上有若盜賊則明告之王曰是非實敬也
　　　徒為王之病爾四章言人讒我也雖詭祕其事
　　　而我之度之也無不知五章戒人母用讒君子
　　　樹木必擇荏染有用者樹之往來行言則心必
　　　辨之不可欺也若碩言則當出諸口巧言而出
　　　諸口則取羞辱而已卒章謂讒者居水側就其
　　　實而言之細弱疾病之人它無所能而讒譖之
　　　謀亦太多然物以類聚末句深慮其徒黨之盛
　　　也夫人既被讒終篇未嘗有怨懟詆斥之語拳
　　　拳專欲諷上之審聽而五章且以開讒人之迷
　　　不自憂其身而惟憂天下之亂不惡怒其人而
　　　發其羞耻之心詩人之忠厚如此
　傳○二章斷丁貫反復扶又反○三章長丁丈反類
　　隔切今易展兩反數音朔歃所甲反要平聲要勒
　　也周禮司盟注疏盟者書其辭於策殺牲取血坎
　　其牲加書於上而埋之謂之載書有疑㑹盟者不
　　協也神謂日月山川王之盟主日諸侯之盟主山
　　川王官之伯㑹諸侯而盟其神主月韻㑹盟者以
　　血塗口旁曰歃○李氏考之春秋如伯有之亂鄭
　　伯與其臣下盟蓋盟者生於君臣相疑而致也君
　　臣相疑不能察其實而但為盟誓適所以長亂矣
　　○堲在力反疾也○五章以口厚協為苦户音此
　　詩前章多兩句換韻恐此二字不必協○卒章惡
　　烏故反○疏微尰皆水濕之疾骭脚脛也瘍瘡也
　　膝脛之下有瘡腫是渉水所為以此人居下濕之
　　地故也骭户諫反瘍音羊脛形定反
何人斯(小四十五/變二十三)蘇公刺暴公
　經○二章唁音彦○四章飄釋文避遥反又匹消反
　　爾雅同上切又見檜匪風○六章祗上支反
　傳○一章疏左傳曰周克商使諸侯撫封蘇忿生以
　　温為司宼則蘇國在温今河内温縣地在東都之
　　畿内春秋之世為公者多畿内諸侯徧檢書傳未
　　聞畿外有暴國故曰皆畿内國名春秋蘇稱子此
　　云公者子爵而為三公也○從行之從才用反題
　　下同○二章女音汝○四章爾雅廻風為飄注旋
　　風也○五章左太沖魏都賦魏國先生盱衡而誥
　　注盱張目也眉上曰衡謂舉眉揚目也誥告也○
　　六章說恱同○七章疏塤燒土為之大如雁卵又
　　曰大如鵝子小者如雞子樂書包羲氏灼土為塤
　　塤立秋之音也平底六孔水之數也中虛上銳如
　　稱錘然火之形也塤以水火相合而成器亦以水
　　火相合而成聲故大者聲合黄鍾大吕小者聲合
　　太蔟夾鍾要歸中聲之和而已風俗通謂圍五寸
　　半長一寸半有四孔其二通凡六孔也爾雅大塤
　　謂之嘂以其六孔交鳴而喧譁故也又曰六孔上
　　一前三後二塤壎同大蔟之大音泰嘂音呌○樂
　　書篪之為器有底之笛也大者尺有四寸隂數也
　　其圍三寸陽數也小者尺有二寸則全於隂數皆
　　有翹以通氣一孔上達寸有二分而横吹之爾雅
　　大篪謂之沂疏廣雅云八孔鄭司農注禮云七孔
　　蓋不數其上出者故也沂音銀○周禮司盟掌盟
　　萬民之犯命者詛其不信者疏盟是盟將來詛是
　　詛過往釋文以禍福之言相要曰詛○屬音燭應
　　和並去聲○卒章疏蜮如鼈三足南越婦人多淫
　　故地多蜮淫女惑亂之氣所生也又曰一名射影
　　江淮皆有之人在岸上影見水中投人影則殺之
　　或曰含沙射人皮肌其瘡如疥釋文一名射工俗
　　呼水弩○題下復扶又反
　序○韓有將軍暴鳶秦有將軍暴鶯漢有御史大夫
　　暴勝之傅符遇反
巷伯(小四十六/變二十四)被讒為寺人
　傳○一章毛氏貝錦錦文也箋文如餘泉餘蚳之貝
　　文也興者喻讒人集作已過以成於罪猶女工之
　　集采色以成錦文蚳直基反○爾雅餘貾黄白文
　　餘泉白黄文疏水介蟲也龜鼈之屬其文彩之異
　　大小之殊甚衆古者貨貝是也餘貾黄為質白為
　　文餘泉白為質黄為文又有紫貝其白質如玉紫
　　㸃為文皆行列相當其具大者當有至一尺六七
　　寸者貾與蚳同○被皮義反後同○二章箋箕星
　　哆然踵狹而舌廣今讒人因人之近嫌而成言其
　　罪猶因箕星之哆而又侈大之李氏上言成是貝
　　錦則以喻讒人織其罪此言成是南箕因其近似
　　而遂譖之也詩記南箕之星本非箕張大其口以
　　成其名爾貝錦南箕皆曰成是者言我本無是實
　　因萋斐張大以成之爾愚案三說大率相類而微
　　有不同鄭以為箕踵二星本小舌二星漸大所以
　　成箕是已實有小失而讒者張大之爾李以為因
　　近似而譖則是行已本正讒者因改易其說為邪
　　僻以譖之爾吕以無實而張大則是已絶無過讒
　　者架虚搆成其禍也○詩緝箕東方之宿考星者
　　多驗於南方故曰南箕○閟音祕幽深也○三章
　　詩緝緝緝續也接續増益緝緝然如女之績往來
　　輕飄翩翩然如鳥之飛相與經營謀為讒譖而已
　　○四章儇虚縁反輕薄貌好呼報反○五章樂音
　　洛○六章重平聲惡好並去聲○卒章寺人見秦
　　車鄰○題下長知文反閒音諫
谷風(小四十七/變二十五)朋友相怨
　經
　　　此詩前二章以習習谷風興朋友相得雨與頽
　　　興朋友相棄蓋習習谷風和調之東風也此和
　　　樂之意維予與女寘予于懐之氣象也雨則隂
　　　沴頽則暴疾此乖剌之意女轉棄予及棄予如
　　　遺之氣象也兩風字即谷風之風兩及字則謂
　　　自風以至於雨以至於頽也後章則四句為興
　　　始則習習谷風至風之甚則草木皆萎死而唯
　　　見山之崔嵬爾此則風之尤暴者也夫鼓陽氣
　　　以生物者莫若風及其慘急摧敗亦莫風若也
　　　故以喻朋友之始合而終離
　傳○一章傳意似作無義興○難乃旦反○二章爾
　　雅焚輪謂之頽注暴風從上下疏廻風從上下○
　　卒章傳意謂谷中之風而及於崔嵬之山是所被
　　者廣矣風本生物者也而草木猶不免於萎死是
　　天地之功亦有所不足也而況於朋友豈無小過
　　哉當存大義而全交道可也今乃忘我大徳而思
　　我小怨乎(此與愚前/說意不同)○被皮義反
蓼莪(小四十八/變二十六)孝子不得終養
　經○二章瘁釋文雨無正徂醉反此詩似醉反皆訓
　　病傳並從釋文字書無似醉反當從雨無正音讀
　　○五六章飄見何人斯
　傳○一章莪見菁菁者莪○詩緝釋草云蘩之配醜
　　秋為蒿釋云醜類也言蘩蕭蔚莪之類春始生氣
　　味既異故名不同至秋老成則皆蒿也此説莪蒿
　　甚明蓋始生為莪長大為蒿為莪猶可食為蒿則
　　無用喻父母生長我身至于長大乃是無用之惡
　　子不能終養此孝子自怨其身之辭也○養子亮
　　反重直用反○二章菣去刃反爾雅蒿菣蔚牡菣
　　蓋蒿之類不一菣則青蒿牡菣則其無子者也一
　　名馬新蒿○三章詩緝缾以汲水罍以盛水缾小
　　喻子罍大喻父母缾汲水以注于罍猶子之養父
　　母缾罄竭則罍無所資為罍之耻猶子窮困則貽
　　親之羞也○四章詩緝鞠畜育皆養也所從言之
　　異耳父生母鞠此緫言我身是父母所生養下乃
　　詳言父母之恩勤也拊謂以手摩拊其首而防其
　　驚是初生之時初生而言畜養謂乳之也長謂養
　　之稍長則能就口食矣稍長而言育養謂哺之也
　　已而行戲於地父母或去之則囘首以顧視之復
　　謂顧之又顧是反覆不能暫捨愛之之至也在家
　　容其行戲或自内而出或自外而入未可令其自
　　行則抱之於懐此曲盡父母愛子之情也反覆之
　　覆芳六反○五章詩緝孝子行役念親之没瞻南
　　山之烈烈感飄風之發發觸目皆悲傷也○卒章
　　養子亮反○題下魏邵陵厲公嘉平四年詔胡遵
　　諸葛誕率衆攻吳東興安東將軍司馬昭為監軍
　　吳諸葛恪敗之死者數萬人昭問曰今日之事誰
　　任其咎司馬王儀對曰責在元帥昭怒曰司馬欲
　　委罪於孤邪遂斬之子裒痛父非命𨼆居教授三
　　徵七辟皆不就廬于墓側旦夕常至墓所拜跪悲
　　號讀詩至此三復流涕後司馬昭子炎簒魏為晉
　　裒終身未嘗西向而坐以示不臣
大束(小四十九/變二十七)譚大夫嘆東國困役傷財
　經○二章糾糾見魏葛屨傳○卒章挹酌也
　　　一章言上不恤下而賦役不均也興而言周道
　　　既平且直在位之所行而小人之所效此蓋借
　　　道路以喻王道也今顧之而出涕者以路而言
　　　則賦役由是而西以王道而言則非先王之法
　　　矣二章上四句傷於財下四句困於役三章欲
　　　得休息之意四章言賦役不均羣小得志而中
　　　四句有傷財之意五章言為西人所虐視而覬
　　　天之監六七章傳言已明
　傳○一章簋見秦權輿○毛氏飧謂黍稷疏禮之通
　　例皆簠盛稻粱簋盛黍稷○疏雜記七用桑長三
　　尺喪祭也吉祭及賓客之七則用棘古之祭祀享
　　食必體解其肉之胖既大故湏用七載之謂出於
　　鼎升之於俎也胖音判牲之半體○尚書孔傳砥
　　細於礪皆磨石也○涕下之下去聲○譚見衛碩
　　人○二章杼梭也緯音渭勝音升○三章㡬平聲
　　復扶又反艾音乂○五章晉天文志天漢起東方
　　經尾箕之間謂之漢津乃分為二道其南經傅説
　　魚天籥天弁河鼓其北經龜貫箕下次絡南斗魁
　　左旗至天津下而合南道乃西南行又分夾瓠𤓰絡
　　人星杵造父螣蛇王良傳路閣道北端太陵天船卷
　　舌而南行絡五車經北河之南入東井水位而東
　　南行絡南河闕丘天狗天紀天稷至七星南而没
　　(下凡言星/同出晉志)○織女三星鼎峙而成三角在天市垣
　　北○疏周禮有市㕓之肆謂止舍處十二次日月
　　所止舎亦肆也○更古行反○六章牽牛六星北
　　方宿○疏車人言大車牝服二柯又三分柯之二
　　大車謂平地任載之車柯長三尺此謂較長八尺
　　也兩較之内為箱是車内容物處柯音哥較音角
　　○疏庚續也日既入明星長續日之明故謂明星
　　為長庚○畢八星西方宿○疏言織之用緯一來
　　一去是報反成章今織女之星駕則有西無東不
　　見倒反是有名無成(此說與/傳少異)卒章箕四星東方宿
　　二星為踵二星為舌○南斗六星北方宿在箕北
　　北斗七星其六在紫微垣内其一在外運乎天中
　　臨制四方○見賢徧反粃卑几反
四月(小五十八/變二十)遭亂自傷
　經○三章飄見何人斯○六章瘁殂醉反○箋仕事
　　也七章箋翰髙也當作去聲讀
　　　此詩雖遭亂自傷亦怨役使之不均也前三章
　　　合而言則自夏至冬亂無已時分而言則首章
　　　亂及於身歴夏三月無所訴而呼其祖二章百
　　　草皆病以興無所歸三章喻嚴暴之極而役使
　　　不均四章山之卉維梅栗不變在位者乃化為
　　　惡何邪五章水則有清時我之禍乃無已上章
　　　以山不變反興人之變此章以水之變反興禍
　　　之不變六章江漢滔滔者南國且以為紀而我
　　　躬為勞瘁王乃曽不有我七章非四者而無所
　　　逃卒章以山隰興君子作歌以四物興告哀此
　　　興之無義者也
　傳○二章腓釋文房非反與說文合傳作芳非反恐
　　誤○六章江漢見周南漢廣○七章疏說文云鶉
　　鵰也從鳥敦聲字異於鶉釋文字或作□埤雅鶉
　　能食草似鷹而大黒色俗呼為皁鵰其飛上薄雲
　　漢○爾雅鳶鳥醜其飛也翔注布翅翺翔埤雅髙
　　飛曰翶布翼不動曰翔鳶鈍者也以風作之則髙
　　飛今傳云鷙鳥本說文又見大雅旱麓傳○鱣鮪
　　見衛碩人○卒章蕨薇見召南草蟲○杞見四牡
　　枸檵音苟計○梀所革反爾雅白曰梀赤梀則桋
　　好呼報反○輞音罔車輪之牙牙音訝
　　　　右小旻之什
北山(小五十一/變二十九)大夫行役
　經○李氏北山之大夫不如北門之忠臣北門之忠
　　臣又不如汝墳殷其靁之婦人○一章杞即前篇
　　之杞○四章瘁徂醉反○五章李氏有棲遲於家
　　而偃仰者棲遲見陳衡門傳
　傳○卒章從七恭反
無將大車(小五十二/變三十)行役勞苦憂思　異
　傳○一章疷釋文都禮反亦訓病
小明(小五十三/變三十一)大夫行役久不得歸　異
　經○一章涕上禮反○二章還旬宣反譴詰戰反○
　　三章蕭見蓼蕭菽大豆也詩記采蕭穫菽冬之事
　　也蕭所以祭菽所以畜不得有備故憂之而感
　　　詩言其毒大苦憚我不暇可謂甚矣其三章乃
　　　曰自貽伊戚不敢咎其上而祗自咎其後二章
　　　且告其友勤職事親善人以忠其上詩人之忠
　　　厚也
　傳○一章數色主反○疏君子舉事尚早故以朔為
　　吉周禮正月之吉亦朔日也
　　　三章遺唯季反幾平聲
鼓鍾(小五十四/變三十二)義未詳或曰幽王流連於樂
　傳○一章鍾見周南關雎○樂音洛○三章樂書鼛
　　鼓有筍簴中髙而兩端下○見音現○卒章琴瑟
　　見周南關雎笙見鹿鳴○周禮考工記磬氏為磬
　　倨句一矩有半其博為一股為二鼓為三參分其
　　股博去一以為鼓博參分其鼓博以其一為之厚
　　注必先度一矩為句一矩為股而求其弦既而以
　　一矩有半觸其弦則磬之倨句也疏句據上曲者
　　股據下直者弦謂兩頭相望者假令句股各一尺
　　今以一尺五寸觸兩弦其句股之形即磬之倨句
　　折殺也股者磬之上鼓者其下所當擊者博為一
　　假如黄鍾之磬股博四寸五分股為二則長倍之
　　為九寸鼓為三則鼓長一尺三寸五分參分其股
　　博去一以為鼓博則三寸也參分其鼓博以其一
　　為之厚則一寸也倨音據句音鉤參音三度特各
　　反殺所界反○籥瘁舞見邶簡兮
楚茨(小五十五/變三十三)公卿有田禄者力農奉祭　異
　　　(此下十詩皆/正雅錯脫)
　經○語録楚茨精深宏博如何做得變雅○問楚茨
　　以下四篇先生謂即豳雅反覆讀之其辭氣與七
　　月載芟良耜等篇相類無可疑然又以為述公卿
　　力農奉祭則恐未然蓋周自后稷以農事肇祀其
　　詩未嘗不惓惓於此今以為豳風豳雅者皆是也
　　古人未有不先於民而後致力於神者恐不必專
　　指公卿荅曰此諸篇在小雅而非天子之詩故正
　　得以公卿言之蓋皆畿内諸侯矣○此詩意趣宏
　　博辭氣縱逸語緒參差非它詩比讀之茫然不知
　　其際久之始見其端倪蓋一章謂勤於稼穡所入
　　者盛得以為祭祀之具二章言牲體之絜三章言
　　俎豆之盛又皆言神享而降福四章祝致神語五
　　章送神而起下章燕宗族之端卒章宗族燕而祝
　　君夀福也
　　　一章棘見邶凱風○黍稷見王黍離
　傳○一章疏蒺藜布地蔓生細葉子有三角刺○箋
　　伐蒺藜與棘茨言楚楚棘言抽互辭也○疏庾是
　　未入倉者故曰露積言露地積聚之也○儀禮特
　　牲饋食禮前期三日之朝筮尸命筮曰孝孫某諏
　　此某事適其皇祖某子筮某之某為尸尚饗注某
　　之某者字尸父而名尸大夫士以孫之倫為尸疏
　　凡尸筮無父者祭祖用孫列皆取於同姓之適孫
　　也天子諸侯取卿大夫有爵者謂之公尸大夫士
　　皆取無爵者無問成人與㓜皆得為之孫㓜則使
　　人抱又少牢饋食禮筮尸命曰孝孫某來日丁亥
　　用薦歳事于皇祖伯某妃配某氏以某之某為尸
　　尚饗特牲士之祭禮也少牢大夫之祭禮也食音
　　嗣諏子湏反適孫之適音的少失召反○奠謂祭
　　日主人主婦陳設實鼎及豆籩盤匜等○祝迎尸
　　于廟門外主人降立於阼階東西面尸入門左北
　　面盥升自西階主人升自阼階祝先入主人從尸
　　升筵祝主人西面立于户内祝主人皆拜妥尸尸
　　不言荅拜遂坐○尸祭乃食三飯告飽侑曰皇尸
　　未實侑尸又食不飯告飽主人不言拜侑尸又三
　　飯(此上並儀禮特牲少牢二/篇有不同今約取其文)○神坐之坐去聲○
　　二章烝嘗宗廟之祭名嘗嘗新榖也烝進品物也
　　詩記自黍稷成為酒醴至其為祭乃烝嘗之時也
　　○爾雅疏枋本廟門之名設祭於廟門因名其祭
　　曰祊凡祊有二種一是正祭之時既設於廟又求
　　神於廟門之内郊特牲索祭祝於祊及詩祝祭于
　　祊是也二是繹祭之時於廟門外是廟門内外皆
　　有祊稱詩疏知門内者以正祭之禮不宜出廟門
　　門内得有待賔客之處者聘禮公食大夫皆行事
　　於廟其待之迎於大門之内則天子之禮焉詩記
　　凡祭祼鬯求諸隂焫蕭求諸陽索祭祝於祊求於
　　隂陽之間魂氣無不之無不在求之不可一所故
　　祝祭於祊而祀事所以孔明食音嗣焫如恱反○
　　號去聲三章毛氏㸑饔㸑廩㸑也疏饔㸑以煮肉
　　在門東南北上廩㸑以炊米在饔㸑之北○疏燔
　　火燒之名炙者逺火之稱以難熟者近火易熟者
　　逺之○從才用反詩記為俎孔碩謂薦熟也或燔
　　或炙謂從獻也鄭氏合為一事誤矣○疏從獻謂
　　既獻酒即以此燔炙從之而置之在俎也○疏有
　　司徹云宰夫羞房中之羞司士羞庶羞注云房中
　　之羞其籩則糗餌粉餈其豆則酏食糝食庶羞羊
　　臐豕膮皆有胾醢房中之羞内羞也徹直列反糗
　　去九反餌而志反餈作姿反二物皆粉稻米黍米
　　所為合蒸曰餌餅之曰餈糗者𢷬粉熬大豆也為
　　餌餈之黏著故以粉糗搏之也酏以支反食音寺
　　糝素感反酏食者酏􁊾也取稻米溲之小切狼臅
　　膏以為􁊾臅膏臆中膏也糝食者取牛羊豕三肉
　　等分小切之與稻米一肉一合以為餌煎之也臐
　　音熏膮虛驕反二物皆臛也香美之名臛羹類也
　　胾側吏反大臠也醢音海肉醬也黏音拈著直略
　　反搏音團􁊾與饘同臅昌蜀反臛黒各反○盛平
　　聲賔飲復飲之飲去聲復扶又反○少式照反長
　　陟丈反○四章左氏傳定元年叔孫成子逆昭公
　　之喪于乾侯子家子不見叔孫易幾而哭注幾哭
　　㑹也不見叔孫故朝夕哭不同㑹○予羊主反女
　　音汝○嘏見天保○五章注利養也成畢也言孝
　　子之養禮畢養去聲○去起吕反○卒章與音預
信南山(小五十六/變三十四)同楚茨　異
　經○吳正傳一章疆理修二章雨雪時三章黍稷盛
　　四章菜菹具五章犧牲備六章祀事成
　傳○一章終南見秦終南○辟音闢重直龍反壟音
　　隴○周禮土田之制鄉遂用溝洫法百畝為夫夫
　　間有遂十夫有溝都鄙用井田法謂王城二百里
　　至五百里公卿大夫采地及畿内諸侯也百畝為
　　夫夫間有遂九夫為井井間有溝凡遂在田首鄉
　　遂以東西為畝則遂從而溝横都鄙以南北為畝
　　則遂横而溝從遂則深廣各二尺溝則深廣各四
　　尺也此傳謂順其地勢水勢則南東之説不盡如
　　周禮○二章霡亡革反類隔切今易莫獲反○四
　　章酢即今醋字又見召南摽有梅説文徐鍇注菹
　　以米粒和酢以漬菜也漬疾賜反○詩記後漢注
　　春秋井田記人受田百畝公田十畝廬舎在内貴
　　人也公田次之重公也私田在外賤私也○五章
　　周禮禮記經注疏柜黒黍也釀以為酒鬱金香草
　　葉十葉為貫百二十貫為築以煮之鐎中而和秬
　　鬯謂之鬱鬯又曰暢臼以椈杵以梧椈柏也梧桐
　　也以柏香桐潔白用𢷬鬱鬯於神為宜鐎子遥反
　　○疏鸞即鈴也謂刀環有鈴其聲中節故郊特牲
　　曰割刀之用而鸞刀之貴貴其義也聲和而後斷
　　是中節也中陟仲反斷丁亂反○疏膋膓間脂也
　　　焫如恱反羶音馨薌音香
甫田(小五卜七/變三十五)公卿有田禄祭方社田祖　異
　經○詩記此詩後二章皆述前二章之意三章所言
　　述首章公適南畝勞農之事故曰曽孫來止田畯
　　至喜四章所言述二章以御田祖祈福之事故曰
　　報以介福萬夀無疆自曽孫之稼以下所謂大福
　　也○三章田畯見豳七月
　傳○一章箋歳取十千於井田之法則一成之數也
　　九夫為井井稅一夫其田百畝井十為通通稅十
　　夫其田千畝通十為成成方千里成稅百夫其田
　　萬畝欲見其數從井通起故言十千○疏前漢食
　　貨志后稷始􁆵田以二耜為耦廣尺深尺曰􁆵長
　　終畝一畮三􁆵一夫三百􁆵而播種於􁆵中苗生
　　葉以上稍耨壠草因壝其土以附苗根比盛暑壠
　　盡而根深能風與旱附根即雝本也□亦作畎畮
　　古畝字上時掌反耨奴豆反鉏也壝愈水以醉二
　　反案志本作隤音頽注謂下之也能讀曰耐雝音
　　壅○與去聲○齊暱近也秀民民之秀出者賴恃
　　也野處而不暱管子小匡篇作模野而不慝注謂
　　質朴而野不為姦慝也○以食之食音嗣腐音父
　　復扶又反勞去聲○二章疏社者五土之神能生
　　萬物者以古之有大功者配之祭法共工氏之霸
　　九州也其子曰后土能平九州故祀以為社左傳
　　共工氏有子曰句龍為后土上官之名也死以為
　　社神而祭之故曰句龍為后土後轉為社故世人
　　謂社為后土后土者地之大名也傳謂履后土而
　　戴皇天是也句龍職主土地故謂其官為后土愚
　　案疏意謂后土有二名同實異社則祭五土之神
　　而以句龍配非祭天地也共音恭句音鉤○疏曲
　　禮天子祭四方歳徧注謂祭五官之神於四郊句
　　芒在東祝融后土在南蓐收在西𤣥冥在北又大
　　宗伯注四時迎五行之氣於郊而祭五徳之帝亦
　　食五官之神少昊氏子曰重為句芒食於木該為
　　蓐收食於金修及熙為𤣥冥食於水顓頊氏子曰
　　黎為祝融后土食於火土是黎兼二祀也(后土轉/為社故)
　　曲禮言歳徧常祀也此秋成報功則緫祭故并言
　　四方句音鉤芒音亡重平聲顓音專頊許玉反○
　　羅弊致禽以祀祊大司馬文(此作獻/禽恐誤)彼注云羅弊
　　罔止也秋田主用罔中殺者多也皆殺而罔止祊
　　當為方聲之誤也秋田主祭四方報成萬物疏祊
　　是廟門外祊必彭反今因秋田而祭當是祭四方
　　神故云誤秋物成四方神之功故報祭之○禮記
　　注先嗇若神農者疏若是不定之辭以神農比擬
　　故云若種曰稼歛曰嗇不云稼而云嗇者取其成
　　功收歛受嗇而祭也歛去聲○周禮注祈年祈豐
　　年也田祖始耕田者謂神農也豳雅亦七月也七
　　月有于耜舉趾饁彼南畝之事謂之雅者以其言
　　男女之正田畯古之先教田者愚案此傳田畯與
　　經三章田畯不同傳以神言經以人言也豳雅說
　　詳見豳風緫結題○禮運簣桴而土鼓注簣讀為
　　凷聲之誤也凷堛也謂摶土為桴也土鼓築上為
　　鼓也樂書謂土鼓之制窪土而為之故禮運言土
　　鼓在乎未合土之前與壺涿氏炮土之鼓異矣愚
　　案炮土之鼓瓦鼓也即籥章注杜子春謂土鼓以
　　瓦為匡以革為兩面可擊者也禮運鄭注之意則
　　謂窪土為坎而以土凷築之有聲以為歌節即明
　　堂位所謂土鼓簣桴葦籥伊耆氏之樂者也伊耆
　　古天子之號于時未有炮土之器故其制如此此
　　蓋樂之始也簣苦對古怪二反桴音浮讀作孚者
　　誤凷與塊同苦對反堛普逼反摶徒端反窪烏𤓰
　　反合音閤涿陟角反○三章治直吏反○卒章詩
　　緝未刈之禾曰稼其稼在田由髙處視之則稼在
　　下而見其密故如屋茅由平處視之則稼在上而
　　見其髙故如橋梁若髙處見其踈平處見其低則
　　禾薄矣露積之禾曰庾其庾在野隨意堆積有平
　　而髙者如水中髙地之坻有卓絶而髙者如髙丘
　　之京稼則未刈庾則刈而未入倉於是求倉貯之
　　求車載之
大田(小五十八/變三十六)農夫頌美其上荅前篇意　異
　傳○一章種之之種去聲餘皆上聲○詩緝多稼者
　　或宜髙燥或宜下濕或利先種或利後種故擇其
　　種先種後種去聲其種上聲耜見豳七月○二章
　　疏房謂米外之房米生於中若人之房舎孚者米
　　外之粟皮甲者以在米外若鎧甲也孚與桴同鎧
　　若改反○釋文童梁草也說文稂作節云稂或字
　　也禾粟之秀生而不成者謂之童節○莠見齊甫
　　田○疏螟似虸蚄而頭不赤螣蝗也蟊或云螻蛄
　　賊似桃李中蠧蟲赤頭身長而細虸蚄音子方螻
　　蛄音樓姑○去上聲為使皆去聲瘞於曳反○三
　　章詩記穉謂穗之低小刈穫所不及者穧謂刈而
　　遺忘束縛所不及者秉謂束而輦載所不盡者滯
　　謂成而折亂秉穫所不通者
瞻彼洛矣(小五十九/變三十七)諸侯美天子　異
　經○語録問瞻彼洛矣傳以為諸侯美天子之詩今
　　考其閒有作六師之言則其為天子之事審矣然
　　祈頌之語則不過保其家室家邦而已氣象頗陿
　　反若天子告諸侯者荅曰家室家邦亦趂韻耳天
　　子以天下為家言家室何害又凡言萬年者多是
　　臣祝君之辭詩多有酬酢應荅之篇瞻彼洛矣是
　　臣歸美其君君子指君也想當時朝㑹于洛水之
　　上而臣祝其君如此
　傳○一章書蔡氏傳地志洛水出𢎞農郡上洛縣冢
　　領山水經謂之讙舉山今商州洛南縣也至河南
　　鞏縣入河○爾雅茹藘茅蒐注今之蒨也可以染
　　絳疏一名地血齊人名茜徐州名牛蔓茹音如藘
　　音閭蒐所留反蒨茜同倉甸反􁄵見曹候人○周
　　禮司服掌王之吉凶衣服辨其名物與其用事凡
　　兵事韋弁服注以韎韋為弁又以為衣裳春秋傳
　　韎韋之跗注是也疏韎是蒨染謂赤色也○二章
　　鞘音肖毛氏天子玉琫而珧珌諸侯璗琫而璆珌
　　大夫鐐琫而璆珌士珕琫而珕珌疏名為琫珌之
　　義未聞天子諸侯琫珌異物大夫士則同尊卑之
　　差也天子玉琫玉是物之至貴者蜃謂之珧蜃甲
　　所以飾物也形似琫黄金謂之璗美者謂之鏐紫
　　磨金也白金謂之銀美者謂之鐐珕蜃屬而不及
　　於蜃故天子用蜃士用珕毛傳定本及集本皆以
　　諸侯珌璆字從玉又以大夫璆珌恐非愚案朱子
　　以此詩言天子則是飾鞞用玉琫珧爾珧音摇璗
　　徒黨反璆音求玉也鐐音遼鏐音畱珕力計反蜃
　　是忍反蜯歩項反
裳裳者華(小六十八/變三十)天子美諸侯荅瞻彼洛矣　異
　經○一章譽處見蓼蕭傳○三章駱見四牡傳沃若
　　見皇皇者華傳
　　　　右北山之什
桑扈(小六十一/變三十九)天子燕諸侯　異
　經○卒章箋兕觥罰爵也王與羣臣燕飲上下無失
　　禮者其罰爵徒觩然陳設而已○柔見周頌絲衣
　　傳
　　　一章頌之也二章戒之也三章四章戒而頌也
　　　謙虚逮下之意盈溢於言辭之間太平盛世之
　　　詩也
　傳○一章竊脂見小宛○二章王制千里之外十國
　　以為連連有帥二百一十國以為州州有伯帥所
　　類反○卒章觥見周南卷耳
鴛鴦(小六十二/變四十)諸侯荅桑扈　異
　傳○一章箋匹鳥言其止則相耦飛則為雙性馴耦
　　也○疏罔小而柄長謂之畢則執以掩物鳥罟謂
　　之羅則張以待鳥○二章倒音到○三章莝與摧
　　同説文莝斬芻也秣食馬榖也食音嗣
頍弁(小六十三/變四十一)燕兄弟親戚　異
　傳○賦而興章首二句也比則七八兩句餘則皆賦
　　也○一章皮弁見衛淇奥○二章何期傳與箋同
　　云猶伊何釋文期音基○卒章疏大戴禮曽子云
　　陽之專氣為霰隂之專氣為電盛陽之氣在雨水
　　則温暖為隂氣薄而脅之不相入則摶為雹也盛
　　隂之氣在雨水則凝滯而為雪陽氣薄而脅之不
　　相入則消散而下因水為霰是霰由陽氣所薄而
　　為之故言遇温氣而摶也釋文摶徒端反
車牽(小六十四/變四十二)燕樂新昏　異
　經○二章語録列女傳引詩辰彼碩女作展彼碩女
　　　三章㡬平聲○四章鮮我見北山傳○五章語
　　録髙山景行便是那人
　傳○一章牽見邶泉水○迎魚敬反○二章爾雅諸
　　雉有鷮雉注即鷮雞也陸璣疏微小於翟走而且
　　鳴音鷮鷮然色如雌雉尾如雉尾而長頭上有肉
　　冠冠上叢毛長數寸如雄雉尾角埤雅雉之健者
　　為鷮尾長六尺翟音狄○四章柞見唐鴇羽○卒
　　章好去聲鄉音向表記注廢喻力極罷頓不能復
　　行則止也罷音皮
青蠅(小六十五/變四十三)戒王聽讒
　經○詩記蛆蟲所變而成者青蠅也其飛則聲營營
　　然亂人之聽其止於物則穢敗之又從而生蛆復
　　變為蠅其穢敗於物無有紀極也又曰青蠅穢不
　　潔之物驅之使去而復還以比小人態狀可惡而
　　又難逺又曰營營青蠅止于樊行且至于几席盤
　　杅之間矣蓋憂之也
　傳○一章好呼報反
　　　營營者青蠅之聲也變白黒者青蠅之性也見
　　　其飛之營營則知其必變白黒矣聽小人之讒
　　　則知其亂是非矣傳上言亂人聽下言變白黒
　　　意蓋如此
　　卒章榛士巾反木叢生也毛傳所以為藩也釋文
　　一音側巾反者誤小粟也
賔之初筵(小六十五/變四十四)衛武公飲酒悔過　異
　經○李氏篇首既曰賔之初筵三章又曰賔之初筵
　　首章言古之飲酒其禮如此而飲酒之後亦如此
　　三章言今之飲酒其禮如此而飲酒之後不如此
　　也○卒章式見邶式微傳
　　　傳謂一章言因射而飲二章言因祭而飲是言
　　　古飲酒之禮也三章以下則今飲酒之失也三
　　　章言飲而未醉則威儀中適醉而不止則喪敗
　　　其威儀四章言飲當知止而戒其謹威儀五章
　　　言飲不可至醉而戒其謹言語
　傳○一章疏鋪陳曰筵藉之曰席筵席通也○即就
　　也○禮注大射謂祭祀射王將有郊廟之事以射
　　擇諸侯及羣臣與邦國所貢之士可以與祭者容
　　比禮節比樂而中多者得與於祭諸侯及卿大夫
　　將祭其先祖亦與羣臣射以擇之凡大射各於其
　　射宫○儀禮大射禮樂人宿縣于阼階東笙磬西
　　面其南笙鍾其南鑮皆南陳建鼓在阼階西南鼓
　　應鼙在其東南鼓西階之西頌磬東面其南鍾其
　　南鑮皆南陳一建鼓在其南東鼓朔鼙在其北一
　　建鼓在西階之東南面簜在建鼓之間鼗倚於頌
　　磬西紘注疏笙猶生也東為陽中萬物以生是以
　　東方鍾磬謂之笙也鐘磬同十六枚而在一簴鑮
　　如鍾而大奏樂以鼓鑮為節建猶樹也以木貫而
　　載之樹之跗也南鼓謂所伐面也應鼙應朔鼙也
　　先擊朔鼙應鼙應之鼙小鼓也頌古文為庸言成
　　功曰頌西為隂中萬物之所成是以西方鐘磬謂
　　之頌朔始也奏樂先擊西鼙樂為賔所由來也鐘
　　不言頌鼙不言東鼓義同建鼓南面者諸侯軒縣
　　合有三面為辟射位闕北面無鐘磬鑮直有一建
　　鼓而已簜竹也謂笙簫之屬倚於堂鼗如鼓而小
　　有柄賔至摇之以奏樂紘編磬繩也鼓鼗於磬西
　　倚于紘也縣音𤣥鑮音博應於證反鼙部迷反簜
　　待朗反鼗徒刀反紘音宏簴音巨跗音夫辟與避
　　同今案大射禮諸侯禮也故陳樂皆言諸侯○大
　　射禮賔至主人獻賔賔酢主人主人獻公公酢主
　　人主人酬賔坐祭飲卒爵降洗酌膳送爵賔坐祭
　　酒遂奠於薦東注酬酒不舉主人宰夫也○禮注
　　侯所謂射布也天子中之能服諸侯卑者中之得
　　為諸侯○通解鄉射記凡侯天子熊侯白質諸侯
　　麋侯赤質大夫布侯畫以虎豹士布侯畫以鹿豕
　　注疏此所謂獸侯也燕射則張之白質赤質皆謂
　　采其地白以蜃灰塗之赤亦以赤塗之其地不采
　　者白布也熊麋虎豹鹿豕皆正面畫其頭象於正
　　鵠之處君畫一臣畫二陽竒隂耦之數也朱子案
　　周禮梓人有皮侯采侯獸侯說見齊猗嗟畫胡卦
　　反蜃時忍反正鵠上音征下古毒反○禮書司喪
　　於王共虎侯熊侯豹侯諸侯共熊侯豹侯卿大夫
　　共麋侯皆設其鵠此大射之侯也大射量人量侯
　　道以貍歩大侯九十參七十干五十鄉射記侯道
　　五十弓弓二寸以為侯中倍中以為躬倍躬以為
　　左右舌下舌半上舌夫王之虎侯謂之大侯諸侯
　　熊侯亦謂之大侯諸侯大侯九十參七十千五十
　　則天子虎九十弓熊七十弓豹五十弓可知豹五
　　十弓則麋亦五十弓可知先儒謂弓之下制六尺
　　則九十弓者五十四丈七十弓者四十二丈五十
　　弓者三十丈弓二寸以為侯中則九十弓者中丈
　　八尺七十弓者中丈四尺五十弓者中十尺侯巾
　　廣崇方則五十弓之侯用布五幅長丈則中之布
　　方丈矣倍中以為躬則上躬下躬各二丈矣倍躬
　　以為左右舌下舌半上舌則上左右舌布四丈而
　　出躬各一丈下左右舌布三丈而出躬各五丈矣
　　鄭氏謂半者半其出於躬是也鄉射記曰侯道五
　　十弓射人若王大射則以貍歩張三侯大射量人
　　以貍歩量侯道蓋貍善搏者也行則止而擬度焉
　　其發必獲大射擇士欲其能擬度而獲也故以貍
　　歩非大射則弓而已弓之下制六尺貍再舉足亦
　　六尺其為歩同其所用異也古者制度取於身而
　　器用生於類故侯道生於弓而侯中亦生於弓十
　　弓者侯道之所始也故五十弓之侯其上則象人
　　八尺之臂五八四十而用布四丈其下則象六尺
　　之足五六三十而用布三丈中其身也上下其躬
　　也躬之左右出者舌也持舌者綱籠綱者縜也其
　　不及地者武而已則下綱其足也武其足迹也中
　　人之迹尺二寸則侯之制度取於身可謂備矣共
　　音恭參讀為糁雑也干讀為豻豻飾也胡大也擬
　　度之度待洛反縜于貧反持綱紐○又曰射義天
　　子將祭必先習射於澤澤者所以擇士也已射於
　　澤而后射於射宫射中者得與於祭不中者不得
　　與於祭天子澤宫西郊小學也諸侯澤宫郊之大
　　學也司喪天子大射三侯虎侯侯道九十弓侯中
　　道丈八尺鵠方六尺熊侯侯道七十弓侯中丈四
　　尺鵠方四尺六寸有竒豹侯侯道五十弓侯中十
　　丈鵠方三尺三寸有竒鄭氏謂王之大射王射虎
　　侯諸侯助祭者射熊侯卿大夫士助祭者射豹侯
　　天子諸侯與其臣大射賔射皆異侯而燕射與其
　　臣則同侯異侯所以辨等同侯所以一驩也凡侯
　　面北西方謂之左其張而未射也不繫左下綱中
　　掩束之及射則說束遂繫左下綱與音預竒音羈
　　侯中之中如字餘並張仲反說音脫下同○大射
　　禮司射告曰大夫與大夫士御於大夫誓曰公射
　　大侯大夫射參士射干卑者與尊者為耦不異侯
　　遂比三耦注疏御侍也大夫與大夫為耦不足則
　　士侍於大夫以備賔耦與君為耦同射大侯士與
　　大夫為耦同射參侯别侯則非耦也比選次之也
　　大射賔射天子三侯六耦畿内諸侯二侯四耦畿
　　外諸侯三侯三耦諸侯畿内外各有一申一屈也
　　燕射則天子諸侯同一侯三耦以燕私屈也若卿
　　大夫士例同一侯三耦○上耦出次西面揖進並
　　行當階北面揖及階揖升堂履物而射拾發以將
　　乗矢卒射揖降釋弓說決拾襲反位三耦卒射亦
　　如之遂比衆耦命衆耦如命三耦之辭注疏凡射
　　者皆袒決拾故畢而說之拾發之拾其劫反更也
　　乗時證反乗矢四矢也○射畢設豐于西楹西勝
　　者之子弟洗觶升酌散奠于豐上三耦及衆射者
　　勝者皆袒決遂執張弓不勝者皆襲說決拾郤左
　　手右加弛弓於其上遂以執弣一耦出揖如升射
　　勝者先升堂不勝者北面坐取豐上之觶與立卒
　　觶坐奠于豐下不勝者先降反位至衆耦皆如之
　　觶支義反三升爵弣音撫弓把中○今案大射禮
　　諸侯之禮也凡天子卿大夫皆諸儒推言之○其
　　中之中如字餘並陟仲反比毗志反○二章籥見
　　邶簡兮傳○疏尸尊神之象子孫敢獻之是其能
　　也○釋文㪺音俱挹取酒也○疏佐食賔佐尸食
　　者也謂於賔客之中取人令佐主人為尸設饌食
　　之人名曰佐食特牲佐食一人少牢佐食二人未
　　知天子諸侯當㡬人也○復扶又反○疏特牲三
　　獻之後長兄弟洗觚為加爵又曰衆賔長為加爵
　　注云大夫三獻而禮成多之者為加是賔手挹酒
　　室人復酌為加爵也(復酌傳作/復爵恐誤)○明堂位注疏崇
　　髙也康舉也為髙坫受賔之圭舉於其上也○三
　　章數音朔媟息列反○四章讙呼端反○五章解
　　居隘反反為之為去聲女音汝
魚藻(小六十七/變四十五)天子燕諸侯而諸侯美天子　異
　經
　　　豈樂飲酒飲酒樂豈固易韻以反覆其辭然其
　　　意亦疑有異上章樂而飲酒樂四方和平諸侯
　　　賔服也下章飲酒而樂樂禮儀既備人情洽和
　　　也
　傳○一章地理攷異今京兆長安縣昆明池北鎬陂
　　郡縣志周武王宫即鎬京也在京兆府長安縣西
　　北十八里自漢武帝穿昆明池鎬京遺址淪陷焉
采菽(小六十八/變四十六)天子荅魚藻　異
　經
　　　首章緫言其來朝二三章敘車馬衣服之盛四
　　　五章則頌之也一章車馬衮黼封爵所命者也
　　　二章車旂和鸞今所乗而來者也三章則言謹
　　　其禮服肅其儀度而天子予之予之猶言稱許
　　　之也既與之則復命之而申其福禄矣四章言
　　　柞之有幹而枝有枝則蓬蓬其葉猶天子之有
　　　諸侯也故此可樂之君子則為天子鎮守邦國
　　　之臣而萬福之所同集君既忠其上則左右之
　　　人亦平平相率而從其君矣又言汎汎楊舟則
　　　以紼而纚維之可樂之君子則天子必揆度而
　　　厚其福禄則其君優游於是為至矣後兩章皆
　　　期望以慰其心誘掖以堅其志也屢言天子者
　　　非天子所自言主於歌者而言之也
　傳○一章菽見豳七月○禮注疏金路象路以金象
　　飾諸末謂凡車上之材於末頭皆飾之○畫胡卦
　　反刺七亦反鷩必列反毳尺銳反絺陟里反盛平
　　聲好去聲○二章疏正出涌出也水泉從下上出
　　曰涌泉○埤雅芹水菜一名水英爾雅謂之楚葵
　　潔白而有節其氣芬芳而味不如蓴之美故列子
　　以為客有獻芹者嘗之蜇於口慘於腹也蜇音浙
　　○三章脛胡定反縢徒登反齊側皆反○疏乾鑿
　　度注云古者田漁而食因衣其皮先知蔽前後知
　　蔽後後王易之以布帛而猶存其蔽前者重古道
　　不忘本也餘見曹候人及斯干○卒章繂音律度
　　徒各反
角弓(小六十九/變四十七)刺王不親九族好讒佞
　經○五章詩緝讒人乗間而入指馬為駒顛倒是非
　　不顧忌其後讒言無實久則自敗而小人不恤也
　　○六章詩緝讒人為惡如猱升木本自能之無所
　　事教王又信任之是教猱升木也詩記小人樂於
　　不善而王又益之以不善之教是以塗塗附也○
　　末章詩記粲然有文以相接驩然有恩以相愛中
　　國之道也中國道盡則如蠻如髦是謂大亂故我
　　是用憂也
　　　前四章刺不親九族後四章刺好讒佞二章二
　　　民字所指微有不同上民字即兄弟昏姻也下
　　　民字衆民也王既逺其兄弟昏姻則彼亦如是
　　　而逺王矣王以薄徳教其下則下民莫不倣傚
　　　皆各逺其兄弟昏姻矣然民之上智不可移故
　　　兄弟之令善者不變其質之不善者則又習於
　　　不善而交相為病矣四章謂民之不善也各持
　　　其一偏以相怨悔不能存恕自反專以恕為己
　　　任為之而不疑若酬酢之受爵而不加遜讓怨
　　　人者人亦怨之怨之所歸禍之所集故至於亡
　　　身也五章言讒人顛倒是非固無所顧忌而王
　　　聽之無厭惟恐不言猶之食食之必宜於飽如
　　　酌之甚取其多則讒者計行而愈有以増益其
　　　𫝑故下章有教猱塗附之說也式居婁驕者謂
　　　用此以居之則婁生其驕慢耳婁驕之辭氣猶
　　　論語言屢憎也
　傳○一章疏冬官以六材為弓謂幹角筋膠絲漆也
　　又曰角之中恒當弓之隈隈謂弓之淵角之中央
　　與淵相當○好去聲下同○五章勝音升憊蒲拜
　　反○六章獼猴音彌侯著直略反○七章瀌符驕
　　反從釋文此類隔而訛者今改必驕反○長上聲
菀柳(小七十八/變四十)王者暴虐諸侯不朝
　傳○一章㡬音機朝音潮○戰國策魯仲連曰齊威
　　王率天下諸侯而朝周周貧且微諸侯莫朝而齊
　　獨朝之居歳餘周烈王崩齊後往周怒赴於齊曰
　　天崩池坼天子下席東藩之臣因齊後至則斮斮
　　側略反斬也○二章分扶問反
　　　　右桑扈之什
都人士(小七十一/變四十九)亂後思昔日都邑人物之盛　異
　傳○一章詩記都人士喪服傳所謂都邑之士所以
　　别野人也詩緝士對女而言謂男子也○疏狐色
　　不等若狐白非君不服狐青及小而美者可以供
　　公子若黄狐及麤惡者庶人亦服之玉藻犬羊之
　　裘不裼庶人無文飾也此狐裘亦不裼故曰狐裘
　　色也○復扶又反○二章臺見南山有臺傳○夫
　　音扶○箋以臺皮為笠疏笠本禦暑因可禦雨前
　　裘則冬所衣此笠則夏所用衣去聲○疏玉藻云
　　始冠緇布冠自諸侯下達冠而敝之可也此應始
　　冠而敝今都人以為常服者士以上冠而敝之庶
　　人則雖得服委貌因而冠之而儉者服緇布○說
　　文綢密也詩緝言其髪美解頤新語其首飾綢直
　　一如髪之本然謂不用髪髢為髙髻之類○三章
　　充耳琇見衛淇奥傳及鄘君子偕老○填吐電反
　　○姞巨乞反○疏節南山尹氏太師常武王謂尹
　　氏昭二十三年尹氏立王子朝是其世為公卿韓
　　奕為韓姞相攸宣三年左傳云姬姞耦子孫必蕃
　　姞吉人也后稷之元妃也言姬姞耦明為舊姓以
　　此知尹亦有㛰姻矣既世貴舊姓昏連於王室家
　　風不替是有禮法矣○四章疏厲垂帶貌禮大帶
　　垂三尺○釋文長尾為蠆短尾為蝎螫音釋○揵
　　丘言渠焉巨偃三反舉也
采緑(小七十二/變五十)婦人思其君子　異
　經○疏婦人怨曠非王政而録之於雅者以怨曠為
　　行役過時是王政之失故録以刺王○三章韔見
　　鄭太叔于田傳
　傳○一章詩緝王芻易得之菜即菉蓐也陸璣其莖
　　葉似竹青緑色髙數尺今淇奥傍生如草澀礪可
　　以洗笏及盤枕利於刀錯俗呼為木賊彼土人謂
　　為緑竹○卷音權舎音捨○三章狩尺救反從釋
　　文恐誤當作舒救反為于偽反○卒章疏上章兼
　　有狩此偏言釣者因上章釣文在下接而申之
黍苗(小七十三/變五十一)宣王時召穆公為申伯營城邑行者作
　　　　　　　異
　經○詩記天子子萬姓者也大臣慮四方者也方伯
　　分一面者也申伯之體勢不重則無以鎮定南服
　　召穆公身為卿士豈得辭其憂責哉宣王雖深居
　　九重固未嘗一日忘之也必待召公告厥成功而
　　王心始寧焉此真知職分者也
　　　上公則下說蓋申伯誠有功於天下而封之誠
　　　當矣故民雖勞無怨而且樂道其事也其末章
　　　既喜謝邑之平治頌召伯之成功而歸重於王
　　　心之寧忘已之勞以奉其上惟欲得王心之安
　　　爾此見忠實之情太平之氣象也
　傳○二章輓音晚○三章從才用反○末章治相並
　　去聲
隰桑(小七十四/變五十二)喜見君子不知所指　異
　經○釋文幽於糾反○疏難為葉之茂沃言葉之柔
　　幽是葉之色言桑葉茂盛而柔輭則其色純黒故
　　三章各言其一也輭乳兖反
白華(小七十五/變五十三)申后怨幽王
　經○五章子金子鼓鍾于宫聲聞于外謂宫中鼓鍾
　　聲必外聞宫中嫡庶之亂外人豈不知哉○七章
　　戢莊立反
　　　全篇比體而四六八章正比餘皆反比一章言
　　　物必相湏為用今王不然而棄我二章言天澤
　　　必普及微物今王乃不圖其大者三章言小水
　　　潤澤尚能浸灌稻田有用之美物王之尊大反
　　　不能施澤於所當施四章言物之貴者用之輕
　　　位之尊者降而賤五章言有感則必有應今念
　　　者固至而不見荅六章言近惡而逺美七章言
　　　物皆有常而王心無常八章言褻於卑者身亦
　　　自卑也
　傳○一章疏白華茅類漚之柔韌異其名謂之為菅
　　因謂在野未漚者為野菅漚於候反漬也韌而振
　　反堅柔也○申后褒姒事見正月及王風○二章
　　被皮義反○三章滮符彪反類隔切今易皮休反
　　○四章毛氏煁炷竈也疏炷者無釡之竈其上然
　　火謂之烘本為此竈止以然火照物若今之火爐
　　也炷於季反○餁如甚反○六章埤雅鶖性貪惡
　　狀如鶴而大長頸赤目其毛辟水毒青色頭髙八
　　尺善與人鬬好㗖蛇○間音諫卒章釋文扁邊顯
　　反底都禮反恐悞
　序○前漢班偼伃傳顔師古注曰白華小雅篇周人
　　刺幽王黜申后也
緜蠻(小七十六/變五十四)微賤勞苦　異
　經
　　　此詩恐是興體
瓠葉(小七十七/變五十五)燕飲之詩　異
　傳○一章毛氏瓠葉庶人之菜箋亨以為飲酒之菹
　　○二章箋凡治兔之宜鮮者毛炮之柔者炙之乾
　　者燔之詩緝凡肉置火中曰炮熱之曰燔近火曰
　　炙○數色主反○三章炕苦浪反乾也
漸漸之石(小七十八/變五十六)出征勞苦
　傳○一章將帥並去聲○卒章毛氏畢噣也隂星尚
　　書孔傳畢星好雨月離之則多雨噣直角反又音
　　晝○詩緝豕性負塗常時雖白蹢者亦汙今羣然
　　渉水濯其塗而見白是久雨停潦多故也停潦尚
　　多雨歇未久而月離畢則又將雨矣不遑它事惟
　　雨是憂耳
　序○箋荆謂楚也舒舒鳩舒鄝舒庸之屬地理考異
　　謂地理志丹陽郡丹陽縣楚之先熊繹所封左傳
　　熊繹辟在荆山括地志歸州巴東縣東南四里歸
　　故城熊繹之始國也輿地志秭歸縣東有丹陽城
　　春秋有舒在今廬州舒城縣舒鳩今無為軍巢縣
　　舒蓼在安豐縣舒庸東夷國謂之羣舒皆偃姓臯
　　陶之後鄝與蓼同
苕之華(小七十九/變五十七)傷周衰自憂不久
　經○芸多貌
何草不黄(小八十八/變五十)征役不息
　傳○二章樂音洛○三章兕徐履反紐音切今易序
　　紫反○卒章詩緝巾車云士乗棧車庶人役車注
　　棧車不革輓而漆之役車方箱可載任器以共役
　　毛氏以為此有棧之車役車也疏申毛氏義以為
　　此棧是車狀其說不分曉不若徑以為士之棧車
　　也輓謨干反
　　　　右都人士之什
小雅譜
　　　文王年四十七即位在位五十年蓋立於殷王
　　　帝乙之七祀文王元年帝乙之八祀也薨於王
　　　紂之二十祀而武王立武王十三年滅殷又七
　　　年而崩子成王誦立三十七年崩子康王釗立
　　　二十六年崩子昭王瑕立五十一年崩子穆王
　　　滿立五十五年崩子共王緊扈立十二年崩子
　　　懿王囏立二十五年崩共王之弟辟方立是為
　　　孝王十五年崩懿王之子燮立是為夷王十六
　　　年崩子厲王胡立三十七年出奔彘五十一年
　　　崩子宣王靜立四十六年崩子幽王涅立十一
　　　年弑子平王宜臼立
　　　　鹿鳴　　　　四牡　　　　　皇皇者華
　　　　伐木　　　　采薇　　　　　出車
　　　　杕杜　　　　南陔　　　　　白華
　　　　華黍　　　　魚麗　　　　　由庚
　　　　南有嘉魚　　崇丘　　　　　南山有臺
　　　　由儀　　　　菁菁者莪
　　　　　右十七詩文王武王時詩蓋夫子之刪詩
　　　　　主於周而周之盛徳莫如文王故四詩皆
　　　　　始於文王也況雅頌皆周公所定則小雅
　　　　　之端鹿鳴諸詩皆文王之詩明矣以下或
　　　　　亦有出於武王時者故不敢獨言文王也
　　　　天保　　　　蓼蕭　　　　　湛露
　　　　彤弓
　　　　　右天保諸侯羣臣報上餘三詩皆天子燕
　　　　　諸侯之詩蓋武王成王時詩也
　　　　楚茨　　　　信南山　　　　甫田
　　　　大田　　　　瞻彼洛矣　　　裳裳者華
　　　　桑扈　　　　鴛鴦　　　　　頍弁
　　　　車牽　　　　魚藻　　　　　采菽
　　　　　右十二詩列於變雅朱子以為自楚茨至
　　　　　車牽十篇乃正雅之錯脫又以魚藻采菽
　　　　　與楚茨等篇相類然則亦皆武王成王時
　　　　　之詩也
　　　　常棣
　　　　　右成王時詩
　　　　六月　　　　采芑　　　　　車攻
　　　　吉日　　　　黍苗
　　　　　右五詩宣王
　　　　節南山　　　　正月　　　　十月之交
　　　　小弁　　　　鼓鍾　　　　　白華
　　　　　右六詩幽王
　　　　賔之初筵
　　　　　右衛武公作武公即位於宣王之十六年
　　　　　卒於平王之十三年然則此詩作於宣王
　　　　　幽王平王之時皆不可知未可以東遷雅
　　　　　亡之說斷之也
　　　　鴻雁　　　　庭燎　　　　　沔水
　　　　鶴鳴　　　　祈父　　　　　白駒
　　　　黄鳥　　　　我行其野　　　斯干
　　　　無羊　　　　雨無正　　　　小旻
　　　　小宛　　　　巧言　　　　　何人斯
　　　　巷伯　　　　谷風　　　　　蓼莪
　　　　大東　　　　四月　　　　　北山
　　　　無將大車　　小明　　　　　青蠅
　　　　角弓　　　　菀栁　　　　　都人士
　　　　采緑　　　　隰桑　　　　　緜蠻
　　　　瓠葉　　　　漸漸之石　　　苕之華
　　　　何草不黄
　　　　　右三十四詩時世不可考
　
　
　
　
　
　
　
　
　
　
　
　詩集傳名物鈔卷六
欽定四庫全書
　詩集傳名物鈔卷七　　　　元　許謙　撰
大雅三
　　鄭氏詩譜大雅十八篇為正經民勞之後謂之變
　　雅
文王(大一/正一)周公追述文王之德戒成王
　經○一章子金子文王在上於昭于天謂文王之德
　　首出庶物昭徹于天故千餘年之侯國一旦受命
　　達于天下○又曰有周不顯帝命不時王文憲作
　　丕顯丕時如詛楚文敢昭告于不顯大神蓋不字
　　乃丕字也豈有告神而謂之不顯乎
　傳○一章自后稷始封至文王即位一千九十七年
　　武王即位一千一百四十七年滅商一千一百五
　　十九年○昭七年衛襄公卒王使如衛弔且追命
　　曰云云○三章韻㑹築牆具題曰楨兩頭横木也
　　旁曰幹○五章詩記祼謂以圭瓉酌鬱鬯始獻尸
　　也宗廟之祭以祼為主○毛氐黼白與黒也詩記
　　黼繡於裳雖章數不同皆以黼為裳也○毛氏哻
　　殷冠也夏后氏曰收周曰冕○左氏傳虞人之箴
　　有曰獸臣司原敢告僕夫注告僕夫不敢斥尊○
　　喟苦愧反○卒章聞去聲度待洛反○題下監去
　　聲朝直遥反
大明(大二/正二)周公陳文武受命戒成王　異
　經○一章子金子挾如挾泰山之挾謂提挾而有之
　　也○二章詩記摯仲氏任繫其夫而言太任繫其
　　子而言○三章詩緝文王之德不回邪故受此四
　　方侯國之歸也有一毫覬倖之心則邪矣○四章
　　監去聲載子亥反○箋天於文王為之生配於氣
　　勢之處䟽名山大川皆有靈氣嵩髙曰維嶽降神
　　生甫及申詩人述其所居是美其氣勢○六章燮
　　蘇接反○詩記書燮友柔克有和順之意詩緝保
　　安之右助之而命之以伐商以順而動因天人之
　　所欲是之謂燮伐詩記言大商乃所以大文武之
　　德以為商大矣非德大不能伐之也
　傳○二章中陟仲反○媯匊為反汭如銳反○四章
　　郃户荅反○五章䟽比其舟而渡曰造舟中央左
　　右相維持曰維舟併兩船曰方舟一舟曰特舟又
　　曰維舟連四舟維舟以下皆水上浮而行之○比
　　毗志反○六章長丁丈反類隔切今易張丈反○
　　七章朝歌見邶風傳○卒章䟽駵赤色黒鬛也檀
　　弓亦言戎事乗騵明非戎事不然因此武王所乗
　　遂為一代常法駵音留○題下間去聲
緜(大三/正三)周公述大王文王戒成王
　傳○一章蔓音萬○山海經羭次之山漆水出焉北
　　流注于渭郭氏注今漆水出岐山詩云自土沮漆
　　是也水經注北流者蓋自北而南也漢志右扶風
　　漆縣有漆水在縣西寰宇記鳯翔府普潤縣漆水
　　源出縣東南漆溪唐普潤縣即漢漆縣地也雍録
　　案水經渭水自雍縣東下至岐山與岐水漆渠水
　　㑹三水大小相敵故渭不能獨擅其名是以猶得
　　名漆也此水東及周原之北岐山之南是為太王
　　之邑故詩曰居岐之陽在渭之将其地山固名岐
　　而山南有水亦名岐也岐漆渭三水同流則岐水
　　之陽亦漆水之陽也故頌曰猗與漆沮潜有多魚
　　毛氏釋之曰漆沮岐周之二水其說確也但詩兼
　　漆沮言之而諸書止言漆不言沮不敢強通然則
　　緜詩潛頌之謂漆沮者普潤之漆水也大王文王
　　之都在岐而普潤者岐地故也地理攷異引段氏
　　云漆沮有二皆出雍州皆東入于渭特有上流下
　　流之别詩自土沮漆在岐周之間是渭之上流也
　　書東過漆沮叙于灃涇之下是渭之下流也羭音
　　俞雍於用反餘見小雅吉日
　　　令案寰宇記鳯翔府東至長安三百一十九里
　　　長安東至同州二百八十里則二水入渭之地
　　　東西相去六百里非一漆沮明矣雖岐下入渭
　　　之沮不可考其源委然決非至華原合漆之水
　　　也
　　豳見周南及豳傳○䟽年世乆故稱曰古公猶云
　　先公也○大王之大音泰後並以意求之○窑餘
　　招反重直容反䟽陶瓦器竈也復者地上為之取
　　土於地復築而堅之穴者鑿地為之土無所用直
　　去其息土而已○二章難去聲○詩記來朝走馬
　　形容其初遷之時略地相宅精神風采也鄭氏以
　　為避惡早且疾苟如是之迫遽則豈杖策去邠雍
　　容之氣象哉○語録舊嘗見橫渠詩傳中說周至
　　大王辟國已甚大其所有地皆是中國與夷狄夾
　　界所空不耕之地今亦不復見此書矣意者周之
　　興與元魏相似初自極北起來漸漸強大到得後
　　來中原無主故遂被他取了○地理攷異郡縣志
　　岐山亦名天柱山在鳯翔府岐山縣東北十里○
　　相釋文息亮反屬音燭○雍録邠在岐西北二百
　　五十里自邠而南一百三十里為奉天縣有梁山
　　渭水在梁山之南踰梁山循水可以達岐所謂率
　　西水滸至于岐下也大王都岐在今鳯翔府西五
　　十里是為岐周岐水之南今有周原南五十里又
　　有周城云此周公采邑○三章語録荼恐是蓼屬
　　故詩人與菫並稱菫乃烏頭非先苦而後甘也又
　　云荼毒蓋荼有毒今人用以藥溪魚荼是菫類則
　　冝亦有毒而不得為苦苣矣如薺如飴乃詩人甚
　　言周原之美非荼實能甘也○餳夕清反乾糖○
　　䟽春官菙氏掌共燋契以待卜事注云士喪禮云
　　楚焞置于燋在竈東楚焞即契所用灼龜者也燋
　　謂炬其存火也士喪禮注云楚荆也然則卜用龜
　　者以楚焞之木燒之於燋炬之火旣然執之以灼
　　龜也焞龜開兆故曰楚焞菙時髓反燋哉約反焞
　　土敦反○語録爰契我龜乃刀刻龜也古人符契
　　亦是以刀刻木而合之○五章度待洛反○六章
　　應去聲重平聲○堵見小雅鴻雁○樂音洛○七
　　章王之郭門曰臯門䟽宫之外郭門王之正門曰
　　應門䟽謂朝門也朱子曰書天子有應門春秋書
　　魯有雉門禮記云魯有庫門家語云衞有庫門皆
　　無云諸侯有臯應者則臯應為天子之門明矣意
　　者大王之時未有制度特作二門其名如此及周
　　有天下遂尊以為天子之門而諸侯不得立也○
　　大社之大音㤗○䟽起大事至謂之冝爾雅文大
　　事兵事也有事祭也冝祭名以兵凶戰危慮有負
　　敗祭之以求福冝故謂之冝○八章聞去聲○詩
　　緝柞柞櫟也即唐鴇羽所謂栩也櫟音歴○桵音
　　緌爾雅注叢生有刺實如耳璫紫赤可啖詩䟽棫
　　即柞也其材理全白無赤心者為白桵直理易破
　　可為犢車輻又可為矛㦸矜今人謂之白梂或曰
　　白柘二說未知孰是矜音芹柄也梂音求○鮮上
　　聲○詩記此章或以為專指大王或以為專指文
　　王義皆未安孟子曰文王事昆夷文王猶事昆夷
　　則大王安得有昆夷駾矣維其喙矣之事乎皇矣
　　之詩曰帝省其山柞棫斯拔松栢斯兊帝作邦作
　　對自大伯王季然則柞棫拔矣行道兊矣安可專
　　指以為文王之詩乎蓋敘周家之業積施屈伸之
　　理始於大王而終於文王耳○卒章朝直遥反○
　　䟽選士為大夫選大夫為卿則各以德而相讓也
　　○間音閑馮皮冰反○語録蹶動也生是興起之
　　意當時一日之間虞芮質成而來歸者四十餘國
　　其勢張盛一時見之如忽然跳起也又曰麤說如
　　今人言軍勢益張○相道並去聲○䟽臣能曉
　　喻天下以王德宣揚王之聲譽令天下皆奔走而
　　歸趨之故曰奔走有武力之臣能折止敵人之衝
　　突者是能扞禦侵侮故曰禦侮○殺所界反
棫樸(大四/正四)咏歌文王之德　異
　　　自此至假樂疑多周公作
　經○一章棫見緜○趣七喻反○四章語録倬彼雲
　　漢則為章于天矣周王壽考則何不作人乎此等
　　語言自有箇血脉流通處但涵泳久之自然見得
　　條暢浹洽不必多引外來道理言語却壅滯詩人
　　活底意思也周王旣是壽考豈不作成人材此事
　　已自分明更著箇倬彼雲漢為章于天喚起來便
　　愈見活潑潑地此所謂興也興乃興起之義凡言
　　興者皆當以此例觀之易以言不盡意而立象以
　　盡意蓋亦如此○遐不作人古注并諸家皆作逺
　　字甚無道理禮記注訓胡字最好○卒章語録遐
　　不作人却是說他鼓舞作興底事工夫細宻處又
　　在後一章如曰勉勉我王綱紀四方便都在他線
　　索内牽著都動問勉勉即是純亦不已否曰然如
　　追琢其章金玉其相是那工夫到後文章真箇是
　　盛美資質真箇是堅實
　　　竊謂卒章為有義之興言文王之徳之純也文
　　　之見乎外者固若金玉之追琢質之存乎中則
　　　實金玉也表裏如一豈致飾於外而已故勉勉
　　　其德之我王能綱紀乎四方也○首章左右趣
　　　之緫下两章二章以處言三章以出言四章言
　　　興善人卒章言定四方也
　傳○一章迮側格反著直略反○二章圭瓉見旱麓
　　○箋璋璋瓉也䟽玉人云大璋中璋邊璋皆是璋
　　瓉祭之用瓉唯祼為然祭統云君執圭瓉祼尸大
　　宗伯執璋瓉亞祼詩緝璋以為瓉柄所以祼也
　　　案圭之制其廣三寸其厚半寸其頭斜銳寸半
　　　其長則天子尺有二寸公九寸侯伯七寸半圭
　　　曰璋言其廣之度也
　　三章涇見邶谷風櫂直敎反釋文楫謂之橈或謂
　　之櫂釋名云在傍撥水曰櫂○四章天漢見小雅
　　大東○卒章語録問傳言美其文美其質不知所
　　美之人為誰曰追琢金玉以興我王之勉勉爾又
　　曰須是有金玉之質方始琢磨得出若是泥土之
　　質假饒如何装餙只是箇不好物事
旱麓(大五/正五)咏歌文王之德　異
　經○四章清酒騂牡見小雅信南山傳○卒章葛藟
　　見周南葛覃樛木條枚見汝墳傳
　　　此詩五章有豈弟君子一語者皆興其一章無
　　　此語者為賦其意則在各章末句相次為義一
　　　章君子以豈弟之道干禄二章福禄自降三章
　　　德及乎人四章德感乎神五章神降之福六章
　　　謂德旣格乎上下矣而所以求福者未嘗少懈
　　　此緝熙之工夫也此所以為文王也
　傳○一章地理志漢中郡南鄭縣旱山池水所出東
　　北入漢○䟽楛莖似蓍上黨人織以為牛筥箱器
　　又屈以為釵○樂音洛易以豉反○二章縝止忍
　　反○䟽瓉者盛鬯酒之器以圭為柄以黃金為勺
　　青金為外朱中央有鼻寸為龍口鬯酒從中流出
　　漢禮瓉槃大五升口徑八寸下有槃口徑一尺則
　　瓉如勺為槃以承之天子之瓉其柄之圭長尺有
　　二寸其賜諸侯蓋九寸以下○䟽黃流秬鬯也釀
　　秬為酒以鬱金之草和之則黄如金色酒在器流
　　動故謂之黄流鬱鬯見小雅信南山○三章鳶見
　　小雅四月○五章釋文熂許氣反芟草燒之也
思齊(大六/正六)歌文王之德而推本言之
　經
　　　首章專主於太任而言謂太任有齊荘之德故
　　　能生文王其德之本則上繼於太姜其徳之化
　　　則下及於太姒此四句因及太任之德之本效
　　　以著其所以成文王之聖也二章言文王事神
　　　接人各得其道三章言存諸身者純亦不已四
　　　章言見諸事者性與天合卒章言作成人材之
　　　盛
　傳○二章子金子御迎也以此道迎接於家國也○
　　詩緝鬼神歆之無有怨恚而不滿者無有痛傷而
　　降祸者○四章難乃旦反羑音酉○卒章詩記聖
　　人澤流萬世者莫大於作人所以續天地生生之
　　大德也故此詩以是終焉文王之無斁孔子之誨
　　人不倦其心一也典謨作於虞夏其稱堯舜禹臯
　　陶已曰若稽古則此詩追述文王以為古之人復
　　何疑哉
皇矣(大七/正七)敘太王王季之德及文王伐密崇
　經○語録詩稱文王之徳處是從無然畔援無然歆
　　羡上說起後面却又說不識不知順帝之則見得
　　文王先有這箇工夫此心無一毫之私故見於伐
　　崇伐密皆是道理合著恁地初非聖人之私怒也
　　問無然畔援歆羡恐是說文王生知之資得於天
　　之所命自然無畔援歆羡之意後面不識不知順
　　帝之則乃是文王做工夫處曰然○又曰周人咏
　　文王伐崇伐密事皆以帝謂文王言之若曰此蓋
　　天意云耳○問文王於君臣之義豈不洞見而容
　　有革商之念哉曰此等處難說孔子謂可與立未
　　可與權到那時事勢自是要住不得後來人把文
　　王做一箇道行看不做聲不做氣如此形容文王
　　都沒情理如文王有聲亦說文王出做事且如伐
　　崇不是小小侵掠乃是大征伐詢爾仇方同爾兄
　　弟以爾鉤援與爾臨衝以伐崇墉此見大段動衆
　　此處要做文王無意出做事不得又如說侵自阮
　　疆陟我髙岡無矢我陵我陵我阿無飲我泉我泉
　　我池這看見都自據有其土地這自是大段弛張
　　了蓋當商之季七顛八倒上下崩頺忽於岐山下
　　突出許多人也是誰當得○一章子金子耆音嗜
　　謂上帝愛好之也○卒章拂符弗反
　傳○一章耆致之耆音㫖○二章檿詩書釋文及韻
　　並烏簟反傳作烏劒反恐本誤○去丘吕反○䟽
　　自斃謂木自倒而枝葉覆地者非人斃之故曰自
　　斃○行音杭○䟽河栁謂河傍赤莖小楊也皮正
　　赤如絳一名雨師枝葉似松○樻去軌去愧二反
　　又音匱長張丈反○串夷載路詩緝串習也夷平
　　也載語助也即周頌所謂岐有夷之行謂民歸之
　　者衆串習其平夷而成大路也此說亦可備一義
　　○為于偽反○三章兊字毛氏於緜曰成蹊也於
　　皇矣曰易直也釋文於緜吐外反又徒外反於皇
　　矣徒外反是義不同而音亦不一也今傳於緜吐
　　外反訓通以拔兊為木拔道通於皇矣則徒外反
　　亦以拔兊為木拔道通是音異而義同也校之毛
　　詁俱當作吐外反○四章貊武伯反長丁丈反皆
　　類隔切即陌音掌音○間去聲○五章子金子畔
　　援兩字相反歆羡只是一意但有淺深歆心動貌
　　羡慕也歆淺羡深○舍音捨○左氏傳昭十五年
　　密須之鼓與其大路文所以大蒐也注密須姞姓
　　國在安定隂密縣文王伐之得其鼓路以蒐案安
　　定郡即涇州兩漢晉志注皆引為密國所在則是
　　密在涇州明矣若寧州則北地郡也而朱子之言
　　如此又以阮為涇州故國皆不知何據○六章郷
　　許亮反○詩記用兵必有根本之地文王駐兵於
　　國都以為三軍之鎮故曰依其在京○通鑑外紀
　　西伯自岐徙鮮原在岐山之陽不出百里○七章
　　詩記不長夏以革雖難強通然與不大聲以色立
　　文旣同訓詁亦當相類聲以色謂聲音與笑貌也
　　夏以革為侈大與變革也不大聲以色則不事外
　　飾矣不長夏以革則不縱私意矣無外飾無私意
　　此明徳之實也○子金子不大聲以色則是不言
　　而信不動而化不長夏以革凡事不自髙不自大
　　不輕改作皆不為已甚之意不識不知全不用其
　　私智○鄠音戶閎音宏天書釋文於表於驕二反
　　鈇音夫○子金子横渠嘗言殷自中世棄西方之
　　地不顧又昆夷玁狁為患非王季不足當之故自
　　帝乙之時王季以九命作伯使專征伐九命作伯
　　見孔叢子○卒章屬音燭○禮䟽非時祭天謂之
　　類類雖非常祭亦依正禮為之○通典禡師祭也
　　為兵禱也其禮亡其神蓋蚩尤或云黃帝子金子
　　禡一說祭馬祖降戶江反夫音扶
靈臺(大八/正八)民樂文王有臺池鐘鼓之樂　異
　經○䟽靈臺無正文諸儒說多異義鄭𤣥意謂大學
　　即辟雍也靈臺與辟廱同在西郊靈臺辟廱明堂
　　宗廟皆異處大戴禮盧植禮記注蔡邕月令論頴
　　子容春秋釋例賈逵服䖍注左傳皆以廟學明堂
　　靈臺為一袁準論云明堂宗廟太學禮之大物也
　　事義不同各有所為論者合以為一失之逺矣夫
　　明堂者大朝諸侯講禮之處宗廟享鬼神嵗覲之
　　宫辟廱大射養孤之處大學衆學之居靈臺望氣
　　之觀清廟訓儉之室各有所為非一體也古有王
　　居明堂之禮月令則其事也天子居其中學士處
　　其内君臣同處死生參並非其義也大射之禮天
　　子大侯九十歩辟廱處其中今未知辟廱廣狹之
　　數但二九十八加之辟廱則徑三百歩公卿大夫
　　諸侯之賔百官侍從之衆非宗廟中所能容也明
　　堂以祭鬼神故謂之廟明堂太廟者明堂之内太
　　室非宗廟之太廟也於辟廱獻捷者謂鬼神惡之
　　也或謂之學者天子之所學也春秋君行告宗廟
　　反獻於廟王制釋奠於學以訊馘告則太學亦廟
　　也潁氏以公旣視朔遂登觀臺以其言遂故謂之
　　同處夫遂者遂事之名不必同處也明堂在南郊
　　就陽位而宗廟在國外非孝子之情也告朔行政
　　謂之明堂夫告朔行政上下同也未聞諸侯有明
　　堂之稱也齊宣王問孟子毁明堂孟子曰夫明堂
　　者王者之堂也王欲行王政則勿毁之夫宗廟之
　　設非獨王者也且說諸侯而敎毁宗廟為人君而
　　疑於可毁與否淺丈夫未有是也準之此論可以
　　申明鄭意廟與明堂不同則靈臺又且别處故靈
　　臺辟廱皆在郊也說音稅(月令論取其宗廟之清/貌則曰清廟取其正室)
　　(之貌則曰太廟取其堂則曰明堂取其四門之學/則曰太學取其周水圓如璧則曰辟雍異名而同)
　　(耳釋例太廟有八名其體一也肅然清静謂之清/廟行禘祫序昭穆謂之太廟告朔行政謂之明堂)
　　(行饗射養國老謂之辟廱占雲物望氛祥謂之靈/臺其四門之學謂之太學其中室謂之太室緫謂)
　　(之宫因附/見于此)
　　　靈臺乃占候遊觀之地辟廱乃行禮作樂之宫
　　　非一所明矣作詩者頌文王之美而併數之未
　　　嘗以為一處也說者合之然後其論膠矣　辟
　　　雍禮注以辟為明雍為和詩注辟水旋丘如璧
　　　雍節觀者是禮注釋其義而詩注釋其形也自
　　　唐虞以來之學未聞有水而周之學有水此蓋
　　　因文王一時之制子孫遂承之以為定法耳如
　　　曰乃立臯門乃立應門古未有此名也太王始
　　　為之後増益以為天子五門諸侯三門之制如
　　　曰造舟為梁古未有此名也文王始為之後遂
　　　定為天子造舟諸侯維舟大夫方舟士特舟之
　　　制愚意辟雍亦猶是爾築城伊淢文王營豐之
　　　事也營建城邑且因一時溝洫之舊蓋尚儉而
　　　惜民力也安知辟雍之創非因郊外田閒溝澮
　　　以為之乎築其地為學宫仍不廢其水道蓋亦
　　　一時之儉制也武王鎬京之辟雍因之故後世
　　　遂以為定法耳
　傳○一章度徒洛反○䟽左傳秦伯獲晉侯乃舍諸
　　靈臺注在京兆鄠縣周之故臺也三輔黃圖在長
　　安西北四十里髙二十丈周百二十歩在豳水東
　　○釋文祲子鴆反隂陽氣相侵漸成祥○孟子集
　　注經量度也營謀為也則經營皆圖度之意詩記
　　經謂制其廣深營謂定其基址○令吕真反樂音
　　洛題下同○李氏民謂其臺曰靈臺非文王自名
　　之也○二章詩記麀鹿濯濯者行止自若也白鳥
　　翯翯者飛鳴自適也於牣魚躍者魚驚則潛今牣
　　而躍者習於仁而自遂也○周禮韗人鼓長八尺
　　鼓四尺中圍加三之一謂之鼖鼓注䟽鼓四尺者
　　謂鼓面革所蒙者廣四尺也中圍加三之一者謂
　　将中央圍加於面之圍三分之一也面四尺其圍
　　十二尺加以三分一為四尺總十六尺徑五尺三
　　寸三分寸之一也韗音運鼖賁同○卒章矇見綱
　　領
下武(大九/正九)美武王纉三王之緒
　經○二章求匹也即一章配字意○四章應去聲此
　　詩美武王一章言繼三后之緒而有天下二章言
　　繼先王之德上合天命而信於天下三章言徳為
　　天下法四章言天下法武王五章言子孫能繼武
　　王之德則能永久六章言永久之效
　傳○一章子金子或疑下字誤然周素非尚武之國
　　謂之下武亦可詩緝以武為下者周之家法也○
　　語録問三后在天傳言旣沒而其精神上合于天
　　如何曰便是又有此理曰恐只是此理上合于天
　　耳曰旣有此理便有此氣或曰想是聖人禀得清
　　明純粹之氣故其死也其氣上合于天曰也是如
　　此這事微妙難說要人自看得世間道理有正當
　　易見者又有變化無常不可窺測者如此方看得
　　道理活如云文王陟降在帝左右如今若說文王
　　真箇在上帝之左右有箇上帝如世間所塑之像
　　固不可然聖人如此說便是有此理○五章荷胡
　　可反○六章朝直遥反○史記秦孝公二年天子
　　致胙十九年天子致伯二十年諸侯皆賀
文王有聲(大十/正十)文遷豐武遷鎬　異
　傳○二章鄠音户○三章淢與洫同稱昌孕反○三
　　章地理志酆水出扶風鄠縣東南北過上林苑入
　　渭郡縣志灃水出京兆府鄠縣東南終南山自發
　　源北流經縣東二十八里北流入渭禹貢灃水攸
　　同傳終南今永興軍鄠縣山也東至咸陽入渭酆
　　灃豐同○六章邰湯來反而王之王于況反○卒
　　章遺于貴仄愚謂當以或說為正○題下語録問
　　文王更在十三四年将終事紂乎抑為牧野之舉
　　乎曰看文王亦不是安坐不做事底人詩言武功
　　皆是文王做來載武王武功却少但卒其伐功耳
　　觀文王一時氣勢如此度必不終竟休了一似果
　　實文王待他十分黃熟自落下來武王却似生擘
　　破一般
　　　　右文王之什
生民(大十一/正十一)周公尊后稷配天推本言之
　經○一章歆字絶句毛氏讀敏字絶句鄭氏讀也○
　　子金子姜嫄有邰氏女見地有巨人之跡履之而
　　敏然歆歆若人道之感(此是歆/字絶句)於是即其攸介攸
　　止之處而震動夙肅震肅即孕也由是有娠而生
　　后稷也魯頌亦云上帝是依謂天之神憑依姜嫄
　　之身而生后稷也○又曰介助也於神所助之處
　　身所止之處便初震動初肅然而有娠也○前編
　　案史記姜嫄帝嚳元妃蘇氏古史因之遂以后稷
　　為帝嚳之子嫄果元妃何嫌於不夫而棄其子稷
　　果嚳元妃之子何為舍嫡不立而别立堯周郊太
　　祖何為祖稷而不祖嚳周祀姜源何為舍祖而獨
　　祀妣命禹治水之時堯之年已七十有餘矣而禹
　　猶曁稷嚳之遺嫡何其少堯之嫡兄弟何其賢勞
　　也堯有嫡兄弟不能立又不能舉待舜而後舉之
　　則堯何足以為堯乎鄭康成知史記之說為不通
　　則謂姜嫄當堯之時為髙辛氏世妃蓋其世胄之
　　妃也二王之後得用天子之禮故有郊禖弓韣之
　　禮焉其說固足以濟史記之不通矣抑以世胄之
　　妃生子又何嫌疑而棄之哉然則嫄稷母子果若
　　何人邪曰證諸詩而已矣生民之詩謂姜源履帝
　　武而敏歆閟宫之詩謂上帝依姜嫄而生稷則固
　　不必捨二詩而他考也朱子曰巨跡之說云云(即/傳)
　　(一章巨跡之說/至何足怪哉)故今以詩為斷不復上附於嚳焉
　　○語録履巨跡之事有此理如漢髙祖之生亦類
　　此此等不可以言盡當意㑹之可也自歐公不信
　　祥瑞故後人纔見說祥瑞者皆闢之後世祥瑞固
　　多是偽妄豈可因後世之偽妄而併真實者皆以
　　為無鳯鳥不至河不出圖孔子之言也不成亦以
　　為非
　　　弗無之為言有也弗無子即有子也如莫匪爾
　　　極者皆是爾極也求福不回者求福之正也方
　　　社不莫者祭之早也其則不逺者則之近也此
　　　類皆詩人之反辭他書如不有君子者無君子
　　　也無非事者皆是事也其類不一謂弗無為有
　　　何不可者自毛氏以弗為去鄭氏以弗為祓皆
　　　主於祭祀而言故諸儒之說始膠而后稷之生
　　　終不得其實𤣥鳥之詩曰天命𤣥鳥降而生商
　　　則契因祀郊禖而生固經意也而此經唯曰克
　　　禋克祀何所據而遂亦以為祀郊禖邪夫禋者
　　　精意以享神不必附㑹為何神也蓋姜嫄者姜
　　　姓之處女其性好事鬼神能精意享祀正猶陳
　　　大姬好巫覡禱祈鬼神之類為其能禋祀也故
　　　鬼神依之而生神子於是因出郊履大人之跡
　　　而生稷焉克禋克祀非求子也以弗無子神之
　　　異也且克者已然之辭非致力於此之謂如成
　　　湯之克寛克仁王季之克明克類凡詩書言克
　　　類皆謂其能若是爾今試徐誦其文而以意隨
　　　之謂姜嫄能禋能祀是以有子則辭甚順理甚
　　　明若曰禋祀以祓去無子之疾則二克字為不
　　　辭甚矣以是求詩庶幾得詩人之意
　　二章子金子達如字亦通先生如達不坼不副無
　　災無害以赫厥靈詩人異之也異之者神之也上
　　帝不寧不康禋祀居然生子姜嫄疑之也疑之者
　　耻之也耻之故棄之○又曰上帝不安享我之禋
　　祀乎胡為使我不夫而育也起下章棄寘之意○
　　三章􁀾音孤訏況于反○子金子不夫而育疑而
　　棄之其異如此神而收之○四章毛氏幪幪然茂
　　盛也唪唪然多實也○五章褎釋文徐秀反案字
　　書當作余救反若徐秀仄則袖字也○子金子后
　　稷之穡凡上章荏菽禾麥𤓰瓞之類但后稷所種
　　斂則各有助其成實之道蓋知其性及其漬種之
　　法與地之宜天之時故實有以方苞種褎發秀堅
　　好穎栗之也至下章秬秠穈芑則又自后稷而始
　　種之爾堯以棄敎民稼穡有功生人故封之又以
　　其母感化而育不由有父故使其繼母氏之國祚
　　之土而命之曰姬氏邰在武功有后稷祠姜嫄祠
　　又見周南漬種種褎之種支勇反○子金子又案
　　易大傳曰神農氏作斲木為耜揉木為耒以敎天
　　下則耕稼之利其來久矣書曰播時百糓詩稱誕
　　降嘉種貽我來牟則百榖之備自稷始也趙過曰
　　后稷始畎田則畎壠之法自稷始也晉董氏曰辰
　　以成善后稷是相則農時之節自稷始也大哉后
　　稷之為天下烈矣其流慶子孫光有天下冝哉○
　　詩緝首章述姜嫄禱而生后稷次章述稷生之易
　　三章述稷生而見棄四章述稷幼好種植五章述
　　稷掌稼穡而封邰六章述稷敎播種七章述稷祭
　　祀末章言尊稷配天
　傳○一章祓音弗韣音獨䟽𤣥鳥至以下至郊禖之
　　前月令文𤣥鳥燕也燕至在春分二月之中感陽
　　氣而來集人堂宇其來主為産乳蕃滋故王者重
　　其初至之日用牛羊豕之太牢祀於郊禖之神敬
　　其事故天子親徃后妃率九嬪從之而徃侍御於
　　祭焉天子内宫有后也夫人也嬪也世婦也女御
　　也獨言九嬪舉中而言天子所御謂已被幸有娠
　　者也使太祝酌酒飲之於郊禖之庭以神之惠光
　　顯之旣飲之酒又帶以弓之韣衣授以弓矢使執
　　之於郊禖之前弓矢男子之事冀其所生為男也
　　　愚案傳但舉周之禮以解詩上古禮未必盡然
　　　況前言髙辛世妃則非髙辛帝矣亦不得用此
　　　禮也今若以愚之前說求詩則此說自不必用
　　嬪音頻拇莫后反足大指娠音身懷孕也○二章
　　副孚逼反此類隔切今易拍逼反○䟽羊初生達
　　小名羔未成羊曰羜大曰羊○易以䜴反○三章
　　六書故腓脛後肉腓腸也牛羊腓字之嬰兒不能
　　跂乳牛羊俯傴而乳字之在其腓間故曰腓字○
　　藉慈借反○四章好種好耕之好呼報反○五章
　　詩緝他人之穡則任其自然惟后稷之穡則盡人
　　力之助有相之之道焉賛化育之一端歟○漬疾
　　賜反其種為種之種支勇反後章是種同秕補履
　　反不成粟也○六章秠孚鄙反類隔切今易鋪鄙
　　反○爾雅䟽秬是黒黍之大名黒黍之中一稃有
　　二米者别名為秠稃音孚榖皮也○七章抒食汝
　　反䟽抒臼抒米以出臼也蒼頡云抒取出也○䟽
　　蹂踐其黍然後舂之○浙星歴反䟽洮米也洮音
　　陶○蕭見小雅蓼蕭○膟音律膋音遼皆腸間脂
　　○爇如劣仄○䟽軷謂祭行道神秋官犬人凡祭
　　祀供犬牲伏瘞亦如之注伏謂伏犬以王車轢之
　　此用羝亦伏體軷上今案月令注行在廟門外之
　　西為軷壤厚三寸廣五尺輪四尺北面設主于軷
　　上而祭之又夏官大馭掌馭王路以祀及犯軷注
　　行山曰軷犯之者封土為山象以菩芻棘柏為神
　　主既祭以車轢之而去喻無險難也䟽菩芻棘柏
　　三者但用其一為神主則可也轢音歴廣古曠反
　　東西曰廣南北曰輪菩負倍二首難乃旦反○詩
　　緝内言焫蕭外言軷則羣祀皆舉矣○傅音附○
　　卒章葅側魚仄醢呼改反○䟽太羮肉汁太古之
　　羮也不調以鹽菜以其質故以瓦器盛之大音泰
　　○題下釐音僖
行葦(大十二/正十二)祭畢而燕父兄耆老　異
　傳○一章葦見秦蒹葭䟽葦初生為葭此禁牛羊勿
　　踐則是春夏時事而言葦者此愛其為人用人之
　　所用在於成葦故以成形名之傳謂勾萌之時正
　　此意○毛氏戚戚内相親也䟽親親起於心内故
　　言内相親詩記唯體之深者為能識之○詩記肆
　　之筵所以行燕禮也授之几者優尊也○二章重
　　直容反䟽旣言肆筵上又設席故知重席也不過
　　下莞上簟而已禮注筵亦席也鋪陳曰筵藉之曰
　　席以在下為鋪陳在上人所蹈藉故在下稱筵在
　　上稱席莞故歡反○李氏緝御即所謂更僕○醻
　　市流反醆阻限反○䟽以肉作醤曰醢醓肉汁也
　　用肉為醢特有多汁故以醓為名其無汁者自以
　　所用之肉魚雁之屬為之名也○殽字本當作肴
　　說文啖也徐鍇謂已脩庖之可入口也䟽燔炙是
　　正饌以脾與臄為加助故謂之嘉○比毗志反○
　　三章鍭音侯則下句字不必協○䟽弓人為弓唯
　　言用漆不言畫則漆上又畫之其諸侯公卿冝與
　　射者自當各有其弓不必畫矣李氏引荀子云天
　　子彫弓諸侯彤弓大夫黒弓公羊傳注亦云天子
　　彫弓諸侯彤弓大夫嬰弓士盧弓○鏃作木反矢
　　鋒也䟽爾雅金鏃翦羽謂之鏃注金鏑斷羽使前
　　重也闗西曰箭江淮曰鍭則鍭者鐵鏃之矢名也
　　鏑音滴即鏃也○參亭之參七南反參分之參蘇
　　甘反中陟仲反○純音全竒紀冝反案儀禮大射
　　儀公及諸公卿大夫射畢司射視筭二筭為純一
　　筭為竒司射取賢獲執之告于公右勝則曰右賢
　　於左左勝則曰左賢於右以純數告若有竒者亦
　　曰竒若左右鈞則左右各執一筭以告曰左右鈞
　　注純猶全也耦隂陽也又案禮記投壺之禮賔主
　　黨卒投司射請數二筭為純一筭為竒遂以竒筭
　　告曰某黨賢於某黨若干純竒則曰竒鈞則曰左
　　右鈞䟽二筭合為一純一筭謂不滿純者故云竒
　　以左右數鈞等之餘筭手執以告勝者若雙數則
　　曰苦干純隻數則曰若干竒猶十筭則云五純九
　　筭則曰九竒鈞等則左右各執一筭以告曰左右
　　鈞朱子曰恐或是九筭則曰四純一竒也○搢音
　　晉䟽搢插也挾謂手挾之射用四矢故插三於帶
　　間挾一以扣弦而射也此謂卿大夫若君則使人
　　屬矢不親挾也詩緝案儀禮郷射大射皆云搢三
　　挾一个又云挾乗矢注方持弦矢曰挾弦縱而矢
　　横為方凡挾矢於二指之間横之謂左手執弓把
　　見矢鏃於把外右手大指鉤弦二指挾持其矢故
　　弦縱而矢横弦與矢作十字故方也凡兩物夾一
　　物曰挾此矢在弦之外二指之内故曰挾乗時證
　　反縱子容反見音現○憮好吳反敖五報反偝音
　　佩投壺令弟子辭曰母憮母敖母偝立母踰言注
　　弟子賔主黨年穉者為其立堂下相䙝慢司射戒
　　令之母憮敖慢也偝立不正郷前也踰言逺談語
　　也卿許亮仄○儁祖峻反○詩記四鍭旣鈞泛言
　　射者也故繼之曰序賔以賢四鍭如𣗳專言勝者
　　也故繼之曰序賔以不侮○又曰此章鄭𤣥以為
　　将養老大射擇士王肅以為燕射以詩之所敘考
　　之儀禮王肅之說是也然學者讀此詩當深挹順
　　弟和樂之風以自陶冶若一一拘牽禮文則其味
　　薄矣又曰孔頴達難王肅燕射之說謂燕射旅酬
　　之後乃為之不當設文於曽孫為主之上豈先為
　　燕射而後酌酒哉遂從鄭氏以為大射抑不知此
　　篇乃成周燕宗族兄弟之詩非大射擇士時也案
　　儀禮燕射如郷射之禮射雖畢而飲未終舉觶無
　　筭爵獻酌尚多言酌大斗祈黄耉於既射之後亦
　　豈不可乎○卒章䟽醹酒之醇者○黄耉又見小
　　雅南山有臺傳○識音志蘄與祈同○鮐魚也湯
　　來反
旣醉(大十三/正十三)父兄荅行葦　異
　傳○二章䟽歸俎者以牲體實之於俎故又謂之俎
　　實○三章詩記周之追王止於太王則宗廟之祭
　　尸之尊者乃公尸也○毛氏公尸天子以卿䟽引
　　白虎通王者宗廟以卿為尸射以公為耦三公尊
　　近天子親稽首拜尸避嫌故不以公為尸○嘏古
　　雅反見小雅天保○四章籩豆見豳伐柯○詩記
　　静言其滌濯且敬也嘉言其新美而時也○五章
　　特牲饋食禮嗣舉奠盥入北面再拜稽首尸執奠
　　進受復位祭酒啐酒尸舉肝舉奠左執觶再拜稽
　　首進受肝復位坐食肝卒觶拜尸備荅拜焉舉奠
　　洗酌入尸拜受舉奠荅拜尸祭酒啐酒奠之舉奠
　　出復位注䟽嗣主人将為後者舉猶飲也謂舉而
　　飲之奠者奠於鉶南備猶盡也愚案自尸執奠至
　　尸備荅拜焉舉之事也自舉奠洗酌入至出復位
　　奠之事也前言祭酒啐酒嗣子也後言祭酒啐酒
　　尸也四言舉奠皆稱嗣子也食音寺盥音管稽音
　　啓啐取内反觶支義反鉶音刑○詩記祭祀之終
　　有嗣舉奠所以致其傳付祖考德澤之意深矣
　　八章媛于眷反
鳧鷖(大十四/正十四)繹而賔尸　異
　經○二章詩緝來而冝之謂樂之也○三章湑息汝
　　反○本義鳧鷖在涇在沙謂公尸和樂如水鳥在
　　水中及水旁得其所爾在沙渚潨亹皆水旁爾鄭
　　氏曲為分别以譬在宗廟等處者皆臆說也
　傳○一章爾雅注鳧似鴨而小長尾背上有文今江
　　東亦呼為鸍陸璣䟽大小如鴨青色卑脚短喙水
　　鳥之謹愿者也廣韻野鴨也鸍施彌二音○䟽鷖
　　一名水鶚埤雅鳧好沒鷖好浮故鷖一名漚漚即
　　鷗也形色似白鴿小而羣飛○箋祭祀既畢明日
　　又設禮而與尸燕䟽言公尸來燕則是祭後燕尸
　　非祭時也燕尸之禮大夫謂之賔尸即用其祭之
　　日今有司徹是其事也天子諸侯則謂之繹以祭
　　之明日春秋宣八年言辛巳有事於太廟壬午猶
　　繹是謂在明日也○三章泲子禮反見小雅伐木
　　○四章䟽潨字從水衆知是水㑹聚之處○卒章
　　漢地理志金城郡浩亹縣注浩水名也亹者水流
　　峽山間兩岸深若門也浩音誥
假樂(大十五/正十五)公尸荅鳧鷖　異
　經○語録嘉樂詩次章不說其他但願其子孫之多
　　且賢耳此意甚好然此亦理之常若堯舜之子不
　　肖則非常理也又曰干禄百福子孫千億是願其
　　子孫之多穆穆至舊章是願其子孫之賢又曰此
　　詩末章即承上章之意故上章云四方之綱而下
　　章即繼之曰之綱之紀蓋張之為綱理之為紀下
　　面百辟卿士至於庶民皆是賴君以為綱所謂不
　　解于位者蓋欲綱常張而不弛也
　傳○一章重直龍反○二章適丁歴反
公劉(大十六/正十六)召康公戒成玉
　經○一章干見周南兔罝傳戈見秦無衣○詩中十
　　廼字四乃字義皆同○二章瑶見衞木𤓰傳○三
　　章詩緝百泉衆水也案通典漢安定郡朝那縣地
　　唐為原州百泉縣蓋因詩百泉而得名○五章隰
　　原即禹貢原隰在邠州○徹尺列反
　傳○一章公劉世次見周南○釋文王肅云公號劉
　　名尚書傳公爵劉名王基云公劉字也周人以諱
　　事神王者祫百世召公不當舉名子金子曰周家
　　稱公自公劉始然則書傳之說為是也○詩緝埸
　　疆皆田之界畔然詩言廼埸廼疆當有小别疆如
　　封疆所包者廣故王氏於信南山言疆者為之大
　　界然則埸是小界今之小田塍也塍食乗反○餱
　　見小雅伐木糧說文糓食糗去九反說文熬米麥
　　徐鍇曰煼乾米麥也熬音遨煼初爪反乾音干○
　　䟽戚揚皆斧鉞之别名鉞大而斧小六韜云大柯
　　斧重八斤一名大鉞召音邵康公名奭音適見召
　　南○二章釋文相息亮反○鞞琫見小雅瞻彼洛
　　矣鞘音肖○語録容糗如今之香囊○三章朱子
　　嬪于京依其在京則岐周之京也王配于京則鎬
　　京也春秋所書京師則洛邑也皆仍其本號而稱
　　之猶晉之云新絳故絳也詩記洛邑亦謂之洛師
　　正京師之意也○論難並去聲度徒洛反○四章
　　筵見行葦○䟽饗禮當享太牢以飲賔此唯用豕
　　者周禮凡禮賔客國新殺禮公劉新至豳殺禮也
　　享音烹殺所界反○語録君之宗之只是公劉自
　　為羣臣之宗主○宫室成而祭之曰落左氏傳願
　　與諸侯落之○勞即到反屬音燭○左氏傳哀四
　　年楚襲蠻氏蠻氏潰蠻子赤奔晉晋執蠻子與五
　　大夫以畀楚師司馬致邑立宗焉以誘其遺民而
　　盡俘以歸注楚復詐為蠻子作邑立其宗主○五
　　章䟽東西為廣南北為長○辟音闢○測景見鄘
　　定之方中○背蒲昧反○箋大國三軍以其餘卒
　　為羡今公劉遷於豳民始從之丁夫適滿三軍之
　　數單者無羡卒也䟽凡起徒役無過家一人以其
　　餘為羡羡謂家之副丁也三單則是單而無副三
　　軍三萬七千五百人從遷之家不滿此數故通取
　　羡卒始滿今案傳謂三單未詳蓋不取鄭說也今
　　姑記此以備訓詁○孟子集注周時一夫授田百
　　畆郷遂用貢法十夫有溝都鄙用助法八家同井
　　耕則通力而作收則計畆而分故謂之徹語録徹
　　通也乃是横渠說然以孟子攷之只曰八家皆私
　　百畝同飬公田又春秋傳云公田不治則非民私
　　田不治則非吏似又與横渠之說不同蓋未必是
　　計畝而分也○䟽山西夕始得陽故曰夕陽○䟽
　　夕陽者緫言豳人一國之所處其界在山之西不
　　知是何山也書傳說太王去豳踰梁山注云梁山
　　在岐山東北然則豳國之東有大山者其唯梁山
　　乎○卒章詩緝鍛打鐵也稽康好鍛是也○郷許
　　亮反○地理志吳山在扶風汧縣西即岍山又謂
　　之吳嶽
洞酌(大十七/正十七)召康公戒成王
　經○一章挹酌也豈苦亥反○二章罍見周南卷耳
　傳○一章䟽行者道也潦者雨水也行道上雨水流
　　聚故云流潦○詩記雖行潦汙賤之水苟挹而注
　　之則遂可以餴饎孟子曰雖有惡人齊戒沐浴則
　　可以祀上帝此所以為戒成王也○毛氏樂以彊
　　教之易以說安之䟽樂者人之所愛當自彊以教
　　之易謂性之和恱當以安民故云恱以安之一人
　　而云父母故云有父尊有母親今傳用表記本語
　　樂音洛易羊豉反
卷阿(大十八/正十八)召康公戒成王
　經○七經小傳召康公何以不欲成王似先王而曰
　　似先公曰成王之時周之先王惟有文武皆聖人
　　不可似也欲成王似其可及者莫若先公也召公
　　戒成王作公劉之詩周公戒成王作太王之詩所
　　以不及文武意皆可知矣○一章飄避遥反○六
　　章顒魚容反卭五岡反○七章藹於害反
　　　二三四章上二句皆言已有之福戒辭唯在第
　　　四句彌者益也終也欲王充益而終德性之所
　　　固有也俾爾者謂天錫爾上二句之福所以使
　　　汝彌其性果能若是則有下句之效矣○顒顒
　　　卭卭如圭如璋以徳言也令聞以聲譽言也令
　　　望以威儀言也内外兼備則為四方之綱矣○
　　　七八章上三句興第四句鳯凰興吉士吉人止
　　　與天則興王也○九章惟梧桐之生菶菶萋萋
　　　則鳯凰之鳴雝雝喈喈以興下章君子之車馬
　　　庶多而閑習則吉士之來者衆矣蓋賢者之進
　　　必以義上之人致敬以有禮則興者多也
　傳○三章昄符版反類隔切今易部版反釋文又有
　　方滿反即類隔切版字○五章相息亮仄行下孟
　　反○七章䟽說文鳯神鳥也其像鴻前麐後蛇頭
　　魚尾鸛顙鴛思龍文龜背燕頷雞喙五色備舉出
　　於東方君子之國見則天下安寧飛則羣鳥從以
　　萬數山海經状如鶴五彩而文首文曰德翼文曰
　　順背文曰義膺文曰仁腹文曰信飲食自歌自舞
　　京房易傳髙文二漢書髙五六尺麐麟同○九章
　　䟽爾雅櫬梧注今梧桐又曰榮桐木注即梧桐然
　　則梧桐一木耳埤雅以其皮青號曰青桐華淨妍
　　雅極可愛櫜鄂皆五其子似乳綴於櫜鄂櫬初覲
　　反櫜音羔○卒章尚書孔傳賡續也載成也
民勞(大十九/變一)厲王時同列相戒
　經○語録問第二章末謂無棄爾勞以為王休蓋以
　　為王者之休莫大於得人惟羣臣無棄其功然後
　　可以為王之休美至三章謂敬慎威儀以近有德
　　蓋為旣能拒絶小人必湏自反於已能自反於已
　　又不可以不親有德之人不然則雖欲絶去小人
　　未必有以服其心也後二章無俾正敗無俾正反
　　尤見詩人憂慮之深蓋正敗則惟敗壊吾之正道
　　而正反則全然反乎正矣其憂慮之意蓋一章切
　　於一章也先生頷之○二章惽音昬○三章釋文
　　近附近之近○卒章繾綣釋文上音遣下起阮反
　　字書又上去戰反下丘願反
　　　此詩每章皆以無縱詭隨式遏寇虐對言蓋詭
　　　隨柔惡也寇虐剛惡也人無正直之德則柔者
　　　便辟側媚以容身剛者强暴横虐以立威情之
　　　常也有國家者於此二者無縱而式遏之則所
　　　進者皆正直之人矣○無縱詭隨所謹者自輕
　　　以至重惟繾綣者有遲回顧戀漸漬諂巧之意
　　　所以固結者深是則小人詭隨之尤而人少有
　　　覺之者故於篇終言之而與無俾正反同戒也
　傳○一章幾釋文音祈近也○詩緝逺謂夷狄邇謂
　　中國治道略外而詳内夷狄則撫柔之而已中國
　　則禮樂之治甚詳故必能其事也○專為之為去
　　聲
　　　䟽引左傳服䖍注穆公召康公十六世孫今案
　　　史記但云召公以下九世至惠侯而不著其年
　　　諡謂惠侯當厲王奔彘之時下至十五世則為
　　　繆侯繆侯七年為魯隱公元年與䟽不合蓋國
　　　微史失不可考信故傳但曰康公之後
　　䟽成康昭穆共懿孝夷厲凡九王不數成王懿孝
　　兄弟同世故曰七世今案懿孝當云共孝○二章
　　讙喧歡二音惽怓毛氏大亂也今傳從箋韻書惽
　　不明也說文怓亂也當訓為昬亂近毛意○四章
　　女音汝○箋戎雖小子而式𢎞大易曰君子出其
　　言善則千里之外應之况其邇者乎出其言不善
　　則千里之外違之況其邇者乎是以此戒之
板(大二十/變二)同列相戒　異
　經○五章殿都練反○六章李氏苟能順天之理以
　　牗民則其教不肅而成其政不嚴而治益者言其
　　無求多也特言攜者以帶上文言之爾今之民旣
　　多邪僻矣而又為邪僻何以牖民哉詩緝如徃取
　　物之必得如手攜物之必從也攜而必從非别立
　　一道以増益之也因其所固有耳牖民之道甚易
　　也今民雖多邪僻而本然之天自若亦唯因其固
　　有而開明之耳勿自立法以彊之自立法則是益
　　也非天也○卒章毛氏戲豫逸豫馳驅自恣也詩
　　緝戲豫即無逸所謂耽樂馳驅即無逸所謂遊田
　　也
　　　此詩雖同列相戒之言而後三章實君之任蓋
　　　責同列以道其君使知此也一詩之意在出話
　　　不然為猶不逺兩語故於首章見之而猶又話
　　　之本也故下唯言猶之未逺二章戒其出話之
　　　必合於道也三四五章戒其當逺猶也三章言
　　　不聽已之謀四章言用事者皆年少而無老成
　　　五章言善人見亂而緘黙小子蹻蹻善人載尸
　　　雖各止一句言及而意全在此二語後三章正
　　　言以告之使道王也六章當順天以教民七章
　　　當脩德以安衆八章戒謹恐懼以終之
　傳○一章詩緝管小物也蔑棄聖人而管管然自用
　　其私智其所見亦小○箋凡伯周同姓周公之𦙍
　　為王卿士䟽凡蓋畿内之國杜預云汲郡共縣東
　　南有凡城共縣漢屬河内郡在周東都之畿内○
　　女音汝夫音扶四章並同○二章沓徒合反○三
　　章囂釋文五刀反毛氏囂囂猶謷謷也謷五報反
　　音與五刀近今傳囂許驕反字書囂聲也與自得
　　之意不類當從釋文音○芻蕘毛氏及箋皆作薪
　　采者䟽芻者飼馬牛之草蕘者供然火之草蕘是
　　薪以薪亦是采取故連言薪采今案䟽意薪主蕘
　　采主芻若言采薪則疑專主於薪言薪采則采芻
　　薪蕘兩意備當從薪采為是○四章熇釋文許酷
　　反一許各反不必言叶恐叶字誤○少施照反○
　　五章毛氏夸毗以體柔人䟽屈已卑身求得於人
　　曰體柔然則夸毗者便僻其足前却為恭以形體
　　順從於人也傳雖不用此訓而此說亦有理因附
　　見○度徒洛反○六章壎箎見小雅何人斯○和
　　胡卧反○璋圭見棫樸○道去聲○卒章語録渝
　　變也渝未至於怒亦大槩相似○又曰旦明祗一
　　意這箇豈是人自如此皆有來處則纔有少肆意
　　他便見又曰這裏若有些違他理便恰似天知得
　　一般所以說日監在兹監去聲○又曰天體物而
　　不遺指理而言仁體事而無不在指心而言天下
　　一切事皆此心發見爾又曰昊天曰明及爾出王
　　昊天曰旦及爾游衍言人之所以為人者皆天之
　　所為故雖起居動作之頃而所謂天者未嘗不在
　　也
　　　　右生民之什
蕩(大廿一/變三)託紂刺厲王
　經○一章蕩唐黨反鮮息淺反○五章號户刀反呼
　　又火胡反○六章蜩音條○卒章沛音貝○語録
　　首章前四句有怨天之辭後四句乃解前四句謂
　　天之降命本無不善惟人不以善道自終故天命
　　亦不克終如疾威而多邪僻也此章之意旣如此
　　故自次章以下託文王言紂之辭而皆就人君身
　　上說使知其非天之過如女興是力爾德不明與
　　天不湎爾以酒匪上帝不時之類皆自發明首章
　　之意
　　　首章言人之多辟非天命之本然實自失其初
　　　爾以起後章之意二章言用暴虐聚斂之臣天
　　　降慆德指三四句女興是力指五六句三章而
　　　秉義類謂女以為善類而秉之者乃下文彊禦
　　　之類蓋心德不明以不義為義也流言者便佞
　　　辯捷如水之流也侯作侯祝靡届靡究言任用
　　　非人致民之怨謗無所不至此兩章皆用人之
　　　失四章言尚氣陵物不知脩德而惡人以類而
　　　聚五章沈湎於酒此兩章皆脩已之失六章言
　　　政事亂七章言棄舊典此兩章皆為政之失卒
　　　章言君自絶於天則必亡之兆以終首章之意
　　　○此詩賦體而未嘗一及當時之事皆以殷紂
　　　言之雖謂之比可也
　傳○一章詩記受天地之中一也則靡不有初敗以
　　取禍者衆則鮮克有終鮮克有終則命靡諶矣○
　　二章詩緝契始封於商其地在上洛湯受命於亳
　　殷其地在蒙故後世或謂之殷今曰殷商并舉之
　　也○斂去聲○詩緝君子小人之生昔人以為各
　　有天命将治則生君子将亂則生小人天降慆德
　　是将亂而生小人然亂世未嘗無君子也厲王之
　　世天非獨生榮夷衛巫也凡伯召穆之徒皆在焉
　　奈王不用何○三章應去聲○四章䟽陪貳謂副
　　貳王者則三公也○五章詩緝湎酒不義非天使
　　之是汝自為惡也言此以發首章靡不有初鮮克
　　有終之意○六章蜩螗見豳七月○幾平聲○文
　　選注世本注曰鬼方於漢則先零戎是也○卒章
　　拔皮八本末二反蹶音厥○孟子注夏禹之世號
　　夏后氏后君也禹受禪於君故夏稱后
抑(大廿二/變四)衛武公自警
　經○四章洒色懈反埽素報反○詩緝庭宫中也廷
　　朝廷也廷内指宫庭而字作廷易揚于王庭指朝
　　廷而字作庭古字通用○五章玷釋文又丁念反
　　○六章朕直稔反繩繩見周南螽斯傳○八章辟
　　音璧
　　　此詩前八章皆兩章相與為義九章以後則四
　　　章相與為義德者得之於心外不可見維發於
　　　威儀言語乃可見爾故專致謹於此制於外所
　　　以養其中也一二章言人不可不謹威儀以起
　　　下章謂威儀抑抑是德之廉隅見於外者也德
　　　雖人所固有而氣質則有愚哲之不齊然生民
　　　有欲不學則無有哲而不變為愚者矣衆人而
　　　愚固有氣質之病若哲人而愚則亦不能自強
　　　而反戾其常德爾是以君子莫強於盡人道則
　　　四方皆以為訓大其德行審其謀猶慎其威儀
　　　則民皆法之矣三四章始及於自警曰在于今
　　　則指已而言也謂亂政敗德莫甚於酒今雖縱
　　　欲而惟湛樂之從獨不念其紹繼之緒乎不知
　　　廣求先王之道而能執其法以守行之也故皇
　　　天之所以厭棄之者為不能脩德而趨下如泉
　　　之流也則又戒之曰無淪䧟相與而敗亡冝先
　　　齊其家次及於國與天下也五六章戒其慎言
　　　謹行五則歸重於言六則歸重於行又言感應
　　　之理謂能惠于朋友庶民小子則子孫繩繩百
　　　世而萬民無有不承之者七八章慎德之要以
　　　及其效此即中庸戒慎恐懼之工夫謂視爾友
　　　於君子之時和柔爾之顔色固無過矣然於人
　　　所共見或勉強而為之相爾在室中屋漏不與
　　　物交之際庶幾亦戒懼而無愧於心則盡善矣
　　　暗室屋漏無以為不顯而人莫我見人雖不可
　　　見鬼神其見之矣鬼神無所不在不可厭也此
　　　武公精密工夫作聖之具下遂言爾君之為德
　　　必使極於善止者静也未動而接物之時即上
　　　文戒懼於屋漏者也淑慎於所止以為之本及
　　　其發也則不愆于儀無僣差害理人豈不為之
　　　則哉後四章皆言受教納諌之事九章謂質之
　　　美者則可進德德之進在乎聽善言十章能聽
　　　言之人順德之行者也十一章拒諌之人覆謂
　　　我僭者也謂昊天之理甚明人之生非為縱欲
　　　為樂也在於脩德而盡人道爾視爾乃夢夢不
　　　明故我慘憂諄復以誨汝而爾忽略其聽反以
　　　我為虐此章自警之尤甚者十二章又叮嚀以
　　　戒其納誨謂告爾小子乆矣非今始言之也宜
　　　聽用我謀庶幾行無悔也而又以不能進德則
　　　至喪國以終之○衛世家釐侯卒太子共伯餘
　　　立共伯弟和有寵於釐侯多與之賂和賂士以
　　　攻共伯共伯自殺衛人因立和是為武公蘇子
　　　由古史曰武公賢者衞人謂之睿聖武公奪適
　　　之事未可誣之且詩序言共伯蚤死初無簒奪
　　　之文故史遷所載疑而不録魯齋王子曰武公
　　　少年奪適之罪晚年進脩之功功過自不相掩
　　　然武公少時必有俊邁之姿鍾愛於父好施養
　　　士士以是致共伯於死以成武公之立則或有
　　　之為法受惡武公不能無罪其後有脩革之學
　　　復康叔之政輸定難之忠晚年所至稱為睿聖
　　　是真有不可及者君子尚論固難以老少相掩
　　　愚案武公之詩見於經者三淇奥人頌之之辭
　　　賔之初筵抑則其自作也其自作者皆有戒醉
　　　酒謹威儀慎言語之意豈武公少年之失在此
　　　乎以其縱酒故有失其威儀言語之間及聞君
　　　子之言幡然悔悟而自勑乃能深造而致戒懼
　　　於不睹不聞之際故晚年自為箴戒之辭必惓
　　　惓致謹於威儀言語而其亂政覆德必始於酒
　　　也所以工夫能及於聖賢者乃受敎聽言之功
　　　其十章之言是其成德之所自乎其次第先後
　　　味詩可見而人頌之者亦以盡力於學問而成
　　　德也由是觀之史記之事或不為無而魯齋之
　　　言為得當時之事實矣於此見人之性本善欲
　　　固易戕而德亦易復也以一人之身前後懸絶
　　　如此學問之道其可誣哉武公身親履之故言
　　　之沈著而有味也
　傳○一章哲知之知音智夫音扶七章十二章同○
　　二章逺謀當作逺圖恐本誤○四章易以䜴反○
　　五章鑢良豫反摩錯也三息暫反妻七計反○六
　　章為于偽反○八章詩緝虹謂幻惑也如蝃蝀不
　　正之氣暫見于天須㬰㪚滅○九章釋文忍音刄
　　本亦作刄○䟽綸者繩之别名言緡之絲正謂以
　　絲為繩被之於木○十章令力丁反○卒章女音
　　汝○題下相息亮反長丁文反朝音潮舎音捨賁
　　音奔宁直吕反􁂎私列反箴之林反道音導朦音
　　蒙國語注師長大夫士衆士旅賁勇力之士掌執
　　戈楯夾車而趨車正則持輪規規諌也中庭之左
　　右謂之位門屏之間謂之宁誦訓工師所誦之諌
　　書之於几也􁂎近也事戎祀也瞽樂太師掌詔吉
　　凶史太史掌詔禮事師樂師工瞽矇誦箴諌也○
　　困學紀聞隋經籍志韓詩翼要十卷侯包撰然則
　　包學韓詩者也○離力智反
桑柔(大廿三/變五)芮良夫刺厲王
　經○一章倬陟角反○二章騤求龜反見小雅采薇
　　傳旟音璵見鄘干旄旐音兆見小雅出車燼徐刄
　　反○四章慇音殷見小雅正月傳○五章毖音秘
　　逝語辭○六章遡音素○稼穡見魏伐檀○七章
　　蟊賊見小雅大田○十五章背音佩下章同遹余
　　律反
　　　此詩前八章刺王後八章刺臣故前以桑為比
　　　而後再以鹿起興然用臣不當亦君之過故緫
　　　言刺王也一章緫言暴政虐民二章因王政不
　　　綱諸侯更相征伐民受軍役之暴三章憂廹之
　　　甚去留無歸秉心無競者實君子之道也今乃
　　　不能無競而致怨厲之端至今不已四章亦上
　　　章之意而歸之于天五章言救亂當用賢六章
　　　承上章言賢者不願仕而甘於農畝七章承上
　　　章併稼穡而敗之欲自食其力亦不可得喪亂
　　　之極天亦不可問八章順理之君必任良輔不
　　　順理之君則任已謀九章言在朝之人皆不信
　　　十章言愚者無逺慮十一章用惡人而民化為
　　　惡十二章君子小人各有道十三章貪夫用事
　　　不受善言十四章承上章言同僚勿以我誦言
　　　為妄作十五章民之亂皆上所致十六章言惡
　　　類或有羞惡之心發見者然其心不治言行相
　　　違而其情終不可揜故曰旣作爾歌以終之
　傳○一章怳許徃反○箋芮畿内諸侯王卿士也字
　　良夫䟽周同姓國在馮翊臨晉縣在西都畿内解
　　頤新語芮伯周之世卿史記以芮良夫為厲王大
　　夫前乎厲王芮伯作旅巢命武王時也顧命召六
　　卿芮伯在焉成王時也後乎厲王魯桓九年王使
　　芮伯伐曲沃桓王時也○隂於鴆反號平聲○三
　　章士昬禮婦疑立于席西注正立自定之貌○四
　　章􁈶武巾反類隔切今易彌鄰反䟽􁈶字從病而
　　以昬為聲是昬忽之病○五章别彼列反長知丈
　　反○六章郷許亮反唈烏合反䟽嗚唈短氣也○
　　七章屬音燭○厲王三十七章國人畔襲王王出
　　奔彘召公周公二相行政號曰共和共和十四年
　　厲王死而宣王即位○八章度徒洛反○十章幾
　　音機○十一章重平聲○十二章解頤新語或用
　　不順之人則民之所行皆垢穢之事曰中垢者由
　　中而發也○十三章圯皮鄙反眊音冒說音恱夫
　　音扶好難並去聲與音餘○十四章中陟仲反○
　　十五章惡烏故反○卒章荏而甚反文音問
雲漢(大廿四/變六)仍叔美宣王
　經○一章釋文倬陟角反著大也○饑音飢饉渠吝
　　反義見小雅雨無正○詩緝左氏謂天災有幣無
　　牲此諸侯之禮耳若祭法禳祈於坎壇雩禜祭水
　　旱皆用少牢天子則有牲矣禜榮敬反少失照反
　　少牢羊豕○二章瘞於例反埋也○三章孑居熱
　　反○七章疚音救
　　　一章緫言天旱人窮索祭鬼神而無應二章言
　　　其詳而欲引災歸已若成湯自責三章言民困
　　　之極恐墮先王之業謂自厲王之亂周民已少
　　　而遺民今又将盡四章析望於祖禰先正五章
　　　欲避位逃禍而不可得六章責事神之或失七
　　　章君臣救災之勤八章勸率其臣以終之緫而
　　　言之宣王遇災憂懼始祈於外神次祈於宗廟
　　　旣而無驗則自揆事神之誠或未至誠旣盡則
　　　又盡人事以聽天命也其恐懼修省之意仁愛
　　　惻怛之誠反覆淫溢於言辭之間宣王之所以
　　　賢仍叙之善於知德立言皆可見矣
　傳○一章䟽河精上為天漢詩緝或謂水氣在天為
　　雲水象在天為漢或謂其斗間為漢津雲出漢津
　　謂之雲漢皆非也夫雲合㪚不常漢則隨天而轉
　　漢之在天似雲而非雲故曰雲漢也史遷云漢者
　　金之㪚氣其本曰水張衡云水精為漢左傳昭十
　　七年星孛及漢梓慎云漢水祥也雨者水之施也
　　天将雨其兆先見於漢又見小雅大東○荐薦同
　　音重直用反○䟽周禮大司徒以荒政十有二聚
　　萬民其十有一曰索鬼神注索鬼神者求廢祀而
　　脩之詩所謂靡神不舉也故毛傳亦云國有凶荒
　　則索鬼神而祭之○䟽周禮以蒼璧禮天以黄琮
　　禮地以青圭禮東方以赤璋禮南方以白琥禮西
　　方以𤣥璜禮北方四圭有邸以祀天兩圭有邸以
　　祀地祼圭有瓉以祀先王圭璧以祀日月星辰璋
　　邸射以祀山川皆祭神所用圭璧為其緫稱三牲
　　用不可盡故言無愛圭璧少而易竭故言旣盡琮
　　才宗反琥音虎邸丁禮反祼音灌瓉才旦反射食
　　亦反○箋烈餘也䟽撥治也烖災同行下孟反去
　　起吕反三章同復扶又反○箋仍叔周大夫䟽仍
　　氏叔字○二章䟽奠謂置之於地瘞謂埋之於土
　　禮與物皆謂為禮事神之物○詩緝在宫之神莫
　　尊於后稷非不臨顧我力不足以勝旱災在郊之
　　神莫尊於上帝力足以勝旱災而不肯臨顧我○
　　四章雩音于辟音必○䟽正長也先世為官之長
　　月令注百辟卿士古之上公以下若句龍后稷之
　　類几有采地皆稱曰君舉衆言之故曰百辟句音
　　鉤○五章䟽神異經南方有人長二三尺袒身而
　　目在頂上走行如風名曰鬾所見之國大旱赤地
　　千里一名旱母遇者得之投溷中即死旱災消此
　　言旱神蓋鬼魅之物不必生南方為人所執○六
　　章月令注祈糓于上帝謂以上辛郊祭天祈農事
　　也上帝大微之帝也䟽大微為天庭有五帝座是
　　旣靈威仰赤熛怒白招拒汁光紀含樞紐郊天之
　　時各祭所感之帝殷人則祭汁光紀周人則祭靈
　　威仰以其不定故緫云大微之帝又注天宗謂日
　　月星辰也大音㤗坐去聲熛卑遥反汁音恊○方
　　社並見小雅甫田○度徒洛反○七章長知丈反
　　秣音末縣音𤣥徹直列反○䟽豋成也祭祀之事
　　不縣其樂左右之官布列於位不令有所脩造○
　　無俚見漢書季布傳賛俚音里
崧髙(大廿五/變七)尹吉甫送申伯
　經○二章亹亡匪反○箋于往于於也○召是照反
　　○四章功事也○藐莫角反○鉤膺見小雅采芑
　　○五章詩緝賜以路車即上文鉤膺金路也乗馬
　　即上文四馬也申伯以異姓受金路異㤙也故侈
　　君之賜而申復言之䟽異姓得此賜者命為侯伯
　　故也
　　　史記謂四嶽佐禹有功虞夏之際或封於申然
　　　則申舊國非宣王始封之也謝非申國之舊宣
　　　王改封申伯於此爾觀我圖爾居莫如南土之
　　　言可見矣申之舊國莫可攷知今南陽之申因
　　　申伯而名謝地也厲王之亂申伯失其國宣王
　　　以元舅之親故録其功而改封於謝歟申故侯
　　　爵今又以其賢加命為方伯也詩曰四國于蕃
　　　四方于宣揉此萬邦見其功也南國是式式是
　　　南邦亹亹番畨柔惠且直聞于四國見其賢也
　　　○一章神生申伯所以輔周二章定封于謝三
　　　章先正經界而後遷民四章有城郭宫室而後
　　　錫命五章遣申伯之國六章祖餞委積之勤七
　　　章豫誦民之喜其來八章頌其德以送之
　傳○一章䟽羣書多言五嶽毛傳唯言四嶽者以堯
　　之建官立四伯主四方之嶽而已不主中嶽故不
　　言五也○䟽毛傳南嶽衡山爾雅及諸經傳多云
　　霍山為南嶽者山有二名也然爾雅云江南衡地
　　志衡山在長沙湘南縣廣雅天柱謂之霍地志天
　　柱在廬江潛縣則在江北矣而云一山二名者本
　　衡山一名霍山漢武帝以衡山遼曠移其神於天
　　柱又名天柱亦為霍故漢魏以來衡霍别爾○華
　　胡化反○詩記甫申意者皆宣王時賢諸侯同有
　　功於王室者甫雖不見於經以文意攷之蓋當如
　　此鄭氏乃逺取於訓夏贖刑之甫侯殆非也○三
　　章長知丈反七章同○五章箋圭長尺二寸謂之
　　介非諸侯之圭故以為寳詩記介圭在周官雖天
　　子所服韓奕以其介圭入覲于王則當是謂諸侯
　　之瑞圭蓋介之為言大也詩人美大其圭而稱之
　　非周官之介圭○六章郿芒悲反芒音忘類隔切
　　今易作忙悲反○詩緝王至豐冊命申伯於文王
　　之廟故行餞送之禮于郿○數音朔○地官遺人
　　凡賔客㑹同師役掌其道路之委積几國野之道
　　十里有廬廬有飲食三十里有宿宿有路室路室
　　有委五十里有市市有候館侯館有積注䟽倉人
　　主榖廪人主米計足國用以其餘共委積少曰委
　　多曰積宿可止宿候館樓可以觀望者也一市之
　　間有三廬一宿遺維季反委於偽反積子賜反○
　　七章女音汝
烝民(大廿六/變八)尹吉甫送仲山甫城齊
　經○一章監去聲○七章四牡彭彭見小雅北山傳
　　八鸞鏘鏘見小雅采芑傳○卒章四牡騤騤見小
　　雅采薇傳毛氏喈喈猶鏘鏘遄疾也
　　　宣王之所以中興者得賢才之多也尹吉甫召
　　　穆公方叔張仲皇父申伯韓侯皆賢人也而樊
　　　仲山甫之德為盛宣王任之各當其才而德之
　　　盛者乃居位之右是又專以德命也烝民之詩
　　　反覆讃詠雖兼職業事功言之大率主於德爾
　　　八章之間凡言仲山甫者十有二於以見惓惓
　　　尊慕之意蓋詩人之情與作詩之體於所愛者
　　　則喜其名而道之詳於所惡者則不欲舉其名
　　　而言之甚略也故出車之於南仲采芑之於方
　　　叔六月之於吉甫江漢之於召公崧髙之於申
　　　伯韓奕之於韓侯皆屢言之而何人斯之暴公
　　　則維一言也然則尹吉甫可謂知德而善言德
　　　行者歟其首章且言天命之原人心之本則當
　　　時仲山甫之下吉甫又最賢歟○一章言天生
　　　仲山甫以助周二章言山甫之德三章言山甫
　　　之職四章又言其職蓋於朝廷四方之事無所
　　　不掌也将王命者行於朝廷明若否者掌四方
　　　之事蓋若舜以百揆兼四岳周公為冢宰而兼
　　　東方諸侯伯召公為冢宰而兼西方諸侯伯也
　　　五章言其有中和之德而善撫其民六章言其
　　　德之全而善事其君七章言出而城齊八章勸
　　　其早歸也○旣明且哲以保其身非外國家而
　　　自為身謀也事君致身以死效官人臣之常也
　　　惟大臣則不然大臣而惟以效死為事則國殆
　　　矣夫任調燮之職者消禍亂於未萌召禎祥於
　　　無形握斡旋之機致天人之和而措天下於泰
　　　山磐石然後其身安富尊榮進退優游天下後
　　　世不可得而指議豈非保身之大者然惟明且
　　　哲者能之也苟昧於幾微而致禍敗諉曰我殺
　　　身報國而已尚何取於大臣哉其殺身不足以
　　　報敗國之責雖有善者亦無如之何矣故明哲
　　　保身非為身謀乃所以定國也○三言四牡者
　　　先四句惟言車馬征夫之盛而未行次四句言
　　　彭彭鏘鏘則徃於齊也下四句則道其歸時之
　　　盛也
　傳○一章䟽仲山甫樊國君侯爵周語稱樊仲山甫
　　諌宣王韋昭云食采於樊左傳晉文公納定襄王
　　王賜之樊邑則樊在東都畿内也杜預云經傳不
　　見畿内之國稱侯者天子不以此爵賜畿内也如
　　預之言畿内本無侯爵傳言樊侯不知何據今案
　　左傳注樊一名陽樊野王縣西南有陽城(懷州河/内縣本)
　　(野/王)困學紀聞權德輿集云魯獻公仲子曰山甫入
　　輔於周食采于樊○骸雄皆反藏才浪反長知丈
　　反監古暫反○朱子昭假于下言周能以明徳感
　　格于天而在下○而為于偽反○二章詩緝山甫
　　令儀令色則動容周旋中禮矣猶曰威儀是力何
　　也有德者固威儀之所自形而謹其威儀者亦所
　　以檢攝而養其德也外貌斯須不荘不敬則慢易
　　之心入之矣大臣以道事君而曰天子是順何也
　　順者臣道也坤道也坤元承天順也六二直方亦
　　順也事君盡禮順也有犯無隱亦順禮也将順正
　　救皆出於忠愛無徃非順也周語稱樊仲山甫諌
　　宣王然則天子是若非面從容恱之謂也○語録
　　問柔亦不茹剛亦不吐此言仲山甫之徳剛柔不
　　偏也而二章首舉仲山甫之德獨以柔嘉維則蔽
　　之崧髙稱申伯番番終論其德亦曰柔惠且直然
　　則入德之方其可知矣曰如此則乾卦不用得了
　　人之資禀自有柔德勝者自有剛德勝者今仲山
　　甫令儀令色小心翼翼却是柔但其中自有骨子
　　不是一向如此柔去人看文字要得言外之意若
　　以仲山甫柔嘉維則必要以此為入德之方則不
　　可人之進德須用剛健不息○語録仲山甫之德
　　柔嘉維則令儀令色則大賢成德之行而進乎此
　　者夫子之逞顔色怡怡如也乃聖人動容周旋中
　　禮之事又非仲山甫之所及矣至於小人訐以為
　　直色厲内荏則雖與巧言令色者不同然攷其矯
　　情餙偽之心實巧言令色之尤者故聖人惡之又
　　曰仲山甫令儀令色此德之形於外者如此與鮮
　　矣仁者不干事論語詩人之意各異當玩繹上下
　　文意不可只摘出一兩字看○三章女音汝與平
　　聲應於證反○四章語録肅肅王命以下四句便
　　是明哲所謂明哲只是曉天下事理順理而行自
　　然災害不及其身可以保其禄位○六章度徒洛
　　反易以豉反○七章行祭見生民○隘烏懈反○
　　齊世家太公封齊都營丘至五世胡公徙都薄姑
　　子獻公徙治臨菑正義薄姑城在青州博昌縣東
　　北六十里營丘臨菑見齊風
韓奕(大廿七/變九)韓侯初立來朝受命而歸詩人送之　異
　經○一章倬陟角反共音恭○二章綏如誰反○茀
　　音弗箋簟茀漆簟以為車蔽今之藩也䟽茀者車
　　之蔽簟者席之名用席為蔽○錯衡見小雅采芑
　　○𤣥衮見豳九月及小雅采菽傳○赤舄見豳狼
　　跋○鈎膺見小雅采芑○三章箋祖将去而祀軷
　　也詳見生民○炰鼈見小雅六月○鮮魚新殺中
　　膾者也中陟仲仄○路車見秦渭陽○籩豆見豳
　　伐柯○四章詩記古者任遇方面之臣旣盡其禮
　　復恤其私使之内外光顯體安志平然後能展布
　　自竭為王室之屏翰詩人述王錫命諸侯而因道
　　其娶之盛其意蓋在於此而王室奠安人情暇樂
　　亦莫不在其中矣○百兩見召南鵲巢○彭彭及
　　八鸞鏘鏘見前篇○五章魴見周南汝墳鱮見齊
　　敝笱麀見靈臺傳熊羆見小雅斯干傳○卒章釋
　　文追如字又都回反○䟽毛赤文黒謂之赤豹毛
　　白文黒謂之白豹有黄羆有赤羆大如熊其脂如
　　熊白而麤理不如熊白美也
　　　一章韓侯來朝受命二章錫予之儀三章餞送
　　　之禮四章韓侯娶妻五章韓國富樂而室家和
　　　卒章為北方伯○詩人言國之富樂必道其禽
　　　獸魚鼈之盛蓋日用之所須者未嘗言及金玉
　　　也是亦性情之正之一端也五章言韓國之樂
　　　與衛碩人之四章同意
　傳○一章地理志在馮翊夏陽縣故少梁梁山在西
　　北地理考異在同州韓城縣東南一十九里爾雅
　　梁晉望李氏韓滅之後故以為晉之望○箋韓侯
　　為晉所滅李氏非韓趙魏之韓乃武王之後左氏
　　所謂邘晉應韓者也邘音于○見音現朝音潮三
　　章同○二章介圭見崧髙旂見小雅出車○䟽綏
　　即王制所謂天子殺下大綏者也天官夏采注云
　　徐州貢夏翟之羽有虞氏以為綏後世或無染鳥
　　羽象而用之或以旄牛尾為之綴於幢上所謂注
　　旄於竿首者然則綏者即交龍旂竿所建與旂共
　　一竿為貴賤之表章故云綏章○䟽揚者人面眉
　　上之名則馬之鏤錫施鏤於揚之土矣當盧者當
　　馬之額盧在眉眼之上也○䟽虎是獸中之最淺
　　毛者故知淺是虎皮○去起吕反較訖岳反覆孚
　　救反搤於革反○三章困學紀聞屠潏水李氏以
　　為同州䣝谷案說文有左馮翊䣝陽亭馮翊即同
　　州也潏古穴反䣝音同屠○䟽蔌菜茹之緫名對
　　肉殽故云菜殽謂為菹也○䟽筍始出地長數寸
　　䰞以苦酒䜴汁浸之可以就酒及食蒲始生取其
　　中心入地蒻大如匕柄正白生噉之甘脆䰞而以
　　苦酒浸之如食筍法是筍蒲菹之法也䰞音煮蒻
　　音弱○四章䟽彘於漢則河東永安縣永安西臨
　　汾水○解頤新語晉侯居翼謂之翼侯納諸鄂謂
　　之鄂侯鄭叔段居京謂之京城太叔出奔共謂之
　　共叔其汾王之類乎說者以莒君為比非也莒夷
　　無諡於是有黎比公郊公兹丕公著丘公皆以號
　　為稱與汾王以地為稱不類矣比音毗著直居反
　　○釋文妻之女弟曰娣公羊傳媵者何諸侯娶一
　　國則二國往媵之以姪娣從姪者何兄之子娣者
　　何女弟也箋獨言娣舉其貴者媵音孕○靚音静
　　又才性反○卒章䟽爾雅貔白狐其子豰注一名
　　執夷虎豹之屬陸璣似虎或曰似熊一名白狐遼
　　東名白羆豰呼木反○衆為之為去聲長知丈反
江漢(大廿八/變十)美宣王命召公平淮南之夷
　經○一章江漢見周南漢廣旟見鄘干旄○三章徹
　　尺列反○四章毛氏敏疾也○祉音耻○五章圭
　　瓉見旱麓○箋秬鬯黒黍酒也謂之鬯者芬香條
　　鬯也䟽黒黍之酒自名為鬯不待和鬱春官鬯人
　　注秬鬯不和鬱者是黒黍之酒即名鬯也和者以
　　鬯人掌秬鬯鬱人掌和鬱鬯明鬯人所掌未和鬱
　　也
　　　一章師出二章功成三章疆理旁國四章宣布
　　　王德五章錫賚比康公卒章召公祝壽勸德皆
　　　詩人道當時事實而託為召公之辭○三言四
　　　方皆指淮夷左右而言非天下之四方也上章
　　　言江漢湯湯而曰經營四方四方旣平下章言
　　　江漢之滸王命召虎而曰式辟四方辭㫖可見
　　　也于疆于理至于南海亦溢美之辭爾詩人南
　　　海蓋指當時頻海者為海耳
　傳○一章詩記徐州在淮北徐州有夷則淮夷之在
　　北者也揚州在淮南揚州有夷則淮夷之在南者
　　也江漢常武皆宣王之詩而同言淮夷召虎旣告
　　成于王矣常武又曰鋪敦淮濆仍執醜虜故知淮
　　夷之地不一以地理考之曰江漢之滸王命召虎
　　者是淮南之夷也若在淮北則江漢非所由入之
　　路矣曰率彼淮浦省此徐土者是淮北之夷也若
　　在淮南則徐土非聯接之地矣䟽於世本穆公是
　　康公十六世孫○二章洸見邶谷風○四章奭音
　　適女音汝○五章爾雅彞卣罍器也又曰卣中尊
　　也䟽尊彞為上罍為下卣居中不大不小在罍彞
　　之間案禮圖六彞為上受三斗六尊為中受五斗
　　六罍為下受一斛詩䟽案鬱人掌和鬱鬯以實彞
　　而陳之則鬯當在彞而此及尚書左傳皆云秬鬯
　　一卣者當祭之時乃在彞未祭則在卣賜時未祭
　　故卣盛之○卒章薛尚功鍾鼎彝器欵識􁊈敦銘
　　惟二年正月吉王在周邵宫丁亥王格于宣榭毛
　　伯内門立中廷佑祝􁊈王呼内史冊命􁊈王曰􁊈
　　昔先王旣命汝作邑繼五邑祝令余惟噇京乃今
　　錫汝赤芾彤冕齊黄鑾旂用事􁊈拜稽首敢對揚
　　天子休命􁊈用作朕皇考龔伯尊敦􁊈其眉壽萬
　　年無疆子子孫孫永保用髙銘文一百七字敦蓋
　　及器皆有之案歐陽集古録􁊈周大夫也有功錫
　　命為其考作祭器也宣榭蓋宣王之廟榭射堂之
　　制其堂無室以便射事故凡無室者謂之榭宣王
　　之廟制如榭故謂文宣榭古者爵有德禄有功必
　　賜於廟示不敢專也祭之日一獻君降立于阼階
　　之南南郷所命北面史由君右執策命之再拜稽
　　首受書以歸而舍奠于其廟毛伯内門立中廷佑
　　祝􁊈者毛伯執政之上卿也入廟門中其廷立祝
　　與􁊈皆在其佑也王呼内史策命􁊈者内史掌諸
　　侯孤卿大夫之䇿也王曰者史執䇿賛王命以告
　　􁊈也赤芾肜冕齊黄鑾旂所賜車服也􁊈拜稽首
　　用作皇考龔伯尊敦者所謂受書以歸舍奠于其
　　廟也識音志􁊈皮變反敦都外反
常武(大廿九/變十一)美宣王平淮北之夷
　經○二章父音同上章省息井反處上聲○五章地
　　理志臨淮郡徐縣故徐國嬴姓蓋伯益後也
　　　一章命皇父主兵二章命休父為副三章言天
　　　子自将四章言戰伐五章言軍勢之盛卒章歸
　　　美於王○三章箋紹緩也蓋王舒保作不疾也
　　　匪紹匪遊不徐也此言王師之節制○徐方繹
　　　騷言徐方之亂也震驚徐方言亂者震驚徐方
　　　之民也如雷如霆六軍之威也徐方震驚言亂
　　　者之畏懾也
　傳○一章卿士見小雅十月之交傳○将子匠反三
　　章同箋南仲文王時武臣○二章䟽内史職云几
　　命諸侯及孤卿大夫則䇿命之此當是尹吉甫為
　　卿而兼内史○䟽楚語重黎氏世敘天地其在周
　　程伯休父其後也當宣王時失其官守而為司馬
　　氏韋昭云程國伯爵休父名也案父冝是字而昭
　　以為名未能審之○郡國志河南雒陽縣有上程
　　聚古程國伯休甫之國也○䟽周禮三農生九榖
　　注原隰及平地○四章陳直刃反○卒章朝音潮
　　復芳六反
瞻卬(大三十/變十二)刺幽王嬖襃姒任奄人
　經○一章卬音仰○二章上四句箋此言王削黜諸
　　侯及卿大夫無罪者○四章鞠居六反○六章幾
　　居希反○卒章藐莫角反鞏九勇反
　　　一章言國無定法下蠧於民二章言用刑不當
　　　三章言嬖襃姒及用奄寺四章婦寺之邪態五
　　　章善人去國六章承上章七章言已逢禍患又
　　　勸改過免禍
　傳○一章蟊賊見小雅大田○䟽蟊賊者害禾稼之
　　蟲蟊疾是害禾稼之状○褒姒見小雅正月○奄
　　人周禮司刑注書傳男女不以禮交者其刑宫宫
　　者文夫割其勢酒人注奄精氣閉藏者内門則用
　　奄以守之奄釋文於檢於驗二反說文作閹英廉
　　反與此通用○三章知音智下章同○說文梟不
　　孝鳥日至捕梟磔之從鳥頭在木上詩緝鴟有二
　　鳶飛戾天者鷹類也亦單名鴟也惡聲之鳥者怪
　　鴟也此配梟言之謂怪鴟也又見陳墓門磔陟格
　　反○四章朝音潮夫音扶下章同與音預舍上聲
　　下章同○五章晉語史蘇曰夫有男戎必有女戎
　　注戎兵也女兵言其禍猶兵也夫音扶○六章重
　　平聲○卒章爾雅正出涌出也○瀵甫問反
召旻(大三十一/變十三)刺幽王任用小人以致饑饉侵削
　經○一章饑饉見小雅雨無正○二章蟊賊見小雅
　　大田遹音聿○五章䟽山於反○六章溥音普○
　　語録問召旻六章作賦體疑是比體荅曰作比為
　　是
　　　一章愬亂二章用羣小致亂三章小人排黜君
　　　子四章凋瘵無生意五章歎小人不知退六章
　　　慮害及已卒章有舊徳不能用
　傳○二章椓丁角反類隔切今易陟角反喪息浪反
　　○四章苴水中浮草釋文士加反字書與楂同音
　　傳誤○五章箋米之率糲十粺九鑿八侍御七䟽
　　其術在九章粟米之法彼云粟率五十糲米三十
　　粺二十七鑿二十四御二十一言粟五升為糲米
　　三升以下則米漸細故數益少四種之米皆以三
　　約之得此數糲䦨未反鑿子落反○怳許往反為
　　于偽反下章專為之為同○六章頻字本從渉從
　　頁是水之厓也
　　　　右蕩之什
大雅譜
　　　　公劉
　　　　　右豳國舊詩成王時召公所獻
　　　　文王　　　　大明　　　　緜
　　　　棫樸　　　　旱麓　　　　思齊
　　　　皇矣　　　　靈臺　　　　下武
　　　　文王有聲　　生民　　　　行葦
　　　　旣醉　　　　鳧鷖　　　假樂
　　　　泂酌　　　　卷阿
　　　　　右十七詩成王時
　　　　民勞　　　　板　　　　蕩
　　　　桑柔
　　　　　右四詩厲王時
　　　　雲漢　　　　崧髙　　　烝民
　　　　江漢　　　　常武
　　　　　右五詩宣王時
　　　　瞻卬　　　　召旻
　　　　　右二詩幽王時
　　　　抑
　　　　　右衞武公作國語謂武公年數九十五猶
　　　　　箴儆於國以求交戒於是作懿戒以自儆
　　　　　此蓋武公晚年之詩而武公卒于平王之
　　　　　十三年則此詩乃平王時詩也
　　　　韓奕
　　　　　時世不可考
　
　
　
　
　
　
　
　
　
　
　
　
　
　詩集傳名物鈔卷七
欽定四庫全書
　詩集傳名物鈔卷八　　　　元　許謙　撰
頌四
清廟(頌/一)祀文王
　經○駿音峻○語録問或疑清廟祀文王之樂歌然
　　初不顯頌文王之德者何也某應之曰文王之德
　　不可名言几一時在位之人所以能敬且和與執
　　行文王之德者即文王盛德之所在也必於其不
　　可容言之中而見其不可掩之實則詩人之意得
　　矣讀此詩者想當時文聞其歌者真若洋洋乎如
　　在其上如在其左右又何待多著言語委曲形容
　　而後足哉妄意如此荅曰此說是○又曰對越在
　　天便是顯處駿奔走在廟便是承處○毛氏類於
　　天矣見承於人矣不見厭於人矣
　　　秉文之德緫承上二句其助祭能敬和明顯之
　　　諸侯及濟濟之多士皆執行文王之德也對越
　　　在天内敬也駿奔走在廟外恭也其心足以對
　　　在天之神明方可以盡駿奔走之職其助祭之
　　　臣且如是則主祭之君可知文王之德化於後
　　　世如此則無射於人可知矣
　傳○與音預朝音潮○題下騂息營反愀七小反復
　　扶又反䟽山於反乾音干豆上之上時掌反筦管
　　同
維天之命(頌/二)祭文王　異
　經○釋文假音假溢音逸毛氏假嘉溢慎也箋溢盈
　○也○駿音峻曽音増
　傳○簡古莧反
維清(頌/三)祭文王　異
　經
　　　維清明而緝續其光明者文王之常也旣曰緝
　　　熈又曰文王之典是極賛文王之純德不已爾
　　　所以自文王始嗣位主祭祀以來積而至於今
　　　日乃有成今周之所以致太平者實文王為之
　　　禎祥也
烈文(頌/四)獻助祭諸侯　異
　經○祉音耻
　傳○殖丞職反大音太樂音洛
天作(頌/五)祭大王　異
　傳○朱子韓文考異岨與阻同則此徂字當從阻音
　　据據同辟僻同易羊豉反
昊天有成命(頌/六)祀成王　異
　傳○周語晉叔向曰昊天有成命頌之盛徳也其詩
　　曰昊天有成命二后受之成王不敢康夙夜基命
　　宥宻於緝熈亶厥心肆其靖之是道成王之德也成
　　王能明文昭能定武烈者也夫道成命者而稱昊
　　天翼其上也二后受之讓於德也成王不敢康敬
　　百姓也夙夜恭也基始也命信也宥寛也密寧也
　　緝明也熙廣也亶厚也肆固也靖龢也其始也翼
　　上德讓而敬百姓其中也恭儉信寛帥歸於寧其
　　終也廣厚其心以固龢之始於德讓中於信寛終
　　於固龢故曰成向許丈反龢和同
我将(頌/七)祀文王於明堂配上帝
　經○䟽禮稱郊用特牲祭法云燔柴於泰壇祭天用
　　騂犢則明堂祭天亦當特牛矣而得有羊者其配
　　之人自當用太牢○詩緝儀式刑猶書云嚴祗敬
　　累言之者謂法之不已也○語録問右作左右之
　　右與舊不同曰周禮有享右祭祀之文如詩中此
　　例亦多如旣右烈考亦右文母之類此詩作保佑
　　說更難方說維羊維牛如何便說保佑到伊嘏文
　　王旣右享之也說未得右助
　　　愚案此詩右字無音而釋曰尊也神坐東向在
　　　饌之右所以尊之也是則左右之右為上聲字
　　　時邁亦釋曰尊而無音亦當作上聲讀雝詩旣
　　　右烈考亦右文母亦釋曰尊也而音又下引周
　　　禮享右祭祀以證之均訓曰尊而有上聲去聲
　　　之不同語録却引享右祭祀以證為左右之右
　　　而周禮音義皆作侑三詩音旣不同義亦似異
　　　而雝傳及語録引用周禮亦覺不同未詳如何
　傳○題下語録問傳謂祀明堂周公以義起不知周
　　公以後将以文王配邪以時王之父配邪曰諸儒
　　正持此二議至今不決看來只得以大王配且周
　　公所制之禮不知在武王之時在成王之時若在
　　成王則文王乃其祖也亦自可見
時邁(頌/八)廵守祭告
　經
　　　廵守諸國出以時而動以禮昊天其必子愛我
　　　矣天之實右序有周何以見之廵以警諸侯則
　　　諸侯震懼而畢朝廵以祀鬼神而鬼神感格以
　　　致享若是則天實右序之而王信為天下之君
　　　矣又言我周之德昭明燭下無隱慶讓黜陟式
　　　序在位皆得其當故戒征伐而不用敷德教於
　　　中國若是則王信能保守天命而無失矣薄言
　　　震之莫不震疊朝㑹之事也懷柔百神及河喬
　　　嶽望祭之事也載戢干戈載櫜弓矢偃武也我
　　　求懿德肆于時夏修文也
　傳○守式又反朝音潮
執競(頌/九)祭武王成王康王　異
思文(頌/十)后稷配天
　經○吳正傳天之於民育之以全其生教之以全其
　　性而已所以命聖人者以此也聖人所以配天者
　　亦以此也文者緫言后稷之德莫匪爾極以全民
　　之生者言也陳常于時夏以全民之性者言也立
　　我者稷也命之者帝也後言陳常者富而教之也
　傳○遺惟季反
　　　　右清廟之什
臣工(頌十/一)戒農官
　經
　　　前四句美之後則戒之也嗟嗟臣工能敬爾在
　　　公之事王已賜爾成法而又來咨度可謂敬其
　　　事也於是重歎以告之曰莫春之時将何所求
　　　乎惟當言如何用力於新畬耳於此時見來牟
　　　之美而歎之知其必有成而将受上帝之明賜
　　　矣以來牟之美則可以卜上帝之必賜以豐年
　　　也蓋歳之豐歉主於秋而麥則以濟一時之食
　　　故以此卜之也今旣得豐年之兆惟冝命農人
　　　具農器以盡其力則将忽見收成之不逺矣
　傳○重直用反度待洛反女音汝為于偽反○朱子
　　曰鄭氏據月今天子親載耒耜措之于參保介之
　　御間以為車右衣甲持兵故曰保介案吕氏春秋
　　亦有此文髙誘注云保介副也鄭氏之說迂晦不
　　若髙誘之明白衣去聲○新畬見小雅采芑○銚
　　七遥反字與鍬同䟽古田器韻㑹江淮謂之臿臿
　　楚洽反
噫嘻(頌十/二)戒農官　異
　經○駿音峻○解頤新語周人以諱事神駿發爾私
　　克昌厥后皆不諱何也蓋周之前無諱至書稱元
　　孫某則諱之始也然不以其名號之耳不指其人
　　則亦不諱如穆王名滿後有王孫滿襄王名鄭後
　　有衛侯鄭匡王名班春秋書曹伯班簡王名夷春
　　秋書晉夷吾皆周之故實也
　傳○竒居冝反○箋據周禮遂人凡治田野夫間有
　　遂遂上有徑十夫有溝溝上有畛百夫有洫洫上
　　有涂千夫有澮澮上有道萬夫有川川上有路計
　　此萬夫之地方三十三里少半里也䟽萬夫之地
　　廣長各三十三里餘百歩旣三分里之一為少半
　　里是三十三里又少半里也遂人注十夫二鄰之
　　田百夫一鄼之田千夫二鄙之田萬夫四縣之田
　　遂溝洫澮皆所以通水於川遂廣深各二尺溝倍
　　遂洫倍溝澮廣二尋深二仭徑畛涂道路皆所以
　　通車徒於國都徑容牛馬畛容大車涂容車一軌
　　道容二軌路容三軌遂洫從溝澮横九澮而川周
　　其外如是者九則為方百里之同畛之忍反洫況
　　域反涂塗同澮古外反廣去聲鄼祖管反○雨去
　　聲
振鷺(頌十/三)二王之後來助祭
　經○戾至也○斁音亦○語録問振鷺詩非正祭樂
　　歌乃獻助祭之臣未審如何曰看此文意都無告
　　神之語恐是獻助祭之臣古者祭祀毎一受胙主
　　與賔尸皆有獻酬之禮旣畢然後亞獻至獻畢復
　　受胙如此禮意甚好有接續意思
　傳○鷺見陳宛丘○朱子先儒多謂辟雝在西郊故
　　曰西雝○地理志陳留郡雍丘縣故杞國周武王
　　封禹後東樓公先春秋時徙魯東北○宋見商頌
　　○左氏傳注䟽有事祭宗廟也膰祭肉尊之故賜
　　以祭胙以敵體待之故拜其來弔其餘諸侯則否
豐年(頌十/四)秋冬報賽田事
　經○廪說文本作㐭糓所報入宗廟粢盛或作廪
　傳○黍見王黍離○百攷毛氏曰數萬至萬曰億數
　　億至億曰秭䟽定本集注云數億至萬曰秭案甄
　　氏曰黃帝為法數有十等及其用也乃有三焉十
　　等為億兆京陔秭壤溝澗正載也三等者上中下
　　也下數十萬曰億十億曰兆十兆曰京中數萬萬
　　曰億萬萬億曰兆萬萬兆曰京上數萬萬曰億億
　　億曰兆兆兆曰京毛氏數萬至萬曰億者舉中數
　　也又云數億至億曰秭則有可疑蓋黄帝數術中
　　數交之上萬萬京曰陔萬萬陔曰稀此應云數萬
　　至陔曰秭而言數億至億曰秭者有所未詳今以
　　甄氏所舉而下數計之十萬曰億十億曰兆十兆
　　曰京則百億也十京曰陔千億也十陔曰秭萬億
　　也豈毛下數言之而今本轉寫誤曰數億至億乎
　　數萬數億之數色主反○方社見小雅甫田
有瞽(頌十/五)始作樂而合乎祖
　經○釋文應應對之應
　傳○周禮瞽矇上瞽四十人中瞽百人下瞽百有六
　　十人掌播鼗柷敔塤簫管弦歌鼓琴瑟眂瞭三百
　　人凡樂事相瞽矇音蒙塤音諠眂瞭音視了○箋
　　合者大合諸樂而奏之䟽合諸樂器於太祖之廟
　　太祖謂文王也○􁈹音𦙍○樂書少昊氏冒革為
　　鼓夏后氏加四足商楹鼓為一楹而四稜貫鼓於
　　其端猶四植之桓圭也縣鼓周人所造之器始作
　　樂而合乎祖者也禮曰縣鼓在西應鼓在東以應
　　鼓為和終之樂則縣鼓其倡始之鼓歟宫縣設之
　　四隅鞉與鼗同所以兆奏鼓也有雷鼗靈鼗路鼗
　　○挏杜孔反動也令力呈反○敔音同圉鉏音阻
　　鋙音語櫟音歴所櫟之木名曰籈音真○樂書簫
　　編竹而成長則聲濁短則聲清其状鳯翼其音鳯
　　聲中吕之氣夏至之音也火生數二成數七而夏
　　至又火用事之時二七十四則蕭之長尺有四寸
　　蓋取諸此爾雅大簫謂之䇾小者謂之筊郭璞謂
　　大者長尺四寸小者尺二寸是也然尺四寸者二
　　十四管無底而善應故謂之䇾尺二寸者十二管
　　有底而交鳴故謂之筊蓋應十二律正倍之聲也
　　中音仲䇾音言今爾雅本作言筊胡交反○爾雅
　　大管謂之簥注長尺圍寸併漆之有底如篪六孔
　　周禮小師注如篴而小併兩而吹之樂書簥者以
　　其聲大而髙也簥音喬篴與笛同○闋若穴反曲
　　終也
濳(頌十/六)季冬薦魚季春薦鮪
　經○毛氏漆沮岐周二水也詳見大雅緜○鱣鮪見
　　衞碩人鱨鰋見小雅魚麗鯉見陳衡門○解頤新
　　語魚喜潛取者必求之深故曰潛有多魚
　傳○槮釋文霜甚䟽廕心廪三反○埤雅鰷形狹而
　　長若條性浮似鱨而白○箋冬魚之性定春鮪新
　　來䟽冬月旣寒魚不行孕性定而肥充故薦之河
　　南鞏縣東北崖上山腹有穴舊說云此穴與江湖
　　通鮪從此穴而來北入河西上龍門入漆沮
雝(頌十/七)武王祭文王　異
　傳○周禮大祝注右讀為侑謂祭祀侑勸尸食而拜
　　大音泰下同○題下及徹帥學士而歌徹樂師文
　　云大師誤說者則康成也蓋徹祭下詳禮䟽恐當
　　有器字
載見(頌十/八)諸侯助祭武王廟
　經○䩦革見小雅蓼蕭傳
　傳○旂見小雅出車○箋鶬金飾貌○朝音潮
有客(頌十/九)微子來見祖廟
　經○黃氏周人愛微子也見其所乘之馬亦愛之見
　　其所御之僕亦愛之馬有潔白之色人有萋且之
　　敬旅有敦琢之容則周人之於微子無所不愛也
　　　箋縶絆也
　傳○箋選擇卿大夫之賢者與之朝玉言敦琢者以
　　賢美之故玉言之䟽敦雕古今字爾雅玉謂之雕
　　又曰玉謂之琢是雕琢皆治玉之名○爾雅有客
　　宿宿再宿也有客信信四宿也○䟽古之朝聘留
　　停日數不可得而詳不知於信信之後幾日乃可
　　去○從才用反見賢遍反易去聲
武(頌二/十)周公為大武之樂
　　　　右臣工之什
閔予小子(頌二/十一)成王免喪朝廟
　傳○䟽烈文箋云新王即政必以朝享之禮祭祖考
　　告嗣位然則除喪朝廟亦用朝享之禮祭於廟○
　　朝音潮○語録陟降庭止傳注訓庭為直而說之
　　云文王之進退其臣皆由直道諸儒祖之無敢違
　　者而顔監於匡衡傳所引獨釋之曰言若有神明
　　臨其朝廷蓋衡時未行毛說顔監又精史學而不
　　梏於專經之陋故其言獨能如此無所阿隨而得
　　經之本指○後漢書李固傳昔堯殂之後舜仰慕
　　三年坐則見堯於牆食則見堯於羹
訪落(頌二/十二)成王延訪羣臣
　經○上時掌反下遐嫁反○詩記保其身無危亡之
　　憂明其身無昬塞之患
　　　紹庭上下欲法武王之正朝廷也陟降厥家欲
　　　法武王之齊其家也保明其身欲賴武王助其
　　　修身也成王之學有本末先後矣
　傳○庭燎傳艾盡也則此朕未有艾謂未能盡率昭
　　考之道也但傳於庭燎則艾音乂而此音五蓋反
　　未詳朝音潮強巨兩反
敬之(頌二/十三)羣臣戒成王王荅之　異
　經○監去聲
　　　陟降厥士天無事而不在也日監在兹天無時
　　　而不在也君子所以無不敬也
　傳○荷合可何佐二反
小毖(頌二/十四)亦延問之辭
　經○毖音祕○詩緝人近蜂則被其螫信小人則受
　　其惑蜂不可使前日之事無人使蜂螫我乃我自
　　取其辛螫也我今始信桃蟲之微能翻飛為鳥言
　　小物之能成大不敢不毖也○又曰莫予荓蜂猶
　　云莫予毒也已古文莫予莫我之類皆倒提予我
　　以便文耳莫我肯德言無肯德於我莫予荓蜂言
　　無荓蜂於我他如莫我知莫予云覯之類皆倒辭
　　也
　　　莫予荓蜂自求辛螫在我有間物得以乗之肈
　　　允彼桃蟲拚飛維鳥事機不謹變必至於大
　傳○䟽爾雅桃蟲鷦􁉝注鷦􁉝桃雀也俗呼為巧婦
　　鷦􁉝小鳥而生鵰鶚者也陸璣今鷦鷯也㣲小於
　　黄雀其雛化而為鵰故俗語云鷦鷯生鵰埤雅說
　　苑云鷦鷯巢於葦苕繋之以髪鳩性拙鷦性巧故
　　鷦俗呼巧婦一名工爵一名女匠其啄尖利如錐
　　取茅莠為巢巢至精密以麻紩之如刺韈然故一
　　名韈雀其化輙為鵰鶚鷦􁉝音焦苗鷯力幺反紩
　　音秩縫也詩記一說猶言初為鼠後為虎不必謂
　　桃蟲化為鵰
載芟(頌二/十五)未詳所用疑與豐年同
　經○耜見豳七月俶尺叔反○說文飶食之香
　　　䟽椒是木名非香氣但椒木之氣香作者以椒
　　　言香詩緝飶椒皆酒醴芬芳之氣椒之氣烈故
　　　古者謂椒酒取其香且烈也○釋文厭於豔反
　　　且七也反又子餘反
　傳○解音蟹去丘吕反長知丈反甿音萌間音閑勞
　　去聲露積之積如字共音恭養去聲○遂人注疆
　　予謂民有餘力復予之田若餘夫然○太宰以九
　　職任萬民九曰閒民無常職轉移執事䟽其人為
　　性不營已業為閒民而好與人傭賃非止一家轉
　　移為人執事以此為業○詩緝前曰千耦其耘則
　　既耕而耘反土之後草木根株有芟柞不盡者則
　　耘之今曰緜緜其麃則旣苗而耘也○李氏胡考
　　者老人也禮士冠禮祝云永受胡福注云胡遐也
良耜(頌二/十六)同前
　經○筐筥見召南采蘋傳○饟與餉同廣韻饋也自
　　家之野謂之饟○箋豐年雖賤者猶食黍䟽少牢
　　特牲大夫士之祭食有黍明黍是貴玉藻子卯稷
　　食為忌日貶是稷為賤食有稷食之食音嗣○積
　　子賜反○箋捄曲貎
　傳○刺七亦反去起吕反辣盧達反○說文櫛梳篦
　　之緫名○詩緝百室在六卿為族而族師掌以歳
　　時校登其夫家之衆寡在六遂為鄼而鄼長掌趨
　　其耕耨與其戒令政事莫不同之故使之同時納
　　糓所以示親睦均有無也趨音促○題下籥章至
　　息老物見豳風之末
絲衣(頌二/十七)祭而飲酒　異
　經○鼒音兹○兕觥其觩見小雅桑扈傳胡考見載
　　芟
　傳○䟽爵弁之服𤣥衣纁裳皆以絲為之故云絲衣
　　也詩緝餘衣皆用布惟冕與爵弁服用絲大夫以
　　上祭服謂之冕士祭服謂之弁其首服弁則其衣
　　服用絲故知絲衣為士助祭之服○詩緝雜記云
　　大夫冕而祭於公士弁而祭於公註云弁爵弁也
　　爵弁冕之次其色赤而微黒如爵頭然○塾見陳
　　衡門○爾雅鼎圜弇上謂之鼒注斂上而小口者
　　圜音圎弇古掩字○特牲饋食禮先夕陳鼎于門
　　外有鼎牲在其西設壺禁在東序豆籩鉶在東房
　　主人即位于門外西面入即位于堂下宗人升自
　　西階視壺濯及豆籩反降東北面告濯具主人出
　　復外位宗人視牲告充宗人舉鼎鼏告潔詩䟽特
　　牲雖則士禮而士卑不嫌其禮得同君故準特牲
　　為說鼏與幂同莫狄反鉶音刑
酌(頌二/十八)頌武王
　傳○題下勺音酌祭統舞莫重於武宿夜黄震東發
　　日抄武宿夜武曲名即大武之樂武王伐紂至於
　　商郊停止宿夜士卒皆歡樂歌舞以待旦因名焉
桓(頌二/十九)頌武王
　經○釋文間間厠之間
　傳○題下類禡見大雅皇矣禡馬嫁反
賚(頌三/十)封功臣
般(頌三十一/薄寒反)廵守柴望
　經○箋敷徧也
　傳○守音狩朝音潮
　　　　右閔予小子之什
頌譜
　　　　時邁　　　　雝
　　　　　右二詩武王時
　　　　清廟　　　　維天之命　　維清
　　　　烈文　　　　天作　　　　我将
　　　　思文　　　　臣工　　　　噫嘻
　　　　振鷺　　　　豐年　　　　有瞽
　　　　潛　　　　　載見　　　　有客
　　　　武　　　　　閔予小子　　訪落
　　　　敬之　　　　小毖　　　　載芟
　　　　良耜　　　　絲衣　　　　酌
　　　　桓　　　　　賚　　　　　般
　　　　　右二十七詩周公所定皆成王時作
　　　　昊天有成命
　　　　　右康王以後詩
　　　　執競
　　　　　右昭王以後詩
魯頌
　傳○禹貢海岱及淮惟徐州蒙羽二山名蔡傳地志
　　蒙山在泰山郡蒙隂縣西南今沂州費縣羽山在
　　東海郡祝其縣南今海州朐山縣費兵媚反朐權
　　俱反○前編武王滅商封周公於魯都曲阜少昊
　　大庭之墟留相周武王崩成王立元年周公攝政
　　命伯禽代就封於魯鄭譜魯者少昊摯之墟國中
　　有大庭氏之庫䟽曲阜在魯城中委曲長七八里
　　○明堂位曰成王以周公有勲勞於天下命魯公
　　世世祀周公以天子之禮樂是以季夏六月以禘
　　禮祀周公於太廟牲用白牡尊用犧象山疊鬱尊
　　用黃目灌用玉瓉大圭薦用玉豆雕篹爵用玉琖
　　仍雕加以璧㪚璧角俎用梡嶡升歌清廟下管象
　　朱干玉戚冕而舞大武皮弁素積禓而舞大夏犧
　　素何反瓉才旦反篹素緩反籩屬以竹為之雕刻
　　飾其直散先旦反梡苦緩反虞俎名嶡居衛反夏
　　俎名梡始有四足嶡為之距○孔子曰魯之郊禘
　　非禮也周公其衰矣○程子曰周公之功固大矣
　　皆臣子之分所當為魯安得獨用天子禮樂哉成
　　王之賜伯禽之受皆非也○通鑑外記初魯惠公
　　使宰讓請郊廟之禮於天子王使史角往魯公止
　　之陳傅良春秋後傳諸侯之有郊禘東遷之僭禮
　　也史曰秦襄始列於諸侯作西畤祠白帝僭端見
　　矣位在藩臣而臚於郊祀君子懼焉則平王以前
　　未有也魯之郊禘惠公請之也惠公雖請之而魯
　　郊猶未率為常也僖公始作頌以郊為夸焉記禮
　　者以為魯禮皆成王賜之以康周公案衞祝鮀之
　　言曰周公相王室以尹天下於周為睦分魯公以
　　大路大旂夏后氏之璜封父之繁弱殷民六族以
　　昭周公之德分之土田陪敦祝宗卜史傋物典冊
　　官司彞器則成王命魯不過如此隱公考仲子之
　　宫問羽數於衆仲周公閱來聘饗有昌歜白黒形
　　鹽周公閱以為備物辭不敢受衛寗武子來聘宴
　　之賦湛露及彤弓武子不答賦曰諸侯朝正於王
　　於是乎賦湛露諸侯敵王所愾而獻其功於是乎
　　賜之彤弓假如記禮之言得用郊禘兼四代服器
　　官祝鮀不應不及況魯行天子之禮乆矣隱公何
　　以始問羽數閱何以辭傋物之享寗武子何以致
　　譏於湛露彤弓于以見魯僭未乆上自天子之宰
　　至于兄弟之國之卿苟有識者皆疑怪遜謝而魯
　　人並無一語及成王之賜以自觧故郊禘之說當
　　從劉恕分扶問反父音甫衆音終歜徂感反○䟽
　　伯禽卒次考公酋煬公熙幽公宰魏公㵒厲公擢
　　獻公具真公濞武公敖懿公戲及伯御又孝公稱
　　惠公弗湟隱公息姑桓公允荘公同閔公開卒而
　　僖公申立從周公數之故為十九世㵒音沸真音
　　慎濞匹位反○解頤新語魯頌之異於商周者四
　　商周天下頌之魯國人頌之一也商周以告神明
　　而魯用以燕樂二也商周子孫頌其先魯臣下頌
　　其君三也商周多事實魯多禱頌四也
駉(魯/一)僖公富盛　異
　經○詩緝薄言發語辭薄言聊言之而已䟽薄言駉
　　者有何馬也乃有驈皇之類○二章騂息營反騏
　　音期○三章駱雒並音洛駵音留
　　　毎章之意惟在第七句無疆者廣大也無期者
　　　不苟於近利也無斁者持之能乆也唯所思者
　　　如此故久而有富盛之效正秉心塞淵騋牝三
　　　千之意其富盛非特馬也因馬可以見其他爾
　　　然思之無疆無期無斁猶未知所思者當邪否
　　　邪至其卒章辭曰思無邪則見其心之正取於
　　　民者有制其富盛皆所當得非掊克苛斂以致
　　　之者詩人一字之妙而意有餘此孔子所以取
　　　之以蔽三百篇也但此則人頌其君之辭未必
　　　僖公能然也
　傳○一章䟽腹謂馬肚幹謂馬脅○邑外至郊謂之
　　坰爾雅文注云邑國都也假令百里之國五十里
　　之界界各十里䟽大判而言則野者郊外通名故
　　毛氏傳坰逺野也○驪黒色跨髀間所跨據之處
　　白跨髀間白也騂赤色黄騂謂黃而雜赤者跨苦
　　化反髀音陛○皇見豳東山○二章駓符悲反伾
　　符丕反二符字誤釋文駓府悲反伾敷悲反皆類
　　隔切今並易作攀悲反○䟽駓今之桃華馬騅駓
　　皆云雜毛是體有二種之色相間雜如黄白曰皇
　　黄騂曰黄止一毛色之中自有淺深與此二色者
　　異騂為純赤色言赤黄者謂赤而微黄其色鮮明
　　者也上云黄騂曰黄謂黄而微赤騏謂青而微黒
　　今之騘馬也○三章驎良忍良辰二反駁北角反
　　鬛力輒反馬騣也騣子紅反○卒章駰又見小雅
　　皇皇者華䟽彤赤色騢今赭白馬骭膝下之名脚
　　脛也豪骭豪毛在骭而白長也骭户晏反
有駜(魯/二)燕飲頌禱　異
　經○一章詩緝有駜然而肥強者維何乎其駜然肥
　　強者是彼一乗之黃馬也連言有駜非一馬也
　　　馬雖起興亦以富盛者言之也在公明明者事
　　　上盡職也在公飲酒者撫下以恩也載燕則又
　　　言夙夜無所事惟燕樂耳故上言樂舞容節而
　　　後惟頌禱也
　傳○一章治去聲樂音落○三章遺去聲
泮水(魯/三)飲於泮宫而頌禱　異
　經○一章旂見小雅出車○鸞見秦駟驖傳○二章
　　藻見召南采蘋○三章茆音卯○五章陶音遥○
　　六章箋訩訟也○七章斁音亦○八章箋懷歸也
　　歸就我以善言喻人感於恩則化○魯齋此頌伯
　　禽詩平淮夷獻馘泮宫而作
　　　一章言公至泮宫而羣臣從二章言飲羣臣而
　　　恩意洽三章旣飲酒而祝其壽且告以順大道
　　　而行則有服人之效四章以後皆祝頌之辭而
　　　各有所指曰敬明其德是告之以明德工夫也
　　　内則敬以明其德外則敬以慎其威儀則維民
　　　之則矣是以見於事業者允文允武有孝而假
　　　烈祖求福祜也五章曰克明其德是已能明其
　　　德也故有作泮宫以下之效六章言軍師和而
　　　軍旅之盛也七章言勝淮夷八章言淮夷服上
　　　三章道其所已然後五章祝其所未然也
　傳○一章毛氏天子辟廱諸侯泮宫箋辟廱者築土
　　雝水之外使圓如璧四方來觀者均也泮之言半
　　也半水者蓋東西門以南通水北無也䟽辟廱者
　　築土為堤以壅水之外使圎如璧璧體圓而内有
　　孔此水亦圓而内有地是其形如璧也言四方來
　　觀者均則辟廱之宫内有館舍外無牆院也泮宫
　　必疑南有水者以行禮當南面而觀者北面故也
　　雝壅同○芹見小雅采菽○三章䟽茆與荇菜相
　　似葉大如手赤圎有肥者著手中滑不得停莖大
　　如匕柄葉可以生食又可䰞滑美江南謂之蓴菜
　　或謂之水葵○五章禮䟽在學謀論兵事其謀成
　　定受之於學征伐還反釋奠於學以可言問之訊
　　截左耳之馘告先聖先師訊馘又見小雅出車及
　　大雅皇矣傳○七章䟽荀卿論兵云操十二石之
　　弩負矢五十个是以一弩用五十矢荀則毛氏之
　　師故從其言以五十矢為束鄭注大司寇一弓百
　　矢則鄭竟以百矢為束尚書左傳皆云彤弓一彤
　　矢百故束矢當百个而在軍之禮重弓以備折壞
　　或亦分百矢以為兩束歟○卒章黮尸荏反誤當
　　作時審反○鴞見陳墓門○遺于醉反○䟽禹貢
　　荆揚貢金三品鄭注銅三色青白赤也王肅以為
　　金銀銅
閟宫(魯/四)僖公脩廟而祝頌之辭
　經○孟子戎狄是膺荆舒是懲周公方且膺之子金
　　子曰王文憲嘗言閟宫之詩蓋有錯簡當從孟子
　　為正蓋第一節說姜嫄后稷第二節說太王文武
　　第三節當說周公之功而今詩但說成王封周公
　　之子似逸一節下文公車千乗戎狄是膺荆舒是
　　懲則莫我敢承當是第三節言周公四征弗庭伐
　　淮踐奄之功周無徐州故淮夷為荆州之界而舒
　　在今淮西也第四節始及王曰叔父至乃命魯公
　　第五節方說周公之孫荘公之子方頌僖公第六
　　節說饗祀降福而俾爾之祝以類相從已後皆祝
　　頌之辭如此則孟子之時詩未錯簡而孟子所引
　　正是周公也○黍稷見王黍離○重穋見豳七月
　　傳○菽見小雅小明○稻見唐樢羽傳○秬見大
　　雅生民○三章龍旂見小雅出車○騂赤也色純
　　曰犧○四章釋文楅音福犧素何反○籩豆見豳
　　伐柯○五章台背見大雅行葦傳○八章祉音耻
　　○卒章桷方椽也○舄音昔
　傳○一章䟽晉語及書傳說天子廟飾斲其材而礱
　　之加密石焉諸侯斲而礱之天子加密石也礱盧
　　紅反○䟽重穋稙穉生熟早晚之異稱非榖名先
　　種曰稙後種曰穉當是先種先熟後種後熟傳略
　　而不言○邰湯來反○二章斷音短○豳岐見大
　　雅緜○與羊恕反
　　　實始翦商謂周之所以滅商者自此基之爾大
　　　王非有翦商之謀也蓋古公遷岐人從之如歸
　　　市而吳越春秋謂古公居三月成城郭一年成
　　　邑二年成都而民五倍其初此彷彿帝舜氣象
　　　則德化及於民其勢固不可遏也但遷岐在殷
　　　王小乙之時後髙宗立傅說為相中興在位五
　　　十九年次祖庚立七祀次祖甲二十八祀而文
　　　王生書稱祖甲不義惟王知小人之依能保惠
　　　庶民不敢侮鰥寡肆祖甲享國三十三年自遷
　　　岐至文王之生已九十餘年古公壽百二十歳
　　　後不知的於何年卒計在文王生一二年之後
　　　則古公始終正居商令王有道之世翦商之志
　　　何自而生邪孟子曰由湯至於武丁賢聖之君
　　　六七作天下歸殷久矣久則難變也武丁朝諸
　　　侯有天下猶運之掌也紂之去武丁未久也然
　　　而文王由方百里起是以難也古之君子以事
　　　實論商周者蓋如此求詩之過者多失其實故
　　　傳止曰蓋有翦商之漸謂其國自是而漸大真
　　　得詩人之意矣而論語集注之云則未及改定
　　　也
　　四章畫胡卦反爓似鹽反湯中瀹肉去起吕反大
　　音泰鉶音刑湆音泣和胡卧反盛平聲○爾雅瓦
　　豆謂之登○跗方于反○䟽周語禘郊之事則有
　　全烝王公立飫則有房烝親戚宴饗則有殽烝如
　　彼文次全烝謂全載牲體殽烝謂體解節折則房
　　烝是半體可知此云房故知是半體之俎○五章
　　将子亮反○竒紀冝反英又見鄭清人傳䟽絲纒
　　而朱染之以為矛之英飾小戎竹閉緄縢傳緄繩
　　縢約也此縢亦謂約之以繩也○二章矛又見鄭
　　清人傳○䟽貝者水蟲甲有文章胄謂兜鍪貝非
　　為胄之物故知以貝為飾兜當侯反鍪迷浮反○
　　䟽朱綬赤綫謂以朱綫連綴甲也綫即線字荆舒
　　見小雅漸漸之石○艾音乂○六章䟽泰山在齊
　　魯之界其陽則魯其隂則齊書蔡傳泰山在今襲
　　慶府奉符縣西北三十里○郡國志泰山郡博縣
　　有龜山齊歸龜隂之田杜預曰田在山北即襲慶
　　府奉符縣也地理志泰山郡蒙隂縣蒙山在西南
　　書蔡傳在今沂州費縣○七章地理考異鳬山在
　　兖州鄒縣東南三十八里嶧山一名鄒山在鄒縣
　　南二十二里其山東西二十里南北十三里髙秀
　　獨出積石相臨殆無土壤○應去聲屬之玉反○
　　八章䟽常魯南鄙許為西鄙○朝音潮○卒章地
　　理考異徂來山亦曰尤來在兖州乾封縣今為奉
　　符縣水經注山在兖州梁父奉髙愽城三縣界後
　　魏魯郡汶陽縣有新甫山汶陽故城在兖州泗水
　　縣東南○敎護屬功課章程䟽教今工匠監護其
　　事屬付功役課其章程也屬音燭
魯頌譜
　　　　閟宫
　　　　　右一詩僖公
　　　　駉　　　　　有駜　　　　泮水
　　　　　右三詩不知何世駉本傳雖以為僖公詩
　　　　　而緫說則以為無所考
商頌
　傳○契十四世至湯案史記契一昭明二相土三昌
　　若四曹圉五冥六振七㣲八報丁九報乙十報丙
　　十一主壬十二主癸十三湯十四皆父子相傳契
　　音泄○自成湯至于紂二十八世其二世太甲受
　　伊尹之訓反善脩德諸侯咸歸是為太宗其後殷
　　衰至七世大戊伊陟為相殷復興是為中宗其二
　　十世武丁舉傅說為相殷道復興是為髙宗所謂
　　三宗也○武王滅紂封其子武庚于殷成王三年
　　武庚叛周公東征誅武庚而封紂庶兄微子啓於
　　宋○書蔡傳泗水出魯國卞縣桃墟西北陪尾山
　　源有泉四四泉俱導因名西南過彭城又東南過
　　下邳入淮卞縣今襲慶府泗水縣也宋即漢唐睢
　　陽宋應天府今歸德府其境東接泗濵○書蔡傳
　　孟豬在梁國睢陽縣東北今應天府虞城縣西北
　　孟豬澤是也孟與盟同○史記宋世家微子卒弟
　　衍立是為微仲卒子宋公稽立卒子丁公申立卒
　　子涽公共立卒弟煬公熙立涽公子鲋祀弑煬公
　　自立是為厲公卒子釐公舉立卒子惠公覸立卒
　　子哀公立卒子戴公立自微子至戴公十一君傳
　　謂七世至戴公者蓋父子相傳為一世微子微仲
　　兄弟當自宋公稽始煬公亦以弟襲位故自宋公
　　至哀公為七世而戴公仍在七世之外也鲋符遇
　　反釐音僖覸古莧反○正考甫宋大夫微子之後
　　孔子七世祖强其兩反○史記正義括地志宋州
　　穀熟縣西南三十五里南亳故城即湯都也宋州
　　北五十里大蒙城為景亳湯所盟地因景山為名
　　(所謂/北亳)河南偃師為西亳帝嚳及湯所都盤庚亦徙
　　都之湯即位都南亳後徙西亳
那(商/一)祀成湯之樂
　經○鞉見周頌有瞽○鼓見周南闗雎○衎苦旦反
　　嘒呼惠反○管見周頌有瞽○萬舞見邶簡兮
　傳○衎樂之樂音隆闋苦穴反齊側皆反所樂之樂
　　五孝反為于偽反僾音愛愾開代反○朱子曰張
　　子云玉磬聲之最和平者可以養心其聲一定始
　　終如一無洛殺也殺色界反○鏞見大雅靈臺傳
　　○魯語注馬父魯大夫言勉聖人行此恭敬之道
　　久矣不敢言創之於己乃云受之於先古也父音
　　甫○題下魯語注名頌頌之美者也輯成也凡作
　　篇章義旣成撮其大要以為亂辭詩者歌也所以
　　節舞曲終乃更變章亂爵故謂之亂
烈祖(商/二)同上
　經○祜酤本皆候五反傳於酤有叶字恐誤○眉壽
　　黃耉見小雅南山有臺傳○溥音普
　傳○定丁佞反
𤣥鳥(商/三)祭宗廟
　經○釋文貟音圎又音云
　　　鄭氏謂此為祫祭之詩冝誠然也蓋詩叙歴世
　　　之君之德不可奏于一廟故也天命𤣥鳥至宅
　　　殷土芒芒言契古帝命武湯至奄有九有言湯
　　　商之先后至在武丁孫子言羣后武丁孫子至
　　　大糦是承言諸侯之從邦畿千里至來假祁祁
　　　言善政自内及外而其效如此景貟維河以下
　　　又緫言殷之受禄于天也
　傅○鳦鳥拔反燕色黒故謂之𤣥鳥○毛氏春分𤣥
　　鳥降湯之先祖有娀氏女簡狄配髙辛氏帝辛率
　　與之祈于郊禖而生契箋鳦遺卵簡狄吞之而生
　　契史記簡狄為帝嚳次妃三人行浴見𤣥鳥墮卵
　　簡狄吞之因孕生契長而佐禹治水有功帝舜乃
　　命契為司徒封於商賜姓子氏索隱曰契生堯代
　　舜始舉之必非嚳子以其父微故不著名其母有
　　娀氏女與宗婦三人浴於川則非帝嚳次妃明矣
　　老泉蘇氏曰史記載簡狄行浴見燕墮卵取而吞
　　之因生契為商始祖神竒妖濫不亦甚乎使聖人
　　而有異於衆庶也天地必将儲隂陽之和積元氣
　　之英以生又焉用此微禽之卵哉燕墮卵於前取
　　而吞之簡狄其喪心乎史遷之意必以詩有天命
　　鳦鳥降而生商而言之此遷求詩之過也毛公之
　　傳詩也以鳦降為祀郊禖之候及鄭之箋而後有
　　吞踐之事遷之說出於疑詩而鄭之說又出於從
　　遷矣甚矣遷之以不祥誣聖人也子金子案史記
　　自謂以頌自次契事然不得頌之意𤣥鳥之頌曰
　　天命𤣥鳥降而生商蓋古人以𤣥鳥至之日祠于
　　髙禖以祈子也簡狄以是日祈焉而孕故傳述其
　　感生之祥史以行浴墮卵之事附之㡬於罔矣長
　　發之頌禘祫之詩也推其祖之所自出者不過敘
　　禹敷土之時有娀外氏之盛而契始受封有國是
　　開有商一代之基而未見其為嚳子也豈以太史
　　克有髙辛氏才子之言傳者有殷人禘嚳之說遂
　　繫之嚳與然以頌次之則史傳之言為不可信矣
　　娀夙中反禖音梅喪息浪反○竟境同○旂見小
　　雅出車○語録景貟維河一句不知說甚麽想當
　　時有此語人都曉得今不可曉○家說毛氏諸詩
　　注景訓大貟訓益釋文河本作何若依此訓此文
　　則是大益維何問辭下則應辭也○家說那與烈
　　祖二詩皆五章章四句以韻考之可見獨第五章
　　各加顧予烝嘗湯孫之将二句以為亂辭据他詩
　　例當稱五章章四句一章六句何不可者而必欲
　　準之周頌以為一章則失之牽合矣國語稱那之
　　末章為其緝之亂則元非一章明甚又長發殷武
　　皆名著章數不應一頌自為二體也𤣥鳥一章亦
　　當分四章章皆五句獨第三一章七句此詩每章
　　之首皆承上章末字發辭正與文王下武等詩相
　　類此皆其分章處也要之商魯二頌自與周頌不
　　同其詞義深淺較然可見烏得以一律並言之哉
　　今案商頌皆毛鄭章句而朱子從之今著項氏之
　　說于此以存異義
長發(商/四)祫祭之詩
　經○三章躋子兮反祇音支
　傳○一章知音智見音現竟境同
　　史記正義有娀當在蒲州(今河/中府)○二章應去聲三
　　章同與平聲卒章同○四章屬音燭縿所衘反見
　　鄘干旄著直略反荷上去二音○五章鄭氏共音
　　拱下同珙亦同駹音厖○六章地理考異韋顧昆
　　吾皆祝融後滑州韋成縣古豕韋國顧城在濮州
　　范陽縣東二十八里夏之顧國濮州濮陽縣即昆
　　吾之墟亦曰帝丘古昆吾國故城在縣西三十里
　　昆吾臺在縣西百歩○已音紀寰宇記解州安邑
　　縣桀所都○卒章尚書孔傳阿倚衡平言倚以取
　　平亦曰保衡○題下與音預
殷武(商/五)祀髙宗
　經○二章羌去羊反○卒章斲斫也桷見魯閟宫楹
　　柱也
　　　髙宗中興之功必以伐荆楚為大故作頌者惟
　　　言此以見殷之復治者在是蓋蠻夷猾夏聖人
　　　所憂四夷來王盛德所及也一章伐楚而楚人
　　　服二章楚旣服而可繼成湯三章諸侯皆從四
　　　章為治有道而天降之福五章中興之盛卒章
　　　廟成而祭也
　傳○一章䟽周有天下始封熊繹　為楚子於武丁
　　之世不知楚君何人史記熊繹成王所封○二章
　　䟽周禮大行人九州之外謂之蕃國世一見其國
　　父死子繼及嗣王即位乃來朝也見音現朝直遥
　　反
商頌譜
　　　　那　　　　　烈祖
　　　　　右太甲以後作
　　　　殷武
　　　　　右祖庚以後作
　　　　𤣥鳥　　　　長發
　　　　　右二詩不知何世
詩緫圖
　周　衞　鄭　齊　唐　秦　陳　曹　魯
文王
周南關雎
葛覃
卷耳
樛木
螽斯
桃夭
兔罝
芣苢
漢廣
汝墳
麟之趾
召南鵲巢
采蘩
草蟲
采蘋
行露
羔羊
殷其靁
摽有梅
小星
江有汜
騶虞
文王
武王
小雅鹿鳴
四牡
皇皇者華
伐木
雝
武王
成王
小雅天保
蓼蕭
湛露
肜弓
楚茨
信南山
甫田
瞻彼洛矣
裳裳者華
桑扈
大田
采薇
出車
杕杜
南陔
白華
華黍
魚麗
由庚
南有嘉魚
崇丘
南山有臺
由儀
菁菁者莪
武王　康叔　　太公　　　　胡公叔振文公
(在位/七年)　封　　　吕尚　　　　媯滿鐸　旦
頌時邁(武王元/年封)　　(武王元/年封)　　　　(武王元武王元武王元/年封  年封  年封)
鴛鴦
頍弁
車牽
魚藻
采菽
成王　　　　　　　叔虞
(在位三/十七年)　　　　　　(成王元/年封)
豳七月(舊詩周/公陳)　　　(其子改/為晉)
鴟鴞
東山
破斧
伐柯
九罭
狼跋
小雅常棣
大雅文王
大明
緜
棫樸
旱麓
思齊
皇矣
靈臺
下武
文王有聲
生民
行葦
旣醉
鳬鷖
假樂
公劉(舊詩召/公陳)
泂酌
卷阿
頌清廟
維天之命
維清
烈文
天作
我將
思文
臣工
振鷺
豐年
有瞽
潛
載見
有客
武
閔予小子
訪落
敬之
小毖
載芟
良耜
絲衣
酌
桓
賚
般
康王
(在位二/十六年)
頌昊天有成命
噫嘻(康王/以後)
昭王
(在位五/十一年)
頌執競(昭王/以後)
穆王
(在位五/十五年)
共王
(在位十/二年)
懿王
(在位二/十五年)
孝王
(在位十/五年)
夷王　　　　　　非子
(在位十/六年)　　　　　(孝王七/年封為)
厲王　　　　　　(附庸/)
(在位五/十一年)
大雅民勞　釐侯
板　　　(厲王二/十五年)
蕩　　　(立/)
桑柔　　鄘柏舟
宣王
(在位四/十六年)
小雅六月　武公　　桓公
采芑　　　(宣王十/六年立)　友
車攻　　　淇奥　　(宣王二十/二年封)
吉日
黍苗
大雅雲漢
崧髙
烝民
江漢
常武
宣王
幽王
平王
小雅賔之初筵　　　　　　襄公
幽王　　　　　　　　　　(幽王五/年立)
(在位十/一年)　　　　　　　　　車鄰
小雅節南山　　　　　　　駟鐵
正月　　　　　　　　　　小戎
十月之交　　　　　　　　終南
小弁　　　　　　　　　　　無衣
鼓鍾
白華
大雅瞻卬
召旻
平王
(在位五/十一年)
國風黍離　荘公　武公　　　昭侯
揚之水　　(平王十/四年立)　　　　　(平王二/十六年)
大雅抑　　邶柏舟　　　　　(立/)
　　　　　緑衣　　　　　　揚之水
　　　　　日月　　　　　　椒聊
　　　　　終風　荘公
　　　　　碩人　(平王二/十八年)
　　　　　　　　(立/)
　　　　　　　　叔于田
　　　　　　　　大叔于田
桓王　　　州吁　　　　　襄公
(在位二/十二年)　　(桓王元/年弑君)　　　　(桓王二十/二年立)
　　　　　(自立/)　　　　　南山
　　　　　燕燕　　　　　敝笱
　　　　　擊鼓　　　　　載驅
　　　　　宣公　　　　　猗嗟
　　　　　(桓王二/年立)
　　　　　新臺
　　　　　二子乗舟
　　　　　惠公
　　　　　(桓王二十/一年立)
　　　　　牆有茨
　　　　　君子偕老
荘王　　　鶉之奔奔
(在位十/五年)
僖王　　　　　　　　　　武公
(在位/五年)　　　　　　　　　　(僖王二/年始并)
　　　　　　　　　　　　(晉/)
　　　　　　　　　　　　無衣
惠王　　戴公　　文公　　獻公穆公　　　共公　　　僖公
(在位二/十五年)　(惠王十/七年立)　(惠王五/年立)　(惠王元惠王十/年立  八年立)　(惠王二十/五年立)　(惠王十/八年立)
　　　　　　　　　　　　葛生渭陽　　　候人　　　閟宫
　　　　　　　　　　　　采苓
　
　
　
　
　　　定之方中
　　　蝃蝀
　　　相鼠
　　　干旄
　　　河廣
襄王　　　　　　　　　　康公
(在位三/十二年)　　　　　　　　　(襄王三十/二年立)
頃王　　　　　　　　　　黃鳥
(在位/六年)　　　　　　　　　　　　靈公
　　　　　　　　　　　　　　(頃王六/年立)
　　　　　　　　　　　　　　株林
匡王
(在位六/年)
定王　　穆公
(在位二/十一年)　(定王八/年立)
　　　式微
　　　旄丘
　　　右詩一百八十三篇依朱子所定知其時世如
　　　此餘不可知也
　詩集傳名物鈔卷八
