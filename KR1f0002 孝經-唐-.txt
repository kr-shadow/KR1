#+TITLE: 孝經-唐-
#+DATE: 2018-05-12 10:14:44
#+SOURCE: github.com/kanripo/KR1f0002 master 74fb143a                
孝經序
　　唐玄宗皇帝御製
朕聞上古其風朴略雖因心之孝巳萌而資
敬之禮猶簡及乎仁義旣有親譽益著聖人
知孝之可以敎人也故因嚴以敎敬因親以
敎愛於是以順移忠之道昭矣立身揚名之
義彰矣子曰吾志在春秋行在孝經(〇行下/孟反下)
(同)是知孝者德之本歟經曰昔者明王之以
孝理天下也不敢遺小國之臣而況於公侯
伯子男乎朕甞三復斯言(○三息/暫反)景行先哲
雖無德敎加於百姓庶幾廣愛刑于四海嗟
乎夫子沒而微言絕異端起而大義乖況泯
絕於秦(〇泯彌/忍反)得之者皆煨燼之末(○煨烏/恢反燼)
(徐忍/反)濫觴於漢(○濫盧/闞反)傳之者皆糟粕之餘
(○粕匹/角反)故魯史春秋學開五傳國風雅頌分
爲四詩去聖逾逺源流益別近觀孝經舊註
踳駮尤甚(○踳尺尹反/駮北角反)至於跡相祖述殆且
百家(○殆/音待)業擅專門猶將十室希升堂者必
自開戶牖攀逸駕者必騁殊軌轍(○騁丑/郢反)是
以道隱小成言隱浮僞且傳以通經爲義(〇/傳)
(直戀/反)義以必當爲主至當歸一精義無二安
得不翦其繁蕪(○當去/聲下同)而撮其樞要也韋昭
王肅先儒之領袖虞翻劉邵抑又次焉劉炫
明安國之本(○炫/音縣)陸澄譏康成之註在理或
當何必求人今故特舉六家之異同會五經
之旨趣(○趣七/聚反)約文敷暢義則昭然分註錯
經理亦條貫寫之琬琰(○琬音宛/琰以冉反)庶有補於
將來且夫子談經志取垂訓雖五孝之用則
別而百行之源不殊是以一章之中凡有數
句一句之內意有兼明具載則文繁略之又
義闕今存于䟽用廣發揮
孝經一卷
開宗明義章第一
仲尼居(仲尼孔子字/居謂閒居)曾子侍(曾子孔子弟/子侍謂侍坐)子
曰先王有至德要道以順天下民用和睦上
下無怨(孝者德之至道之要也言先代聖德/之主能順天下人心行此至要之化)
(則上下臣人/和睦無怨)女知之乎曾子避席曰參不敏
何足以知之(參曾子名也禮師有問避席起/荅敏達也言參不達何足知此)
(至要之義○/女音汝下同)子曰夫孝德之本也(人之行莫/大於孝故)
(爲德本○夫/音符後竝同)敎之所由生也(言敎從/孝而生)復坐吾
語女(曾參起對故使/復坐○語去聲)身體髮膚受之父母不
敢毀傷孝之始也(父母全而生之己當全/而歸之故不敢毀傷)立
身行道揚名於後世以顯父母孝之終也(言/能)
(立身行此孝道自然名揚後世光榮/其親故行孝以不毀爲先揚名爲後)夫孝始
於事親中於事君終於立身(言行孝以事親/爲始事君爲中)
(忠孝道著乃能揚名榮/親故曰終於立身也)大雅云無念爾祖聿
脩厥德(詩大雅也無念念也聿述也厥/其也義取恒念先祖述脩其德)
天子章第二
子曰愛親者不敢惡於人(博愛也○/惡烏路反)敬親者
不敢慢於人(廣敬/也)愛敬盡於事親而德敎加
於百姓刑于四海(刑法也君行博愛廣敬之/道使人皆不慢惡其親則)
(德敎加被天下當爲四夷/之所法則也○盡津忍反)蓋天子之孝也(蓋/猶)
(略也孝道廣/大此略言之)甫刑云一人有慶兆民賴之(甫/刑)
(即尙書呂刑也一人天子也慶善也十/億曰兆義取天子行孝兆人皆賴其善)
諸侯章第三
在上不驕髙而不危(諸侯列國之君貴在人/上可謂髙矣而能不驕)
(則免/危也)制節謹度滿而不溢(費用約儉謂之制/節愼行禮法謂之)
(謹度無禮爲驕奢/泰爲溢○溢音逸)髙而不危所以長守貴也
滿而不溢所以長守富也富貴不離其身然
後能保其社稷而和其民人(列國皆有社稷/其君主而祭之)
(言富貴常在其身則長爲社稷之/主而人自和平也○離力智反)蓋諸侯之
孝也詩云戰戰兢兢如臨深淵如履薄冰(戰/戰)
(恐懼兢兢戒愼臨深恐墜履薄恐陷/義取爲君恒須戒愼○兢居陵反)
卿大夫章第四
非先王之法服不敢服(服者身之表也先王/制五服各有等差言)
(卿大夫遵守禮法/不敢僭上偪下)非先王之法言不敢道非
先王之德行不敢行(法言謂禮法之言德行/謂道德之行若言非法)
(行非德則虧孝道故不敢也○德/行下孟反註之行下擇行行滿同)是故非法
不言非道不行(言必守法/行必遵道)口無擇言身無擇
行(言行皆遵法道/所以無可擇也)言滿天下無口過行滿天
下無怨惡(禮法之言焉有口過道德/之行自無怨惡○惡去聲)三者備
矣然後能守其宗廟(三者服言行也禮卿大/夫立三廟以奉先祖言)
(能備此三者則能/長守宗廟之祀)蓋卿大夫之孝也詩云夙
夜匪懈以事一人(夙早也懈惰也義取爲卿/大夫能早夜不惰敬事其)
(君也○懈/佳賣反)
士章第五
資於事父以事母而愛同資於事父以事君
而敬同(資取也言愛父與/母同敬父與君同)故母取其愛而君
取其敬兼之者父也(言事父兼/愛與敬也)故以孝事君
則忠(移事父孝以事/於君則爲忠矣)以敬事長則順(移事兄/敬以事)
(於長則/爲順矣)忠順不失以事其上然後能保其禄
位而守其祭祀(能盡忠順以事君長則/常安禄位永守祭祀)蓋士
之孝也詩云夙興夜寐無忝爾所生(忝辱也/所生謂)
(父母也義取早起夜寐無/辱其親也○忝吐簟反)
庶人章第六
用天之道(春生夏長秋斂冬藏舉/事順時此用天道也)分地之利
(分別五土視其髙下各/盡所宜此分地利也)謹身節用以養父母
(身恭謹則逺恥辱用節省則免飢寒/公賦旣足則私養不闕○養羊尙反)此庶人
之孝也(庶人爲孝/唯此而巳)故自天子至於庶人孝無
終始而患不及者未之有也(始自天子終於/庶人尊卑雖殊)
(孝道同致而患不能及者未/之有也言無此理故曰未有)
三才章第七
曾子曰甚哉孝之大也(參聞行孝無限髙卑/始知孝之爲大也)
子曰夫孝天之經也地之義也民之行也(經/常)
(也利物爲義孝爲百行之首人之恒德若三/辰運天而有常五土分地而爲義也○行下)
(孟反/下同)天地之經而民是則之(天有常明地有/常利言人法則)
(天地亦以孝/爲常行也)則天之明因地之利以順天下
是以其敎不肅而成其政不嚴而治(法天明/以爲常)
(因地利以行義順此以施政/敎則不待嚴肅而成理也)先王見敎之可
以化民也(見因天地敎/化人之易也)是故先之以博愛而
民莫遺其親(君愛其親則人化/之無有遺其親者)陳之以德義
而民興行(陳說德義之美爲衆所/慕則人起心而行之)先之以敬
讓而民不爭(君行敬讓則/人化而不爭)導之以禮樂而民
和睦(禮以檢其跡樂以/正其心則和睦矣)示之以好惡而民知
禁(示好以引之示惡以止之則人知有禁令/不敢犯也○好如字又呼報反惡如字又)
(烏路/反)詩云赫赫師尹民具爾瞻(赫赫明盛貌/也尹氏爲太)
(師周之三公也義取大臣/助君行化人皆瞻之也)
孝治章第八
子曰昔者明王之以孝治天下也(言先代聖/明之王以)
(至德要道化/人是爲孝理)不敢遺小國之臣而況於公侯
伯子男乎(小國之臣至卑者耳王尙接之/以禮況於五等諸侯是廣敬也)故
得萬國之懽心以事其先王(萬國舉其大數/也言行孝道以)
(理天下皆得懽心則/各以其職來助祭也)治國者不敢侮於鰥寡
而況於士民乎(理國謂諸侯也鰥寡國之微/者君尙不敢輕侮況知禮義)
(之士乎○侮亡/甫反鰥古頑反)故得百姓之懽心以事其先
君(諸侯能行孝理得所統之懽/心則皆恭事助其祭享也)治家者不敢
失於臣妾而況於妻子乎(理家謂卿大夫臣/妾家之賤者妻子)
(家之/貴者)故得人之懽心以事其親(卿大夫位以/材進受禄養)
(親若能孝理其家則得/小大之懽心助其奉養)夫然故生則親安之
祭則鬼享之(夫然者然上孝理皆得懽/心則存安其榮沒享其祭)是以
天下和平災害不生禍亂不作(上敬下懽存/安沒享人用)
(和睦以致太平則災/害禍亂無因而起)故明王之以孝治天下
也如此(言明王以孝爲理則諸侯以/下化而行之故致如此福應)詩云有
覺德行四國順之(覺大也義取天子有大德/行則四方之國順而行之)
(○行下孟反/下之行同)
聖治章第九
曾子曰敢問聖人之德無以加於孝乎(曾子/問明)
(王孝理以致和平又問聖/人德敎更有大於孝否)子曰天地之性人
爲貴(貴其異於/萬物也)人之行莫大於孝(孝者德/之本也)孝
莫大於嚴父(萬物資始於乾人倫資父爲天/故孝行之大莫過尊嚴其父也)
嚴父莫大於配天則周公其人也(謂父爲天/雖無貴賤)
(然以父配天之禮始/自周公故曰其人也)昔者周公郊祀后稷以
配天(后稷周之始祖也郊謂圜丘祀天也周/公攝政因行郊天之祭乃尊始祖以配)
(之/也)宗祀文王於明堂以配上帝(明堂天子布/政之宮也周)
(公因祀五方上帝於明/堂乃尊文王以配之也)是以四海之內各以
其職來祭(君行嚴配之禮則德敎刑於四海/海內諸侯各脩其職來助祭也)
夫聖人之德又何以加於孝乎(言無大/於孝者)故親
生之膝下以養父母日嚴(親猶愛也膝下謂/孩幼之時也言親)
(愛之心生於孩幼比及年長漸識義方則/日加尊嚴能致敬於父母也○養羊尙反)聖
人因嚴以敎敬因親以敎愛(聖人因其親嚴/之心敦以愛敬)
(之敎故出以就傅趨而過庭以敎敬/也抑搔癢痛縣衾篋枕以敎愛也)聖人之
敎不肅而成其政不嚴而治(聖人順民心以/行愛敬制禮則)
(以施政敎亦不待/嚴肅而成理也)其所因者本也(本謂/孝也)父子
之道天性也君臣之義也(父子之道天性之/常加以尊嚴又有)
(君臣/之義)父母生之續莫大焉(父母生子傳體相/續人倫之道莫大)
(於/斯)君親臨之厚莫重焉(謂父爲君以臨於已/恩義之厚莫重於斯)
故不愛其親而愛他人者謂之悖德不敬其
親而敬他人者謂之悖禮(言盡愛敬之道然/後施敎於人違此)
(則於德禮爲悖/也○悖蒲對反)以順則逆民無則焉(行敎以/順人心)
(今自逆之則下/無所法則也)不在於善而皆在於凶德(善/謂)
(身行愛敬也凶/謂悖其德禮也)雖得之君子不貴也(言悖其/德禮雖)
(得志於人上君/子之所不貴也)君子則不然(不悖德/禮也)言思可
道行思可樂(思可道而後言人必信也思可/樂而後行人必恱也○行下孟)
(反樂/音洛)德義可尊作事可法(立德行義不違道/正故可尊也制作)
(事業動得物/宜故可法也)容止可觀進退可度(容止威儀/也必合規)
(矩則可觀也進退動靜/也不越禮法則可度也)以臨其民是以其民
畏而愛之則而象之(君行六事臨於其人則/下畏其威愛其德皆放)
(象於/君也)故能成其德敎而行其政令(上正身以/率下下順)
(上而法之則德/敎成政令行也)詩云淑人君子其儀不忒(淑/善)
(也忒差也義取君子威儀不差爲/人法則○淑常六反忒他得反)
紀孝行章第十(○行下/孟反)
子曰孝子之事親也居則致其敬(平居必/盡其敬)養
則致其樂(就養能致其懽○養/羊尙反下同樂音洛)病則致其憂
(色不滿容行不正/履○疾甚曰病)喪則致其哀(擗踊哭泣/盡其哀情)祭
則致其嚴(齋戒沐浴/明發不寐)五者備矣然後能事親
(五者闕一/則未爲能)事親者居上不驕(當莊敬以/臨下也)爲下
不亂(當恭謹以/奉上也)在醜不爭(醜衆也爭競也當/和順以從衆也)
居上而驕則亡爲下而亂則刑在醜而爭則
兵(謂以兵/刃相加)三者不除雖日用三牲之養猶爲
不孝也(三牲太牢也孝以不毀爲先言上三/事皆可亡身而不除之雖日致太牢)
(之養固/非孝也)
五刑章第十一
子曰五刑之屬三千而罪莫大於不孝(五刑/謂墨)
(劓剕宮大辟也條有三千/而罪之大者莫過不孝)要君者無上(君者/臣之)
(稟命也而敢要之是/無上也○要於驕反)非聖人者無法(聖人制/作禮法)
(而敢非之/是無法也)非孝者無親(善事父母爲孝而/敢非之是無親也)此
大亂之道也(言人有上三惡豈惟/不孝乃是大亂之道)
廣要道章第十二
子曰敎民親愛莫善於孝敎民禮順莫善於
悌(言敎人親愛禮順/無加於孝悌也)移風易俗莫善於樂(風/俗)
(移易先入樂聲變隨人心正由君德/正之與變因樂而彰故曰莫善於樂)安上治
民莫善於禮(禮所以正君臣父子之別明男/女長幼之序故可以安上化下)
(也)禮者敬而巳矣(敬者禮/之本也)故敬其父則子恱
敬其兄則弟恱敬其君則臣恱敬一人而千
萬人恱(居上敬下盡得/懽心故曰恱也)所敬者寡而恱者衆
此之謂要道也
廣至德章第十三
子曰君子之敎以孝也非家至而日見之也
(言敎不必家到戶至日見而語/之但行孝於內其化自流於外)敎以孝所以
敬天下之爲人父者也敎以悌所以敬天下
之爲人兄者也(舉孝悌以爲敎則天下之爲/人子弟者無不敬其父兄也)
敎以臣所以敬天下之爲人君者也(舉臣道/以爲敎)
(則天下之爲人臣/者無不敬其君也)詩云愷悌君子民之父母
(愷樂也悌易也義取君以樂易之道化人則/爲天下蒼生之父母也○愷苦亥反悌徒禮)
(反)非至德其孰能順民如此其大者乎
廣揚名章第十四
子曰君子之事親孝故忠可移於君(以孝事/君則忠)
事兄悌故順可移於長(以敬事長則順/○長丁丈反)居家
理故治可移於官(君子所居則化/故可移於官也)是以行成
於內而名立於後世矣(脩上三德於內名自/傳於後代○行下孟)
(反)
諫爭章第十五(○爭去聲/篇內竝同)
曾子曰若夫慈愛恭敬安親揚名則聞命矣
敢問子從父之令可謂孝乎(事父有隱無犯/又敬不違故疑)
(而問/之也)子曰是何言與是何言與(有非而從成/父不義理所)
(不可故再言/之○與平聲)昔者天子有爭臣七人雖無道
不失其天下諸侯有爭臣五人雖無道不失
其國大夫有爭臣三人雖無道不失其家(降/殺)
(以兩尊卑之差爭謂諫也言雖無道爲/有爭臣則終不至失天下亡家國也)士有
爭友則身不離於令名(令善也益者三友言/受忠吿故不失其善)
(名○離/力智反)父有爭子則身不陷於不義(父失則/諫故免)
(陷於/不義)故當不義則子不可以不爭於父臣不
可以不爭於君(不爭則/非忠孝)故當不義則爭之從
父之令又焉得爲孝乎(○焉於/虔反)
應感章第十六
子曰昔者明王事父孝故事天明事母孝故
事地察(王者父事天母事地言能敬/事宗廟則事天地能明察也)長幼順
故上下治(君能尊諸父先諸兄則長/幼之道順君人之化理)天地明
察神明彰矣(事天地能明察則神感至/誠而降福祐故曰彰也)故雖
天子必有尊也言有父也必有先也言有兄
也(父謂諸父兄謂諸兄皆祖考之/胤也禮君讌族人與父兄齒也)宗廟致敬
不忘親也(言能敬事宗廟則/不敢忘其親也)脩身愼行恐辱
先也(天子雖無上於天下猶脩持其身/謹愼其行恐辱先祖而毀盛業也)宗廟
致敬鬼神著矣(事宗廟能盡敬則祖考來/格享於克誠故曰著也)孝
悌之至通於神明光于四海無所不通(能敬/宗廟)
(順長幼以極孝悌之心則至性通/於神明光於四海故曰無所不通)詩云自西
自東自南自北無思不服(義取德敎流行莫/不服義從化也)
事君章第十七
子曰君子之事上也(上謂/君也)進思盡忠(進見於/君則思)
(盡忠/節)退思補過(君有過失/則思補益)將順其美(將行也/君有美)
(善則順/而行之)匡救其惡(匡正也救止也君有/過惡則正而止之)故上
下能相親也(下以忠事上上以義接/下君臣同德故能相親)詩云心
乎愛矣遐不謂矣中心藏之何日忘之(遐逺/也義)
(取臣心愛君雖離左右不謂爲逺/愛君之志常藏心中無日暫忘也)
喪親章第十八
子曰孝子之喪親也(生事巳畢死事未見故/發此章○喪如字又丁)
(浪/反)哭不偯(氣竭而息聲不委/曲○偯於豈反)禮無容(觸地/無容)言
不文(不爲/文飾)服美不安(不安美飾/故服衰麻)聞樂不樂(悲/哀)
(在心故不樂也/○不樂音洛)食旨不甘(旨美也不甘美/味故䟽食水飲)此
哀慼之情也(謂上/六句)三日而食敎民無以死傷
生毀不滅性此聖人之政也(不食三日哀毀/過情滅性而死)
(皆虧孝道故聖人制禮/施敎不令至於殞滅)喪不過三年示民有
終也(三年之喪天下達禮使不肖企及賢者/俯從夫孝子有終身之憂聖人以三年)
(爲制者使人知/有終竟之限也)爲之棺椁衣衾而舉之(周尸/爲棺)
(周棺爲椁衣謂斂衣衾被也舉/謂舉尸內於棺也○椁音郭)陳其簠簋而
哀戚之(簠簋祭器也陳奠素器而不見/親故哀戚也○簠音甫簋音軌)擗踊
哭泣哀以送之(男踊女擗祖載送之/○擗婢亦反踊音勇)卜其宅
兆而安措之(宅墓穴也兆營域也葬事大故/卜之○兆卦也廣雅云葬地)
爲之宗廟以鬼享之(立廟祔祖之後/則以鬼禮享之)春秋祭
祀以時思之(寒暑變移益用增感以/時祭祀展其孝思也)生事愛
敬死事哀戚生民之本盡矣死生之義備矣
孝子之事親終矣(愛敬哀戚孝行之始終也/備陳死生之義以盡孝子)
(之/情)
孝經一卷
