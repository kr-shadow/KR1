#+TITLE: 增補鄭氏周易-漢-鄭玄
#+DATE: 2018-05-12 10:13:09
#+SOURCE: github.com/kanripo/KR1a0004 master dd27c798                
欽定四庫全書　　　　經部一
　新本鄭氏周易　　　　易類
　　提要
　　　　(臣/)等謹案新本鄭氏周易三卷
　　　國朝恵棟編棟字定宇長洲人初王應麟輯鄭
　　　　元易註一卷其後人附刻玉海之末雖殘章
　　　　斷句尚頗見漢學之崖畧於經籍頗為有功
　　　　然皆不著所出之書又次序先後間與經文
　　　　不應亦有遺漏未載者棟因其舊本重為補
　　　　正凡應麟書所已載者一一考求原本註其出
　　　　自某書明其信而有徴極為詳核其次序先
　　　　後亦悉從經文釐定復搜採羣籍上經補二
　　　　十八條下經補十六條繋辭𫝊補十四條説
　　　　卦𫝊補二十二條序卦𫝊補七條雜卦𫝊補
　　　　五條移應麟所附易贊一篇於卷端刪去所
　　　　引諸經正義論互卦者八條而别據元周禮
　　　　太師註作十二月爻辰圖據元月令註作爻
　　　　辰所值二十八宿圖附於卷末以駁朱震漢
　　　　上易𫝊之誤雖因人成事而考核精宻實勝
　　　　原書應麟固鄭氏之功臣棟之是編亦可謂
　　　　王氏之功臣矣乾隆四十五年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
　鄭氏周易贊
易之為名也一言而函三義簡易一也變易二也不易
三也故繋辭云乾坤其易之緼耶又曰易之門户耶又
曰夫乾確然示人易矣夫坤隤然示人簡矣易則易知
簡則易從此言其易簡之法則也又曰其為道也屢遷
變動不居周流六虚上下无常剛柔相易不可為典要
唯變所適此言從(一作/順)時變易出入移動者也又曰天
尊地卑乾坤定矣卑髙以陳貴賤位矣動静有常剛柔
斷矣此言張設布列不易者也據兹三義而説易之道
廣矣大矣
欽定四庫全書
　增補鄭氏周易卷上
　　　　　　　　　　　　宋　王應麟　輯
　　　　　　　　　　　　長洲惠　棟考補
周易上經
乾
九二見龍在田利見大人
　二于三才為地道地上即田故稱田也(集/解)九二利見
　九五之大人(正/義)
九三君子終日乾乾夕惕若厲无咎
　三于三才為人道有乾徳而在人道君子之象(集/解)惕
　懼也(釋/文)
九五飛龍在天利見大人
　五于三才為天道天者清明无形而龍在焉飛之象
　(集/解)
上九亢龍有悔
　堯之末年四凶在朝是以有悔未大凶也(正/義)
用九見羣龍无首吉
　六爻皆體乾(一作/龍)羣龍之象也舜既受道(道一/作禪)禹與
　稷契咎繇之屬並在于朝(後漢郎顗𫝊注/  班固𫝊注)
萬物資始乃統天
　資取也統本也(釋/文)
大人造也(造徂/早反)
　造為也(釋/文)
文言𫝊(附/)
君子體仁足以長人
　體生也(文選二/十四)
不成名(釋/文)
　當隠之時以從世俗不自殊異无所成名也(集/解)
確乎其不可㧞
　確堅髙之貌㧞移也(釋/文)
閑邪以存其誠(㑹通晁/氏云)
君子進徳脩業及時故无咎(同/上)
聖人作
　作起也(釋/文)
亢龍有悔窮志災也(同/上)
利貞者情性也(漢上易/晁氏同)
乾始而以美利利天下(晁氏/云)
坤
履霜堅氷至
　履讀為禮(釋/文)
馴致其道
　馴從也(釋/文)
六二直方
　直也方也地之性此爻得中氣而在地上自然之性
　廣生萬物故生動直而且方(禮記深/衣正義)
龍戰于野
　聖人喻龍君子喻蛇(儀禮注蛇龍/君子之類)
必有餘殃
　殃禍惡也(釋/文)
為其慊于陽也(釋文謂鄭/作謙訛)故稱龍焉
　慊讀如羣公溓之溓古書篆作立心與水相近讀者
　失之故作慊溓雜也陰謂此上六也陽謂今消息用
　事乾也上六為蛇得乾氣雜似龍(詩采薇/正義)
屯
天造草昧宜建侯而不寧
　造成也草草創昧昧爽也(文選注/三十六)而讀曰能能猶安
　也(釋/文)
君子以經論
　謂論撰書禮樂施政事(釋文以正義曰劉表/鄭𤣥  綸為論字)
六二乗馬般如
　馬牝牡曰乗(釋/文)
匪冦昏冓
　冓猶會也(釋/文)
君子機不如舍
　機弩牙也(釋/文)
以從禽也(從于用反/  釋文)
蒙
蒙亨匪我求童蒙童蒙求我初筮告再三瀆瀆則不告
　蒙者蒙蒙物初生形是其未開著之名也人幼稚曰
　童未冠之稱亨者陽也瀆褻也筮問也㸦體震而得
　中嘉會禮通陽自動其中徳施地道之上萬物應之
　而萌牙生教授之師取象焉脩道蓺于其室而童蒙
　者求為之弟子非已乎求之也弟子初問則告之以
　事義不思其三隅相況以反解而筮者此勤師而功
　寡學者之災也瀆筮則不復告欲令思而得之亦所
　以利義而幹事也(公羊疏/  釋文)
初六用説桎梏
　木在足曰桎在手曰梏(周禮大/司冦疏)
九二苞蒙
　苞當作彪彪文也(釋/文)
順以巽也
　巽當作遜(釋/文)
上九繋蒙(釋/文)
需
　需讀為秀陽氣秀而不直上者畏上坎也(釋/文)
光亨貞吉(釋文云鄭/揔為一句)
位(音/涖)乎天位(釋/文)
君子以飲食宴樂
　宴享宴也(釋/文)
九二需于􁀄(釋/文)
　􁀄接水者(詩鳧鷖正義/引作沙)
致戎至(釋/文)
訟
　辯財曰訟(釋/文)
有孚咥
　咥覺悔貌(釋/文)
九二歸而逋其邑人三百户无眚
　小國之下大夫采地方一成其定税三百家故三百
　户也(雜記/正義)不易之田嵗種之一易之田休一嵗乃種
　再易之田休二嵗乃種言至薄也茍自藏隠不敢與
　五相敵則无災眚(正/義)眚過也(釋/文)
患至惙也(惙陟/劣反)
　惙憂也(釋/文)
渝安貞吉
　渝然也(釋/文)
上九或錫之鞶帶
　鞶帶佩鞶之帶(周禮巾/車䟽)
終朝三拕之(拕徒可反/  釋文)
師
　軍二千五百人為師多以軍為名次以師為名少以
　旅為名師者舉中之言(王/氏)
丈人吉
　丈之言長能御衆有正人之徳以法度為人之長吉
　而无咎謂天子諸侯主軍者(春官天府/疏  釋文)
初六否臧凶(否方有反/  釋文)
九二王三賜命(釋/文)
承天寵也
　寵光耀也(釋/文)
比
初六有孚盈缶
　爻辰在未上值東井井之水人所汲用缶缶汲器也
　(詩宛丘正/義  釋文)
九五王用三敺(釋/文)失前禽
　王因天下顯習兵于蒐狩焉驅禽而射之三則已法
　(一作/發)軍禮也失前禽者謂禽在前來者不逆而射之
　傍去又不射唯背走者順而射之不中則(一作/亦)巳是
　皆所以失之用兵之法亦如之降者不殺奔者不禁
　背者不殺加以仁恩養威之道(秋官士師䟽義左/𫝊桓四年正)
小畜(許六反/  釋文)
　畜養也(釋/文)
九三輿説輻
　輻伏莬(釋/文)謂輿下縳木與軸相連鈎心之木是也(王/氏)
履
履虎尾不噬人亨
　噬齧也(音誓十/文選)
視履考詳
　履道之終考正詳備(晁/氏)
泰
　通也(釋/文)
后以財成天地之道輔相天地之宜以左右民
　財節也輔相左右助也以者取其順陰陽之節為出
　内之政春崇寛仁夏以長養秋教收斂冬勅盖藏皆
　可以成物助民也(集/解)
初九拔茅(音/苖)茹以其彚征(彚音/謂)
　彚類也茹牽引也茅喻君有絜白之徳臣下引其類
　而仕之(劉向/𫝊注)
九二苞荒
　荒讀為康虚也(釋/文)
六五帝乙歸妹以祉元吉
　五爻辰在卯春為陽中萬物以生生育者嫁娶之貴
　仲春之月嫁娶男女之禮福禄大吉(周禮媒/氏疏)
上六城復于隍
　隍壑也(詩韓奕/正義)
否
九四􁀂離祉(釋/文)
九五休否
　休美也(文選二/十五)
其亡其亡繋于苞桑
　苞植也否世之人不知聖人有命咸曰其將亡矣其
　將亡矣而聖乃自繋于植桑不亡也(文選五/十二)猶紂囚
　文王於羑里之獄四臣獻珍異之物而終免于難繋
　于苞桑之謂(集/解)
同人
同人于野亨
　乾為天离為火卦體有巽巽為風天在上火炎上而
　從之是其性同于天也火得風然後炎上益熾是猶
　人君在上施政教使天下之人和同而事之以是為
　人和同者君之所為也故謂之同人風行无所不徧
　徧則會通之徳大行故曰同人于野亨(集/解)
六二同人于宗
　天子諸侯后夫人無子不出(儀禮士昏禮疏/  詩河廣正義)
九三伏戎于莽
　莽叢木也(釋/文)
九四乗其庸(釋/文)
大有
大有元亨
　六五體离處乾之上猶大臣有聖明之徳代君為政
　處其位有其事而理之也元亨者又能長羣臣以善
　使嘉會禮通若周公攝政朝諸侯于明堂是也(集/解)
明辯遰也
　遰讀如明星晢晢(釋/文)
嗛
嗛亨君子有終
　艮為山坤為地山體髙今在地下其於人道髙能下
　下嗛之象亨者嘉會之禮以嗛為主嗛者自貶損以
　下人唯艮之堅固坤之厚順乃能終之故君子之人
　有終也(集/解)
君子以捊多益寡
　捊取也(釋/文)
卑以自牧也
　牧養也(釋文十文/選注  六)
六四撝嗛
　撝讀為宣(釋/文)
豫
豫利建侯行師
　坤順也震動也順其性而動者莫不得其所故謂之
　豫豫喜佚説樂之貌也震又為雷諸侯之象坤又為
　衆師役之象故利建侯行師矣(集/解)
四時不忒
　忒差也(釋/文)
象曰雷出地奮豫先王以作樂崇徳殷薦之上帝以配
祖考
　奮動也雷動於地上萬物乃豫也以者取其喜佚動
　摇猶人至樂則手欲鼓之足欲舞之也崇充也殷盛
　也薦進也上帝天帝也王者功成作樂以文得之者
　作籥舞以武得之者作萬舞各充其徳而為制祀天
　地以配祖考者使與天同饗其功也故孝經云郊祀
　后稷以配天宗祀文王於明堂以配上帝是也(集/解)
六二砎于石(砎古八切謂磨/砎也  釋文)
六三盱豫
　盱誇也(釋/文)
九四由豫大有得勿疑朋盍簮
　由用也簮速也(釋/文)
上六㝠豫
　㝠讀為鳴(釋/文)
隨
隨元亨利貞无咎
　震動也兌説也内動之以徳外説之以言則天下之
　民咸慕其行而隨從之故謂之隨也既見隨從能長
　之以善通其嘉禮和之以義幹之以正則功成而有
　福若无此四徳則有凶咎焉焦貢曰漢髙帝與項籍
　其明徵也(集解年左𫝊/襄九  正義)
君子以嚮晦入宴息
　晦宴也猶人君既夕之後入于宴寢而止息(正/義)
出門交有功
　震為大塗又為日門當春分陰陽之所交也是臣出
　君門與四方賢人交有成功之象也昔舜慎徽五典
　五典克從内于百揆百揆時序賔于四門四門穆穆
　是其義也(集/解)
蠱
先甲三日後甲三日
　甲者造作新令之日先之三日而用辛也欲取改過
　自新之義後之三日而用丁也取其丁寧之義(正/義)
臨
至于八月有凶
　臨大也陽氣自此浸而長大陽浸長矣而有四徳齊
　功於乾盛之極也人之情盛則奢淫奢淫將亡故戒
　以凶也臨卦斗建丑而用事殷之正月也當文王之
　時紂為无道故于是卦為殷家著興衰之戒以見周
　改殷正之數云臨自周二月用事訖其七月至八月
　而􁀅卦受之此終而復始王命然矣(集/解)
觀
觀盥而不薦
　坤為地為衆巽為木為風九五天子之爻㸦體有艮
　艮為鬼門又為宫闕地上有木而為鬼門宫闕者天
　子宗廟之象也(集/解)諸侯貢士於天子卿大夫貢士於
　其君必以禮賔之唯主人盥而獻賔賔盥而酢主人
　設薦俎則弟子也(王/氏)
初六童觀
　童稚也(釋/文)
噬嗑
先王以明罰勅法
　勅猶理也(釋/文)
九四噬乾胏
　胏簀(釋/文)
上九何校滅耳凶
　离為槁木坎為耳木在耳上何校滅耳之象也(集/解)
聰不明也
　目不明耳不聰(釋/文)
賁
賁亨小利有攸往
　賁文飾也离為日天文也艮為石地文也天文在下
　地文在上天地二文相飾成賁者也(一云天地之文/交相而成賁賁)
　(然/也)猶人君以剛柔仁義之道飾成其徳也剛柔雜仁
　義合然後嘉會禮通故亨也卦㸦體坎艮艮止于上
　坎險止于下夾震在中故不利大行小有所之則可
　矣(詩白駒正/義  集解)
　賁變也文飾之貌(釋/文)
无敢折獄
　折斷也(釋/文)
初九賁其趾舍輿而徒(釋/文)
　趾足(同/上)
義不乗也(晁/氏)
六四賁如燔如(燔音煩/  釋文)
　六四巽爻也有應於初九欲自飾以適初既進退未
　定故燔如也(檀弓/正義)
白馬翰如(翰寒案反/  釋文)
　謂九三位在辰得巽氣為白馬翰猶幹也見六四適
　初未定欲幹而有之(檀弓/正義)
剥
不利有攸往小人長也
　陰氣侵陽上至于五萬物霝落故謂之剥也五陰一
　陽小人極盛君子不可有所之故不利有攸往也(集/解)
蔑貞凶
　蔑輕慢(釋/文)
剥牀以辨
　足上稱辨謂近膝之下屈則相近信則相逺故謂之
　辨辨分也(集/解)
切近災也
　切急也(釋/文)
小人剥廬
　小人傲很當剥徹廬舍而去(天官遺/人疏)
復
復亨
　復反也還也陰氣侵陽陽失其位至此始還反起于
　初故謂之復陽君象君失國而還反道徳更興也(春/秋)
　(正/義)
七日來復
　建戌之月以陽氣既盡建亥之月純陰用事至建子
　之月陽氣始生隔此純陰一卦卦主六日七分舉其
　成數言之而云七日來復(正義/序)
商旅不行
　資貨而行曰商旅客也(釋/文)
无祗悔
　祗病也(釋/文)
六三顰復(釋/文)
六四中行獨復
　爻處五陰之中度中而行四獨應初(漢上/易𫝊)
中以自考也
　考成也(釋/文)
有烖眚(釋/文)
　異自内生曰眚自外曰祥害物曰災(釋/文)
无妄
　妄猶望謂无所希望也(釋/文)
无妄之往何之矣
　妄之言望人所望宜正行必有所望行而無所望是
　失其正何可往也(後漢書李/通𫝊注)
天命不右
　右助也(釋/文)
不菑畬
　一嵗曰菑二嵗曰新田三嵗曰畬(王/氏)
大畜
不家食吉
　自九三至上九有頤象居外是不家食吉而養賢(表/記)
　(正/義)
煇光日新(絶/句)其徳(連下/句)剛上而尚賢(釋/文)
良馬逐逐
　逐逐兩馬走也(釋/文)
日閑輿衛(日人/實反)
　日習車徒(釋/文)
六四童牛之梏元吉(晁氏謂梏鄭/作角非也)
　巽為木㸦體震震為牛之足足在艮體之中艮為手
　持木以就足是施梏(大司/冦疏)
六五豶豕之牙
　牙讀為㸦(釋/文)
上九何天之衢
　艮為手手上肩也乾為首首肩之間荷物處乾為天
　艮為徑路天衢象也(後漢崔/駰𫝊注)
道大行也
　人君在上位負荷天之大道(文選/十一)
頤
頤貞吉觀頤自求口實
　頤口車輔之名也震動于下艮止于上口車動而上
　因輔嚼物以養人故謂之頤頤養也能行養則其幹
　事故吉矣二五离爻皆得中离為目觀象也觀頤觀
　其養賢與不肖也頤中有物曰口實自二至五有二
　坤坤載養物而人所食之物皆存焉觀其求可食之
　物則貪廉之情可别也(集/解)
觀我朵頤
　朵動也(釋/文)
大有慶也
　君以得人為慶(漢上/易𫝊)
大過
　陽爻過也(漢上/易𫝊)
九二枯楊生荑老夫得其女妻
　枯(音/姑)謂无姑山榆(羊朱/反)荑木更生(音/夷)謂山榆之實(釋/文)
　以丈夫年過娶二十之女老婦年過嫁三十之男皆
　得其子(詩桃夭/正義)
習坎
六三檢且枕
　木在手曰檢在首曰枕(釋/文)
六四尊酒簋貳用缶内約自牗
　六四上承九五又㸦體在震上爻辰在丑丑上值斗
　可以斟之象斗上有建星建星之形似簋貳副也建
　星上有弁星弁星之形又如缶天子大臣以王命出
　會諸侯主國尊于簋副設𤣥酒而用缶也(詩宛丘正/義  禮器)
　(正/義)
九五祗既平
　祗當為坻小丘也(釋/文)
上六繋用徽纆寘于叢棘三嵗不得凶
　繋拘也爻辰在已已為蛇蛇之蟠屈似徽纆也三五
　㸦體艮又與震同體艮為門闕于木為多節震之所
　為有叢拘之類門闕之内有叢木多節之木是天子
　外朝左右九棘之象也外朝者所以詢事之處也左
　嘉石平罷民焉右肺石達窮民焉罷民邪惡之民也
　上六乗陽有邪惡之罪故縳以(一作/約)徽纆寘于叢棘
　而使(一作/後)公卿以下議之其害人者置之圜土而施
　職事焉以明刑恥之能復者上罪三年而赦中罪二
　年而赦下罪一年而赦不得者不自思以得正道終
　不自改而出諸圜土者殺故曰凶(公羊/疏)
離
明兩作離大人以繼明照于四方
　作起也(釋/文)明兩者取君明上下以明徳相承其於天
　下之事無不見也(文選注/二十一)
初九履錯然(錯七各反/  釋文)
六二黃離元吉
　离南方之卦離為火土託位焉土色黃火之子喻子
　有明徳能附麗於其父之道文王之(一作/大)子發旦(一/無)
　(此/字)是也慎成其業則吉矣(文選注二十六御/覽一百四十)
九三不擊缶而歌(釋/文)
　艮爻也位近丑丑上值弁星弁星似缶詩云坎其擊
　缶則樂器亦有缶(詩宛丘/正義)
則大耋之差(釋文云鄭/無凶字)
　年踰(一作/餘)七十也(詩車鄰正義雅禮記射/義正義  爾  疏)
九四□如其來如焚如死如棄如
　震為長子爻失正又㸦體兌兌為附決子居明法之
　家而無正何以自斷其君父不忍也□如震之失正
　不知其所如又為巽巽為進退不知所從不孝之罪
　五刑莫大焉得用議貴之辟刑之若如所犯之罪焚
　如殺其親之刑死如殺人之刑棄如流宥之刑(秋官/掌戮)
　(疏/)
麗王公也(釋/文)
　
　
　
　
　
　
　
　
　
　
　
　
　增補鄭氏周易卷上
欽定四庫全書
　增補鄭氏周易卷中
　　　　　　　　　　　　宋　王應麟　輯
　　　　　　　　　　　　長洲惠　棟考補
周易下經
咸
咸亨利貞取女吉
　咸感也艮為山兌為澤山氣下澤氣上二氣通而相
　應以生萬物故曰咸也其於人也嘉會禮通和順於
　義幹事能正三十之男有此三徳以下二十之女正
　而相親説娶之則吉也(集/解)
二氣感應以相與
　與猶親也(釋/文)
初六咸其拇
　足大指也(釋/文)
六二咸其腓
　膊腸也(膊市臠反/  釋文)
九五咸其脢
　脢背脊肉也(釋文/正義)
媵口説也
　媵送也(釋/文)咸道極薄徒送口舌言語相感而已不復
　有志于其間(正/義)
恒
恒亨无咎利貞
　恒久也巽為風震為雷雷風相須而養物猶長女承
　長男夫婦同心而成家久長之道也夫婦以嘉會禮
　通故无咎其能和順幹事所行而善矣(集/解)
初六濬恒(釋/文)
九三不恒其徳咸承之羞(釋/文)
　爻得正㸦體為乾乾有剛健之徳體在巽巽為進退
　不恒其徳之象又㸦體兌兌為毁折是將有羞辱也
　(緇衣/正義)
六五恒其徳貞婦人吉夫子凶
　以隂爻而處尊位是天子之女又㸦體兌兌為
　和説至尊主家之女以和説幹家事問正於人
　故為吉也應在九二又男子之象體在巽巽為進退
　是無所定而婦言是從故云夫子凶也(緇衣注/  正義)
上六振恒
　振摇落也(釋/文)
􁀅
􁀅亨小利貞
　􁀅逃去之名也艮為門闕乾有健徳㸦體有巽巽為
　進退君子出門行有進退逃去之象二五得位而有
　應是用正道得禮見召聘始仕他國當尚嗛嗛小其
　和順之道居小官幹小事其進以漸則逺妬忌之害
　昔陳敬仲奔齊辭卿是也(集/解)
有疾憊也
　憊困也(釋/文)
小人否(備鄙/反)
　否塞也(釋/文)
大壯
　壯氣力浸强之名(釋/文)
九三纍其角(釋/文)
六五喪羊于易(音/亦)
　謂佼易也(釋/文)
不祥也(釋/文)
　祥善也(同/上)
晉
晉康侯用錫馬蕃庶
　康尊也廣也(釋/文)蕃(發袁/反)庶(止奢/反)謂蕃遮禽也(同/上)
晝日三接(音/㨗)
　接勝也(王/氏)
象曰明出地上晉君子以自照明徳
　地雖生萬物日出於上其功乃著故君子法之而以
　明自照其徳(集/解)
初六晉如摧如
　摧讀如南山崔崔之崔(釋/文)
六二晉如愁如(愁子/小反)
　愁變色貌(釋/文)
九四晉如鼫鼠
　詩云鼫鼠鼫鼠无食我黍謂大鼠也(正/義)
六五矢得勿恤(釋/文)
明夷
明夷利艱貞
　夷傷也日出地上其明乃光至其入地明則傷矣故
　謂之明夷日之明傷猶聖人君子有明徳而遭亂世
　抑在下位則宜自艱无幹事政以避小人之害(集/解)
以蒙大難
　蒙猶遭也(釋/文)
文王似之(釋/文)
箕子似之(釋/文)
六二明夷睇于左股(釋/文)
　旁視為睇六二辰在酉酉在(一作/是)西方又下體离离
　為目九三體在震震東方九三又在辰辰得巽氣為
　股此謂六二有明徳欲承九三故云睇于左股(内則/正義)
用拯馬
　拯承也(釋/文)
家人
閑有家
　閑習也(釋/文)
六二无攸遂在中饋
　二為陰爻得正于内五陽爻也得正于外猶婦人自
　修正于内丈夫修正于外无攸遂言婦人無敢自遂
　也爻體离又㸦體坎火位在下水在上餁之象也饋
　酒食也故云在中饋也(後漢書楊震𫝊/注  王符𫝊注)
家人嗃嗃
　嗃嗃苦熱之意(釋/文)
婦子嘻嘻
　嘻嘻驕佚喜笑之意(釋/文)
王假有家
　假登也(釋/文)
睽(音圭/釋文)
睽小事吉
　睽乖也火欲上澤欲下猶人同居而志異也故謂之
　睽二五相應君陰臣陽君而應臣故小事吉(集/解)
六三其牛㸷
　牛角皆踊曰㸷(釋/文)
後説之壺(釋/文)
蹇
往得中也
　中和也(釋/文)
初六宜待時也(釋/文)
六四往蹇來連(連如/字)
　連遲久之意(釋/文)
解
天地解而雷雨作雷雨作而百果草木皆甲宅
　木實曰果解讀如人倦之解解謂坼嘑(嘑火/亞反)皮曰甲
　根曰宅宅居也(文選蜀/都賦注)
損
　艮為山兌為澤㸦體坤坤為地山在地上澤在地下
　澤以自損增山之髙也猶諸侯損其國之富以貢獻
　于天子故謂之損矣(集/解)
二簋可用亨
　四以簋進黍稷于神也初與二直其四與五承上故
　用二簋四巽爻也巽為木五离爻也离為日日體圜
　木器而圜簋象也(考工記旊人疏輿少牢饋/食禮疏  詩權  正義)
君子以徵忿懫欲
　徵猶清也懫止也(釋/文)
或益之十朋之龜
　案爾雅云十朋之龜者一曰神龜二曰靈龜三曰攝
　龜四曰寶龜五曰文龜六曰筮龜七曰山龜八曰澤
　龜九曰水龜十曰火龜(禮器正義/  正義)
益
益利有攸往利涉大川
　陰陽之義陽稱為君陰稱為臣今震一陽二陰臣多
　於君矣而四體巽之不應初是天子損其所有以下
　諸侯也人君之道以益下為徳故謂之益也震為雷
　巽為風雷動風行二者相成猶人君出教令臣奉行
　之故利有攸往利涉大川也(集/解)
夬
夬揚于王庭
　夬決也陽氣浸長至于五五尊位也而陰先之是猶
　聖人積徳説天下以漸消去小人至於受命為天子
　故謂之夬揚越也五㸦體乾乾為君又居尊位王庭
　之象也陰爻越其上小人乗君子罪惡上聞于聖人
　之朝故曰夬揚于王庭也(集/解)
九二惕號(音号/釋文)莫夜(莫如字/  同上)
　莫无也无夜非一夜(釋/文)
九三壯于頯
　頯夾面也(釋/文)
其行趀趄(趀七私反趄七/餘反  釋文)
九五莧陸
　莧陸一名商陸(釋文/正義)
遘(釋/文)
遘女壯勿用取女
　遘遇也一陰承五陽一女當五男茍相遇耳非禮之
　正故謂之遘女壯如是壯健似淫故不可娶婦人以
　婉娩為其徳也(集/解)
后以施命詰四方(詰起/一反)
　詰止也(釋/文)
以把包瓜(包百/交反)
　把栁也(釋/文)
萃
萃王假有廟(釋/文)利見大人亨利貞用大牲吉利有攸往
　萃聚也坤為順兌為説臣下以順道承事其君説徳
　居上待之上下相應有事而和通故曰萃亨也(案釋/文亨)
　(字疑/衍)假至也㸦有艮巽巽為木艮為闕木在闕上宫
　室之象也四本震爻震為長子五本坎爻坎為隠伏
　居尊而隠伏鬼神之象長子入闕升堂祭祖禰之禮
　也故曰王假有廟二本离爻也离為目居正應五故
　利見大人矣大牲牛也言大人有嘉會時可幹事必
　殺牛而盟既盟則可以往故曰利往(集/解)
君子以除戎器
　除去也(釋/文)
一握為笑
　握當讀為夫三為屋之屋(釋/文)
孚乃利用禴
　禴夏祭名(釋/文)
齎咨涕洟(釋/文)
　齎咨嗟歎之辭也自目曰涕自鼻曰洟(釋/文)
昇(釋/文)
　昇上也坤地巽木木生地中日長而上猶聖人在諸
　侯之中明徳日益髙大也故謂之昇昇進益之象也
　(集/解)
六四王用亨于岐山(亨許/兩反)
　亨獻也(釋/文)
困
困亨
　坎為月㸦體离离為日兌為暗昧日所入也今上弇
　日月之明猶君子處亂伐為小人所不容故謂之困
　也君子雖困居儉能説是以通而无咎也(集/解)
九二困于酒食朱韍方來利用亨祀
　二據初辰在未未為土此二為大夫有地之象未上
　值天厨酒食象困于酒食者采地薄不足已用也二
　與日為體离為鎮霍爻四為諸侯有明徳受命當王
　者离為火火色赤四爻辰在午時離氣赤為朱是也
　文王將王天子制用朱韍(士冠/禮疏)朱深于赤(王/氏)
九五劓刖
　劓刖當為倪㐳(釋/文)
井
　坎水也巽木桔橰也㸦體离兌离外堅中虚瓶也兊為
　暗澤泉口也言桔橰引瓶下入泉口汲水而出井之
　象也井以汲人水无空竭猶君子以政教養天下惠
　澤无窮也(集/解)　井法也(釋/文)
汔至亦未繘井
　繘綆也(釋/文)
羸其瓶
　羸讀曰虆(釋/文)
九二井谷射鮒甕(釋/文)敝漏
　九二坎爻也坎為水上直巽九三艮爻也艮為山山
　下有井必因谷水所生魚無大魚但多鮒魚耳言微
　小也夫感動天地此魚之至大射鮒井谷此魚之至
　小故以相況(文選呉/都賦注)甕停水器也(釋/文)
井渫不食
　謂已浚渫也猶臣修正其身以事君也(文選登/樓賦注)
革
　革改也水火相息而更用事猶王者受命改正朔易
　服色故謂之革(集解/釋文)
鼎
　鼎象也卦有木火之用㸦體乾兌乾為金兌為澤澤
　鍾金而含水爨以木火鼎亨孰物之象鼎亨孰以養
　人猶聖君興仁義之道以教天下也故謂之鼎矣(集/解)
君子以正位凝命
　凝成也(釋/文)
初六鼎顛趾利出否得妾以其子无咎
　顛踣也趾足也無事曰趾陳設曰足爻體巽為股初
　爻在股之下足象也足所以承正鼎也初陰爻而柔
　與乾同體以否正承乾乾為君以喻君夫人事君若
　失正禮踣其為足之道情無怨則當以和義出之然
　如否者嫁于天子雖失禮无出道廢逺之而巳若其
　无子不廢逺之后尊如故其犯六出則廢之逺之子
　廢坤為順又為子母牛今在后妃之旁側妾之例也
　有順徳子必賢賢而立以為世子又何咎也(士昏禮/疏  内)
　(則正義十御覽/一百四  五)
我仇有疾
　怨耦曰仇(釋/文)
雉膏不食
　雉膏食之美者(釋/文)
九四鼎折足覆公餗其刑剭(音屋/釋文)
　糝謂之餗震為竹竹萌日筍筍者餗之為菜也餗美
　饌是(一作/具)八珍之食鼎三足三公象若三公傾覆王
　之美道屋中刑之(天官醢人疏韓秋官司/烜氏疏  詩  奕正義)
六五金鉉
　金鉉喻明道能舉君之官職也(文選西征賦注/  唐律義疏)
震
震亨
　震為雷雷動物之氣也雷之發聲猶人君出政教以
　動國中之人也故謂之震人君有善聲教則嘉會之
　禮通矣(集解正詩/召南  義)
震來虩虩
　恐懼貌(釋/文)
笑言啞啞
　樂也(釋/文)
震驚百里不喪匕鬯
　驚之言驚戒也雷發聲聞于百里古者諸侯之象諸
　侯之出教令能驚戒其國疆之内(詩召南/正義)則守其宗
　廟社稷為之祭主不亡其匕與鬯也人君於祭之禮
　尚(一作/匕)牲體薦鬯而已其餘不親為也(一云其餘不/足觀也  特)
　(牲饋食/禮疏)升牢於俎君匕之臣載之鬯秬酒芬芳條鬯
　因名焉(集/解)
億喪貝(億於/力反)
　十萬曰億(釋/文)
六三震蘇蘇
　蘇蘇不安也(釋/文)
上六震索索視矍矍
　索索猶縮縮足不正也矍矍目不正(釋/文)
艮
艮其背
　艮為山山立峙各於其所无相順之時猶君在上臣
　在下恩敬不相與通故謂之艮也(集/解)艮之言很也(釋/文)
九三艮其限列其􁀃(釋/文)
　限要也(釋/文)
漸
初六鴻漸于干
　干謂大水之旁故停水處者(詩伐檀正義文斯/干正義  釋)
夫征不復婦孕不育
　九三上與九五㸦體為离离為大腹孕之象也又㸦
　體為坎坎為丈夫坎為水水流而去是夫征不復也
　夫既不復則婦人之道顛覆故孕而不育(郊特牲/正義)
　孕猶娠也(釋/文)
歸妹
六三歸妹以須
　須有才智之稱天文有須女屈原之妹名女須(詩桑/扈正)
　(義/)
女承筐无實
　宗廟之禮主婦奉筐米(王/氏)　士昏禮云婦入三月而
　後祭行(詩葛屨/正義)
豐
　豐之言倎充滿意也(釋/文)
日中則昃月盈則食
　言皆有休巳無常盛也(公羊/疏)
初九遇其妃主
　嘉耦曰妃(釋/文)
雖旬无咎
　初脩禮上朝四四以匹敵恩厚待之雖留十日不為
　咎正以十日者朝聘之禮止于主國以為限聘禮畢
　歸大禮曰旬而稍旬之外為稍久留非常(詩有客/正義)
六二豐其菩
　菩小席(釋/文)
九三豐其韋(一作/芾)
　韋祭祀之蔽膝(釋/文)
日中見昧(釋/文)
折其右肱
　三艮爻艮為手㸦體為巽巽又為進退手而便于進
　退右肱也猶大臣用事于君君能誅之故无咎(儀禮/覲禮)
　(疏/)
闃其無人
　闃無人貌(釋/文)
天際祥也(釋/文)
　際當為瘵瘵病也(釋/文)
自戕也
　戕傷也(釋/文)
旅
初六旅瑣瑣斯其所取災
　瑣瑣猶小小也爻㸦體艮艮小石小小之象三為聘
　客初與二其介也介當以篤實之人為之而用小人
　瑣瑣然客主人為言不能辭曰非禮不能對曰非禮
　每者不能以禮行之則其所以得罪(儀禮聘/禮疏)
兌
離澤兌
　離猶併也(釋/文)
九四商兌
　商隠度也(釋/文)
渙
渙汗其大號
　號令也(文選/三)
節
節以制度不傷財不害民
　空府藏則傷財力役繁則害民二者奢泰之所致(後/漢)
　(書王符/𫝊注)
中孚
中孚豚魚吉
　三辰在亥亥為豕爻失正故變而從小名言豚耳四
　辰在丑丑為鼈蟹鼈蟹魚之微者爻得正故變而從
　大名言魚耳㸦體(㸦一/作三)兌兌為澤四上值天淵二五
　皆坎爻坎為水二浸澤則豚利五亦以水灌淵則魚
　利豚魚以喻小民也而為明君賢臣恩意所供養故
　吉(詩無羊/正義)
乗木舟虚也
　舟謂集板如今目空木大為之曰虚(詩谷風/正義)
小過
小過亨利貞
　中孚為陽貞于十一月子小過為陰貞于六月未法
　于乾坤(王/氏)
不宜上
　上(如/字)謂君也(釋/文)
密雲不雨已尚也(釋/文)
　尚庶幾也(釋/文)
既濟
　既已也盡也濟度也(釋/文)
六二婦喪其茀
　茀車蔽也(釋/文)
憊也
　劣弱也(釋/文)
繻有衣袽(繻音須/  釋文)
九五東鄰殺牛不如西鄰之禴祭
　㸦體為坎又㸦體為离离為日坎為月日出東方東
　鄰象月出西方西鄰象(坊記/正義)禴夏祭之名(王/氏)
未濟
小狐汔濟
　汔幾也(釋/文)
　
　
　
　
　
　
　增補鄭氏周易卷中
欽定四庫全書
　增補鄭氏周易卷下
　　　　　　　　　　　　宋　王應麟　輯
　　　　　　　　　　　　長洲惠　棟考補
繋辭上𫝊
天尊地卑乾坤定矣卑髙已陳貴賤位矣
　君臣尊卑之貴賤如山澤之有髙卑也(樂記/正義)
動静有常剛柔斷矣
　雷風也陽動陰静剛柔之斷也(同上公穀梁/疏    羊疏)
方以類聚物以羣分
　謂水火也(同/上)
在天成象
　日月星辰也(同/上)
在地成形
　謂草木鳥獸也(同上十御/覽三  九)
八卦相蕩(釋/文)
乾以易知(易音亦/  釋文)
三極之道也
　三極三才也(釋/文)
君子居則觀其象而翫其辭(釋/文)
震无咎者存乎悔
　震懼也(釋/文)
易與天地準
　準中也平也(釋/文)
原始及終(釋/文)
精氣為物遊魂為變是故知鬼神之情狀與天地相似
故不違
　精氣謂七八也遊魂謂九六也七八木火之數九六
　金水之數木火用事而物生故曰精氣為物金水用
　事而物變故曰遊魂為變精氣謂之神遊魂謂之鬼
　木火生物金水終物二物變化其情與天地相似故
　无所差違之也(集解義樂/記正)
而道濟天下
　道當作導(釋/文)
範圍天地之化
　範法也(釋/文)
故君子之道尟矣
　尟少也(釋/文)
臧諸用
　臧善也(釋/文)
言天下之至嘖而不可惡也(惡烏落反/  釋文)
言天下之至嘖而不可亂也
　嘖當為動(釋/文)
樞機之發榮辱之主也
　樞户樞也機弩牙也户樞之發或明或闇弩牙之發
　或中或否以喻君子之言或榮或辱(一云以譬言語/之發有榮有辱)
　(𫝊禮記曲禮正義義左/  襄二十五年正)
慎斯術也
　術道(釋/文)
有功而不置
　置當為徳(一作誌/  釋文)
君不密則失臣臣不密則失身幾事不密則害成
　幾微也密静也言不慎于微而以動作則禍變必成
　(公羊/疏)
野容誨淫
　飾其容而見於外曰野言妖野容儀教誨淫泆(釋文/  後)
　(漢崔駰/𫝊注)
大衍之數五十其用四十有九
　天地之數五十有五以五行氣通凡五行減五大衍
　又減一故四十九也(正/義)衍演也揲取也(釋/文)天一生水
　于北地二生火于南天三生木于東地四生金于西
　天五生土于中陽无耦陰无配未得相成地六成水
　于北與天一并天七成火于南與地二并地八成木
　于東與天三并天九成金于西與地四并地十成土
　于中與天五并大衍之數五十有五五行各氣并氣
　并而減五惟有五十以五十之數不可以為七八九
　六卜筮之占以用之更減其一故四十有九也(月令/正義)
天數五地數五五位相得而各有合
　天地之氣各有五五行之次一曰水天數也二曰火
　地數也三曰木天數也四曰金地數也五曰土天數
　也此五者陰无匹陽无耦故又合之地六為天一匹
　也天七為地二耦也地八為天三匹也天九為地四
　耦也地十為天五匹也二五陰陽各有合然後氣相
　得施化行也(春秋/正義)
以制器者尚其象
　此者存于器象可得而用一切器物及造立皆是(春/官)
　(太卜/疏)
聖人之所以極深而研機也
　機當作幾幾微也(釋/文)
蓍之徳圓而神
　蓍形圓而可以立變化之數故謂之神也(少牢饋/食禮疏)
神武而不殺者夫(殺所戒反/  釋文)
易有太極
　極中之道淳和未分之氣也(文選/十九)
兩儀生四象
　布六于北方以象水布八于東方以象木布九于西
　方以象金布七于南方以象火(王/氏)
定天下之吉凶成天下之亹亹者莫善乎蓍龜
　凡天下之善惡及沒沒之衆事皆成定之言其廣大
　無不包也(公羊/疏)
河出圖洛出書聖人則之
　春秋緯云河以通乾出天苞洛以流坤吐地符河龍
　圖發洛龜書成河圖有九篇洛書有六篇也(集/解)
有以尚賢也(釋/文)
繋辭下𫝊
古者包犧氏之王天下也
　包取(一作/聚)也鳥獸全具曰犧(釋/文)
黃帝堯舜垂衣裳
　始去羽毛(公羊/疏)金天氏髙陽髙辛遵黃帝之道無所
　改作(春官大/司樂疏)
盖取諸乾坤
　乾為天其色𤣥坤為地其色黃(王制/正義)
重門擊柝以待虣客(釋/文)
　豫坤下震上九四體震又㸦體有艮艮為門震日所
　出亦為門重門象艮又為手巽爻也應在四皆木也
　手持二木也手持二木以相敲是為擊柝擊柝為守
　備驚戒也四又㸦體為坎坎為盗五离爻為甲胄戈
　兵盗甲胄持戈兵是虣客也又以其卦為豫有守備
　則不可自佚(天官宫/正疏)
後世聖人易之以棺椁盖取諸大過
　大過者巽下兌上之卦初六在巽體巽為木上六位
　在巳已當巽位巽又為木二木在外以夾四陽四陽
　㸦體為二乾乾為君為父二木夾君父(一作/是)棺椁之
　象(檀弓/正義)
上古結繩而治
　結繩為約事大大結其繩事小小結其繩(正/義)
後世聖人易之以書契
　書之于木刻其側為契各持其一後以相考合(書正/義)
陽一君而二民君子之道也陰二君而一民小人之道
也
　一君二民謂黃帝堯舜謂地方萬里為方千里者百
　中國之民居七千里七七四十九方千里者四十九
　四裔之民居千里者五十一是中國四裔二民共事
　一君二君一民謂三代之末以地方五千里一君有
　五千里之土五五二十五更足以一君二十五始滿
　千里之方五十乃當堯舜一民之地故云二君一民
　(王制/正義)
君子知微知章
　知微謂幽昧知章謂明顯也(文選西/征賦注)
男女覯精
　覯合也男女以陰陽合其精氣(詩草蟲/正義)
因貳以濟民行
　貳當為弍(釋/文)
損徳之修也
　修治也(釋/文)
困徳之辨也
　辨别也遭困之時君子固窮小人窮則濫徳于是别
　也(集/解)
益長裕而不設
　設大也周禮攷工曰中其莖設其後(攷工桃/氏疏)
若夫雜物算徳
　算數也(釋/文)
則居可知矣(居音基/辭也)
知者觀其彖辭
　彖辭爻辭也(釋/文)
當文王與紂之事耶
　據此言以易文王所作斷可知矣(左𫝊昭二/年正義)
成天下之亹亹者
　亹亹沒沒也(釋/文)
人謀鬼謀
　鬼謀謂謀卜筮於廟門是也(士冠/禮疏)
愛惡相攻(惡烏落反/  釋文)
說卦𫝊
昔者聖人之作易也
　謂伏犧文王也(尚書孔/序正義)
參天兩地而倚數
　天地之數備於十乃三之以天兩之以地而倚託大
　演之數五十也必三之以天兩之以地者天三覆地
　二載必極於數庶幾得吉凶之審也(正/義)
發揮于剛柔
　揮揚也(釋/文)
窮理盡性以至于命
　言窮其義理盡其人之情性以至于命吉凶所定(文/選)
　(注六/十)
兼三才而兩之故易六畫而成卦
　三才天地人之道六畫畫六爻(士冠/禮疏)
雷風相薄
　薄入也(釋/文)
萬物出乎震震東方也齊乎巽巽東南也齊也者言萬
物之絜齊也离也者明也萬物皆相見南方之卦也聖
人南靣而聴天下嚮明而治盖取諸此也坤也者地也
萬物皆致養焉故曰致役乎坤兌正秋也萬物之所說
也故曰說言乎兌戰于乾乾西北之卦也言陰陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
　萬物出於震雷發聲以生之也齊於巽相見於离風
　摇動以齊之也絜猶新也萬物皆相見日照之使光
　大萬物皆致養焉地氣含養使有秀實也萬物之所
　說草木皆老猶以澤氣說成之戰言陰陽相薄西北
　陰也而乾以純陽臨之猶君臣對合也坎勞卦也水
　性勞而不倦萬物之所歸也萬物自春出生於地冬
　氣閉藏還皆入地萬物之所成終而所成始言萬物
　陰氣終陽氣始皆艮之用事也(漢上易九卷/  周易折中)
神也者眇萬物而為言者也
　共成萬物物不可得而分故合謂之神(漢上/易)
莫盛乎艮(盛音/成)
　盛裹也(釋/文)
故水火相逮(釋/文)
兌為羊
　其畜好剛鹵(夏官羊人/序官疏)
兌為口
　上開似口(漢上/易)
乾為天
　天清明无形(漢上/易)
為瘠馬
　凡骨為陽肉為陰(同/上)
為龍
　龍讀為尨取日出時色雜也(漢上/易)
為専(専市戀反/  釋文)
為大塗
　國中三道曰塗震上值房心塗而大者取房有三塗
　焉(漢上/易)
為􁀆葦
　竹類(漢上/易)
為反生
　生而反出也(漢上/易)
為繩直為墨(晁氏/云)
其於人也為宣髮
　宣髮取四月靡草死髮在人體猶靡草在地(攷工車/人疏)
為黃顙(釋/文)
為矯輮(釋/文)
為月
　臣象也(文選月/賦注)
為電
　取火明也久明似日暫明似電也(集/解)
為乾卦
　乾當為幹(董遇本/作幹)陽在外能幹正也(釋/文)
為鼈為蟹為蠃為蚌為龜
　皆骨在外(攷工梓/人疏)
為科上藁
　科上者陰在内為疾(漢上/易)
為徑路
　田間之道曰徑路艮為之者取山間鹿兔之蹊(初學/記二)
　(十/四)
為小指(晁氏/云)
為黚喙之屬
　謂虎豹之屬貪冐之類取其為山獸(漢上易/  釋文)
為陽(今本/羊)
　此陽謂為養无家女行賃炊爨今時有之賤于妾也
　(漢上易/晁氏同)
序卦𫝊
物生必蒙故受之以蒙蒙者蒙也物之穉也
　蒙幼小之貌齊人謂萌為蒙也(集/解)
物穉不可不養也
　言孩稚不養則不長也(集/解)
飲食必有訟故受之以訟
　訟猶争(一作/諍)也言飲食之會恒多争也(集/解)
履然後安故受之以泰(晁氏/云)
有大有不可以盈(晁氏/云)
有大而能嗛必豫故受之以豫
　言同既大而有嗛徳則於政事恬豫雷出地奮豫豫
　行出而喜樂之意(集/解)
豫必有隨
　喜樂而出人則隨從孟子曰吾君不游吾何以休吾
　君不豫吾何以助此之謂也(正/義)
可觀而後有所合
　易乾鑿度曰陽起於子陰起於午天數大分以陽出
　离以陰入坎坎為中男离為中女太乙之行出從中
　男入從中女因陰陽男女之偶為終始也(王/氏)
致飾然後亨則盡矣(亨許兩反/  釋文)
有无妄物然後可畜(項安世周易玩/辭  晁氏同)
故受之以大過
　以養賢者宜過于厚(正/義)
夫婦之道不可以不久也
　言夫婦當有終身之義夫婦之道謂咸恒也(集/解)
物不可以終久於其所故受之以遯(晁氏/云)
主器者莫若長子
　謂父退居田里不能備祭宗廟長子當親視滌濯鼎
　俎是也(曲禮/正義)
雜卦𫝊
屯見而不失其居(見如字/  釋文)
損益衰盛之始也(釋文釋引見會/通今  文無之)
兌説而巽伏也(晁氏/云)
蠱則飾也(釋/文)
大過顛也
　自此以下卦音不協似錯亂失正弗敢改耳(晁氏/云)
小人道消也(晁氏/云)
　
　
　
　增補鄭氏周易卷下
　
　
　
　
　
　
　
　
周易乾鑿度曰乾陽也坤陰也並如而交錯行乾貞於
十一月子左行陽時六(鄭注云貞正也初爻以此為/正次爻左右者各從次數之)坤
貞於六月未(乾坤陰陽之主陰/退一辰故貞於未)右行陰時六以順成其
嵗嵗終從於屯蒙(嵗終則從其次/屯蒙需訟是也)又云陰卦與陽卦同
位者退一辰以未為貞其爻右行間時而治六辰(陰陽/同位)
(陰退一辰左/右交錯相避)棟案乾鑿度之説與十二律相生圖合鄭
于周禮太師注云黃鍾初九也下生林鍾之初六林鍾
又上生太蔟之九二太蔟又下生南吕之六二南吕又
上生姑洗之九三姑洗又下生應鍾之六三應鍾又上
生蕤賔之九四蕤賔又上生大吕之六四大吕又下生
夷則之九五夷則又上生夾鍾之六五夾鍾又下生無
射之上九無射又上生中吕之上六韋昭注周語云十
一月黃鍾乾初九也十二月大吕坤六四也正月太蔟
乾九二也二月夾鍾坤六五也三月姑洗乾九三也四
月中吕坤上六也五月蕤賔乾九四也六月林鍾坤初
六也七月夷則乾九五也八月南吕坤六二也九月無
射乾上九也十月應鍾坤六三也鄭氏注易陸績注太
𤣥皆同前説是以何妥文言注以初九當十一月九二
當正月九三當三月九四當五月九五當七月上九當
九月也宋朱震作十二律圖六二在已六三在卯六五
在亥上六在酉是坤貞于未而左行誤甚作圖以正之
　
　
　
　
　
　
　
　
右圖朱子發云子寅辰午申戌陽也乾之六位未已卯
丑亥酉(此亦誤當云未酉亥丑卯/已所謂右行陰時六也)陰也坤之六位位之
升降不違其時故曰大明終始六位時成棟案康成注
月令云正月宿直尾箕八月宿直昴畢六月宿直鬼(又/云)
(六月宿/直東井)九月宿直奎十月宿直營室又云卯宿直房心
(二/月)申宿直參伐(七/月)又注季冬云此月之中日厯虚危參
同契曰青龍處房六兮春花震東卯白虎在昴七兮秋
芒兌西酉朱雀在張二兮離南午又云含元虚危播精
於子皆與圖合若以日所厯言之則右行而周二十八
舍明堂月令所謂孟春之月日在營室是也與此不同
