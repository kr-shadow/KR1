#+TITLE: 論孟集註考證-宋-金履祥
#+DATE: 2018-05-12 10:14:57
#+SOURCE: github.com/kanripo/KR1h0030 master 53aea167                
　　欽定四庫全書　　　　　　經部八

　　論孟集注考証　　　　　　四書類

　　提要

　　(臣)等謹案論語集註考証十卷孟子集注考証七卷
宋金履祥撰後有自跋謂古書之有注者必有䟽論孟
考証即集注之疏以有纂疏故不名疏而文義之詳明
者亦不敢贅但用經典釋文之例表其疑難者疏之
其書於朱子未定之說但折衷歸一於事迹典故
辨訂尤多葢集註以發明理道為主於此類
率沿襲舊文未遑詳核故履祥拾遺補闕以
彌縫其隙於朱子深為有功惟其自稱此書
不無微牾自我言之則為忠臣自他人言之
則為讒賊則殊不可訓夫經者古今之大常
理者天下之公義論之得失惟其言不惟其
人使所補正者果是雖他人亦不失為忠臣
使所補正者或非雖弟子門人亦不免為讒
賊何以履祥則可他人則必不可此宋元間
門戸之見非篤論也其中如辨論語註公孫
枝云案左傳當作公孫發集註或傳寫之誤
辨孟子註許行神農之言史遷所謂農家者
流云史記六家無農家漢書藝文志九流之
中乃有農家皆為典確至於辨公劉后稷之
曾孫一條謂公劉避桀居邠去后稷世逺非
其曾孫不知古人凡逺祖多稱髙祖左傳郯
子稱我髙祖少皞是也凡逺孫多稱曾孫左
傳蒯瞶稱曾孫蒯瞶敢昭告皇祖文王是也
如此之類則注不誤而履祥反誤亦未盡確
當不移然其旁引曲證不苟異亦不苟同視
胡炳文輩拘墟迴䕶知有註而不知有經者
則相去逺矣書凡一十七卷首有許謙序後
有吕遲刋書䟦猶為舊本朱彝尊經義考稱
一齋書目作二卷註曰未見葢沿襲之誤不
足據也乾隆四十四年十一月恭校上

　　總纂官(臣)紀昀(臣)陸鍚熊(臣)孫士毅

　　總　校　官　(臣)　陸　費　墀


























　　論語集註攷證原序

　　古之聖人得其位皆因時以制治孔子酌百世之道以
淑天下而其事主於教孟軻氏推尊孔子傳於後世以
迄於今故論語孟子者斯道之閫奥也繇漢而還解之
者率有不獲至二程夫子肇明厥旨今散見於遺書嗣
時以後諸儒所著班班可攷然各以所見自守有得有
失未有能摉抉融液折諸理而一之者子朱子深求聖
心貫綜百氏作為集註竭生平之力始集大成誠萬世
之絶學也然其立言渾然辭約意廣往往讀之者或得
其粗而不能悉䆒其義或一得之致自以為意出物表
曾不知初未離其範圍凡世之詆訾混亂務新竒以求
名者其弊正坐此此攷證所以不可無也先師之著是
書或櫽括其説或演繹其簡妙或攄其幽發其粹或補
其古今名物之略或引羣言以證之大而道德性命之
精㣲細而訓詁名義之弗可知者本隱以之顯求易而
得難吁盡在此矣蓋求孔孟之道者不可不讀論孟讀
論孟者不可不由集註集註有攷證則精朱子之義而
孔孟之道章章乎人心矣謙自壯年服膺師訓即知讀
朱子之書其始三四讀胷中自以為洞然顯白已而不
能無惑學之頗久若徐有得焉及即其書而觀之乃覺
其意初不與己異學之愈久自以為有得者不遂止於
一而與鄙陋之見合者亦大異於初矣由是知聖賢之
言理趣無窮朱子之説雋永當味童而習之白首不知
其要領者何限先師是書亦憫夫世之不善學朱子之
學者也傳曰仁者見之謂之仁知者見之謂之知百姓
日用而不知故君子之道鮮謙於是深有感焉故翻閲
羣書用加讐校藏諸家傳諸其徒若好事君子能廣而
傳之是固謙之所望亦先師之志云爾許謙序








　　欽定四庫全書

　　論語集註攷證卷一前

　　元　金履祥　撰

　　序說

　　史記(漢太史令司馬談所作子遷嗣成之)世家(史記有天下者為本紀有國綂者為世家其餘為列
傳惟於孔子不敢入列傳而次之世家以其盛德且子孫世有哲人也朱子欲學者知夫子始末故節其事文
大略入序說疑者不入)丘(史記曰性而圩頂故名丘本姓解曰顔氏祷於尼丘之山生孔子故名丘字仲
尼此非大義所闗故朱子不載)其先宋人(宋殷後子姓自㣲子㣲仲五傳而至哀公熙生弗父何及
厲公方祀弗父何以有宋授厲公而世為宋卿何生宋父周周生勝勝生正考甫考甫生孔父嘉别為公族以
孔為氏一曰孔父者生時所賜號也子孫遂為氏孔父生金父金父生睪夷睪夷生防叔自孔父為華氏所殺
子孫避禍奔魯防叔生伯夏伯夏生叔梁紇為鄒大夫追封齊國公)母顔氏(名徵在顔父生三女追贈
齊國夫人)魯襄公二十二年庚戌之嵗十一月庚子(公羊穀梁二傳
皆謂魯襄公二十一年孔子生或謂史記用秦法穀梁用夏正然不可考)昌平鄉陬邑(陬論語作
鄹側留反在今兗州仙源縣叔梁紇為陬邑大夫故生於陬)委(烏偽反周禮有委人掌斂野之賦斂薪芻
凡疏材木材凡蓄聚之物以稍聚待賓客以甸聚待覊旅餘聚待頒賜共祭祀之薪蒸賓客之芻薪䘮紀之薪
材軍旅之委積舘軍旅之賓客其聚散之多如此所以貴於㑹計之當也又遺人三十里有路室路室有委委
吏掌之史記季氏史及下文司職吏皆當以孟子為正)司職吏作樴(周禮牛人讀為樴義與杙
同)適周(南宮敬叔與孔子俱適周歴郊社之所考明堂之則察朝廟之度)問禮於老子
既反而弟子益進昭公二十五年甲申孔子年三十五
嵗而昭公奔齊(春秋傳昭公攻季孫意如不克遜於齊)魯亂適齊景公封
以尼谿之田晏嬰不可(晏嬰字仲嬰以賢聞於諸侯孔子亦賢之景公欲封孔子而嬰
不可此必有說史記載其言朱子削之以其未可信也至夾谷之會史記亦言其與謀朱子亦削之晏子墨者
或道不同夫子雖嘗病其隘而未嘗不以為賢與彼子西不同則論晏子者當以夫子之言為正故史記二説
朱子皆不取)陽虎作亂専政(論語作陽貨虎貨聲通定公五年季氏家臣陽虎執季桓子囚
之專魯政)定公以孔子為中都宰為司空又為司冦十年辛
丑相定公會齊侯于夾谷齊人歸魯侵地(定公十年公㑹齊侯于祝
其實夾谷孔丘相牟彌言於齊侯曰孔丘知禮而無勇若使萊人以兵刦魯侯必得志焉從之孔丘以公退曰
士兵之兩君合好而裔夷之俘以兵亂之非齊君所以命諸侯也裔不謀夏夷不亂華俘不干盟兵不偪好於
神為不祥於德為愆義於人為失禮君必不然齊侯聞之遽辟之將盟齊人加於載書曰齊師出境而不以甲
車三百乘從我者有如此盟孔丘使茲無還揖對曰而不反我汶陽之田吾以共命者亦如之齊人來歸鄆讙
龜陰之田)十二年癸卯墮三都收其甲兵孟氏不肯墮成圍
之不克(魯自三家四分公室魯公無民久矣孔子雖為大司冦為其議政交鄰可爾土地甲兵皆三家
有也縱墮三都三都之人民財賦豈遽為公室有哉去其城郭差可防三家之叛亂耳幸而公山不狃以費畔
侯犯以郈叛二子自以為患故墮之易為勢至孟氏不肯墮成則成固未易墮矣當時家臣知有其家而不知
有公室類如此然成終不可墮乎曰使孔子而久於其位安知其不墮使孔子别有所為則雖不墮成亦可葢
孟氏不如季氏之强而成亦邊齊之城也孔子用於魯於今一年墮三都而不盡則期月而可之説無乃已虚
乎孔子固曰如有用我者此為授之以國家言也)攝行相事(三家者於孔子豈有土地甲兵為之
用哉其明年始攝相事與聞國政將朞年而始曰攝曰與則前乎此年其權可知矣孟子謂孔子於此為見行
可之仕葢謂其或可以行耳而不行而後去然則謂孔子得用於魯則未也學者忿聖人之失職幸聖人之見
用方且以反侵地誅正卯墮三都為誇皆未為知孔子亦非知事勢者詳又見第十八篇)誅少正卯
(荀子曰孔子為魯相攝朝七日誅少正卯門人進問曰少正卯魯之閒人也夫子為政而始誅之得無失乎孔
子曰人有惡者五而盜竊不與焉心達而險行辟而堅言偽而辯記醜而博順非而滓此五者有一於人則不
得免於君子之誅而少正卯兼有之故居處足以聚徒成羣言談足以飾榮褒衆彊禦足以反是獨立此小人
之奸雄也不可以不誅也朱子曰少正卯之事予竊疑之蓋論語所不載子思孟子所不言雖以左氏春秋内
外傳之誣且駁而猶不道也乃獨荀况言之是必魯齊陋儒憤聖人之失職故為此說以夸其權爾安敢輕信
其言而遽稽以為決乎按朱子之言如此而於此存誅少正卯四字蓋存疑爾)齊人歸女樂(說見
第十八篇)匡人以為陽虎而拘之(史記孔子去衛將適陳過匡顔刻為僕以其策指之
曰昔吾入此由彼缺也匡人聞之以為魯之陽虎陽虎嘗暴匡人又孔子狀類陽虎拘焉五日乃解司馬云陽
虎暴於匡顔刻時與虎俱至是刻為孔子御匡人識之又孔子貌似陽虎故匡人共圍之莊子云孔子絃歌不
輟圍者進曰昔以為陽虎也而今非也請辭而退)桓魋(見第七篇集註)中牟(詳見第十七篇)趙
簡子(名鞅)季桓子卒遺言謂康子必召孔子其臣止之(史記
季桓子病草輦而見魯城喟然嘆曰昔此國幾興以吾獲罪於孔子故不興顧謂其嗣康子曰我即死若必相
魯相魯必召仲尼桓子卒已葬康子欲召仲尼公之魚曰昔吾先君用之不終為諸侯笑今又用之不能終再
為諸侯笑康子曰誰召而可曰必召冉求於是使召冉求)孔子如蔡(按孔子稱危邦不入亂邦不居
夫子既去魯矣以衛靈公之無道也而居衛以陳國之小嵗有呉師而在陳以蔡侯死於盜國遷於吳民分於
楚而如蔡不幾乎居亂而入危與曰前日之言君子守身之常法今日之事夫子行道之大權也夫以聖人盛
德固無施不可使夫二三君者能用孔子委國而聽之則衞可正陳可彊蔡可守也而皆不能惜夫雖然夫子
既知其不能用矣其時楚昭之賢聞於天下夫子固將如楚也當在衞也特以衞靈公致粟有際可之禮而再
主蘧伯玉之家當去陳也又以司城貞子為之主而陳侯亦有言議之適故為二國留行然其如蔡蓋為如楚
也何以知之有子曰夫子失魯司冦將之荆先之以子夏又申之以冉有則知孔子去魯則將之楚矣聖人無
固無必故為二國留行爾然而適楚又卒為子西所阻愚以為此皆非聖人意也)令尹子西不
可(史記楚令尹子西曰王之使諸侯有如子貢者乎曰無有王之輔相有如顔囘者乎曰無有王之將帥有
如子路者乎曰無有王之官尹有如宰予者乎曰無有且楚之祖封於周號為子男五十里今孔子述三王之
法明周召之業王若用之則楚安得世世堂堂方數千里乎夫文王在豐武王在鎬百里之君卒王天下今孔
子得據土壤賢弟子為佐非楚之福也昭王乃止)又反乎衞(按朱子有言當衞輙之時父争於外
子拒於内不知其國何以度日是謂君子於此不可一日處也孔子世家稱孔子自楚反衞在哀公六年其後
自衞反魯首尾又六年矣以衞父子之亂而夫子久於其國何耶豈居亂邦見惡人在聖人則可或時其得政
而將借是以正名義也及考陳世家則楚昭卒之年孔子在陳非反衞也考之衞世家則齊弑悼公之年孔子
始自陳至衞明年反魯則非久於衞也然猶在衞何也孔子在陳曰盍歸乎來蓋思魯之狂士則自陳至衞蓋
過衞耳意則主乎歸魯也以夫子門人如子夏子羔子貢之徒亦多衞人者孔子於魯為父母之邦其出也既
以司冦去國則其反也不可以無故而復國故明年召之即歸矣經世於丙辰書孔子自陳至衞於丁巳書自
衞反魯可以訂世家之謬而孔子久速之可於此見矣)冉求為季氏將與齊戰有
功(左氏哀公十一年齊國書帥師伐魯冉求帥左師季氏之甲七千冉有以武城人三百為己徒卒戰於郊
冉有用矛於齊師故能入其軍獲甲首八十齊人不能師)不求仕(王文憲曰非所以言聖人)敘書
傳禮記(王文憲曰傳禮記三字可疑履祥按史記謂孔子序書編次其事夫書序非孔子作而周書諸
篇多失其次愚於武王武成之編皆嘗攷正之矣計古者事時前後已具編年之史而書則每事自為首尾固
未必諸篇相為次第也然或諸篇本有次第而孔安國伏生時失之前漢書言張覇作書首尾後漢書言衞宏
作詩序書訓義自前儒以詩書之序皆出孔氏朱子嘗引後漢書以證詩序之偽矣獨書序疑而未斷方漢初
時泰誓且有偽書何况書序且孔傳古文其出最後則附會之作有所不免若書序果出壁中亦不可謂非附
會者蓋孔鮒兄弟藏書之時上距孔子殁二百六七十年其同藏者論語孝經論語既有子曾子門人所集孝
經又後人雜引詩書旁取傳記之語附會成書何獨古書首尾尚是夫子舊本則其為齊魯諸儒次序附會而
作序亦可知也子曰夏禮吾能言之杞不足徴也殷禮吾能言之宋不足徴也文獻不足故也足則吾能徴之
矣聖人於夏殷之禮不曰吾能知之而曰吾能言之此記禮之時語也聖人生知之資其於禮之義理則知之
素矣此其所言蓋謂其器度文物之詳爾雖當時二代之禮失亡將盡而聖人之資觸類旁通皆能歴歴言之
但其謹重之意必欲得文獻以證成之足則吾能證成其書矣而卒不可得故終於從周而幽厲傷之又終於
從魯而郊禘又非禮後世訖不得見其成書之盛其間見於禮記之所傳者又多雜以門人經師之說惜哉)
删詩(王文憲嘗謂今之三百篇非盡夫子之三百篇也夫子刪繁蕪之三千取雅正者三百而三千之中
豈無播傳於世俗之口者夫子之詩既燬於秦火矣漢興管絃之聲未衰諸儒傳夫子之詩不全得見世俗之
流傳管絃之濫在者皆以為古詩取以足夫子三百之數而不辨其非也不然若孔門之誦詠如素絢唐棣諸
詩經書之所傳如貍首轡柔先正繁渠諸詩何以皆不與於今之三百而夫子已放之鄭聲何為尚存而不削
耶)序易彖繫象說卦文言(彖繫象說卦文言魏伯陽顔師古所謂十翼者此則夫子
之意而門人述以成書謂皆夫子所筆則亦非也彖傳例有發明中間豈無未盡之意象傳句多重複中間寧
無填足之詞葢門人得夫子之說而欲足成其書不得不爾何以知之以繫辭傳知之也十翼莫粹於繫辭傳
或不以子曰起文或以子曰起文或引子曰以答問或中引子曰以為證或末引子曰以為斷王文憲謂與子
思作中庸同體蓋繫辭傳門人以夫子之意發明非夫子之親筆也果夫子之親筆則章首之子曰何以或有
或無或問或答篇中之子曰何以或引或斷耶然則繫辭傳之成文且非夫子之全筆則彖傳之具體小象之
比辭安得為夫子之全筆耶獨大象乃夫子之筆辭簡義精體用明切三聖所作之外此自為夫子之一經而
門人得夫子之言獨文言無所附㑹夫子文言最為明白乾卦文言各以子曰答問深密明暢其後申述卦爻
之義不以子曰起文者意便不及如所謂故或之或之者疑之也故無咎逈與前章不同其於六十四卦之中
發明爻義者亦文言之體間舉數爻辭義俱明門人不敢足成三百八十四首故於乾坤二卦文言之外餘卦
文言雜諸繫辭傳是為得之後之學者於繫辭十翼但欲見夫子著述之多而不敢别其為門人發明之辭與
其足成之體今姑論其梗概如此又當别為讀經者言之)七十二人(顔囘閔損冉耕冉雍宰予端木
賜冉求仲由言偃卜商顓孫師曾㸃曾參澹臺滅明高柴宓不齊樊須有若公西赤原憲公冶長南宫縚公析
哀顔由商瞿漆雕開公良孺秦商顔刻司馬耕巫馬期梁鱣琴牢冉孺顔幸伯䖍公孫龍曹䘏陳亢叔仲㑹秦
祖奚蒧公祖兹亷潔蘧瑗宰父黒公西蒧穰駟赤冉季石處左郢狄黒商澤任不齊榮旂顔噲秦冉秦非漆雕
從燕伋林放申黨步叔欒石子蜀施之常鄭國樂欣顔之㒒孔忠漆雕哆容蒧顔相史記家語所載間冇不同
凡七十七人今依文翁石室圖七十二人之數)作春秋(春秋者魯史記之舊名周公之封於魯祝史與
冊皆備故魯國之史謂之春秋韓宣子適魯觀書於太史見魯春秋深歎周公之徳與周之所以王則春秋之
史書一國之事及諸侯赴告者本自有禮法制度東遷以後王法不行而諸侯放恣伯政迭興諸所赴告闗係
既大而春秋舊法又失是非不明善惡差謬故夫子晚年道不行遂因魯史起隠公元年止哀公十四年獲麟
改正其失以明王法於是褒貶既彰善惡難掩亂賊知懼遂為百王不易之大法)子路死於衞
(事見哀公十五年及檀弓)塟魯城北泗上(水經泗水逕魯縣北註泗水南有孔子冡在魯城北
六里史記註孔子冡塋百畞冡南北廣十歩東西十三歩高一丈二尺冡前以瓴甓為祠壇方六尺塋中樹以
百數皆異種又無能名其樹者塋中不生荆棘及刺人草)弟子皆服心喪(孟子曰三年之外門
人治任將歸入揖於子貢相向而哭皆失聲然後歸子貢反築室於場獨居三年然後歸)孟子受業
子思之門人(受業於門人此史記孟子本傳之說朱子謂孟子親受業子思之門人字疑衍而此
存之蓋未及改去)

　　何氏(晏字平叔魏人此段進論語集解之疏文也朱子節入然魯論齊論至張禹始合至鄭康成則以魯
論攷之齊論古論為之注三論始合為今定本)程子(伯子)成於有子曾子之門人
(唐栁子厚亦謂成於曾子之門人而謂有若以似夫子故尊之程子此論為定)程子(三條叔子已上二條
言論語本末已下三條言讀論語之法)













　　論語集註攷證巻一前

　　欽定四庫全書

　　論語集註攷證巻一

　　元　金履祥　撰

　　學而

　　學之為言效也(此張宣公語四聲取訓於義為切又古文學通作斆易傳曰比而效之之謂體
則效者體倣之謂也王文憲曰學之為言效也此字義正訓人性皆善而覺有先後此原其所當學後覺者必
效先覺之所為指學者之方也明善復初則學之效驗第一句訓下三句義此看集註凡例也)效先覺
之所為(古人為學是先從事上學所謂先覺之所為是其行事踐履文辭制度凡詩書六藝之文皆先
覺之所為也朱子於或問中論學分知能二字集註蓋合言之覺知也為能也明善知也復初能也其間語意
並合二意而效先覺所為一句尤明備夫聖賢先覺之人知而能之知行合一後覺所以效之者必自其所為
而效之葢於其言行制作而體認之也段内皆合知能意下文引程子曰一條是知上習說其二條及謝氏語
是行上習說)習鳥數飛(數色角反此許氏說文語从羽从白於六書屬諧聲謂形聲合也又月令
鷹乃學習朱子欲入此而不及或問引之)程子(叔子)又曰(程氏遺書前十巻不分二先生語外書亦
多有不分者今但曰未詳)坐時習(謂坐而時習立而時習舉此二句為例教學者習行之方)程子
(二條叔子)說在心樂主發散在外(說樂皆喜也而學習言說朋來言樂故程子分内外
言之說悅同悅從心則在内之樂而樂乃說之發於外者語錄悅感於外而發於中樂充於中而溢於外)愠
含怒意(何文定曰有一朋友言愠作含怒意固下得輕然終有怒字在不見君子氣象惟訓悶字為是
如南風之詩曰南風之薰兮可以解吾民之愠兮暑氣何可怒但令人悶耳薰風則能解人之愠悶也下文程
子不見是而無悶正此意)程子(二條叔子)惟成德者能之(黄文肅疑其略倒蓋不愠乃所
以為君子王文憲曰朱子是接程子之意)樂由說而後得非樂不足以語君
子(學至於説則其進不已其應不窮其教不困故及人而樂則其心不私其量能大所以進於君子此各舉
效驗字言之謂有自得之說則有及人之樂有及人之樂則有君子之成徳本註逆而難進歩言學之正推本
言程子此條順進而言也)有子曰(門人尊之不以字行而稱有子後人遂不知其字雖孟子亦名之冝
史記弟子傳不傳其字也有子此章分為二節前節以質言後節以學言中二句泛言承上生下以凡人資質
言則孝弟者無犯上作亂之事以學者務本言則孝弟者為行仁之本親親仁民愛物皆從此出而仁不可勝
用何止不犯上作亂而已哉)為仁(為字重讀朱子恐人不曉為仁是行仁之義而倒看性情體用故圜
外收程子辨論之說過詳)仁者愛之理心之德(何文定曰愛之理是偏言之仁心之德是
專言之仁孟子首章是専言之仁故曰心之德愛之理此章孝弟是偏言之仁故曰愛之理心之徳其先後各
有當也王文憲曰有子言仁之事集註言仁之性仁字訓詁發例於此詳見第五篇第十二篇)程子(二條
叔子)性中(至)孝弟來(此洛中方言來字猶許蔡間裏字謂性中只有仁義禮智何嘗有孝弟事
行在裏猶言倉中只有穀粟何嘗有秧禾在裏仁發出方為孝弟穀粟發出方為秧禾一時記錄者欠脩似覺
語險須通上下文看則反覆開闔方見意暢)鮮矣仁(本文言鮮程子言非集註因之言絶無謂其心
皆務在外則内亡矣此仁字言心之徳王文憲曰此言仁之德)程子(叔子)曾子(名參所金反字子輿
本史記弟子傳然孟子又字子輿蓋軻車軻也若曾子而字子輿則參乃服參之參七南反矣家語作子輿蜀
本坊本並同博物志字敬伯)三省(集註不訓詁語錄謂即宫省之省按字從少從目蓋宫庭之門視察
出入不令泛入故謂之省所耿反借作省察之省悉井反)盡己之謂忠以實之謂信
(忠信字義發例於此程伯子曰發己自盡為忠循物無違謂信表裏之謂也程叔子曰盡己之謂忠以實之謂
信忠信内外也朱子謂明道之語周於事物之理如此圓轉伊川之語嚴故截然方正)傳謂受之
於師(程伯子作傳之於人按傳字是前傳後上傳下之辭若是師傳當云受業不當云傳也兼曾子於師
傳之事冝無不習不待每日與為人交友同省矣以上二事例之為人交友俱為及人之事則此傳當從程子
之説乃傳業與人者傳業與人而不習於己正鄭氏所謂講時為學者誦之師不心解者不習而傳寧不誤人
故必省而習之然則曾子篤學其所自省冝無一不至何獨此三事蓋此三事乃及人之事常情所易忽故曾
子於此三事日省吾身恐以為不切己而有所不盡也其事雖屬及人而不忠不信不習則其失實為切己故
日省吾身而尹氏亦謂動必求諸身謝氏謂專用心於内蓋事雖及人而在我之心則必忠必信必習也此三
言日用交際所必有故忠信習隨事而必省所以曰日省集註倒訓傳字而語錄謂亦尋常學業不為要𦂳者
不要𦂳者如曾子問篇諸變禮曲折亦細細叩問而習知之然朱子此語似已疑傳之於師若太重矣兼又謂
此曾子晩年之説昔者孔子殁曾子年最少若晚年則每日非有師傳常業矣但學者欠於問辨故集註欠於
修改今存程子之説以待學者)諸子之學皆出於聖人(按韓文子夏之後有田子方子
方之後流而為莊周又商瞿及馯臂子弓其後為荀卿)敬者主一無適之謂(何文定曰
主一者指示所以持敬之要若止曰整齊嚴肅則難捉模惟曰主一則用力之方昭然易見然所謂主一者静
固要一動亦要一朱子所謂身在是則心在是而無一息之離此静中之主一也所謂事在是則心在是而無
一念之離此動中之主一也若無適二字則又是為主一兩字再下註脚謂如心在東而復移之西又移之南
之北則是静不主一他有所適而非敬矣又如本是一事而復貳以二又參以三則是動不主一他有所適而
非敬矣主一自然無適無適方為主一此兩語只是展轉相解只觀程子主一之謂敬無適之謂一二語敬之
為敬可得而持矣朱子曰敬者主一無適之謂其言尤約而明若此章所謂敬事者凡施之政事之間皆以是
心應之如為一事則専一此事謹之重之察其表裏慮其終始審而後發發而必行堅執如金石不移如四時
不朝令而暮改不輕動而易搖此皆敬事之謂而信在其中矣履祥按敬其事便足信於民而分為二事者蓋
敬主行信主言事屬政信屬令也)程子(未詳)楊氏曰(名時字中立諡文靖朱子謂楊氏説此處
極好看)此特論其所存未及為政(意本程張程子曰敬事而信以下論其所存未
及治具故不及禮樂刑政張子曰道千乘之國不及禮樂刑政而云是者言能如是則法行不能如是則法不
能行禮樂刑政亦制數而已履祥按敬信節愛是其所存至於政則必有法制禁令紀網文章夫子答問政者
亦多從身心說蓋其時先王之制數尚多無恙但治國者無是心故其政不行爾至孟子時先王制數廢改殆
盡故孟子之論治國往往兼制數言之)五者反復相因(此補胡氏之意胡氏以敬為主固是
本原然又須節節加意論有本則一節自生一節是下因乎上論全備則一歩須進一歩是上因乎下通釋詳
之)餘力猶言暇日(或問作餘暇之力為是)程子(叔子也行重)尹氏(次第)洪
氏(雙重)朱子(學重尹氏名焞字彦明號和靖處士洪氏名興祖丹陽人何文定曰文滅其質者虚文勝
而實德亡也質勝而野者有實行而無節文也聖賢有見成之條法不攷之則無以為入道之方事物有當然
之至理不窮之則無以為明善之要故雖盡力於孝弟謹信待人接物之間而不知毫釐之差千里之謬或以
善為之而未必合天理之正而不出乎人欲之私甚則䧟父為孝誤兄為悌無禮之謹復言之信汎愛而失於
無擇親仁而未必識仁其弊有不可勝言者是則無餘力而急於學文者其害固大矣有餘力而不肯學文者
其病亦豈小哉)竭其力(王文憲曰蜀士趙子寅曰有問於㬊亞夫曰事父母能竭其力是心力是事力
亞夫曰也要心力也要事力曰心力可竭也事力不到則何如亞夫曰有心力必有事力人只是辦不得此一
片心爾此心果到雖園中之冬筍可生冰下之寒魚可出也况可得之物乎)言而有信(舊說易色
是變易顔色朱子謂竭力致身太重若變易顔色則太輕故從易其好色之心方見是誠然言而有信似亦稍
輕劉器之問於司馬公道自何入曰自誠入誠自何先曰自不妄語始劉公初甚易之及退而櫽括其日之所
行與凡所言自相矛盾者多矣力行七年而後言行一致以此觀之只此一句不可謂不重况朋友之交其常
有平生久要之義其變有相許以死之節則言而有信與竭力致身其重一爾)四者人倫(賢賢與朋
友交若共是一倫然不以事父母為首而以賢賢為首葢下三言所以能致其極者專在此一言爾賢賢易色
好善之誠也大學誠意章所謂如好好色是也人惟有誠切好善之心故於孝悌忠信之事無所不用其極所
以賢賢易色居首)君子不重則不威(重直用反語錄此君子是大概說君子之道或問此
章先威重而後忠信何也朱子曰聖賢言學之序例如此須先是外面分明有形象處抱捉豎起來然後漸及
其内)主忠信(何文定曰主者謂凡事必靠這忠信為本而不容他有所之之謂也夫忠者發於心之實
也信者見於事之實也專以為主則其一言一動一謀一為其始終表裏無一不出於實而虚偽之妄念出而
無所施於外入而無所藏於中自將消磨冺滅而無妄之真體由是可以漸復是乃思誠之機要而作聖之階
梯也)程子曰不誠則無物(伯子也何文定曰物事物也惟誠則以實心見之實事方可謂
之有這物若無這誠則其所為皆不出於中心之實然謾試為之恰與不曽做一般故曰不誠則無物也且出
入無時云云豈復有物乎者此申解上文不誠則無物之語也蓋人心不測乘乎氣而出入其或存或亡又無
形影可以捉摸惟主乎忠信則此心便存而事皆自此實心中發出便是有物若不主乎忠信則方應此事而
心已他之不主乎此事而無復有其事矣故曰豈復有物乎然則主忠信者非特為善之本實亦存心之要)
程子(二條叔子)慎終追逺(程叔子謂不止為喪祭推而至天下事皆能謹其終不忘於逺朱子
語録然之而集註止以喪祭為言通釋加詳今又因通釋之言而文之曰親之終也悲痛之情固厚而倉卒之
際必誠必信之事薄親之逺也恭敬之意固厚而嵗月之久思慕如存之念薄於常情所易薄者不薄馬則已
德可謂厚矣民徳安得不趨於厚哉)子貢(禮記史記作贛)過化存神之妙(詳見孟子註及
此章通釋何文定於通釋之上記錄勉齋答問之語問曰朱先生解經只就句裏轉今過化存神何故突入外
來一句於此章是説那裏或曰若論聖人過化存神之妙能使人樂告以政者固不待見其容貌而自如此矣
先生久之曰看來也是不足於子貢之所云故如此說亦引而不發之意且如温良恭儉讓若無聖人之德而
見者每每如此便是個世間大不好人子貢只說得禮恭處不說得徳盛處是他只見得到此若聖人之在當
時能使所至之邦莫不樂告以政者其過化存神之妙恐非子貢所知也又問如此則潛心勉學之語如何曰
必竟五者是個好德履祥按第十九篇子貢所言夫子綏來動和之化則過化存神之妙非其知不能知此但
此章緣子禽求之之問甚低故且就其接人處言之以反其求字之意而其言遂欠内一層爾故集註曰盛德
曰過化存神曰德盛皆補其内而本註亦字及謝氏三亦字蓋但指其外也)私欲害之是以
終不能用(委國而授聖人以政則已不得以行其欲故終不能也然私欲各不同如季桓子則始欲
振其弱終又恐失其柄如楚子西又疑夫子之得國以正其僭齊景公衞靈公則苟且自適其欲而已爾)三
年無改(此章為觀人而發三年無改又為觀行而發聖人之言一條自是一條事理凡例如此章者亦
必有為而言之也其意主於觀人其事蓋主於改而觀三年無改可以謂孝亦如觀過可以知仁可亦僅辭事
亦常事耳非謂善惡之相懸者若夫不善不可以不改則夫子於仲弓嘗言其騂且角矣善不可不繼則夫子
於孟莊子嘗稱其難能矣此又各一凡例也此義不明於天下而元祐紹聖遂成天下之大禍道學可不明哉)
道(謂其行事也以父言故曰道)天理節文人事儀則(何文定曰勉齋語錄謂一句作
體看一句作用看然又須參錯看蓋天理節文是體中之用在體中固有自然之節然不因發見於外之文則
何以見其有節故言節而併及於文故曰體中之用人事儀則是用中之體就用上看固有燦然之儀然所以
有是條理者皆原於自然之品節故舉儀而必本乎則故曰用中之體蓋節與則俱體上字文與儀皆用上字
此所謂參錯看)程子曰禮勝則離(叔子也程子禮樂之說所該甚大樂記天高地下萬物散
殊而禮制行矣流而不息合同而化而樂興焉此章所謂禮蓋高下散殊之分也其所謂和則合同交通之意
也先王制禮其尊卑貴賤上下之體截然甚嚴然其用則常有交通和同之意行其間如宗廟之禮至嚴也而
旅酬逮下獻享之禮多儀也而燕示慈惠尊卑上下至辨也而燦然有文之中毎有懽然相愛之意此皆禮之
用有和而小大事皆由之又如飲食合懽也而籩豆有數延祭有儀臣侍君燕不過三爵夫婦和好也而内外
有辨衣服異藏湢浴異處此類非一或但知和洽之意而略上下名分尊卑降殺男女内外之節此所以流而
生禍而亦不可行也集註但見行禮不拘廹之意似不見交際和洽之意但說君子行禮之意不推先王制禮
之意然於其首取程子之說末有嚴泰和節之說則該之矣)嚴而泰和而節(有子指事而言
禮與和相對則禮是嚴敬之禮朱子本理而言和在禮之中則禮是全體之禮嚴而泰說上截和而節說下截
該盡章指)信近(信約信也如左傳所謂五㑹之信近朱子曰近只是合古人下字寛按近字去聲乃比近
之近猶云義之與比故朱子經以合中二字補之)復(左氏欲復言好復言謂既言而再行其言也)亦
(上二節各只一事因與宗則又有近久淺深輕重故以亦字遞過)君子食無求飽(不求安飽
與吾嘗終日不食終夜不寢以思同意謂心在勤學不暇求安飽又能敏於事謹於言非不好學也然惟就有
道之人而取正乃可謂之好學苟自是而不取正於有道之人則所好何學所學何道乎學而非道之正雖勤
安得謂之好學)凡言道者(道字訓詁發例於此然既在此章發例則當繼之曰有道者知此理而能
由之者也)子貢曰貧而無諂(有無諂無驕之節而後可語樂而好禮之意凡學皆然觀書者
見夫子之言而遂輕子貢之說此非善學者也正如玉未脫璞而遽求光瑩之器木未嘗斲而遽求繩墨之中
可乎所以朱子章末之言切實周備學者不可不審)所已言(樂與好禮)所未言(義禮無窮未可
遽足　學而一篇記夫子之言為書之首而弟子之言凡四人惟曾子之言直而簡有子之言曲而中子夏
言激而易廢學子貢言外而不由内此曾子所以傳道而有子之言所以似夫子也末章子貢之言其進宜未
易量)

　　為政

　　為政(首章不曰以徳為政而曰為政以德此為為政者言之也居為政之地者固不無法制禁令凡百施
為而夫子則言為政若能以德則心得躬行無非道理以是率先之人心自感動興起而向慕之不待他有作
為故曰無為而天下歸之)德(本)譬(以下效)德之為言得也得於心而不
失也(德字訓詁發例於此集註初本因第七篇志道章解德字曰行道而有得於心其後改從此蓋道固
人心所同有而人鮮可謂之有德者或暫悟而不能存之於心或徒知而不能體之於身是又皆失之矣所以
不足謂之德也)北極天之樞(樞如樞軸謂天體斜倚而左旋北極乃其樞軸衆星皆隨天體旋轉
惟北極不動也北極無星故謂之北辰辰者北極之舍也其旁四輔星環之其前直四星後宫庶子帝星太子
也)程子曰(叔子也為政以德然後無為若以才智苛察術數勇功則不能無為矣)范氏曰
(王文憲曰不動而化不言而信無為而成此言感通之妙也不動不言無為也化而信者成也簡以理言静以
心言寡以身言也煩以事言動以物言衆以民言也此言綂理之要也合二說盡無為之義履祥按至簡者惟
循一理自可以御事物之繁至静者惟正一心自足以制天下之動至寡者惟修一身自可以服人心之衆)
思無邪(程子曰誠也朱子謂世人固有修飾於外而其中未必純正者故言無邪行無邪亦未見得誠
惟是思無邪則合内外之道表裏如一方可謂之誠程子之言不可不深思)惡者可以懲創
人之逸志(王文憲有詩辨今不泛入因嘗考之秦火之後書失幾半禮失幾亡而詩三百篇何以皆
無恙雖云詩託於聲音之流傳然今之三百篇豈盡夫子之三百篇乎禮記左氏荀子所引之詩多有善者而
今詩多無之此猶可也如素絢唐棣孔門嘗舉之而今不見於詩鄭聲之淫夫子嘗欲放之而今鄭詩具在雖
序者巧以為他事及刺人然其淫醜之態不可掩也漢劉歆謂詩出非一人諸儒各以所能記或風或雅或頌
㑹合而足三百篇之數則其所記聞或有出於夫子所刪去者矣蓋漢興鄭衞之樂尚在而管絃之聲未衰也
以此觀之其間淫詩固夫子之所去而世俗之所傳者諸儒得之例以為古詩而不察也不然則若溱洧桑中
諸詩幾於勸矣而何懲創之有哉)程子(未詳)德禮(上章為政以德至此章意方備緇衣篇曰夫民
教之以德齊之以禮則民有格心教之以政齊之以刑則民有遁心)一說(朱子集註凡例二說皆通故併
存之必有一說得聖人之意大率二說前一說勝)志學章(矩法度之器王文憲曰矩雖器心之天則
也程子二條皆聖人為學者設胡氏一條發明從心不踰矩朱子極以為好二條即程子勉進及成章二意張
思誠以為意周履祥按朱子於本文之下但隨文解義而其終總説處最盡蓋聖人固自有聖人之資然聖人
又自有聖人之學又自有聖人之進但非常情所可窺測爾蓋天下之理無窮而聖人之心純亦不已已則非
聖人矣其實三十而立聖人之為聖人者已成此後但愈妙愈熟所謂借其近似以自名猶夫子一貫而曾子
借忠恕以名之也學是聖人之學立則聖人之成不惑可以想見聖人之貫知天命可以想見聖人之一知字
如知天地之化育不惑者小德之川流是於萬殊處看一本知天命者大德之敦化是於一本處觀萬殊耳順
可以想聖人之化從心不踰矩可以想聖人之神此亦因聖人借近似以自名者而彷彿之在於心體難以言
語形容王文憲曰自聖人生知之禀而言固未必冇等級自聖人體道之心而言初不妨冇等級二說非不同
也)程子(二條叔子)孟懿子章(魯大夫仲孫氏魯三家本出桓公慶父之後為仲孫氏叔牙之
後為叔孫氏季友之後為季孫氏仲孫而謂之孟者禮䟽古者適長謂之伯庶長謂之孟仲孫於莊公為大夫
不敢宗諸侯而於三家為庶長三家所宗故謂之孟)三家僣禮(檀弓曰三家視桓楹三臣猶設撥是
塟之僭禮也三家以雍徹是祭之僭禮也僭禮以處其親將以尊親而不知䧟親於不義)得為而不
為(分所得為者多有當為之事特恐不能盡爾不必求越於分之外也)孟武伯章(集註前說發父
母之至愛警人子之守身懇切深長所該甚大舊說亦在其中然普為衆人言之誠善矣若為武伯言則恐舊
說為切故程子止依舊說而集註兩存之也朱子始疑舊說不正言而為是迂昧不了之語爾然須䆒武伯之
為人與當時之辭氣左氏云哀公與三家始有惡遇武伯於塗問之曰吾得死乎而曰予不知其傲暴之氣如
此於君猶然况他事乎觀其諡為武則為人可知矣程子嘗言人有四百四病皆不由自家只是身與心不可
不由自家疾病聖賢所不免但為人子者父母唯憂其病而他無憂焉則其為人可謂能守身而不遺親憂矣
今有人焉非子弟求益之素而其傲暴可憂不可縷數卒然有問何以為孝夫子答之曰使父母但以其疾為
憂焉斯亦孝矣其辭氣之間自有餘味所謂舉一隅之教初非不了之語使其惕然收斂不為不義為父母者
唯憂其疾病之不由己者而不必憂其事為之由己者則其為人豈非天下之孝子哉集註於舊説始去而終
存之殆有意矣)能養(去聲)有養(上聲至於犬馬皆能有養作一句讀至於二字其上所該亦多謂自
骨肉子弟奴僕以下至犬馬也子思曰今而後知君之犬馬畜伋孟子曰食而弗愛豕交之也愛而弗敬獸畜
之也大抵辭氣不以貴賤尊卑懸絶者為言則無以見其不敬之罪重以不敬為無别蓋充類至義之盡也有
一老人見籠養者朝夕飼直心力備至因嘆曰若養父母如此豈非至孝一學者聞之遂悟此章之㫖蓋彼嘆
小人不能養而養鳥此責學者但能養而不能敬也)色難(何文定曰服勞饌食養口體者也柔順顔色養
志者也不曰養志而曰色難者蓋愉色婉容皆誠實之發見於外者决非聲音笑貌之所能為必其愛之積於
中者深然後見於容色者始無一毫之不順苟所以愛其親者有纎悉之未至則形於外者决無愉婉之色則
事親者其色豈非難乎能盡此者其於養志固有餘裕矣聖人所謂色難者惟體之而後知為不易也服勞奉
養固非愛親者不能然愉色婉容則尤其愛之深者服勞奉養或可以勉而為之愉色婉容則無所不順而心
與父母為一矣豈得不謂之難哉)曾(朱子曰論語除曽姓外皆作在登反)程子(未詳)告衆人
(以其所該者廣也然孟氏僣禮武伯多可憂之事故夫子所以告之者且正其大病游夏孝養服勞己無不至
但意色幾㣲之間有所不足蓋狎恩恃愛者漸流於不足而嚴威儼恪者非所以事親故夫子告之深戒子游
之漸流於不敬為大不孝不許子夏之疏節而以服勞奉養不足為孝皆所以責其盡善也王文憲曰告門人
皆切直告餘人皆深婉各有當也)吾與囘言終日(六字為句與言終日固無所不言矣惜不
盡傳於世也)私亦(私是人所易忽之地而亦足以發其餘可知顔子是從謹獨下工夫聖人是於此處
見顔子)聞之師曰(朱子師延平李先生名侗字愿中諡文靖此段延平全語具在師友問答)顔
子深潛淳粹(顔氏本出邾登孔子門者八人囘為最賢囘字象水之洄故字子淵何文定曰深潛
淳粹此四字只是形容顔子資禀氣象如此蓋雖一般聖賢各自有資禀氣象如湯武自有湯武氣象文王又
自有文王氣象且以此深潛淳粹四字著在孟子身上固不得便著在曾子身上亦不得惟顔子便有此資禀
氣象也程子亦曰顔孟於孔子其知之淺深同只是顔子尤温淳淵懿近聖人氣象延平之語與此大概相類
今且以顔子平日觀之如不違如愚於吾言無所不說冇若無實若虛此亦可以見他深潛處如三月不違仁
不遷怒不貳過又如程子言其如和風慶雲此亦可見他淳粹處下面體段字粗說如骨骼字相似猶兩人相
比甲人骨骼比乙人差小些子此即孟子具體而㣲之語體段已具猶曰骨骼四肢已圓全但未與那人一般
爾又曰深潛淳粹四字若分開看深潛兩字便帶了知見意淳粹兩字便帶了踐行意劉頡曰深潛淳粹文公
師友模冩顔子資禀氣象可謂體貼然集註語意多在經文之内非自外來如此四字亦在此章之内深潛是
於不違如愚見之淳粹是於私亦足發見之深潛知上氣象後篇所謂於吾言無所不說者也淳粹行上氣象
後篇所謂三月不違仁者也)視所以章(王文憲曰既分君子小人此下只觀君子)程子(伯子
也何文定曰語録謂既以此觀人亦當以此自考此意亦𦂳切)温故章(可者僅可之辭此師講授之師
時毎二字所進尤活記問之學鄭氏註云豫誦雜難雜說至講時為學者誦之師不心解詳見或問王文憲曰
温故所學在我記問無得於心知新其應不窮記問所知有限只死活二字)先行章(程子以先行為
句朱子以先行其言為句語意宜從朱子緇衣篇曰言從而行之則言不可飾也行從而言之則行不可飾也
王文憲曰君子所言皆平日所行之事)周比章(王文憲曰周比從接物上見和同從共事上見驕泰
從處己上見語録學者於幾㣲之際不可不辨)學思章(王文憲曰論語舉其略中庸舉其詳劉頡曰博
學篤行皆學上字審問謹思明辨皆思上事語録學與行是學之始終問思辨是思之始終又一云學不専指
行)程子(叔子)異端章(何文定曰異端之害云云人之攻治其說者其蔽固之深者固無足論其
間有高明賢智之過而亦學之者不過謂彼冇所短亦有所長吾但取其所長而去其所短而不知本領既非
所謂善者非真善攻而治之陷溺益深為害滋甚故夫子斷以一言曰斯害也已而程子又謂其近理者為害
益甚尤當逺之是皆聖賢推救焚拯溺之心援學者於顛㝠之地其為人切矣)程子(伯子也王文憲曰范
氏條指害道而言程子條指害心術而言)駸(音侵詩載驟駸駸)干禄章程子曰(前條叔子
後條兼取伯子章内兩梬三截程子喫𦂳為人故又添一問答蓋唯聖門弟子則能言下領㑹世人之心汲汲
利禄無所不至必又謂雖能多聞見闕疑殆謹言行亦有不得禄者則又如之何程子引耕餒之說以曉之謂
縱外是而他求所以干禄亦未必能得也亦唯道理所當為者自為之而已外此不惟非所當為為之亦非可
以必得也)哀公問章程子(叔子)大居敬(用春秋傳大居正句法謝氏此章親切明備聖
賢為學之要法不但施之此章也王文憲於上蔡書堂開講舉此為上蔡第一義何文定曰居敬則無私心而
枉直無所蔽窮理則有真見而枉直不難知此合内外之道又辨枉直之要法也)敬忠(朱子曰孝是以
身率之慈是以恩結之兼此二者能使民忠)張敬夫(集註於周程張稱子諸儒稱氏不名字者稱官
時人稱字何文定曰夫子本言教化必自己出語勢不得不然張子恐觀者失聖人之㫖故發明無所為之說
以曉之王文憲曰季氏意在使字上聖人意在則字上　康子之問為欲使民如此而夫子之答皆欲其於己
求之盡其在己則民自化若為欲使民如此而為之則為之必不實亦不足以有感矣故集註取張敬夫之說
以明之然無所為而為有所為而為善利之分此自張宣公法門要語)或謂(為政須上之人用之非所
可必為也而或人之問如此葢定公初年陽虎執國毎有用孔子之意而孔子不仕也)信(輗軏是車與馬
牛交接處信是己與人交接處交接處無輗軏則車不能行交際處無信則事不能行)十世(集註取馬
氏之說而詳之本欲分明而觀者易離為二故通釋辨之然集註取胡氏之說己自明備)三綱(出白虎通
又有六紀)三綂(本漢志詳見問為邦章王文憲曰所因者亘古及今之常然損益者隨時處事之當然繼
周損益其答顔子為邦之問乎)

















　　論語集註攷證卷一

　　欽定四庫全書

　　論語集註攷證卷二

　　元　金履祥　撰

　　八佾

　　每佾八人(此說疑是蓋古者以八為數後來雖俗樂毎列亦八左傳所謂女樂二八是也)數(假借
去聲)降殺(左氏傳作隆殺以兩此自上而下故曰降殺)忍(罪不客誅忍從後說何憚不為忍從前說)
三家(說見前篇孟懿子章)堂(廟堂也上文庭亦謂廟庭蓋廟制室外為堂堂前為庭)無知(王文
憲曰前章不仁此章不知不仁不知故無禮無義按不仁言其忍也不知言奚取也)程子曰(叔子也王
文憲曰夫子本譏三家而魯在其中程子原其始定其罪立萬世之大法遂使二字責有所歸)不仁章
(王文憲曰游氏言仁切程子言禮樂切程子言禮樂之實李氏言禮樂之文合此四說方盡集註用意精深學
者冝細觀)程子曰仁者天下之正理(叔子也語録曰只是泛說不是說仁之體若曰
義者天下之正理亦得)將如之何(語録謂不奈得禮樂何也譬如非善舟者必不奈一舟何非善
御者必不奈一車何中心斯須不和不樂則鄙詐之心入之矣外貌斯須不莊不敬則慢易之心入之矣不莊
不敬不和不樂便是不仁鄙詐慢易則如禮樂何哉)林放(弟子傳不載禮殿圖有之)禮本(集註以文
對本字又以質對文字易治也語録滑熟也何文定曰文集有曰禮正在恰好處泝而上之則儉為本㳂而下
之則奢為末此語最為分曉流於末之奢固不可然安於本之儉而不求到恰好處亦非聖人本意也夫子舉
喪與禮對言者朱子謂禮是禮之吉者喪是禮之凶者故並言之爾范氏以喪祭言者蓋因古有此二語特舉
以為凡例耳)汙(音蛙)抔(音掊並出禮運)夷狄章程子(叔子)泰山(東嶽也在今兗州襲
慶府奉符縣為魯國之望)曾(在登反)射下(並去聲凡在下上聲下之者去聲)觶(四升爵)輔
(頰也)後(去聲凡前後之後上聲後之之後去聲夫子隨疑而答但示後素之證子夏觸類而長因知禮後之
說聖人之知非待子夏而後發聖人之意又因子夏而及此爾言此以進子夏也)杞(夏之後國在今開封
府雍丘縣)宋(殷之後國在今宋州本名應天府　古者二王之後各守其先代禮物聖人於夏殷之禮不曰
吾能知之而曰吾能言之此葢定禮樂時語也聖人生知之資其於禮之義理則知之明矣此其所言葢謂二
代制度文為之詳耳雖當時二代之禮亡失將盡而以聖人之資觸類旁通皆能歴歴言之但聖人謹重之意
必欲得典籍故舊以證成其書而文獻二者卒不可得故終於從周後人迄不見其成書之盛也其間見於禮
記者又多雜以門人經師之說惜哉)趙伯循(唐儒林傳啖助門人趙匡陸質助卒質與其子異裒録助
所為春秋集傳總例請匡損益質纂㑹之號春秋纂例匡字伯循河東人歴洋州刺史質稱為趙夫子集註以
犯廟諱舉其字說具春秋纂例宣州有版本朱子載其言於或問而入其要於集註)鬱鬯(以秬黍合鬱金
草釀酒取其香氣暢達)魯之郊禘(禮記明堂位以為成王之賜上章程子嘗論其非禮近陳氏君
舉謂東遷之後諸侯僭禮又據史記謂其時秦祭白畤又據外紀謂魯請郊禘而曰魯之郊禘惠公請之也其
說甚辨如此則尤夫子之所深嘆而不忍言也)禘之說(此章集註二意俱備有為之說者曰知禘之說
則不王不禘天子禘諸侯祫大夫士廟數上下各有等差各安其分則天下之治不難矣此亦集註後說之意
雖明白易見然非仁孝誠敬之至者亦未易知此也中庸曰明乎郊社之禮禘嘗之義治國其如示諸掌乎章
句謂與論語大同小異特記者有詳略王文憲謂論語約而難知中庸詳而易見不若以中庸解論語辭不費
而義明履祥按中庸是泛說論語是答或人之問亦恐各是一出　勉齊曰禘之說一章理無不明誠無不格
只是見得盡做得也盡心路熟後事事自㑹如此)祭如在章程子(叔子)奥(古者室中北墉
南牖東南隅為户東北隅為室之宧西北隅為屋漏西南隅為奥奥尊者之常居也)何謂(上二句葢當時
俗諺故王孫賈設問)竈陘(謂竈穴前隊也)尸(古者祭必有尸蓋使生人服鬼神之服居鬼神之位使鬼
神憑之而饗飲食也竈者老婦之祭或是老婦為尸朱子謂竈尸恐是膳夫為之)當時用事(何文
定曰所謂奥有常尊而非祭之主者蓋五祀四時之祭皆於此乎成禮是其有常尊也然不專主於一而若户
若竈若中霤若門若行皆先祭其本所而後設饌迎尸於此是其非祭之主也若竈雖卑賤不尊然在夏時則
專主祭竈當夏時而專用事者故曰當時用事或曰用事謂水火烹飪之所)謝氏(王文憲曰上蔡之說
疑有病聖人據理而言豈問其知不知禍不禍也若畏禍而為兩可之辭所以為心術之害者大矣非所以言
聖人况此答拒之者亦至初非遜詞)鄹(解見序說)侯(本作矦射的之垜也謂候人射中也从厃从矢象形)
鵠(工毒反即告字謂告人以所當中之處也取射禽獸之義故加鳥)告(本取牛口之梏下之告上則曰
告如牛口加梏有謹止之義若上告下則假借去聲)餼(猶今言生料也本作氣俗加食)魯自文公
始不視朔(文公名興以病不視朔)其(指告朔通釋指羊)盡禮(如拜下禮也今拜乎上泰
也雖違衆吾從下夫子之從下蓋盡禮耳而衆人反以為諂此章當以此事為證語録曽及之何文定曰諂與
敬不同禮施於所當施則為敬禮加於不當加則為諂)程子(叔子)定公問章(本註正說也吕
氏互說也尹氏重上則略與孟子語意同蓋當時是奉敇註論語故其意主於警君)關雎(黄文肅曰先生
再看或問止此章睢七余反詳見詩集傳)玩其辭審其音(夫子時所謂闗雎蓋合辭意聲音而
言之也故集註之末有玩辭審音之說今則辭尚可玩而音不可復聞矣)問社(古者立社各樹其土之所
冝木以為主社土神故古人以土所冝木為主抑因所生木以為主耶刻所冝木以為主耶曰亦因所生木為
主耳社壇而不屋刻主則必為屋矣然出征而載社主則何主朱子語録謂古人多用主命如出行大事則以
幣帛就廟社請神以往如今䰟帛之類耳然不可考履祥按自唐以來社始用石為主其說具唐書張齊賢傳)
歴言以深責之(問社之說諸儒見夫子三辭繁而不殺又因左傳哀公患三桓之侈欲以越伐
魯去之卒死於外故謂此必哀公與宰我謀誅三桓故為廋辭以相語所以夫子有成事遂事既往不可諌救
之說前則蘇氏後則胡氏皆有是言而集註不取然集註之意亦自足該諸儒之說大抵告君之說與告他人
不同如夫子對哀公好學之問乃以顔子不遷怒貳過之德告之顔子無爵無位非有可怒過為之事權而獨
舉此蓋哀公為人躁妄故借顔子之德以藥哀公之病今其問社宰我乃以使民戰栗告之哀公躁妄豈不生
事所以夫子深咎之然此三言亦或當時方言而夫子備舉之也)管仲(管叔之後故其書多稱我先王)
器小(本註聖賢大學之道是器大様範局量褊淺規模卑狹是器小形象知大學之格物致知則能有以
盡心量之全知大學之誠意正心則能有以全心德之實故局量不褊淺所謂正身修德也知修身齊家以及
治國平天下故規模不卑狹所謂致主王道也惟其局量褊淺故不能正身修德惟其規模卑狹故不能致主
王道惟其局量褊淺故其規模卑狹)三歸(說苑止有管仲築三歸之臺别不詳載又漢書三歸雍徹顔師
古謂娶三姓女如此則奢僭兼之然此但言其不儉爾未斥其僭蓋諸侯三姓而備九女此則三女而已未為
僭也又一說三歸之臺據算家有築臺三歸法蓋方臺也其法上方自相乘凡為若干尺下方又自相乘為若
干尺又以上下方相乘為若干尺却以勾股法三分損二為中方之數合上下中方凡幾千尺以高尺綂之用
積羃法得方臺積尺之數凡幾萬尺謂之三歸法如此則但言其臺榭之盛家臣之多為非儉爾)門屏
謂之樹(爾雅釋宫文也天子外屏諸侯内屏大夫以簾管氏以屏塞門蓋僭諸侯之禮也天子外屏屏
設於畢門之外則當宁而立以受諸侯諸公之朝於外朝諸侯設屏於門内則門屏之間謂之宁立於此以受
卿大夫士之朝按國語卿之家亦有私朝論語冉子退朝是也管仲為卿於齊以霸而家臣皆具官則亦設屏
於門為宁以朝其家臣矣)反坫在兩楹之間(蓋當賓主兩階之中於堂間斲土石為覆爵之
器以示此爵賓主共之蓋兩君燕好之禮也當時管仲當國而齊霸諸侯諸侯之朝齊者必私覿於管氏之家
故仲亦設此以燕之也不然則作此虚器自取僭擬何哉禮記臺門而旅樹反坫大夫之僭禮世當作臺門而
樹旅反坫蓋為臺門則必有屏樹及旅酬而為坫覆爵也)或人以小為儉以奢為禮
(當時見識議論大率如此)程子(叔子)本深及逺(大器)本淺(小器)規矩準繩(楊雄
法言先知篇云大器猶規矩準繩先自治而後治人者也蓋規矩準繩惟其自盡方圓平直之理故足以為天
下之方圓平直若是四者自有喎斜迂曲則何以能治天下之方圓平直哉)詭遇(說見孟子集註器小
而功大者詭遇者也器大則為之範者也器大之功不止此矣　何文定曰竊詳管仲器小之論集註局量褊
淺規模卑狹二語覺已盡其曲折局量以資質而言乃器小之本根規模以施為而言乃器小之效驗惟其局
量之褊淺所以規模之卑狹下文說不能正身修德是指局量褊淺處不能致主王道是指規模卑狹處大凡
人惟見其大也而後不肯安於小管仲之所以小者只為不識其大縁他資質本是凡近而又無聖賢之學以
充之才雖高而識實陋氣雖銳而志實卑所以局量容受不得而規模恢拓不開不過成就得些小霸業以上
更去不得了夫子以小器斥之可謂一言以蔽之而朱子復明之以兩言而器之所以小者無復餘藴蓋局量
褊淺者器小之體規模卑狹者器小之用欲識仲之為器小者觀諸此足矣然亦須將此二語攷驗管仲平生
方見得此二語說得他着且如仲始與桓公講論治國公辭以已要奢淫恐妨為治為仲者便合就桓公心術
上整頓然後事乃可為而仲却謂皆不害霸是他被些才使急於自見惟恐君不見用無以成其功業故曲意
深縫至於如此及其後也三歸具官塞門反坫奢僭之事至身自為之與辭上卿之禮全别是又被這些功業
動了包藏不住致滿溢而不自知其視正身修德之事反若迂濶而不切於事此非局量褊淺而何又如管仲
一時事功其大節目只有尊王攘狄兩事是時周室尚有可為為仲者正當至公血誠輔佐天子棖立紀綱以
還西周之舊今乃挾公濟私假尊王之名為圖霸之實至若楚人僭王猾夏此是甚底大罪過乃置之不問却
尋得包茅昭王節日責他大意只是要他略服便做收殺在我且自可以伯大抵皆是急於近功淺效若王道
則恐其久逺難成判斷不做此非規模卑狹而何而朱子只直指其不知學者縁資禀自是定了若知聖賢大
學之道則褊淺者可以變而宏深卑狹者可以擴而高廣葢量隨識長學進則識長識長則量自充量既充則
規模不患於不大且以管仲言論風㫖觀之說得話亦自識道理非全無聞而志識卒於卑陋只就小小窠窟
結果了豈非不學之過乎奢而犯禮之事聖人只是荅或人儉禮之問非正指小器而言然就這上面看亦可
見得器小形見處故程子特指此以曉人而管仲所以為器小者益覺分明此乃程子說得冇功處故朱子曰
當深味也而集註又曰雖不明言小器之所以然而其所以小者於此亦可見矣此皆指奢與犯禮而言)語
樂(此夫子正樂之時語也古欒不可見故此章難為言當以孟子條理之說參之翕合也謂合八音而共奏
一樂章也從之則條暢之也純如則八音如一聲也徼如則又自各有條理也至於繹如則詠嘆淫佚餘音不
絶也)喪(諸說多謂天喪斯文之喪惟劉侍讀蘇氏作失位去國之喪集註從之此失魯司冦去魯適衛之時
歟)韶盡美章程子(叔子)居上不寛為禮不敬臨喪不哀(朱子
謂如此等語皆急讀去王文憲曰此即反語讀㸃之凡例)何以觀之(此章結語虚難看蓋人亦須冇
本領方可看其分數此是尚有可觀者若舉無其本何以觀之哉是無足觀者一說毎事各有大本苟無其本
則雖别有小節亦不足觀矣)

　　里仁

　　擇(屬知)處(本字上聲)安仁則一利仁則二(仁者純乎仁故安而行之知者知此仁故
利而行之安則已與合一利則尚有彼此亦只在生熟之間耳朱子再三誦此二句以為解中未有及此者因
嘆此公見識之高)無私心好惡當於理程子所謂得其公正(叔子
也通釋舉前後所言㣲有所疑王文憲曰朱子此章論好惡由心而達之事故先無私而後當理後篇論忠清
因事以原其心故先當理而後無私程子論陽復則曰仁者天下之公論禮樂則曰仁者天下之正理此章則
曰得其公正無私公也體也當理正也用也開說了方可合說)無惡(集註必無為惡之事平實通釋惡念
何自而生𦂳密)不以其道得之(二句於前句冠一苟字後句加一雖字文義即易見)謂不
當得而得之(或問論不以其道得富貴通釋論不以其道得貧賤何王二公令人兼看)去(王文
憲並作上聲然自去去聲去之上聲又已違之去聲驅而去之上聲)觀過(何文定曰朱子謂此篇言仁有
淺深此章却只是説慈愛之仁蓋仁主於愛君子之過雖是失於厚而過於愛然畢竟不失為仁但是仁中之
過耳若小人失之薄而流於忍却正與仁相反此處察見君子小人之仁不仁尤更分曉故曰觀過斯知仁矣
然意此等處夫子當時必冇所因而發)斯知仁(上文各於其黨則斯知仁不是偏結之語謂於此亦
可見仁之存否也故集註以尹氏之說補之)程子(叔子)後漢吳祐(後漢書呉祐字季英遷膠
東相政惟仁簡嗇夫孫性私賦民錢五百市單衣進其父父得而怒曰有君如是何忍欺之促歸伏罪性慙懼
詣閤持衣自首祐屏左右問其故性具說父言祐曰掾以親故受汗辱之名所謂觀過斯知仁者蓋謂嗇夫受
賕固是過然為欲衣其父而此又以父言請罪於斯可以知其仁矣掾屬吏也音縁去聲葢謂官之屬猶衣之
縁也嗇夫漢時鄉官主督租賦者)死可(所重在聞道非必夕死雖夕死亦可耳然夕死尚可其他可知)
程子(上條叔子下條伯子)心欲求道(此志於道不如第七篇志於道重故集註止言心欲求道)
識趣(識見志趣也志於道而猶以惡衣食為恥只可責志)程子(叔子)何足(聖人語平集註語峻
蓋切於警學者)於天下(謂於天下之事也)比必二反(當作毗志反如比周比義射者比比
其反皆毗志反如比死者比化者皆必二反朱子嘗因學者之問欲改未及)放利章程子(叔子)
禮讓(謂恭敬辭遜之心也故謂禮之實下文禮字乃禮文制度品節之詳此章朱子或問作三句第二句
至國字歇)無位章程子(叔子)一以貫之(朱子曰一字重讀)用各不同(此句
要看即後句所謂萬殊也體之一即後註所云一本也昔嘗親受文定何子之語曰此章要實見得是理是何
物文公好說箇恰好處理只是恰好處此便是中便是至善自古聖賢相傳只是這箇天下萬事萬物各各不
同而就每事每物中又自各有箇好處故事理雖不同到得恰好處則一此所謂萬殊而一本然其一本者非
有形象在一處只是一箇恰好底道理在事事物物之中此所謂一本而萬殊)曾子於其用處
蓋已隨事精察而力行之(精察知之力行行之曾子工夫如此故夫子告之以一貫
其他學者豈可驟語以此昔者朱子為學之初務為儱侗宏闊後見延平李文靖皆以為不然曰理不患其不
一所難者分殊耳朱子於是縷析毫差文理密察卒至體用渾圓故朱子亦嘗曰而今不是一本處難認乃是
萬殊處難認)真積力久(謂真實積累功力之久也出荀子)子出(此篇曾子門人所記故稱
子出)門人(或曾子門人或孔門諸人也)盡已之謂忠推己之謂恕(此程叔子
語乃學者忠恕之正訓曽子借此以體一貫使學者知用力之方耳但一貫以道言忠恕以心言夫子之心即
道故自一以貫之學者以心體道故曰忠恕蓋必盡己之心以體道而推己之心以處物使各合於道也讀此
章者且須看此分明)夫子之一理(至)推矣(此以天道形容夫子之一貫一即至誠無息故
忠可以名之貫即萬物各得其所故恕可以名之此一貫之所以為忠恕也)蓋至誠無息者
(至)可見矣(至誠無息者夫子之忠也所以為一也萬物各得者夫子之恕也所以為貫也)中心
為忠如心為恕(此禮疏文當攷)程子曰(凡三條首條伯子語後又二條叔子語言忠恕
者凡三節伯子忠恕一以貫之止大本達道此夫子之忠恕叔子天命條此造化之忠恕違道不逺二條此學
者之忠恕中庸但以忠恕為近道爾而曾子乃謂夫子之道忠恕故用再三分辨然夫子不待忠恕天道亦無
忠恕之名皆借此以形容耳)以己及物(至)是也(此本分仁恕而言集註統取入)忠恕
一以貫之(此下方正說此章之意)忠者天道(中庸曰誠者天之道也誠之者人之道也
朱子至誠無息之說即此意)恕者人道(謂體當人情無不曲中也朱子泛應曲當萬物各得即此
意黄文肅曰聖人之忠恕天道也學者之忠恕人道也如何又說忠者天道恕者人道以聖人比學者聖人之
忠是天之天聖人之恕是天之人學者之忠是人之天學者之恕是人之人)忠者無妄(真實無妄
也)恕者行乎忠(即天下雷行物與無妄下文所謂乾道變化各正性命也)大本達道
(中庸首章)動以天(程子易無妄傳文也聖人之忠恕是自然學者則力為也)喻義章程子
(叔子)愛日(楊子曰不可得而久者事親之謂也故孝子愛日集註愛日之誠四字章㫖方見深切然此意
具在不可不知之中語録常記憶父母之年喜其壽而懼其衷惟恐舉之不及是以孝敬之心日常切)訥
敏(王文憲曰此矯輕警惰工夫)子游曰(何文定曰君臣朋友皆以義合故事君三諫不聼則有去
義導友忠告不可則有止義過是若更强聒不置則是失之頻數取辱取疏乃其勢之必至然君臣朋友雖曰
以義合而皆大倫之一其義甚重若未至於數而逆憚辱與疏而豫止焉則為不盡君臣朋友之義而薄亦甚
矣尤非聖人之所許也按子游之言多有偏弊如此章者必得文定之說而後備)程子(伯子)































　　論語集註攷證卷二

　　欽定四庫全書

　　論語集註攷證巻三

　　元　金履祥　撰

　　公冶長

　　公冶長(弟子傳曰公冶長名萇字子長史記齊人家語魯人范甯曰字子芝左氏釋例及路史皆云公
冶氏魯公族也則當是魯人張華曰公冶長墓在城陽姑幕城東南五里墓極高)雖在(集註雖字下入
嘗字子謂公冶長可妻也謂其才行之可妻也雖在縲絏之中非其罪也謂其雖嘗一陷於囚辱而實非其罪
則固不妨也蓋古者有罪之人不齒於郷嫁娶無所售長無罪而嘗被囚夫子不以是為妨且明言以解内外
之惑於以見聖人取人在其立心制行之實初不以自外至者為取捨也夫縲絏而無罪者不足為辱則富貴
而無德者亦不足為榮矣此論昏姻者所當知也)兄(孔子庶兄孟皮也叔梁紇前娶施氏生九女其妾生
孟皮後字伯尼有足病古者庶長字孟嫡長字伯此必孔子伯之也其男子孔忠字子蔑在七十子之列)南
容(南宫括字子容家語作南宫縚是孟僖子之子居南宫因氏焉)程子(叔子)子賤(姓宓當作虙房六反
楚詞辨證云補註引顔之推說虙子賤即伏羲之後而其碑說伏生又子賤之後古字伏虑通用弟子傳曰子
賤少孔子四十九嵗家語曰子賤少孔子三十嵗子賤為單父宰所父事者三人兄事者七人所交者十一人
又曰此地有賢於不齊者五人不齊事之而稟受皆敎不齊以道孔子嘆曰其大者於此乎冇矣新序舉此語
乃在掣肘章下蓋舉此語為斷耳當攷)君子哉若人(語凡二出是大綱說意思氣象朱子謂論
語中說君子處有說得最高者有大概說者大概說者此類是也)夏曰瑚商曰璉周曰
簠簋(爾雅釋器文)佞(朱子曰佞只是㨗給辯口者古人說佞皆如此後世方以諂字解之)全體
而不息(仁道至大全體者謂全體此仁無一事非仁也不息謂無所間斷無一時非仁也全體橫說不
息竪說)吾斯之未能信(集註指所知而言此程子所謂己見大意也大意謂大綱意思只見
得未徹底耳謝氏指所存而言此程子所謂見道分明也故謝氏之意猶云見得如此只是於心做得未徹底
耳程子已見大意指全句見道分明指斯字集註斯字重謝氏信字重)程子(上條伯子下條未詳)乘
桴章程子(叔子)由求赤不知其仁(朱子曰渾然天理便是仁有一毫私欲便不是
仁了三子之心不是都不仁但是不純故夫子以不知答之或問夫子稱由也可治賦求可為宰其後求乃為
季氏聚斂由不得其死聖人容有不能盡知者曰大綱亦稱其才堪如此耳未論到心德處看不知其仁之語
其中固有意也)聞一(聞一知十是道頭知尾聞一知二是一歩進歩十與二取數為喻不曰而知乃曰以
知以字用工字當看)明睿所照(明道答横梁曰非明睿所照而攷索至此)晝寢(何文定曰糞土
朽木諸家以為質不美之譬朱子嘗破其說看來只是譬學者志不立則學無其本而教無所施爾大抵人之
氣體固有强弱而其勤怠則在於志之立不立志茍立則口進於精明雖弱而必强志不立則日入於昏惰雖
强而亦弱是故君子為學必先立志此志既立則如木有質如牆有基而後彫杇之功可加矣)申棖(史記
有申黨字周家語有申績字子周而無棖名豈棖三千之徒歟)剛(何文定曰彊毅不屈者本於有志而彊梁
悻直者則氣之為爾二者自外視之均可謂之剛此疑似之難辨而棖之所以得是名也及夫子斷以慾之一
言則棖之不得為剛斯曉然矣蓋能勝慾之謂剛屈於物之為慾二者不容並立今謂之剛而多嗜慾則是其
剛非真剛不過出於意氣崛彊之為慾一牽之方且化為慾察其㣲也程子二語簡直明切固己盡此章之㫖
謝氏又能䆒其曲折進德者可以是而藥其未至觀人者可以是而察其所安也)程子(叔子)自古
有志者少(有志則剛)悻悻自好(尚氣是慾慾非一端此特指其似剛之類言之爾)無
加諸人(何文定曰子貢地位語恕固可勉為論仁則非所及而遽以此自任論道既為蠟等省已則亦
太疏夫子恐其便如此擔當了不自醒覺則無復勉强充廣之功故折而敎之欲其且退一歩做工夫而所以
進之者逺矣)程子曰(叔子也朱子曰程子晚年方看得如此分明)性與天道(王文憲曰
此理在天未賦於物故曰天道此理具於人心未應於事故曰性此理至㣲而難言文章至顯而易見張宣公
曰夫子雖未嘗明言性而子貢蓋嘗識之曰夫子之言性與天道不可得而聞也豈是真不可得而聞哉蓋夫
子之言無非天道性命之流行也至孟子時異說並興孟子懼學者之惑則指示大本使知所止今之異端則
又異乎古自謂識心見性其說開廣故高明之士往往樂聞而喜趨之一遊其間則喪其本心隳弛萬事毫釐
之差霄壤之謬其禍可勝言哉諸先生於此又烏得而忘言也)躐等(躐越也等階之級也謂不歴下級而
遽越上級也)程子(叔子)子路有聞(何文定曰未能行而恐有聞非以行不給而倦於聞也此
特形容其汲汲於行而惟恐有留善之意夫行之速惟恐其善之或遺聞之多又慮其力之不足自勵若此進
善豈有窮乎夫勇者氣質之偏多務勝人而子路則用以自治而功百倍於人此范氏所謂善用其勇也)大
叔疾(大音泰)遺(名)孔姞(孔氏姞姓女以姓行)諡法(周公所作見逸周書)義(王文憲曰
子産精神全在義字上孟子之言未盡)僑(音喬)都鄙有章上下有服田有封
洫廬井有伍(語見左氏襄公三十年都鄙冇章杜氏謂自國都及邊鄙車服尊卑各有分部朱子
謂有章程條法按都鄙如大都三國之一中五之一小九之一又師都建旗縣鄙建旐當時鄭國多是彊族其
分食都鄙必有侈僣故子産限之使其城郭車旗章服各有尊卑也上下有服者謂使貴賤衣冠各有等殺不
得踰侈當時鄭國衣冠踰制者藏而不敢服故有取我衣冠而禇之之誦田有封洫者封疆溝洫此水陸之路
所以限井田之界當時井田制壊漸有開阡陌相侵越兼并之患故使民封土為疆通水為洫以正經界止侵
并復田制一時使民力為之所以有作封洫之譏有取我田疇而伍之之謗廬井有伍者廬田間民舍井九夫
為井所謂夫三為屋三屋為井伍蓋伍家為伍使之相親相愛鄉田同井使之相友相助而其中間有罪竒邪
則相及慶賞相共以此節觀之則子産治國之才非當世所可及惟夫子斷之明而集註取得其要)臧文
仲不仁者三不知者三(左氏文二年仲尼曰臧文仲不仁者三不知者三下展禽廢六
闗妾織蒲三不仁也作虚器縱逆祀祀爰居三不知也)晏平仲章程子(叔子)居蔡(家語
漆彫平對孔子云臧氏有守龜其名蔡文仲三年而為一兆武仲三年而為二兆)山節藻梲(按禮
記管仲山節藻梲君子以為濫以此例之則山節藻梲似指宫廟之僭侈與居蔡各一事同歸不知爾當攷)
祀爰居之義(爰居海鳥也大如馬駒故曰爰居亦作鶢鶋國語曰海鳥曰爰居止於魯東門之外
三日臧文仲使國人祭之展禽曰越哉臧孫之為政也今兹海其有災乎夫廣川之鳥獸恒知避其災也是嵗
也海多大風冬煖又祀爰居事亦見莊子)子文姓鬬名穀於菟(榖奴口反於音鳥菟音徒
左氏傳曰初若敖娶於䢵生關伯比若敖卒從其母畜於䢵淫於䢵子之女生子文䢵夫人使棄諸夢中虎乳
之䢵子田見之懼而歸夫人以告遂使収之楚人謂乳穀謂虎於莬故命之鬬穀於莬)三仕三已
(左氏莊公三十年楚申公鬬班殺子元鬭穀於莬為令尹至僖公二十三年子玉為令尹二十八年子玉死蒍
吕臣為令尹三十三年子上為令尹其後子文之死傳又曰令尹子文卒鬬般為令尹則是卒之時又為令尹
也卒而子繼之三仕三已别無所考子玉之為令尹也子文先為之治兵而子玉復治之子玉死蒍吕臣為令
尹其後子上又為令尹子玉吕臣子上之間子文大率執其政以代其缺歟)而告新令尹者
(至)私也(左氏僖公二十三年秋楚成得臣帥師伐陳討其貳於宋也遂取焦夷城頓而還子文以為之
功使為令尹叔伯曰子若國何曰吾以靖國也夫有大功而無貴仕其人能靖者與有幾二十七年楚子將圍
宋子文治兵於睽不戮一人子玉復治兵於蒍杜氏謂子文欲委重於子玉故略其事蒍賈曰子之傳政於子
玉以靖國也靖諸内而敗諸外所獲幾何按此傳政之說亦舊政告新之證但子文之傳政子玉乃以令尹賞
戰功城濮之役又重其事權以行此所以啟子玉好戰以致敗也其他事蓋可想矣)崔子弑齊君
(春秋襄二十五年齊崔杼弑其君詳見左氏傳)陳文子有馬十乘(古者車馬出於田賦每甸
出車一乘馬四匹則十乘乃十甸之田其田邑之大可知矣)違之(三違之絶句)上章不知
其仁(仁道至大非全體而不息者不足以當之)後篇仁則吾不知(仁則天理渾然)三
仁(同出於惻怛至誠之意故不拂乎愛之理而有以全其心之德　各得其本心)夷齊(皆求所以合乎
天理之正而即乎人心之安)所謀者無非僭王猾夏之事(楚自熊通僭號是為
楚武王至魯莊之三十年子文為令尹僖元年楚人伐鄭與齊桓公争諸侯連年侵伐於是齊為陽榖之㑹僖
之四年齊桓公有次陘之師雖受盟於召陵而明年子文身有威弦之師以撼江黃道栢又明年楚人圍許與
齊桓公争鄭僖之十一年伐黄明年滅之十五年伐徐齊桓公救徐而楚卒敗徐於婁林及齊桓公卒僖之二
十年子文身有伐隨之師以争漢東諸侯二十一年宋襄公為盂之㑹而楚執宋公以伐宋又明年敗宋師於
泓取鄭二姬以歸子文無諫也二十三年得臣伐陳取焦夷城頓而子文以令尹賞之及晉文公立而楚伐宋
伐齊子文又重子玉之權以遣之卒以致敗然猶争霸不已凡此皆僭王猾夏之事也　朱子曰只縁他大體
既不是了故其小節有不足取如管仲之三歸反坫聖人却與其仁之功者以其立義正也故管仲是天下之
大義子文是一人之私行耳)正君討賊(崔杼之弑君申鮮虞責閭丘嬰曰君昏不能正危不能救
死不能死申鮮虞尚以責嬰况陳文子為大夫其不能正君討賊安得無罪)復反於齊(按陳文子
出入皆不見於春秋經傳史記亦不載襄二十五年夏經書齊崔杼弑其君光不書陳須無出奔傳書莊公諸
嬖臣或死或奔而不及陳文子之出其二十七年宋向戍請弭諸侯之兵齊人弗許陳文子請許之其六月齊
慶封陳須無皆至㑹則是崔子弑君之三年文子已復反於齊預其大政而傳不明言其反也其九月崔氏内
亂慶封為杼攻崔氏盡俘其家杼至無所歸縊而死傳不言陳文子與謀與否二十八年文子又主朝晉之謀
其冬文子父子始與謀攻慶氏於廟須無以公歸慶封奔吳齊盡召羣公子改殯莊公尸崔杼於市焉其後文
子卒其子無字用事至其孫乞厚施於國至恒弑簡公　子張學於聖門不知仁體乃以二大夫之仁為問二
子不足責子張識見可謂低小矣昔張宣公學於五峯胡子首以此章令公思之遂有所見)季文子
使晉(左氏文六年季文子將聘於晉使求遭喪之禮以行其人曰將焉用之文子曰備豫不虞求而無之
實難過求何害八月晉襄公卒葢其時晉侯久疾故文子求遭喪之禮以行也)程子(未詳)宣公篡
立(至)納賂(左氏文公十八年公薨文公二妃敬嬴生宣公敬嬴私事襄仲襄仲欲立宣公叔仲不可
仲見於齊侯而請許之仲弑惡及視而立宣公殺叔仲惠伯夫人姜氏歸於齊哭而過市曰天乎仲為不道殺
適立庶市人皆哭宣公元年季文子如齊納賂以請㑹㑹於平州以定公位宣公十八年公孫歸父以襄仲立
公故有寵與公謀而聘晉欲去三桓公薨季文子言於朝曰使我殺適立庶以失大援者仲也臧宣叔怒曰當
其時不能治後之人何罪子欲去之遂逐東門氏)私意起而反惑之驗(季文子縱襄仲
殺嫡立庶於是瞷宣公之短黜莒濮之賞以奪其權賂齊侯之㑹以固己位其後宣公患其專與公孫歸父謀
去之宣公薨季文子惡歸父而恨宣公又假立庻之罪而逐之始終無非私意矣)務窮理(未思之前)
貴果斷(既思之後　窮理則不待三思果斷則不必三思惟窮理則可以果斷不窮理而務果斷不幾
於率意妄作乎不窮理而徒三思則私意起而反惑矣)愚(此章重在愚字愚謂其迹之似愚也患難不巧
避沈晦不招禍而能委曲以濟君此其不可及也)成公無道而武子周旋其間
(至)以濟其君(左氏晉文公之為亡公子也過衞衞文公不禮焉僖之二十七年楚及諸侯圍宋宋
告急於晉晉以楚新昏於衞明年伐衞以救宋取五鹿衛成公請盟弗許衛侯欲與楚國人不欲故出其君以
說於晉衛成公出居襄牛晉楚戰於城濮楚師敗績衛侯懼適陳使元喧奉叔武以受盟於踐土或訢元喧於
衛侯曰立叔武矣衛侯殺其子角咺不廢命晉人復衛侯寗武子與衞人盟於宛濮衞侯先期入寗子先叔武
聞君至喜走出公前驅顓犬射殺之元喧出奔晉冬衛侯與元喧訟寗武子為輔鍼莊子為坐士榮為大士衛
侯不勝晉殺士榮刖鍼莊子謂寗俞忠而免之執衛侯歸於京師寘諸深室寗子職納槖饘焉三十年晉侯使
醫衍酖衛侯寗俞貨醫薄其酖不死秋魯為之請納玉於王與晉侯乃釋衛侯衛侯使賂周歂冶厪殺元喧及
公子瑕復歸於衛)程子曰(未詳王文憲曰程子免患二字未見其不可及必如朱子本註所言方見
其不可及)比干是也(比干說見㣲子篇程子此段又是章外之意蓋比干是王族少師寗武子是九
世公族於邦無道之時皆當正救維持寗子以沈晦維持迄能有濟而且免患但衛侯出入始終以亂亦是寗
子欠正救之功不無失諫之過蓋衛文公不禮重耳之時寗已自失諌成公背華從楚又失諌其疑叔武又失
諫已盟而疑先期而入又失諌其再入也賂殺元喧及子瑕又失諌夫君無道而不諌但務沈黙以兩全之雖
不可及然君子濟世而一以愚為尚亦有所不當者故又出比干一條以補此章之意朱子曰世間事一律看
不得聖人非欲人人學寗武子但如寗子亦自可為法人當武子之時則為武子當比干之時則為比干執一
不可也)子在陳(按夫子凡三至陳始適陳有匡人之難反衛再適陳蓋經宋魋之難主司城貞子家
後又自陳適蔡有絶糧之厄遂如葉楚昭將用孔子子西止之㑹卒三則又自葉反適陳在陳久之反衞明年
即自衛反魯此言蓋發於三在陳之時也明年即歸魯矣此章當連後篇中行章及孟子末篇之意觀之則意
極明備矣)伯夷叔齊孤竹君之二子(孤竹一作觚竹湯所封墨胎氏今北平之盧龍東
有古孤竹城地道記云在肥如南十二里漢為令支縣今營州亦皆其地孤竹君名初字子朝路史云孤竹炎
帝後姜姓之國一云墨氏蓋營州柳城縣古墨姓之國地相近故云然史記索隠云伯夷名元字公信叔齊名
致字公達此出春秋少陽篇古無此名字之例蓋緯書附㑹也)不念舊惡(朱子曰此與顔子不遷怒
一般其所惡者因其人之可惡而惡之而所惡不在我及其能改又只見他箇善處聖賢之心皆是如此但伯
夷平日以隘聞故特明之惡如字所惡去聲)程子(二條叔子)㣲生高(莊子尾生一本作㣲生戰
國䇿作尾生髙高誘註魯人未詳是否)程子(叔子)范氏曰(朱子曰范氏又曰所以害其心術者
不在大此言尤痛切日用間不可不警省也然集註却不収入)程子曰左丘明古之聞
人(叔子也此章文意左丘明年輩蓋前乎夫子後世以孔子修春秋左氏作傳遂以左氏為左丘明巧言令
色足恭左丘明所耻而左氏傳不無浮辭誇勢之失或問引啖助趙伯循陸德明春秋釋例已嘗辨之且引鄧
名世攷姓氏書謂此乃左丘姓而明名非左氏也語録意左氏蓋左史之後云　朱子曰門人記此二章相連
見聖人欲學者以此為戒而立心以直若㣲生高之心久之便做此等可耻事來)盍各言爾志
(此章與第十一篇之末皆為言志十一篇言志是問所用之能此章言志是言及人之事蓋亦行仁之事也上
文必有所因而言者而語不載季路顔淵與夫子之志其精粗大小之等固不待言但學者豈能躐等至孔顔
之地哉切己省察則子路之勇於為義豈可以勢利拘之所以程子深重之謂亞於浴沂子路言志亞於浴沂
則曾㸃言志亞於顔子矣但顔子是德行曽㸃是見趣耳)勞勞事(據程子說則施勞當從第二說)子
之志(夫子得行其志則人人各得其所綏來動和之妙可知也輔漢卿問老者是已之上朋友己之等少
者已之下此三者足以盡天下之人否朱子曰然)程子(一條三條叔子二條未詳)羈靮(羈今馬絡
靮音的今馬的盧也)十室(古者九夫為井四井為邑二畞半之宅在田二畞半之宅在邑邑凡三十二家
十室之邑甚言其小不滿三十二家也)言此以勉人(天下豈無天資之美者但習所移而志不
立不能好學以充其資耳然但言忠信而不言知睿知睿之資固不易得但聖人之於人尚忠信而不尚知睿
終然忠信為基本知睿或難保也世人多以聖人生知之資絶不可及而自棄故聖人以好學勉之)
雍也

　　莊子所稱子桑户(莊子曰子桑户孟子反子琴張三人相與友曰孰能相與於無相與相為
與無相為相忘以生無所終窮又子桑雩曰形莫若縁情莫若率縁則不離率則不勞不離不勞則不求文以
待形固不待物凡此皆太簡之意)許已南面(二章各自為章乃引上章而言者以下文冇臨民之
說故知因南面之許而問之)行簡(王文憲曰行簡是於行事上簡居簡是於治己上簡詳見通釋)家
語記其不衣冠而處(楚辭桑扈躶行集註亦引家語為證)所行自簡(朱子曰非
仲弓本意又就裏面說自不相害)程子(二條叔子)不遷怒不貳過(顔子好學如博文約
禮欲罷不能克己復禮請事斯語私足以發語之不惰皆是也而夫子答哀公之問特舉不遷怒不貳過為言
二事固亦克己之功而未盡顔子好學之事且顔子未當事權有何可怒蓋借是以諫曉哀公也夫子答問之
間各切其人之病哀公為人躁妄故夫子答其弟子好學之問而舉顔子不遷怒不貳過以曉之即顔子二事
之功為哀公對病之藥惜哀公不能繹且改也)今也則亡未聞好學者也(今也則亡
惜辭也未聞好學待辭也㑹子宜可謂好學而夫子不及之此一時也曾子年最在諸弟子之後其進學當在
夫子暮年其成德亦在夫子既殁之後也)程子曰(一條三條四條叔子二條兼取伯叔子昔叔子少年
游太學安定先生胡翼之主教事以顔子所好何學論試諸生得程子此論大驚集註節入之王文憲曰全自
周子來本字指五行之理真指五性静指未發約是工夫中是凖則)知所往(諸本或作知所養朱子以
往字為是王文憲曰明諸心窮理之事力行踐履之事)若顔子之非禮勿視(入四勿以
備見顔子之工夫程子好學論最為密備因不遷怒一句則推約七情因不貳過一句則指說四勿合於中則
怒不遷過不貳矣)子華使於齊原思為之宰(張子曰於斯二者見夫子之用財
或問通釋已詳但二事前後記不同時大夫無境外之交蘧伯玉使人於孔子問人於他邦此事固有之但此
云使齊是使齊君也是必夫子閒居時也如先之以子夏申之以冉有之類是也子華使才亞於子貢而其力
亦足以有行也使子華而貧則夫子不待請矣子華而富則冉子不必為請也冉子之才好於附益夫子之道
無非時中然請粟與秉皆出冉子則是其時為夫子宰財者冉子也如伯高之喪冉子攝束帛乘馬而將之可
見也至於原思為之宰則夫子為魯司冦時也以為之宰三字推之二事舊必有上文焉其文當曰子在某子
華使於齊下段當曰子為魯司冦原思為之宰語意為順思之為宰也夫子為其貧而仕之也與之粟九百而
辭此原思之素狷也以思之安貧九百之粟誠為無用故夫子又敎之以用財之義學者觀於此章有數善焉
夫子非責冉有之過予蓋以禮處子華也不許原思之過辭又以義勉原思也君子當補不足不當益有餘也
居官無辭禄之禮而居鄉有相周之義也聖人處事無非中庸通釋所謂非徒見夫子之用財而已也)程
子(叔子)子謂仲弓(句與第九篇子謂顔淵句同程子欲去曰字然以四字為句則是論二子云爾
曰字似無嫌)犂雜色(字書利之反駁文牛也耕犁之犁不同音)不違章程子(叔子)三
月不違與日月至焉内外賓主之辨(仁者心之德不違仁者心無私欲而
能有其德爾但張子之意欲始學者分别三月不違與日月至焉者深淺分明故借内外賓主以譬之而或問
有仁在内在外之說於是諸老之說始離矣大抵既是譬喻只取分明固難得義理恰好也今且以張子之喻
言之仁譬則屋也心譬則人也其心三月不違仁是人不違屋常在屋内縱三月外有時少違即復歸來必然
是主日月至焉者是人每在屋外也雖或日一至月一至然終是客既知其内外賓主如此不同便須勉勉以
進於不違循循而莫或違之至於久而熟焉則有非人力所能與者矣)康子問章程子(叔子)
季氏使閔子騫為費宰(費季氏私邑今費縣汶水名出泰山萊蕪縣原山西北入泲汶
上今縣名謝氏之說似若粗厲朱子取其足以立懦然觀閔子本旨善為我辭之言雖似乎婉如有復我者則
吾必在汶上矣則不為不峻可謂壁立萬仞氣象矣)程子曰仲尼之門能不仕大
夫之家者閔子曾子數人而已(叔子也子夏嘗為莒父宰子游為武城宰子賤為單父宰雖夫子亦嘗
為中都宰蓋是時三家分魯諸邑雖為三家所有然尚云貢於公室則其名尚𨽻公室
也獨費乃季氏私邑夫子嘗欲墮之宜閔子所不屑也德行之科四人獨仲弓嘗為季氏宰此必少年始仕之
時觀其焉知賢才之問與夫子稱可使南面之時小大逈不同安知後日所進不自前日所聞得之歟)剛
則必取禍(如子路死於衛輙之難)柔則必取辱(如冉有為季氏聚斂之類)先儒
以為癩(出淮南子精神篇曰子夏失明伯牛為厲厲即癩也戰國策曰豫讓漆身為厲謂漆身為癩也
又曰厲雖癕腫胞疾則字當作厲)北牖(牖字誤當作墉蓋室中北墉而南牖墉牆也古人室北牆上起
柱為壁雖壁間西北角冇小圓牕名厞謂之屋漏然無北牖之名也)樂程子曰(前一條叔子後二條
伯子)其字(王文憲曰其字是先有此樂是顔子所自得處)昔受學於周茂叔(周茂叔道
州營道縣濓溪里人名敦實後改敦順晚卜築廬山之下取故里之號名其溪曰濓溪學者稱為濓溪先生諡
元以零陵伯從祀夫子廟庭初茂叔為南安軍司理時洛人程公昫為通守觀其氣貌非常人因令二子顥頥
受學焉故明道先生曰昔受學於周茂叔又曰每令尋顔子仲尼樂處所樂何事本文先說顔子者進學之序
也集註引此先說仲尼者師生之序也)所樂何事(見通書)學者但當從事於
博文約禮之誨(王文憲曰文公為學者切已漏泄七分了)君子小人儒(儒學者之
稱子夏文學故夫子鞭辟其近裏君子儒則務徳業小人儒則絝文辭王文憲曰程子於儒上說君子小人固
甚平恐於子夏未切謝氏以義利說恐尤甚子夏細密謹嚴病於促狹故以是警之後世託儒為小人者固多
矣恐子夏必不至此履祥按語録朱子亦嘗疑此說為初學之時至於言博學篤志切問近思之後則不待為
此言矣又曰聖人為萬世立言豈專為子夏設觀此二條則文公固自疑謝氏之說為過矣然汝為二字専為
子夏言當如文憲之說汎文公亦嘗言子夏太細密謹嚴又云其促狹於子游葉賀孫之問亦言其太𦂳小如
此則此君子小人只是以度量規模為言其言君子如大人君子其言小人是野人小人若樊須小人之類葢
對大人君子而言特有小大之分耳非言善否之殊也至為學者切已省察則集註之言自在所深省)程
子(叔子)武城魯下邑(春秋杜氏註武城在泰山南括地志南武城在兖州子游為宰者)焉
爾乎(三語助辭氣似繁按字義如是為爾其辭氣必有所指謂汝得人焉有如是者乎謂其可與進於斯
道者)澹臺姓滅明名(按史記弟子傳字子羽武城人少孔子三十九嵗其後南游至江從弟子
三百人漢書亦云夫子之殁弟子散居四方各明夫子之道而澹臺滅明居楚則滅明固高弟也他書載滅明
事亦多竒偉)飲射讀法(飲即鄉飲酒葢鄉大夫賓興賢能以鄉飲酒之禮禮之黨正嵗時屬民飲
酒於序射鄉射也讀法周禮州長正月之吉各屬其州之民而讀法嵗時祭祀州社則屬其民而讀法正嵗則
讀教法黨正四時之孟月吉日則屬民而讀邦法族師閭胥皆然朱子曰公事不可知意其鄉飲讀法之類也)
為政以人才為先(薦㧞人才此是長民者第一事所以為國興賢所以作興民習也朱子謂
古者以士為吏或得人講論亦為政之助)正大(因二事而可見爾所存甚久所該甚廣)苟賤邪
媚(亦因二事而言由徑苟也私見賤也由徑邪也私見媚也所該甚廣)莊周稱孟子反(莊子
曰子桑户孟子反子琴張三人相與友)敗還以後為功(兵家所謂斷後也)事見哀
公十一年(十一年齊國書帥師伐我孟孺子帥右師冉求帥左師及齊師戰於郊樊遲請踰溝冉冇
用矛於齊師師入齊軍獲甲首八十齊人不能師右師奔齊人從之渉泗孟子側後入以為殿抽矢策其馬不
進也王文憲曰聖人提起示人使人知所自克)謝氏曰(王文憲曰上蔡工夫在於去矜故其言有力)
祝鮀(為人辨博故有口才觀左氏定四年召陵之㑹可見雖因其言長衛然春秋書法乃長蔡於衛則鮀
之口才能變易是非明矣)佞(本是有才辯之稱故自謙者曰不佞後因有口才者多變易是非故始有謟佞
之稱朱子語録焉用佞處略言之)而有(而字猶與字古書兩事相兼者以而字中遞之游氏疑而當作
不)宋朝(宋公子朝與南子内亂者宋不罪其究而衛又召之以遂其姦其免於今之世者如此故夫子
傷之)今之世(夫子嘆傷之意在此三字)野(猶今俗云村人)史(猶今言文人張文潛謂今之所謂儒
者務博記尚文辭乃古之所謂史也)學者當損有餘補不足(此𦂳要工夫所以不偏勝
而彬彬者也)楊氏曰(矯世之弊)人之生也直(二生字詳見或問)程子(伯子)知
好樂(尹氏等級張說重上)中人上下(此章本註為教人言張說為中人以下設上下字朱子謂
以資質言亦以學力言王元敬王剛仲謂以字似重葢中人之質固多然能以之上則可以語上以之下則不
可以語上矣集註本為教者言此則并為學者言)所以使之云云(此補文意也不可以語上
非終不語也使之以漸進爾)樊遲問知仁(知者必知幽明之故仁者先辨善利之間明則有禮
樂固當務民之義幽則有鬼神則當敬而逺之有則必敬幽則必逺也仁人者正其義不謀其利明其道不計
其功故當先難而後獲先獲非仁者之心何以為仁)程子(上條叔子下條兼取二子)知仁(夫子以其
意象體段效驗分言之令人深體而以類求之爾又不可太拘執通釋以質之所近言仁知有偏重然非偏無
也)動而不括(出易大傳括結也)程子曰如此形容(叔子也是教學者體認)
夸詐(漢書韓信傳齊夸詐多變)程子(叔子)二國之俗(王文憲曰齊之盛時已不如魯魯之
衰時尚勝於齊)唯夫子為能變之(齊自夫子以後亦嘗一變蓋登夫子之門者多其後諸儒
與魯相埒如語有齊論詩有齊詩漢時嘗以齊魯並稱)其施為緩急之序(王文憲曰變齊
先革功利變魯先振紀綱)稜(力層反方角也酒器周禮攷工記觚三升攷古圖凡瓶盃方角者皆曰觚或曰
木簡所謂操觚者是也上觚指其器下觚語其制器既不為觚之制而猶存觚之名觚哉觚哉言不不可復謂
之觚也亦以歎失其舊者不止觚也夫子因一物而興歎其所感者深矣)程子(叔子)劉聘君(建人
白水先生名勉之字致中朱子外舅也嘗以列薦特召詣闕既而秦檜用事令後省給劄試䇿先生謝病歸)
井有仁焉(有仁當作人朱子謂以赴井救人為仁下文可逝不可陷見之宰我此問雖語録亦疑之
然此不足怪今人憂道學之蹈害者亦如此曰學道者雖告之曰不夫不婦則為誠不飲不食則為亷坐禪入
定則為敬絶世廢事則為高乎如此則忘身絶世而已矣則將應之曰何為其然也學者行人倫之當然耳非
可絶人倫以為誠也取舍合於義而已非可吸風飲露以為清也存心遇事主一無適而已非可以坐禪入定
為敬也日用當行而已非以絶世廢事為高也)君子博學於文(何文定曰通釋舉仁字一節葢
是指出博與約親切處以為例尤見分曉因是推之如詩三百篇字字要講究是博文也到得行時一言以蔽
之曰思無邪是約禮也如禮儀三百威儀三千件件要講究此博文也至於行時則一言以蔽之曰無不敬是
約禮也今觀文公語録有曰博學於文攷究時自是頭項多到得行時却只是一句所以為約若博學不約之
以禮安知不背畔於道徒知要約而不博學則所謂約者未知是與不是亦或不能不畔於道也　按本註兩
平程子重下於學者為切此君子是大槩言學者博是廣博聞見約是收束心身廣博聞見於文而收束心身
以禮方可得其不畔於道徒博文而不約禮安保其不畔於道哉顔子博約是知行並進此章所重在行)程
子(伯子)南子請見(史記曰靈公夫人有南子者使人謂孔子曰四方之君子不辱欲與寡君為兄
弟者必見寡小君寡小君願見孔子辭謝不得已而見之夫人在絺帷中孔子入門北面稽首夫人自帷中再
拜環佩玉聲璆然孔子曰吾鄉為弗見見之禮答馬又說其第九篇未見好德章下)有見其小君
之禮(詳見或問)所誓辭如云所不與崔慶者之類(語見襄二十五年又
所不為忠於君利社稷者是與又或問引所不與舅氏同心者此類非一)重言以誓之欲其
姑信此而深思(聖人道大德全不絶人於善其見惡人固謂在彼有願見之心而在我本有可
見之禮則不咎其既往或啟其將來未可知也孔子居是邦不非其大夫况其君夫人乎則又難以明言矣且
此行也在聖人則可在他人則不可明言其為可則側媚由徑之人皆可借此說以藉口矣故但重言以誓之
其誓之以天何也夫事一也而在聖人則可在他人則不可者亦論其心而已聖人此心光明正大上通乎天
故無不可彼無是心而假是事以自文者其如天何哉聖人指天以為質欲學者知反此心也)中者無
過不及之名(此章中庸嘗言之而文少異朱子訓義亦㣲不同中庸上句無為德二字鮮字下有
能字蓋中庸以理言故無為德二字而下文有能字其實下文能字即為德二字也中庸首章兼性情而言故
朱子訓義兼言不偏不倚之體此中庸指德行而言故訓義止言無過不及之用)程子(前四句未詳自
世以下叔子語)何事於仁(程氏遺書言誠與才合章引此語正作何止之意又第八卷曰孔子見子
貢問得來事大何止於仁集註本此語錄何消得更說仁又何待於仁又豈但於仁何文定曰何止云云何事
是當時方言王文憲曰尚何事於為仁履祥按事字似重止字似輕尚作必冇事焉之事謂其用工為仁也以
博施濟衆為仁愈逺愈難學者如何下手)必也聖乎(語錄此句語意未歇當急連下文讀仁者此心
之天理博施濟衆者聖人行仁之成功)夫仁者已欲立而立人已欲達而
達人(此二句活潑潑地最好玩味程子欲令如是觀仁可以得仁之體正是指此二句體是體段之體猶
云意象也)能近取譬可謂仁之方(程子綂連上二句蓋一時之言記錄者亦或有缺失
語錄上說夫仁者則是言仁之道如此下云仁之方是言求仁之方當如此上節仁也下節恕也)程子
曰(伯子)醫書(曰手足不仁)痿(音萎顔師古曰人隹反音㽔即痺病也如淳曰兩足不能相過曰痿)
痺(必寐反運動不起不識痛痒之意)氣已不貫(黄文肅云當於此一句求之)又曰(叔子
王文憲曰子貢以事言故逺而難夫子以心言故近而切　孔門諸子問仁夫子各隨其人所至語之以為仁
之事而已子貢亦嘗問為仁矣夫子告之事賢友仁至問欲無加諸人而夫子以為非爾所及終未得問仁之
要領也至是大為之說曰有能博施於民而能濟衆何如可謂仁乎夫子謂如此則何以從事於仁此乃聖人
事功之極雖堯舜亦猶有所不足於以求仁何有涯涘夫仁之體段已欲立而立人已欲達而達人以已及人
周流無間下此則以已譬人乃恕之事亦可謂為仁之方也故程伯子曰欲令如是觀仁可以得仁之體夫子
答問仁多矣未有若此章之親切者蓋仁固本心之全德終然愛之禮居多子貢之問雖若闊逺終然自愛之
一路推來果能自反於己親切求之先推所欲至自然立達人處積而至於聖人雖博施濟衆亦不過此心之
流行耳讀此章者多疑何事之訓詁仁聖之異同今述其大意如此以待善觀者)







　　論語集註攷證卷三

　　欽定四庫全書

　　論語集註攷證卷四

　　元　金履祥　撰

　　述而

　　老彭商大夫(此古註之說然雜書本云彭祖商賢大夫恐古註之說或出於彼)見大戴
禮(按大戴禮戴德所編戴聖取其前三十餘篇併他書為禮記其後者為大戴禮記今按虞戴德第七十篇
曰公曰善哉子之察敎我也子曰丘於君唯無言言必盡於他人則否公曰敎他人則如何子曰否丘則不能
昔商老彭及仲傀政之敎大夫官之敎士技之敎庶人揚則抑抑則揚綴以德行不任以言又按仲傀即仲虺
仲虺為左相而云老彭及又云敎大夫則老彭不止於大夫矣此雖不可攷然云大夫則恐古註誤認為彭祖
爾按述而不作信而好古此二句乃老彭之規模見趣夫子引而自比之也)黙識章(朱子曰此必因
人稱聖人有此故聖人謙辭以答之後來記者失其上文但作聖人自言耳黙識是得之於心學不厭則更加
講貫誨不倦是施之於人)德修章(此章亦必有上文蓋因學者有不切已之憂而言也德指行學指知
義善指事下二句猶言遷善改過朱子謂有淺深聞義則遷就合冝耳不善則是過失矣)燕居章程
子(叔子)甚矣吾衰也(句)久矣吾不復夢見周公(句從致堂胡氏)程
子(叔子)志道章(添入知此二字蓋須有知之在前)得其道於心而不失之
謂(舊本作行道而有得於心後改定從此第二篇德字雖改作得之於心而不失不如此章之密　按此章
上三句一節密於一節下一句雖寛而實密文中子曰志道據德依仁而後藝可游朱子亦稱之王文憲曰此
句尤要細玩六藝於小學中已習元在志道之先至是方可游而後二字不在藝字却在游字上觀朝夕二字
藝實游於志據依之間所以為重諸說皆說游藝輕了稱不得上三句惟朱子說得停當曰朝夕游焉曰動息
有養曰内外交養曰無少間隙曰心無所放此皆游藝之功雖通釋亦失之)舉一隅(石經下有而示
之三字)程子(二條叔子)行藏章(番陽語録周謨録内有一條曰用之則行舍之則藏此八字極
要玩味若他人用之則無可行舍之則無可藏唯孔子與顔淵先有此事業在已分内若用之則見成將出來
行舍之則藏了他人豈有是哉故下文云唯我與爾有是夫有是二字當如此看婺本劉砥所録意亦同此今
按集註不明說此意然意已在内蓋行藏字與仕隠字不同謂之行必有所施行之事謂之藏必有所留藏之
具孔顔有此不在言者但孔子聖之時故用之則行舍之則藏可仕止久速無意必固我若伊尹則聖之任未
免必於行伯夷聖之清未免必於藏爾至於所以行藏之具蓋不在言者下此則可言仕隠不可言行藏矣子
路見夫子許顔子謂惟我與爾有此行藏之具故自許以有將帥之具而以行三軍誰與為問若上文但是說
用舎無固必則下文所問不相類矣惟兼看語録之說則相應)暴虎徒博馮河徒渉(本爾
雅文通釋謂暴馮皆有慢侮欺陵之意)富求章(此章上増入一二虛字則不待說而明曰使富而可
求也雖執鞭之士吾亦為之矣其如不可求何豈若從吾所好語錄引伊川之說謂君子嬴得為君子小人枉
了做小人)所慎(聖人無所不謹俱從容中道人不覺其謹爾然於是三者尤加重故門人覺而記之)齊
(音齊)齊不齊以致齊(禮記語並如字)子在齊聞韶(儀禮通解曰孔子至齊郭門之
外遇嬰兒挈壺俱行其視精其心正其行端孔子謂御曰趣驅之韶樂方作孔子至彼而聞韶學之三月不知
肉味履祥按視精行端之說亦見漢書註朱子謂此說差異亦有此理　漢志曰至春秋時陳公子完犇齊陳
舜之後韶樂存焉故孔子適齊聞韶朱子謂此亦無據何文定謂齊大國有此事力故能備此履祥按齊之有
韶非敬仲所能致也敬仲亡公子豈能以韶樂奔齊哉古者天子賜諸侯樂安知非周以之賜太公耶故魯亦
有韶箾然孔子不於魯聞之蓋是時孔子年三十五魯亂適齊而適聞之也其後晚年歸而正魯樂豈韶之遺
音齊人識之不失其舊即)三月(朱子自作一句㸃史記謂學之三月程子謂三月當作音字蓋誤寫也程
子之意蓋謂一聞之三月不知肉味聖人之心不應如此固滯此可謂知聖人之心朱子謂史記三月上有學
之二字程子適不攷爾蓋聖人聞韶則必學學之亦必數月始熟方聖人之學之也以夫子之誠與大舜之德
妙感契悟自忘肉味此正可見聖人之樂與聖人之心為如何三月蓋謂學之三月爾非三月之久不知肉味
也)曰不圖為樂之至於斯也(為字平聲謂舜之作樂何其情文善美之盡如此近
有北士因漢志陳敬仲以韶奔齊之說遂謂夫子在齊聞韶三月忘味傷之至也曰韶乃陳樂何為而至於齊
蓋傷陳氏之必篡齊也其後陳成子果弑簡公夫子請討之此乃證古集之說路史意亦然大為躁妄且感韶
之盛而三月忘味程子猶以為非聖人之心故集註取史記學之三月以證之豈有陳氏専齊而夫子一聞樂
聲三月忘味聖人之心乃傷忿固滯如此聖人之怒在物不在己何為忿忿悒悒一病三月也學者不知守文
公之說求聖人之心而好為新竒何所不至可憂甚矣)晉納蒯聵而輙拒之(事附十三
篇内)伯夷叔齊(見前篇此註事在史記伯夷傳)中子(中去聲一音仲伯夷長子叔齊第三子故
二子既逃國人遂立其中子中子不知其名其墓漢靈帝光和元年淪於海)不斥衞君而以
夷齊為問(子貢在言語之科其善問如此)怨(或問云出於激發過中之行不能無感慨不平之心
　子貢善問莫精在怨乎一問蓋伯夷叔齊固以事言而怨乎一問又以心言事可勉而心不可掩夫言夷齊
則不為衛君已可知矣然使伯夷逃國而其心猶曰我固常立特以父命不得不逃叔齊逃國而其心猶曰父
命立我特以凡在不得不逃即此不得不然之心則怨矣其與衛輙惟恐失國之心何逺哉此子貢所以再有
此問也惟伯夷以不違父命為安叔齊以不躐天倫為正脫然惟恐有國之為累而曽無幾㣲不得已之心此
其所以為賢而孟子直以聖之清許之緬想此心而下視衛輙之心真天淵之不相近矣而謂夫子為輙乎或
問於此極為詳明惜不約入集註學者不可不參看然不獨以此論古人心跡之辨又當以此自察於心術幾
㣲之間也)程子(叔子)程子曰非樂疏食飲水也(叔子也此句設辭但此章與顔
樂章不同前章但言顔子不以貧賤改其樂耳此章則以貧賤與不義富貴對言之大抵道義所在雖疏食飲
水樂亦在其中若不義而富且貴則大為身心之累矣故寧以䟽食飲水為樂而視不義富貴漢然不與己相
干也此在聖人不足言但此篇多聖人之謙辭故其言云爾)雖䟽食飲水不能改其
樂也(王文憲曰或問既以不改其樂與樂在其中為㣲有間矣而程子乃以不改釋在中宜思之履祥謹
按程子之說在圈外者多是收入語錄其與本註襯貼文意者不同然此言亦是有間前章顔子不改其樂乃
是不移於外物此程子言䟽食飲水不能改其樂乃是外物不能移也外物不能移故雖䟽食飲水曲肱而枕
之樂亦在其中矣)又曰(未詳)劉聘君(說見前篇)元城劉忠定公(名安世字器之
官至待制)他論(舊來經書無印本太學博士兼立諸家之本學者所在傳冩自五代長興以來國子監始
有版本然與開元本已㣲有不同開元本明皇所定有司所寫已與古文不同自來民間傳冩本猶有存者故
劉忠定尚得見他論今書皆以監本為定更不參攷然此五十字其來久矣)五十作卒(篆文五字
與卒字其中皆有交互之形以故致誤史記此章作假我數年如是我於易則彬彬矣玩其辭意則五十字當
是吾字)是時孔子年已幾七十(史記假我數年之語乃是夫子讃易之時其時年幾
七十　易象與春秋藏於魯太史孔子魯人少而好學固無所不學但其敎人惟以詩書執禮為重而尤重於
禮其觀周其之杞之宋皆為說禮計晚年反魯知道不行始為述作垂世訃以天地陰陽之道備於易故讚易
以善惡賞罰之事備於春秋故又修春秋史謂晚而好易讀之韋編三絶謂尤加精審爾非至此始學易也語
錄曰此章大㫖在無大過不在五十上)吉凶消長之理進退存亡之道(此用
程子易傳序句吉凶者陰陽之應消長者陰陽之機進退則體消長之實存亡則積吉凶之極人之體易稍不
中節㑹即為差失聖人安得有差失且無㣲差安得冇大過言無大過者謙辭爾又按史記此句作我於易則
彬彬似謂讚翼無所差失集註首存此說學者當兼思之)易而學(易以䜴反)雅言章程子
(伯子)葉(葉在樊鄧之間本姬姓所封之國楚滅之以為縣)僭稱公(楚自熊通以來僣稱王故為其
縣尹者亦僭稱公沈諸梁本沈國之後已姓以國為氏至諸梁為楚葉縣尹也)發憤忘食(憤如不憤
不啟之憤忘食如學韶不知肉味之意發憤忘食謂求之也樂以忘憂謂得之也集註後篇以克己復禮為乾
道發憤忘食乃乾道也漢書董仲舒下帷發憤亦用此意)未得已得(所以發憤者為未得也所以樂
者為得之也故集註補此四字句中所自有之字也)俛焉日有孶孶不知年數之
不足(本禮記文)全體至極純亦不已(聖人無所不致其極發憤忘食則無理之不可
得樂以忘憂亦無入而不自得矣故集註曰全體至極聖人於學求之得之常常如此不知老之將至此所謂
純亦不已也)桓魋(註避廟諱作威蓋宋桓公之後别為向氏又世為司馬故又以司馬為氏司馬牛其
弟也)必不能違天害已(史記孔子去曹適宋與弟子習禮大樹下宋司馬桓魋欲殺孔子伐其樹孔子
去弟子曰可以速矣孔子曰云云按此事在敬王二十五年蓋魯定公薨之年或問於此章發明詳盡學者所
當參看)隱(門人以言語求聖人故疑聖人為隠)行(聖人以行示學者葢未嘗隠也)是丘也(謂我
無一動之間不示二三子以義理者此乃丘之所以無隠於二三子也)程子(叔子)四敎程子
曰(叔子也按文行忠信此夫子敎人先後淺深之序也文者詩書六藝之文所以攷聖賢之成法識事理之
當然蓋先敎以知之也知而後能行知之固將以行之也故進之於行既知之又能行之矣然存心之未實則
知或務於誇博而行或出於矯偽安保其久而不變故又進之以忠信忠信皆實也分而言之則忠發於心而
信周於外程子謂發已自盡為忠循物無違謂信夫下同有存心忠實而於事物未能盡循而無違者故又以
信終之至於信則事事皆得其實而用無不當矣此夫子敎人先後淺深之序有此四節也或疑首篇言行有
餘力則以學文而此章以文為先何也曰首篇言弟子居家之職此章則夫子設敎之序也朱子嘗論知行二
字論先後則知為先論輕重則行為重知為先此章是也行為重首篇之言是也然首篇雖以學文為後乃所
以審其行而進於實也或又疑四敎與四科如何曰四敎以先後淺深言四科以成德達才言夫固各有攸當
也)不知而作章(王文憲曰集註無所不知在我無是也之中多聞多見若作兩下說恐非夫子
意細玩集註當自見文憲之意欲以多聞擇其善者從之作一截多見而識之知之次也自作一截文定未以
為然　按班固溝洫志贊引此下二句亦自作一截此章聞與見未易分明語録亦不分曉今以實事證之多
聞擇其善者而從若夫子說夏殷周之禮有善殷者有從周者又如夏時殷輅周冕及刪詩之類此多聞三代
之事所以不可不擇也多見而識之若夫子修春秋即多見當時之事記則善惡皆當存之者也知之次也蓋
謙辭)互鄉(寰宇記徐州沛縣合鄉故城古互鄉之地蓋孔子云難與言者)童子(或云當是互鄉難與
言之童子蓋夫子與其潔進不與其退保其往其字是但指童子非指互鄉也若互鄉之人皆難與言則夫子
當曰與其進也不與其地也與其潔也不保其習也今存此說以備參攷)程子(叔子)仁逺章程
子(叔子)魯與呉皆姬姓(魯周公之後出自文王呉太伯之後出自太王魯之娶呉亦齊景公
女於吳之意而魯尤為失禮)未嘗顯言(顯言則夫子必不答也)子與人歌而善
(論語前章子於是日哭則不歌則非喪非弔之日固未嘗不歌也此章與人歌後篇取瑟而歌歌之一字凡數
見於書所歌何辭所和何曲初學者亦不可不知蓋古人為學無日不在禮樂之中無故不徹琴瑟喪復常讀
樂章爾雅徒歌曰謡蓋古人不徒歌必合琴瑟而謂之歌口舉其辭而琴瑟以詠之猶作樂者升歌而琴瑟八
音從之也子與人歌而善蓋其人或傳古調或得新操辭理俱善必使反復唱奏而後從而和之和之者述其
音節而歌之也孔子少時學樂於萇𢎞學琴於師襄習韶於齊大意可想此章則聖人不忽小物不掩人善之
至也一事之㣲而衆善之集門人可謂善於記聖人朱子亦可謂善於觀聖人矣)聖仁章(王文憲曰
學不厭誨不倦前章方言何有於我此章乃曰則可謂云爾學者當思　語録曰不居仁聖已為謙矣以不厭
不倦為無有又謙之謙也至於事父兄見公卿勉喪不為酒困一節則又謙之謙也蓋聖人但見義理無窮而
已有未盡是以其言毎下而益見其高也　履祥按前章自省之辭此章必因人之問子貢問夫子聖矣乎其
下答辭與此章類故晁氏之說以為有稱夫子聖且仁者而夫子辭之如此但集註語録於博施章既辨聖乃
仁之極而此章又云為是為仁聖之事亦以此仁聖誨人則又似聖與仁為對按此亦因人之問聖言其德仁
言其及物夫子雖不敢自聖而所言為之不厭即作聖之事誨人不倦即及人之仁所以公西華曰正唯弟子
不能學也可謂得之矣為之不厭即學不厭之意學不厭敎不倦前章與子貢章凡兩出似不必異說)有
諸(博物志曰之乎為諸)誄哀死述行之辭(古本論語元作讄說文引論語云讄曰禱爾於
上下神祗□亦作譟禱也纍其事以求禱也其作誄者則哀死而述行以謚之之辭同是力軌反而義不同必
開元長興吏書之誤集註偶未之攷爾其稱讄曰必自有一書若周禮太祝所掌六祝六祈六辭之類是也子
路引之以證其有禱之禮夫子心行與天地神明一久矣豈待今日之禱哉故又借其禱字以曉之)士喪
禮疾病行禱五祀(五祀中霤竈户門行家所得祀也)程子(上條叔子下條伯子)君
子循理(循理所以坦平也君子固有憂時然憂道耳憂道故循理所以心廣體胖而未嘗不蕩蕩小人
亦有樂時然縱欲耳縱欲則役於物所以患失行險未嘗不戚戚也)聖人全體渾然(王文憲曰
指德性)陰陽合德(指氣質)中和之氣(氣即性　語録曰聖人固是自然學者便須舉
偏補弊蓋自舜之命夔已如此而臯陶陳九德亦然)程子(叔子)

　　泰伯

　　三讓謂固遜也(語録徐寓問三以天下讓程言不立一也逃之二也文身三也不知是否曰據
前輩說亦難攷當時或有此三節亦未可知但古人辭讓必至再三想此只是固讓履祥按禮書初讓曰禮讓
再讓曰固讓三讓曰終讓或問亦嘗引之則此固遜字當改為終遜則貼本文作終以天下遜於事理為通蓋
遜王季及文王至武王而終有天下也番饒伯輿謂古公年壽甚高末年武王已生其祖子孫皆有聖德而泰
伯遜之蓋一遜王季二遜文王三遜武王也王文憲取之又羅氏路史註謂初遜與王季王季以與文王文王
以與武王而有天下故曰三以天下讓亦為得之)大王之時商道浸衰而周日
彊大季歴又生子昌有聖德大王因有翦商之志而泰
伯不從(按詩稱大王實始翦商不過謂周家翦商之業自大王始基之爾而後世稱大王有翦商之志
不惟誤認詩意其失大王本意甚矣且大王遷岐在小乙之世至丁巳而高宗立殷道中興者六十年歴祖庚
祖甲祖甲二十八祀而生文王其時商未衰也大王亦安得有翦商之志哉况大王前日猶能棄國於狄人侵
豳之時而今日乃欲取天下於商家未亂之日大王之心決不若此其悖也)夫以泰伯之德
當商周之際固足以朝諸侯有天下(泰伯採藥荆蠻而人心翕然歸之遂
成吳國夫以一亡公子而創興一國使其襲周邦之盛而為之豈不足以有天下故夫子斷之曰以天下遜也
且泰伯之遜人知其遜國耳而豈知其遜天下哉故曰民無得而稱焉)泰伯不從事見春
秋傳(左傳僖五年宫之竒曰泰伯虞仲大王之昭也泰伯不從是以不嗣按傳但稱泰伯不從其父而遜
國適呉是以不嗣周耳初不言所以不從者何事也史記周本紀呉世家皆不言翦商之意)節文(節則
限制可守文則儀度可觀恭謹者有所持循勇直者有所撙節故無過不及之弊然非講學則亦不知禮之所
在也)免夫(句)小子(句昔初見子何子問為學之要子何子曰立志以定其本居敬以持其志又問
敬之工夫何子曰黄先生謂畏之一字最切自古聖賢只是一敬畏之心曽子曰詩云戰戰兢兢曾子終身是
如此自古聖賢皆然但曾子臨終又說出以示學者耳)程子(叔子)孟敬子章(孟敬子獻子之
孫)修身之要(原作驗字蓋本程子後改從要字)操存(動正出之前)省察(動正出之
際)若夫籩豆之事(朱子語録疑孟敬子平日必加詳於器數之末者故曾子勉其以敬身為
木履祥攷之檀弓則孟敬子本直情徑行之人其後必因曾子將死丁寧之意而後改爾悼公之喪季昭子問
於孟敬子曰為君何食敬子曰食粥天下之達禮也吾三臣者之不能居公室四方莫不聞矣勉而為瘠毋乃
使人疑夫不以情居瘠者乎我則食食其任情棄禮如此生不能事死又薄之宜曾子諄諄有鄙倍之戒也蓋
籩豆之事則有司存曾子謂其百乘之家禮器有司俱備但暴慢鄙倍之氣不除則非行禮之人爾其後敬子
卒諡為敬其因曾子之言而改者歟)程子曰(伯子)尹氏(意同伯子添養字按程子上重道字君
子所貴乎道者惟有道則動正出之間斯能如此朱子下該籩豆二句謂本末精粗道固無所不在而君子所
重則在此三者蓋修身乃道之本而籩豆則其末耳末則有司存焉朱子初從程子以三者為修身之驗後改
竹修身之要則前後工夫極為詳密操存二字上該程子之意省察二字下示學者之方可謂備矣蓋無平時
涵養之功而但為臨事著力之計固是不可然如程子之言則惟聖賢故能如此恐非所以望敬子者而况可
以望學者乎大抵孔門論學未嘗懸空說存養况容貌言色無時不然豈必黙坐存想而後為存養然只黙坐
存想已是正顔色矣故此動正出之間即存養之地頭而暴慢信鄙倍即省察之條件逺近二字即是所貴乎
道之工夫斯字矣字又為快當朱子語録論此三句工夫却在下面如非禮勿視聽言動工夫却在勿字上則
此章工夫全在逺近字上也自孟敬子以下學者多少病病在正當察其孰為暴孰為慢孰信孰偽孰鄙孰倍
而即逺之近之若夫周旋中禮正由中出則異時成德之事也)以能問於不能(或問辨論已詳
但經文於能字下添者字則不待辨說而明不知二字得之唯知義理之無窮二句該盡一章意)犯而
不校(語録所存者廣大故小小觸犯自不覺也何暇與之校)友馬氏以為顔淵(馬氏
馬融注也曽顔之在孔門不同時但此章所言非顔子不能而知顔子者亦無如曾子)託孤章(王文
憲曰可以二字猶以才言不可奪處乃見其節門人有曰不可奪也貫上二句朱子然之故取程子之言則才
輕節重)攝國政(寄百里之命謂遺命託國也才節如此豈不足以任天下之重而止言寄百里之命
古者封建故此但指一國而言天下亦自一國而推爾)程子(叔子)毅彊忍也(堅彊忍耐)無
規矩(黄文肅曰此三字說得寛是就嚴毅上說如說寛嚴相似此毅是耐𢎞是包得寛闊毅是守得堅固
一字似橫看一字似直看　履祥按程伯子此條凡兩出其一止云𢎞而不殺則難立毅而不𢎞則無以居之
工夫互相資不可偏無無規矩三字恐止是無骨筋三字之意洛中方言如此曽子本意止是言士不可不𢎞
毅為擔子重而道路逺也下文開說任重是仁以為已任道逺是死而後已惟𢎞則能任此擔惟毅則能到得
逺集註本註及第二條程叔子之言止說此意無規矩隘陋乃取伯子之言増入反說以盡工夫交進之詳爾)
詩有邪有正(此據今毛氏詩為言也古之敎者工以納言時而颺之謂采詩以為樂歌也而納言
則謂之五言以其言合於五常之理五聲之節也其在周則二南之風為房中之樂用之鄉人邦國大小雅用
之邦國朝廷頌用之宗廟其後世道非古而變風變雅始作夫子删詩又取其粹然一出於正者凡此所以能
興起也自夫子三百之詩不存而漢儒始以刪去之詩足其數則邪詩始復見如溱洧丘麻鄭風月出諸篇凡
三十餘首皆邪詩也朱子固嘗疑桑中溱洧諸篇用之祀何鬼神享何賓客何詞之諷而何禮義之止矣則亦
何興起之有乎故王文憲決然以為今之三百篇非盡夫子之三百也諸儒多然之若集註止曰詩本性情其
言既易知云云亦無不可者)興起其好善惡惡之心(上文有雅有正故此言有好善
惡惡然詩固有譏刺者此所以能興起人惡惡之心也非若丘中溱洧鄭聲月出諸篇自為邪之詩也自為邪
之詩幾於勸矣何興起之有乎)固人肌膚之會筋骸之束(此禮記語人無禮則肢體
散漫都無収束雖欲收束亦無所持循)五聲(五聲宫商角徵羽聲之清濁高下也)十二律(黄鐘
太簇姑洗蕤賓夷則無射為六律大吕夾鐘仲吕林鐘南吕應鐘為六吕黄鐘為律元三分損一下生吕吕三
分益一上生律是為十二律每律五聲共六十律又兩變聲共八十四調)歌(樂章之音調作樂則以人聲為
貴也)舞(以樂音之輕重疾徐為舞節以象其形容也)八音(金石絲竹匏土革木也金大鐘編鐘石玉
特磬編磬也絲琴瑟也竹簫管也匏笙也土塤也革鼔鼗鼙也木柷敔也謂以十二律卟五聲而柙詩歌以入
八音之器而為樂也)邪穢(人欲之未盡浄者)查滓(氣質之未盡化者)非小學傳授
之次乃大學終身所得(語録曰先王敎人之法以樂官為學校之長便是敎人之本末
都在此　履祥按興詩是感發立禮是持守成於樂則是融化矣)程子(叔子)不可使知之
(王文憲曰蓋欲使之知而不可得非不使之知也集註能字善融化)程子(叔子)朝四暮三之
術(出莊子齊物論篇狙公賦芧曰朝三而暮四衆狙皆怒曰然則朝四而暮三衆狙皆悅釋文狙獮猴狙公
飬狙官芧橡子)程子(二條叔子)驕吝盈歉本支(此章甚言驕吝之害大雖有周公之才且
不可况常人而可有此乎程子章指己為周密盈歉之說亦見世人之病多是志不能帥氣而動於氣氣盈時
即驕歉時即吝朱子又細觀人之情多相因而為病之由故又發明以補程子之意學者不知體認省察紛紛
以為問語録詳之)至疑當作志(或疑至者當訓及朱子不與其說然圏外取楊氏之說似亦不
及於禄之意)蓋守死者篤信之效(王文憲曰北山得朱子舊本此句之上有能篤信好
學然後能守死善道二句尤簡潔四者更相為用缺一不可逐句互說)入居(去就)見隱(出處)貧
賤(無學)富貴(無守)晁氏互說(已上並王文憲語)不在章程子(叔子)亂樂
之卒章(語録曰楚辭有亂曰是也又曰關雎謂之亂則前面須更有樂關雎詩乃其卒章耳舊註訓亂
為終或問亂何以訓終曰既奏以文復亂以武履祥按辭以卒章為亂樂以終為亂此綂謂周南之樂自闗雎
而終於麟趾者也)史記曰(孔子世家古詩三千餘篇孔子去其重取其可施於禮義始於袵席故曰
闗雎之亂以為風始鹿鳴為小雅始文王為大雅始清廟為頌始)不及章程子(叔子)則(集註
作準則之則猶所謂易與天地準之準也易本義作與之齊準下文尹氏曰則之以治天下則又作法則之則
其實自堯言之則法則乎天自人觀堯則與天齊準也)禹(為司空平水土)稷(名棄為田正后稷敎民稼
穯民是以不飢)契(音泄契為司徒民是以有敎他書並作禼)臯陶(音遥為士師民是以不犯他書或作
咎繇咎音臯)伯益(一作伯翳為虞官掌山澤是以鳥獸魚鼈民不可勝食材木不可勝用而惡物不為
民害)亂臣十人(吕成公曰陸氏經典釋文無臣字)文母(太姒)劉侍讀(名敞字原父作
七經小傳)邑姜(武王妃太公望女也)亂本作乿古治字(按諸註疏皆作治亂曰亂夫能
治亂即謂之亂則能去惡即謂之惡能去害即謂之害乎此甚不通之說而諸書解亂字皆云然其失久矣今
按古文尚書德惟乿否德􁄍二字正與集註合治字從爪從糸從乚取以手理糸而有條理也後人􁄍字加乚
與乿字相似故遂誤以乿為亂字書家以􁄍訓治其加乚者為煩亂與古文不合當以亂訓治而􁄍為煩亂乃
通)六州(三代名州各不同夏見於禹貢商見於爾雅周具於職方此特據禹貢為言耳)或曰三
分以下别以孔子曰起之自為一章(朱子舊以夫子述武王之言而及此
但以周為言故綂為一章而或問遂收胡氏之說後以事勢言之遂以此段為専言文王其實文王終武王立
十三年而始伐紂則十二年之間紂勢猶熾而惡未稔未即傲然與之並立也以三分有二之勢而猶事之則
不謂之周家忠厚不可也故曰至德至德之言亦聖人衰世之意蓋自春秋以來諸大國於周室何有前楚後秦
虎視耽耽羣䧺垂涎未敢先發蓋欲取而不能非可取而不取也况於服事之乎以此言之則武王謂之非至
德不可斯言也亦聖人衰世之意也)黻蔽滕也(先言黻而後言冕恐舉言黻黼之服)皆祭服
(致美黻冕恐是五服五章以命有德之謂黻冕朝服非獨祭服也詩赤黻㑹同可見先鬼神次尊賢次民事亦
立言之序)田間水道(周制十夫有溝溝廣四尺深四尺百夫有洫洫廣八尺深八尺早則儲水潦則
泄水不私其已而致重乎鬼神賢德民利此有天下而已不與焉者)





























　　論語集註攷證卷四

　　欽定四庫全書

　　論語集註攷證巻五

　　元　金履祥　撰

　　子罕

　　程子曰皆夫子所罕言(叔子也或曰利與命仁若有理欲之間而夫子皆罕言之蓋利
者義之和天理亦有自然之利未必利欲也伹夫子皆罕言者防其流之弊耳夫子而嘗言利學者或流為功
利之說夫子嘗言命則學者或流為莊氏之說夫子嘗言仁學者或流為佛氏之言矣然命亦有二性命之命
固難言亦不可躐等而敎若氣數之命嘗言之亦啟學者廢人事故前輩謂到人事盡後方可說命正謂此也
語録曰言仁之弊於近世胡氏父子見之)達巷其人姓名不傳(漢書董仲舒傳孟康註云
項槖)聞人譽已承之以謙(此章初看則達巷黨人之說固失之陋而夫子之言亦近乎戲
然達巷智不足以知聖人而不失為愛聖人乃若聖人之心則真見義理之無窮雖一藝亦未易盡其妙射必
如羿始可成射之名御必如王良造父始可成御之名一藝之中各亦自有精㣲之妙亦豈易以成名哉但夫
子之辭謙而又謙謂欲使我専一藝以成名則取其最賤者為之可也)緇布冠(禮記曰太古冠布古
人不輕於蠶繅以布為重但以粗細色素為吉凶以縷節數為等衰八十縷為一升升者成也吉服冠冕最貴
故最細以三十升布為之吉服之用絲者自中古始然亦每每以布為尚故始冠亦緇布冠三十升布則為節
一千二百目細密難成不若今世用絲之省力故孔子從之雖非古人所用然孔子服周冕之意正以冠為物
小而在衆體之上雖華不費故此則從衆也此一章全文見夫子處世立身之法)程子(叔子)毋史
記作無(世家聖人之心擴然大公物來順應無意欲無期必無固滯無物我此四者本是平說集註推
物欲牽引之故欲學者省察禁止戒其相因滋長爾意是私意之始萌必是私意之指擬固是私意之執著我
是私意之結裹都結裹到已私上來又生他意去)程子(未詳)詳視而黙識(上三罕言猶是
觀聖人於言語之表此絶四章乃是窺聖人心術之㣲故楊氏曰云云)畏(猶云戒嚴也)康地名
(避太祖廟諱變匡言康其事詳見序說)曰(史記曰弟子懼孔子曰文王既殁云云蓋夫子之心與天為一
不待自決於言為此言者以釋門人之懼也語録問文即是道否朱子曰既是道安得有喪未喪文亦先王之
禮文聖人於此極是留意蓋古之聖人既竭心思焉將行之萬世而無弊者也故常恐其散失而不可攷　何
文定曰所謂文者正指典章文物之顯然可見者蓋當周之末文王周公之禮樂悉已崩壊紀綱文章亦皆蕩
然無有夫子收入散亡序詩書正禮樂集羣聖之大成斟酌損益以詒來世又作春秋立一王之法是所謂得
與斯文者也以一身而任萬世綱常之責天生斯人夫豈其數其關於世運豈是些小氣數聖人心與天契固
有以知匡人決不能違天害己也天生徳於予桓魋其如予何亦同此意)或吳或宋(天子之宰曰太
宰宋王者之後呉僭王故當時其宰亦稱太宰鄭氏邢氏以為吳蓋據左氏槖臯之㑹又子貢嘗適吳也洪氏
以為宋據列子稱商太宰問孔子丘聖者歟之問也或問兩存之而謂列子多寓言王文憲謂觀知我少賤之
辭宜是宋　履祥按夫子本宋人雖居魯而娶於宋又嘗長居宋則是太宰素知其少長之事也)多能
章(太宰以多能為聖子貢謂聖又多能夫子謂不在多能語録以子貢之言為盡蓋聖主於德而未有不多
能者夫子以多能非所以率人而又以謙承之)空空如也(集註不訓以至愚解之謂鄙夫之愚也語
録聖人謙辭未有無因而發者此章上必有說或因人譽已之知而謙言如此)程子(叔子)河圖(伏羲
時龍馬出河背有五十五陰陽㸃一與六居北二與七居南三與八居東四與九居西五與十居中是為河圖
伏羲因之以畫卦其後劉氏鉤隱互易圖書蓋本陰陽家傳流之誤也)顔淵喟然章(何文定曰
此顔子擇乎中庸始終工夫也今且以文公過闗之喻將此一章作三闕節看蓋顔子始初鋭於進道以其天
資之高略見道體便欲一蹴而到故竭力以進多方以求欲就聖人高明處入則升一級了又有一級窮之而
益見其高欲從聖人博厚處入則透了一層又有一層鑽之而益見其堅見聖人之道若在吾前我固不及勇
猛趕上則聖人之道又却在後而我又過之終是難得到恰好無過不及處正所謂中庸不可能者故橫渠有
云高明不可窮博厚不可極則中道不可識蓋顔淵之嘆也此正是解高堅前後四句文公以為說得好此是
顔子用功第一個關節及夫子見顔子求道如此其力而終未有捉模處遂敎顔子且從博文約禮工夫循序
以進博文者致知格物也約禮者克己復禮也文欲博者以其萬理俱融可以擇中而居之不偏禮欲約者以
其一私不存可以應物而動皆有則顔子事斯語當下敬領於斯二者百倍其功交進互發日見趣味以至欲
罷不能而竭其才及其久也義理昭明本心純熟向之堅高者今皆識其大本前之瞻忽者今皆見其定體凡
其處已治人應事接物雖精粗巨細萬變之不同莫不各各有一個不偏不倚無過不及亭亭當當恰好底道
理也顔子所謂如有所立卓爾者政為此也此固顔子搳乎中庸之極功其曰如者非謂似見未見蓋此等地
位非可以言語形象求達者自悟衆人固不識也故以如言之云爾看得此又是顔子用功第二闕節雖然顔
子擇乎中庸則至矣盡矣成矣然比之聖人守之也非化之也所謂未達一間者也蓋聖人之於中庸不勉而
中不思而得顔子則勉而後中思而後得者也其異於聖人者生熟之間耳以顔子之天資之功力豈不能盡
力以求速化然化之一步可以養而至不可以力而進也故其言曰雖欲從之末由也已蓋將從容涵養少假
嵗月以俟其自化矣此又是顔子用功第三閟節顔子作聖之功夫其本末可謂曲盡真萬世學者成法此程
夫子所謂學者當學顔子有所依據蓋謂此也惜乎天不與年中道而隕夫子所以惜之曰吾見其進也未見
其止也蓋痛其未至於化而成聖也　履祥按程叔子於此章亦嘗以中為言朱子亦深是其言且云聖人只
是一個中底道理又曰瞻之在前忽然在後只是中庸不可能然集註無一語及中字葢聖人之道自是中不
在言顔子初間求之未得故但見其不可及不可入恍惚不可為象是見得未真也其後愽文約禮功夫至到
方見其有所立卓爾是見得真也集註取首尾之言相應故云爾)程子(一條三條叔子二條未詳)未
達一間(用楊子語)病間(集註如字讀作安間之間又云少差王文憲讀作去聲)無寧(集註
寧也寧是死於二三子之手但下有乎字則上有無字猶云莫寧死於二三子之手乎此章前曉之以義理之
正則不當為後曉之以利害之實則不必為)用智自私(明道定性書語)沽(去聲蔡邕石經作賈之哉賈
之哉則是上聲)九夷(東漢書曰夷者抵也仁而好生萬物扺地而出也故天性仁順易以道御
夷有九種田畎夷干夷方夷黃夷白夷赤夷元夷風夷陽夷箕子避地朝鮮施八條之約使人知禁行數百千
年東彜通以柔謹為風異乎三方故仲尼欲居九夷也)何有於我哉(語録曰語有一二處如此
皆不可曉舊有三說一以為此數事我皆無有一謂此數事外我復何有一說云於我何有然皆未安熹今缺
之又曰此等處必因人言而發履祥按味二則字及不敢字當從第二說人必有言夫子道德之全者而夫子
不敢當因曰出但是事公卿入但事父兄於喪事不敢不勉以企及不為酒困如此而已外此何能有於我哉
一以自謙二以見道之難盡三以見近事之不可忽於文意似通然此四句在國在家處凶處吉皆已備盡不
可謂近事而可忽也)不舍(集註舎上聲楚詞辨證曰洪註引顔師古曰舍止息也屋舍次舎皆此義論語
不舎晝夜謂曉夕不息耳今人或音捨者非是履祥按辨證朱子晚筆則集註未及改耳)程子曰(叔子
范氏詳之)道體(道體之本然自大德敦化說來則道乃物之體此體乃無形之體而物乃道之用此道體
也自小德川流指出此體是有形之體而物乃為道之質與道為體猶云與道做質也道無形質逝者如斯夫
一句意尚孤不舍晝夜意思方可見葢大德之敦化如此也)又曰(伯子說也天道流行不已人之所以
與天道不相似者間斷也所以間斷者私欲也私欲之所以生則在一念之發幽隱之處於此能謹則無間斷
矣)自此至篇終皆勉人進學不已之辭(夫子未嘗單說道體此句本謂
道體不息學者豈可有止息但因此一言可以窺見道體故程子如此發明爾朱子仍舊歸之正意)史記
靈公與夫人同車使孔子為次乘(甚矣衛靈公之昏也南子巧於文已過而
靈公又巧於文南子之過南子自知其行不為國人所重故借重於夫子而請見之靈公與夫人同濫而浴自
知為國人所譏又自知南子之不為國人所重故又借重於夫子而請為次乘焉夫孔子以聖聞天下而見南
子則南子非失行公與夫人同車而孔子為次乘則靈公非失禮而南子非失行也南子巧於文已過而靈公
又巧於文南子之過甚矣靈公之昏也見小君禮之所有故夫子猶可以留為次乘禮之所無故孔子醜之而
行意決矣)招徭(徐廣註翺翔也此章與吾未見能見其過而内自訟者語意一般只作歎辭亦可但史記
既有此書則集註不得不引恐因此而發耳)為山(此章總以自平地為山設喻或為山將成尚虧一簣
而止者或尚是平地方覆一簣而進者其進其止由其已心非人所能與也王文憲曰此下四章皆進止之意
履祥謂至篇終皆此意吾末如何不可奪志皆吾止吾進之意)曾子曰(出曾子單離居篇曰年三十四
十之間而無藝則無藝矣五十而不以善聞則無聞矣其少不諷誦其壯不論議其老不敎誨亦可謂無業之
民矣)㢲言者婉而導之也(㢲卦一陰潛入二陽之下盖順而入之之意)緼枲著
也袍衣有著者(著鄭康成註儀禮著以絮謂充之以絮也文選註作張吕反枲麻也漢書束緼
註亂麻也衣之有著謂衣之有絮者緼則以亂麻為絮也莊子緼袍司馬註謂以麻緼為絮)忮(之豉反忌
害之意俗或讀作忌非然莊子音義亦一作忌)後彫(松栢經冬不彫而但云後彫蓋松栢不為霜雪彫耳
至春深始生新易舊凡豫章冬青之木皆然)程子(二條並叔子)權稱錘也(經如衡之平尋
常物事不重不輕則衡未嘗不平如遇太重太輕之物則衡不得其平矣須將稱錘推來推去方取平也)反
經合道(公羊傳曰權者何權者反於經然後有善者也行權有道見桓十一年又古註連下文云權道
反而後至於大順又易大傳巽以行權韓康伯註權者反經合道邵子曰漢儒以反經合道為權得一端者也
權所以平物之輕重聖人行權酌其輕重而行之合其宜而已)權即是經(程氏遺書曰古今多錯用
權字纔説權字便是變詐或權術不知權只是經所不及者權量輕重使之合義便是經也今人說權不是經
便是經也此見劉元承所録)權與經亦當有辨(詳見通釋)唐棣郁李也(爾雅唐棣栘舍人曰
唐棣一名栘郭云似白楊江東呼夬栘陸璣曰奥李也一名雀梅亦曰車下李其花或白或赤
六月中熟大如李子可食)逸詩(說見思無邪章如此等詩夫子所雅言未嘗逸也後世失夫子三百之舊
故此等詩不存而别以流傳淫詩補其數爾)程子(叔子)

　　鄉黨

　　恂恂信實貌(恂本訓信莊子恂字多作懼意此若作信謹貌尤好蓋夫子無非實在鄉黨則父兄
宗族之地又加謹畏耳但書恂平聲莊子恂註作去聲只從平聲亦可)擯(以手揖賓而引之行及就位也
禮作儐者謂擯相之人也)擯用命數之半(周禮上公桓圭九寸冕服九章建常九斿樊纓九就
貳車九乘介九人禮九牢擯者五人諸侯皆以七為節擯者四人)賓不顧矣(此當時禮辭也聘禮
賓出公再拜送賓不顧賓私面於大夫大夫送之再拜賓不顧公食大夫禮賓出公送於大門内再拜賓不顧
古者賓禮畢而出即不囘顧主人送拜之亦不囘顧示易退之義故皆曰賓不顧當時辭令遂謂賓去為不顧
也)公門高大(天子應門二徹三箇則二丈四尺公侯降殺於此然魯之雉門視天子應門)中
門中於門也謂當棖闑之間(中者每門二扉之間有闑如今直門楦也扉之樞有
棖如今門刺也每扉各自有中則中棖與闑之間士大夫出入君門由闑右不敢中於門也詳見或問)位
君之虛位謂門屏之間人君宁立之處所謂宁也(諸侯門内
有屏門之外則東西皆卿大夫之位大朝㑹則國君立於門屏之間謂之宁而卿大夫士各立於其位以朝之
此入門之時須過門屏之間君雖不在其地而此乃其立朝之位故過之必敬)







　　俗本(說見學易章)舉前曵踵(記玉藻篇曰執龜玉舉前曵踵蹜蹜如也謂舉足前而踵則曵
地不敢高步也)深靑揚赤色(今尚有之但以為佩囊不以為服)緅絳色(染色再入為絳
五入為緅)以飾練服(朞而練以緅為領縁)長(去聲凡度長短曰長測淺深曰深量廣狹曰廣下字
皆從去聲見周禮註)佩(集註觽礪之屬古之君子必佩玉器不止觽礪若觽礪則止於用器非文飾也)襞
積(何文定曰襞積殺縫之說禮書䟽中說得少有分明處只儀禮喪服䟽内一項說得稍明白襞禮書中只
作辟蓋辟者襵也積者疊也腰中布幅多而闊須著襵疊作簡以束令狹一就身此所謂襞積也)殺縫
(謂若深衣之幅下闊上狹縫時自下漸收而上也)明衣(下有闕文)聶而切之(禮記䟽聶之言
牒也先藿葉切之復報切之則成膾聶之涉反牒直輙反報切之者再橫切也)魚爛曰餒肉腐
曰敗(爾雅文)五穀不成果實未熟(王制)漢陸續之母(出後漢書陸續
坐楚王英獄事備極五毒未嘗易容一日食至忽悲泣獄吏問其故曰母來不得見故泣爾吏曰何以知之曰
母截肉未嘗不方斷葸以寸為度是以知之)食肉用醬各有所宜(禮記濡雞醢醬濡魚
卵醬濡鼈醢醬魚膾芥醬麋腥醢醬之類)食氣(氣說文許既反亦或作餼然則食氣當讀作食餼猶云飯
料也聘禮凡餼大夫黍粱稷則黍粱稷正謂之氣其生牲而亦曰餼者冐此名爾即俗所云生料也此言肉雖
多不使勝於飯料又古乞字今作氣古氣字今作餼)不為量(燕禮無算爵)程子(未詳)𤓰作
必(或云禮記𤓰祭上環安知本非𤓰字朱子於或問中已辨之蓋𤓰祭已作菜條中矣又食每品皆祭䟽菜
之食若獨祭𤓰既非四時常有之𬞞則無𤓰而𬞞菜不必祭乎若禮記謂獨食𤓰而祭則上環或祭祀陳設亦
上環耳)問(饋問也蓋饙送而問其安否)雌雉邢氏曰(此䟽說也比諸說平順故集註以為
正說但既曰雌雉時哉當作字育之時後二說存疑爾)





















　　論語集註攷證巻五

　　欽定四庫全書

　　論語集註攷證巻六

　　元　金履祥　撰

　　先進

　　先進(先進後進漢書尚有此名但彼謂同時前後輩此似謂古今前後輩)程子(叔子)今反謂
之(所以知野人君子為今人之言者蓋下文如字斡轉吾字提起則知上文為今時之言也餘看通釋)弟
子因孔子之言記此十人而并目其所長(所以知為弟子所記者或
問載呉氏之說以例言之謂夫子於門人稱名門人稱於夫子之前亦名門人自相謂稱字或其弟子門人於
論語中稱之若以理言則夫子敎人未必立此四科之目雖固各因其材亦未嘗限其所成也學者自以所長
目之爾)程子(伯子)門人之賢者固不止此(曽子傳道有若似聖人公西赤之才
勝於宰我澹臺滅明之勇亞於子路子羔之孝次於閔子樊遲之才亞於冉有曾㸃漆彫開已見大意子賤之
政原思之守其他諸賢未易枚舉開元禮既拘十哲之數其復顔子升侑而以曾子補十哲是矣曽子升侑而
遂以子張備十哲可乎景定之禮以顔曾思孟為四侑萬世公論於斯為允然前次議者猶以顔路曾晳伯魚
並在下列為未安則如之何則亦復古之制而已古者廟寢之制前為堂而後為室宗廟之祭先室事而後堂
事而庠序之禮先獻酬而後燕禮今二丁之祭宜先用饗禮牲幣旅陳享先聖而南面於堂以顔曾思孟侑繼
用燕禮籩豆簠簋奠先聖而東面於室以顔路曾晳而下七十子左右祫食如昭穆之例馬斯為得之其餘從
祀者雖東西夾室可也)十哲世俗論也(唐開元始定十哲之號)孝哉閔子騫
(以例言之當名但此篇乃閔子門人所記故記其字)一日三復(三去聲家語弟子行篇子貢曰獨居
思仁公言仁義其於詩也則一日三復白圭之玷是南宫縚之行也孔子信其能仁以為異士大戴引之云云
以為異姓昏姻也通釋謂誦詩至此必三復然當依集註所引)孔子對(王文憲曰前有季康子兩問無
對字疑誤後放此)各言其子(孔子嘗痛顔子謂不得視猶子也而此曰各言其子蓋所以砭顔路
非禮之請也然於鯉也死不鬻命車以為之槨於囘也亦然其視之猶子可見矣是以門人厚葬孔子惜之以
為不得如葬鯉之得情也)君子用財視義可否豈獨視有無(喪具稱家有無
於人之喪也亦然此説不可謂非也而胡氏謂豈獨視有無然稱有無即是義按是時顔淵之死顔路他無所
請而至於請車夫子亦他無可予而至於拒之則顔路疑於求而夫子幾於吝今攷其時則顔淵之死且葬適
當厄陳蔡之後自楚反陳之餘此正夫子之窮也夫喪事稱家之有無夫子既以此處其子安得不以處顔子
乎夫子遇舊館人之喪嘗脫驂以致賻矣而不能為顔子之槨彼一時此一時貧富不同也胡氏之說雖善然
不攷於事而其流少恩矣)學之有序(王文憲曰看未能對焉能便是有序)一(理)二(氣)程
子(叔子)子路卒死於衛孔悝之難(事見左傳哀十五年詳見第十三篇夫子謂由
也不得其死然所以警子路者豫矣而子路不悟卒死孔悝之難使子路而悟夫子之言將不死其難乎曰子
路之死固是傷勇然其失不在於死難而在於仕衛夫輒與蒯瞶有父子之争孔姬與蒯瞶有兄弟之戚而孔
悝主輒内必有母子之變子路仕焉不得其死冝矣抑此猶以事勢言也以理而言則正名之說莫詳焉而子
路不思此固取死之道也)漢書引此句(班固幽通賦註論語稱閔子云云子樂曰若由也不得其
死然)府名(左氏昭二十五年公居於長府)程子(未詳)家語云(辯樂解篇子路鼓瑟孔子聞之
曰先王之制音也奏中聲以為節流入於南不歸於北夫南者生育之鄉北者殺伐之域故君子之音温柔居
中以養生育之氣憂愁之感不加於心暴厲之動不在於體也小人之音則不然亢厲㣲末以象殺伐之氣中
和之感不載於心温和之動不存於體昔者舜彈五絃之琴造南風之詩故其興也勃焉殷紂好為北鄙之聲
其廢也忽焉由也匹夫之徒曾無意於先王之制而習亡國之聲豈能保其七尺之軀哉按此瑟字作琴朱子
蓋借以證夫子之言)過(禮記仲尼燕居篇曰師爾過而商也不及子貢越席而對曰敢問將何以為此中者
也子曰禮乎禮夫禮所以制中也集註入此段於後意方足爾)雖若勝於愚不肖之不
及(師未可謂賢智商非愚不肖此二句泛言爾然不若止曰道以中庸為至過之者雖若勝於不及然其失
中則一也)差之毫釐繆以千里(二句出禮記史記皆云易曰今易無此語崔駰史記註謂
易已有之今見易通卦驗上卷)魯鈍也(曾子於諸子年最少此與諸子並論蓋其初登門之時也其時
才鈍故其用功誠確而倍所以終於傳道)程子(一條伯子二條叔子)傳稱喭者謂俗論
也(凡傳稱喭曰者皆从言古文篆字之从言者皆从口)空匱也(自何晏註以空為虚無意本莊子故
前輩諸公及張宣公皆從之集註玩其文意回賜對言屢空對貨殖庶乎對屢中其說穩實絶無異端之病)
程子(兼取二子)賜不幸言而中(左傳定公十五年邾隱公來朝子貢觀焉邾子執玉高其
容仰公受玉卑其容俯子貢曰二君皆有死亡焉正月相朝而皆不度高仰驕也卑俯替也驕亂替疾君為主
其先亡乎夏五月公薨仲尼曰云云)善人章程子(未詳)逡巡(進退之間)民生於三
事之如一惟其所在則致死焉(國語晉語欒共子曰民生於三事之如一父生
之師敎之君食之非父不生非食不長非敎不知生之族也故臺事之惟其所在則致死焉)顔淵之
於孔子(王文憲曰宜作孔子之於顔淵)曾猶乃也(曾在登反)虐民(未學而治民則妄作
者擾民庸繆者誤民身不足以率民而徒持刑政以齊民者則又必有不敎而刑之患是皆不足以治民而適
以亂之其終歸於虐之也)不斥其非而特惡其佞(即事皆學而不専在於讀書此說謂
之非則不可然未學而使之以仕為學此則子路之失而乃借此說以禦夫子之責故夫子但惡其佞而不謂
此說之非也)古者學而後入政未聞以政學者也(鄭子産之言見襄公
三十一年)誘之盡言以觀其志(夫子何以之問本欲言其用而三子亦多以用對但言其
所能為不進其所欲為夫子恐其志局於此故下文轉作亦各言其志所以集註於無吾以下曰誘之盡言以
觀其志)比(必二反當作毗志反見文集)小國也(春秋之時諸大國猶不能自振則小國可知而
由求諸子皆欲自小國而為之即此可見二子才具之高能為人所難為)四子侍坐以齒為
序(據上文詳見或問)以方鼓瑟(夫子問三子對而㸃方鼓瑟古人為學詩書禮樂則琴瑟之事
如今日之課耳但其動静之際氣象自别亦㣲似狂耳)單祫(祫夾也或單或祫視暖涼為候)今上
已祓除(後漢書禮儀志曰三月上巳日祓除官民絜於東流水上蔡邕註云即論語暮春浴乎沂又上
巳乃三月節後初建巳之日所以總說暮春至曹魏則定以三月三日為上已所以蘭亭曰暮春之初泗上士
人以為沂水三月氷堅未解何以言浴當是㳂乎沂爾殊不知㳂沂之說本於韓李而文公於或問已辨其非
矣蓋彼但以浴為祼浴而不知為祓除也况魯國無川浴之俗暮春亦非水浴之時曾㸃又豈川浴之人哉且
如其說則堅氷未解曾㸃又何以御春服風舞雩也毋乃病乎况周無寒嵗秦無燠年古今風氣不同氣化或
異未可據耳日之近而詆古人之書也)沂水名在魯城南地志以為有温
泉焉(魯以沂名水者非一此沂乃出尼丘山東源經魯城南而入泗者也沂岸深而水淺中有逵泉冬暖
夏冷地志據冬而言故曰温泉云)蓋有以見夫(此節推曾㸃已見大意以冠下文人欲盡處要
在此句夫春和之時單祫之衣童冠之遊沂雩之地人孰不見此遊適之景而㸃獨舉此夫子獨與之蓋見其
胷次無人欲之累故隨時隨地見此天理流行之樂)動静之際(釋其鼓瑟舍瑟作對異撰處)而
其言志(此節釋曾㸃所言之事)而其胷次(此節釋曽㸃言外之氣象)視三子之
規規於事為之末者氣象不侔矣故夫子歎而深許之
(三子之言皆所能為無非實用下文及平日夫子亦皆以是許之而於此乃獨與㸃似若鄙實用而尚清高者
但三子各言其所能而不知勉其所不能其後子路死於衛冉有為季氏聚歛公西華雖不見其用處然不免
累於肥馬輕裘之間乃知夫子之與㸃蓋有深意所以㣲激三子也大抵學者先觀其器量識趣曽㸃所言不
過即所居之位樂其日用之常素貧賤行乎貧賤耳而玩其辭氣想其識量則於本原所見者自有安行天理
與物皆春之意故雖三子言用而曽㸃不言用然三子止此而曾㸃不止此矣使其用之而行則曾㸃可以用
三子以其有各得其所之氣象也由求不能兼曽㸃以其規規於事為之末也各得其所則堯舜氣象亦不過
此規規事為則失身聚歛其弊有所必至矣)曾晳曰(曾晳以夫子與已而又問三子之言亦其好學
切問吕成公曰終是有些矜意在夫子答之曰亦各言其志也已矣乃是㣲抑其矜)曰為國以禮
(止)為之大(集註程子一條說三子二條説曾晳及子路三條四條說曾晳程子云子路只為不達為
國以禮道理若達却便是此氣象葢達此則事事物物各有其節便是堯舜曾㸃氣象子路不達此非惟不可望
曾晳也其後孔悝助子拒父無禮甚矣而子路仕之卒死其難不達之故其弊如此可惜也已然觀此章者至
與㸃而止而不觀下文辨論之詳夫上文之與㸃所以激三子也下文之辨論所以實曾晳也聖人陶冶之妙
進退抑揚初非茍然亦非長語由不知夫子所哂之意故終死於孔悝求不知夫子與㸃之意故聚斂於季氏
曾晳又不知體夫子辨論三子之意故志雖高而行有不掩所以終於狂凡此皆學者所當戒也)子路
只為不達為國以禮道理若達却便是這氣象也(何文定曰此段
當總入第五篇末亞於浴沂之下)程子(一條二條伯子四條叔子三條未詳)

　　顔淵

　　仁者心之全德(自古聖賢相傳至夫子敎人為學則曰為仁最為親切然而仁為何理孔門初
無明言前人未冇正訓葢古者義理素明不待訓說自制文字之初此理已分明仁字从人从二古篆凡重字
則於本字之下从二仁字从人而傍从二是人人字言人之所以為人也又科斗古文仁从人一心或作千心
謂仁即人一心之理千人所共之心也故孔門論學但曰為仁集註所謂全其心之徳也至子思孟子時異端
之言仁者漸差故子思孟子正言其名義子思曰仁者人也孟子曰仁人心也又曰仁也者人也合而言之道
也又曰不仁不智無禮無義推而為四端之說然自此以來異端日多義理日晦諸儒不察更無定論韓子獨
以博愛名仁程子非之以為仁是性愛是情然亦以為仁無正訓言愛言覺皆非也但合孔孟言仁處觀之一
二嵗得之未晚如曰公而以人體之則為仁又曰四德之元猶五常之仁偏言則一事専言則包四者仁之正
訓可謂引而不發躍如也至朱子言之始明備曰仁者天地生物之心而人得之以為心者也此即程子所謂
四德之元也孟子所謂仁人心也曰仁者心之德愛之理心之德者專言之也愛之理者又偏言之也而此章
正名之曰心之全德可謂盡矣凡集註言仁帶及人處則曰心之德愛之理獨說心處與為學處則曰心之全
德曰心德之全是於専言偏言處又分别明辨矣然此章帶禮說孟子對義說又兼四性說程子又兼五常說
學者不可不思蓋心之全德天理渾然其中自是無所不備聖賢切於明道敎人故就中又指出其間體段子
目以此仁之中又自有裁制各當處謂之義又各有節文處謂之禮藏在中而有分辨謂之智無非著實謂之
信既備諸體段故見諸發見謂之四端五常而不害其為仁之渾然也而語録又有梅仁杏仁之喻此尤為親
切人之心德謂之仁故梅杏之心亦謂之仁正取此義古人既以人心之仁名梅杏之仁學者試以梅杏之仁
反觀吾心之仁梅杏有此仁故種之即生人心有此仁故感之即動而愛然梅杏之仁種之而生生而長長而
花花而實如此則梅杏仁中専是生之性已具此長成收藏之性在其中矣使仁之中不具此生長收藏之性
則何以生之後有榦枝花實長成收藏之節哉今又觀梅杏之仁其尖處是根芽純是仁意内分為兩片是仁
中已對有仁義其文理分明即禮也藏此生意在内即智也充實不虚則信也其仁不實則種之便不生不長
矣以此觀之則人心之仁悉包義禮智信在其中可知然梅杏之實冇此仁又是元初種子冇此仁故生而為
梅杏之實無不有此仁此所謂天地生物之心而人得之以為心者論仁者至朱子人心全德之訓可謂明備
今推明㑹粹其說以俟學者)為仁者所以全其心之德也(艸巢趙必升問學者
顔淵問仁章二為字二已字之異同今按上已字重是指身之私欲下已字輕是指機之在我此不待說若二
為字則何文定謂上為字輕語錄多作謂之仁便是仁王文憲謂文公豈不能下謂之字或下曰字乃下所以
全三字所以全是用力於仁也此章之下朱子釋之曰為仁在已上章又曰為仁無時無處不用其力讀者詳
之此二君子晚年未一之論履祥按王子之說固密但克己復禮為仁之下即繼之曰一日克己復禮天下歸
仁焉則克己復禮便是仁可知故二為字上字輕而下字重上為字猶語録所謂便是仁文公以所以全訓之
者雖密於語録然猶云克己復禮便是為仁爾上句重在克己復禮字上則為字輕下為字則包克己復禮在
中故為字重又文公語録中庸第十三章人之為道如為仁由己之為不可以為道如克己復禮為仁之為讀
者試思之)心之全德莫非天理(二句合說極為圓備語録仁禮非二)勝(去聲下文勝用
平聲)事皆天理(復禮搭在事上說體用圓備語録曰佛氏只在克己更無復禮此所以不中節)歸
猶與也天下之人皆與其仁(本程子曰一日克己復禮則天下稱其仁焉又按吕
氏克己銘曰及既克之皇皇四達洞然八荒皆在我闥孰曰天下不歸吾仁痒痾疾痛齊切吾身游氏謝氏之
意類此朱子以為不然謂如此則是存想天下歸仁不須克己只坐想終一日便自天下歸仁矣豈有此理且
已有二項有物我之已有私欲之已吕氏只說得物我之已游氏亦公以克己復禮為想象如此二說與下文
非禮勿視聽言動畧無干渉視聽言動自是屬行諸公都從知上說不從行上說又曰一日真能克己復禮則
事事皆是天下之人聞之見之安得不與其為仁也朱子之言如此則克己復禮皆是實事天下歸仁皆是實
說)日日克之不以為難(日日字在一日之前謂日日而克之復之至於一日豁然欲浄
理純動容周旋無不中禮則天下之人孰不謂之仁人哉一日語下添日日字由已語中添不以為難語意密
察)私欲浄盡天理流行(二語結定在此則段中言語皆𦂳)程子曰非禮
處便是私意(叔子也易傳曰雖無邪心茍不合正理即妄也乃邪心也此段意亦如此理欲大界
分學者尚可辨惟理欲之間毫釐之差所當分辨爾)又曰(未詳上條體此條用)謝氏曰(克己要決
王文憲曰此學者頂門下針也)天理人欲之際已判然矣(顔子之學蓋已得於博文
之後知至理明故不復有疑)非禮者已之私也(非禮而言動固是己私若說視聽固在己
而非禮者則在物何以皆曰己私蓋以其可以悅目悅耳此即己私也)程子(叔子)由乎中應
乎外(聖人之事也中仁也外視聽言動自周旋中禮也)制於外所以養其中(學聖
人之事也非禮而勿焉克復所以為仁也)視箴聽箴(視為要聽為重故視箴云中遷而聽箴言亡正
性本善只為世俗邪說鄙論淫辭姦聲一切非禮之言咻之而性之正亡矣)知誘物化(本樂記人
有血氣心知之性物至知知然後好惡形焉好惡無節於内知誘於外不能反躬天理滅矣夫物之感人無窮
而人之好惡無節則是物至而人化物也人化物也者滅天理而窮人欲者也)知止(本大學)言箴
躁妄(王文憲曰二字包盡言之病箴内皆此意履祥謂上四句収入養其中以下又發出制乎外者警戒
最詳切)動箴(王文憲曰理欲二字是生死路頭朱子晚年以四箴為傳授心法切要之言以此章上接
危㣲精一之傳戊申封事及延和奏劄皆連舉以告君而損益四代禮樂即繼於此章之後)至明(在己
禮之間非字之上)至健(在克復之間勿字之中)仲弓章敬以持已恕以及
物則私意無所容而心德全矣(王文憲曰敬以持己私意無所容於内有以存
其心之德恕以及物私意無所行於外有以推其愛之理)内外無怨(先言邦後言家邦踈無怨易家
親無怨難此所以先後言之以驗其工夫之密)程子(叔子是偶然摘此二句說不是就此章經内說)惟
謹獨便是守之之法(學問功力易間斷者莫如獨能謹獨則無間斷矣故程子於川上章
及此段皆指謹獨以為方然於此章却補得出門使民以前工夫下文儼若思一段又詳之)或問(程叔
子)主敬行恕(番易饒伯輿謂此章全說彊恕求仁之方出門使民亦指接物之恕蓋備舉行恕之
首尾告之無怨乃恕之效此說王文憲亦然之　使民如承大祭所謂無施勞也)乾道坤道(乾道
剛健中正純粹顔子純粹明決之性似之坤道敬以直内義以方外仲弓主敬行恕之工似之方外即絜矩之
意)司馬牛(名耕)程子(叔子)平日所為無愧於心(此二句又補内省不疚以
前工夫語録所以不憂不懼由内省不疚學者又須觀所以内省不疚如何得來)向魋作亂牛
常憂懼牛有兄弟而云然者憂其為亂而將死也(向魋為司
馬氏說見述而篇魋為惡於宋嘗欲殺孔子其為人可知其弟子頎與之同惡其兄巢弟子車不能正反與之
同此牛所以有無兄弟之憂也其後魋果以欲弑景公而亡奔衞司馬牛致其邑與珪而奔齊及魋再奔齊而
牛又致其邑適吳反卒於魯郭門之外)子夏四海皆兄弟之言(向魋之惡司馬牛常
以為憂夫子知之有内省不疚之訓而又直以無兄弟為憂子夏廣之胡氏病其意圓而語滯夫以牛之高節
何以在宋則宋止巢而不止牛適吳又何至為呉人所惡豈吳人所向異歟不然則牛之所以敬而無失恭而
有禮者亦容有未至耶以家語稱其為性躁好言語此亦牛之尚有疚子夏之言或切中其病也又皆兄弟字
若作猶兄弟字似無病)哭子喪明(事見禮記檀弓篇)此必因子張之失(子張
之失輕信易發故夫子告之以此常人反有因此而以疑執為明者殊不知當先以明逺為務非但以不行為
明逺也)足食足兵民信(或疑初意止言二事民信之矣乃其效子貢則析而三之以究其極
然細玩之此正與答冉有庻富敎事同國家為政於此三者不可缺一上文民信雖以效言下文信字則兼本
效夫以次第言則三以事理言則一民之信之雖在足食足兵之後而施信於民即在足食足兵之中天下豈
有舍信而能足食足兵者子貢之智固知信之重與兵食並而未知信之重於兵食故再三問之以究其極初
言民信雖因兵食而後固末言民信則舍兵食而獨存語若並而意獨至蓋信之效固因兵食而行信之理則
先兵食而有使一日而無此理則不相保固而人道絶矣聖人視天下存亡生死皆是常事惟是理不可一日
泯苟惟無信雖有食有兵且不相為用况無食無兵之際其不為鳥驚獸駭相戕相噬者幾希矣有國家者所
當深思也)必不得已而去(如加之以師旅因之以饑饉危急存亡之秋也此事惟周大王可證
不以其所以養人者害人是去兵也杖策走馬而去則倉廩米粟皆弃之是去食也獨仁意素孚而民從之如
歸市卒以再立國而有天下)程子(叔子)駟不及舌(駟四馬也古者一車四馬故曰駟謂言出
舌雖駟馬不可追而反之此必當時諺言)虎豹之鞟猶犬羊之鞟(三猶字二正一反大
意謂惜乎棘子之說固君子之意也而其失言亦不可追夫文之不可無猶質之不可無二者均也虎豹之鞟
猶犬羊之鞟惟有毛則可辨其為虎豹為犬羊耳若無文則君子小人上下等差皆無所辨也夫廢禮文而至
於君臣上下貴賤等差之無辨其為失言豈不大哉)盍徹章(此章蓋極本原之論而讀者猶疑有子所
對大相反似嫌於迂看得哀公之意本是兩下問年饑謂嵗凶而百姓飢餒也用不足謂賦少而國用缺乏也
年饑不可加賦而用不足又不可不加賦二者將何以為計有若對曰盍徹乎蓋且對年饑一句先以寛民力
為重哀公曰二吾猶不足如之何其徹也却是因盍徹之對而專憂國用之不足故有子再對謂國家以民力
為本民足則君自可與之俱足若民力不足君雖獨足其誰與守之觀有若君民相對之辭則知哀公亦是君
民相對之間集註推明處此之方雖入節用二字以補之似不首解年饑二字之意)公以有若不
諭其旨故言此以示加賦之意(哀公此問未有加賦之意有若斯答反以減賦
為言及哀公再問則為之發明民富為足國之本民貧則國危之禍縱哀公不能减之什一必不至於再加賦
矣此亦告君之法)多則桀(三句並出揚子先知篇)崇德章程子(叔子)是時景
公失政而陳氏厚施於國(左氏昭三年晏子曰公苛其民而歸於陳氏齊舊四量豆
區釡鐘各自其四以登於釜陳氏三量皆登一焉以家量貸以公量収之民人痛疾而或燠休之民歸之如流
水欲無獲民將焉辟之又昭二十六年晏子對景公曰陳氏雖無大德而有施於民豆區釡鐘之數其取之公
也薄其施之民也厚公厚斂焉陳氏厚施焉後世若少惰陳氏而不亡則國其國也已公曰是可若何曰惟禮
可以已之在禮家施不及國)景公又多内嬖而不立太子其後果以
繼嗣不定啟陳氏弑君篡國之禍(齊燕姬生子不成而死諸子鬻姒之子荼
嬖諸大夫恐其為太子也言於公曰君之齒長矣未有太子若之何公曰二三子亦姑謀樂何憂於無君公疾
使國惠子高昭子立荼置羣公子於菜哀公五年景公卒公子嘉駒黔奔衛鉏陽生奔魯陳乞鮑牧以兵逐國
子高子陳僖子使召陽生於魯立之使胡姬以安孺子如賴去鬻姒使朱毛殺孺子於野幕之下十年弑悼公
簡公立使闞止為政哀公十四年將逐陳氏陳恒攻殺闞止執公於舒州尋弑之)小邾射以句
繹奔魯(射音亦人名句古侯反句繹地名當在魯鄒繹山之下左氏哀公十四年小邾射以句繹來奔
曰使季路要我吾無盟矣季康子使冉有謂之曰千乘之國不信其盟而信子之言子何辱焉對曰魯有事於
小邾不敢問故死其城下可也彼不臣而濟其言是義之也由弗能)問政章程子(叔子)魯自
中葉政由大夫(魯自文公薨東門襄仲殺赤及視而立宣公季文子始持其柄而専魯政至襄
公十一年三分公室而各有其一至昭公五年舍中軍四分公室季氏擇二孟孫叔孫各一)家臣效
尤據邑背叛(陽虎囚季桓子而奪其政公山不狃又以費叛)康子奪嫡(左氏傳哀三年
秋季孫有疾命正常曰無死南孺子之子男也則以告而立之女也則肥也可季孫卒康子即位既葬康子在
朝南氏生男正常載以如朝告曰夫子有遺言命其圉臣曰南氏生男則以告於君與大夫而立之今生矣男
也敢告遂奔衞康子請退公使共劉視之則或殺之矣召正常正常不反杜氏註曰畏康子也按孺子之子生
康子攝主俟其長而退禮也而即請退此或所以殺之也此所以有奪嫡之罪也)質直(集註内主忠信
子張務外故夫子之言每箴其失前章崇德之問夫子以主忠信徙義告之故此章又以質直好義為言文雖
不同而意則一質則忠實之謂直則貞信之謂故集註於此章即以前章主忠信訓之)審於接物
(察人之言觀人之色是接物之際審吾言行之當否)自牧(下人固是謙下於人然以慮字冠其上欲常思
量惟恐有忽畧之意所以自牧字體得好如牧牛然常是牽轉不令放逸也)色取仁而行違
(此質直好義之反居之不疑是察言觀色慮以下人之及語録謂此只粗漫將去専以大意氣加人者謾牟干
反)程子(叔子)曾氏(幾字吉甫吕居仁門人成公外祖也號茶山諡文清收入集註者惟此一章)
逺(如字上聲絶逺之逺左氏曰禹稱善人不善人逺語録不仁者皆化為仁則不仁者絶無矣)程子
(叔子)善道(道去聲集註作善其說以道之語録曰告之固忠矣須教導得是始得與集註稍異)

















　　論語集註攷證巻六

　　欽定四庫全書

　　論語集註攷證巻七

　　元　金履祥　撰

　　子路

　　先之(先當作去聲謂率先之也語録取張子云以身為之倡)勞之(舊作去聲朱子從張子身不愛
其勞之說而集註收蘇氏之解故讀作如字)程子(伯子)先有司(先平聲謂凡衆事且任有司為
之於前也二章相連而二字不同子路以勇臨事夫子恐其易於責人故勉其自己率先之則先當作去聲仲
弓以敬治煩夫子恐其失於叢委故勉其使人先為之則先當作平聲第二章蘇氏亦有說或問牧之通釋有
取焉當兼看)程子(伯子)推此義(王文憲曰一蔽於小其害或至於此而不難故程子極言之以
警學者)范氏曰不先有司(至)天下乎(仲弓可使南面蓋於此問得之季氏其時
四分公室而有其二是有魯國之半又専魯國之權則其宰亦未易為然其為季氏宰不見於傳記豈不久而
去之耶)出公輙(蒯瞶之子孟子作孝公)魯哀公三十年孔子自楚反
乎衛(此據孔子世家又按年表陳楚世家楚昭卒之年魯哀公之六年也孔子在陳則是自楚反陳非反
衛也按衞世家則齊弑悼公之年哀之十年也孔子始自陳至衛非自楚反也孔子在陳曰盍歸乎來蓋思魯
之狂士則其自陳至衛乃過衛耳而輙致公養之禮遂有待子為政之意焉及間正名之說非其所樂故孔子
尋去之而歸魯若曰自楚反而即在衛則是不可久而久也故皇極經世於丙辰書孔子自陳至衛丁巳書自
衛反魯則孔子久速之可於此見矣)程子(伯子)蒯瞶(衞靈公太子)南子(靈公夫人宋女也)
公子郢(靈公庶子按春秋左氏傳魯定公十四年秋齊侯宋公㑹於洮初宋公子朝通於南子衛靈公
為夫人南子召宋朝於宋至是太子蒯瞶如會獻盂於齊過宋野野人歌之曰既定爾婁豬盍歸吾艾豭太子
羞之謂戲陽速曰從我而朝少君我顧乃殺之速曰諾乃朝夫人大子三顧速不進夫人見其色啼而走曰蒯
瞶將殺余公執其手以登臺太子奔宋盡遂其黨太子告人曰戲陽速禍余速曰太子無道使余殺其母不許
將戝於余若殺夫人將以余說是故許而弗為魯哀公二年衛侯游於郊子南僕公曰余無子將立女不對他
日又謂之對曰郢不足以辱社稷君夫人在堂三揖在下君命祗辱夏衛靈公卒夫人曰命公子郢為太子君
命也對曰郢異於他子且君沒於吾手若冇之郢必聞之且亡人之子輙在乃立輒晉趙鞅納衞太子於戚使
太子絻八人衰絰偽自衛逆者告於門哭而入遂居之五年趙鞅伐衞初孔文子取蒯瞶之姊伯姬生悝文子
死其豎渾良夫通於内蒯瞶在戚孔姬使良夫之焉蒯瞶與之言曰苟使我入獲國服冕乘軒三死無與與之
盟為請於伯姬十五年閏月良夫與蒯瞶入舍於孔氏外圃昏二人蒙衣而乘孔氏之老欒寧問之稱姻妾以
入伯姬氏伯姬杖戈蒯瞶與五人介廹孔悝於厠彊盟之遂刼以登臺欒寧使告季路季路將入遇子羔出曰
弗及不踐其難季路曰食焉不避其難入曰太子焉用孔悝雖殺之必或繼之且曰燔臺半必舍孔叔大子下
石乞盂黶敵子路以戈撃之斷纓子路曰君子死冠不免結纓而死孔悝立蒯瞶是為莊公輙奔魯是為出公
復死於越莊公遣孔悝載伯姬奔宋哀十七年晉再伐衛衛人出莊公已氏殺之於戎州)名不正(至)
民無所措手足(名不正言不順即綱常不立萬日隳壊夫子又逐節發明尤為明盡名不正則
言不順如輒以祖為禰使國人戴已而為君使國人拒父而謂之冦何以號令於國是名不正則言不順也凡
不可說者必不可行則事何可成事有條理則有禮樂事得其序則為禮事得其和則為樂事既不成則何以
能有禮樂無禮則無序而施之也乖謬無樂則無和而行之也忿戾乖謬忿戾則刑罰安能中理刑罰不中理
則民難於避就推衞國之類言之則逆父者無罪循分者有刑民何所措手足此段専為衞發而所該甚廣君
子名之決是可言言之決是可行君子發言豈可為苟且之論苟且之論一行即名不正言不順而萬事不成
矣按衞君待子而為政則是輒欲用孔子之久而孔子蓋未之從也曰必也正名乎是明輒之拒父争國為不
正也攷之孟子公養之說是夫子常居於衞受其餼廩之供矣其留於衞何也夫子未嘗絶人於善彼其知尊
夫子是猶有人心也安知其不可正乎攷之前篇夷齊之說則輒惟當知有父子之倫而不可拒父然衞國臣
民又當知有父子之義而不可以立蒯瞶在輒則當從蒯瞶在衛則當立公子郢使輒而果用孔子孔子必先
以人倫化誘之可則行不可則去耳夫子之留於衞亦是見此一事大害名義或可借是正之亦轉移世道之
一機也而卒不果惜哉胡氏之論蓋伊尹之事夫子所處想又從容於此文公謂聖人行權亦有非常人所可
測者履祥初疑公子郢辭國遂釀成衛國之亂亦賢者之過間嘗攷之郢既支庻而外蒯内輒皆必争者公欲
立郢獨語之於床第之間此郢之所以辭也觀其言曰君夫人在堂三揖在下君命祗辱則是謂靈公當與卿
大夫命之於朝即名正言順亂源窒矣此亦夫子正名之說也而靈公不悟卒無明命及公沒夫人立之又辭
此尤郢之見幾也郢立於夫人之手即制於南子而事皆不可為矣况正犯蒯瞶之所必争乎吁此郢之所以
為賢與)子路事輙不去卒死其難(語録或疑子路仕衞孔子何以不痛責之按正
名之說野哉之斥夫子不為不痛責之矣又按子路初仕於衞為蒲宰則公臣也其後蒯瞶之亂子路為孔悝
之宰則私臣也故子路之死為救孔悝之難爾)學稼(所貴學於聖人者以大學明德新民之道修已治人
之方也而樊須以學稼圃為問故夫子以不如老農老圃拒之責之至矣而又以小人名之繼以大人之事言
之可謂明盡然觀章末四方之民至焉用稼之語則樊須所欲學蓋欲如許行為神農之言者孟子闢許行章
又此章之註疏也農圃同一事秦所謂種樹之書漢所謂農家者流是也)復(扶又反)誦詩章程
子(未詳)魯衛孔子歎之(此歎當在去魯適衛之時似有猶吾大夫之意然魯為禮義之國素
賢於衞夫子此歎又似歎魯)公子荆(春秋釋名即公南楚見襄二十九昭二十年家語又有荆公子
不知為誰當攷)粗(上聲王文憲作平聲累並去聲)制田里薄賦斂(此富之之實事也制田則
畫井授田一夫百畞以出穀粟而養其口制里則在田在邑五畞之宅樹之以桑以出布帛而養其體與凡市
㕓之制薄賦則省起兵役薄斂則不多征稅)立學校明禮義(此敎之之實事也古者二十五
家為閭而有塾五百家為黨而有庠遂則有序國則有學敎之禮以制心使之悉由於規矩準繩之中而不肆
敎之義以制事使之悉由于當行之方而不越)三事(庻富敎也)漢之文明(文孝文皇帝也文帝
之時煙火萬里可謂庻矣陳陳相因賜民田租可謂富矣明孝明皇帝也)唐之太宗(太宗貞觀四年
米斗三錢行旅不齎糧取給道路可謂庻富矣)西京(前漢都長安後漢都洛陽故謂長安西京後世稱為
西漢)明帝尊師重傅(帝自為太子時受尚書于桓榮及即位猶尊以師禮幸太常府親自執業
胡氏又譏桓榮授經専門章句不知大學之道使其君德業如是而已)臨雍拜老(永平二年行養
老禮遣使者安車迎三老五更天子迎於門屏交禮至階天子揖如禮親袒割牲饋酳)宗戚子弟
莫不受學(明帝崇尚儒學自王太子諸侯王及大臣子弟功臣子孫莫不受經又為外戚樊氏郭氏
陰氏馬氏諸子立學於南宫置五經師自期門羽林之士悉令通孝經章句)太宗大召名儒
增廣生員(太宗大召天下名儒為學官增築學舍千二百間增學生滿三千二百六十員自屯營飛
騎亦給博士使授以經)二君(當言三君而止言二君者蓋主立學之君而言明帝太宗也不言文帝葢
文帝雖未能立敎而言行無過又公卿多舊功臣二君知立敎矣而明帝苛察急切已有可議太宗兄弟袵席
之間慚德為多故獨言二君其能然乎)朞月(興衰撥亂)三年(治定功成)史記(孔子世家)善
人章程子(伯子也見文集對䇿中語)漢自高惠至於文景(高祖自漢王即帝位
共十二年孝惠七年吕后専政八年孝文二十三年孝景十六年)庻乎近之(諸君皆天資朴厚中
間吕氏雖専政史亦稱其不出房闥而天下晏然雖未免有禄産之變孝景又有七國之禍其黎民醇厚幾致
刑措乃在孝文之世孝景遵業耳故但曰庻乎近之然本文善人已是僅可而文景之證又曰庻乎則善人功
效已不如聖人之神速而文景之事又未可皆為善人若高帝文帝可謂善人而在位皆不久六七十年之間
駁雜處多也)如有章程子(一條伯子二條兼取二子)季氏之私朝(大夫之家朝其
家臣亦謂之朝故左氏伯有朝者至布路而反國語公父文伯之母亦有外朝内朝之說或問引之下文私室
當作私朝)夫子為不知者(本檀弓篇語謂若不聞知者而㣲詞以正之或問已謂此說傷於巧
而集註復用之)魏徴獻陵之對(唐太宗貞觀十年葬文德皇后於昭陵帝念后不已於葬中作
層觀以望昭陵嘗引魏徴同登使視之徴熟視之曰臣昏眊不能見上指示之徴曰臣以為陛下望獻陵若昭
陵則臣固見之矣上為毁觀獻陵高祖陵也王文憲曰夫子誠據禮直言之隱然自足以正名分抑季氏敎冉
有矣以魏徴事比恐未安)幾期也詩曰如幾如式(詩楚􁇊篇如幾如式註訓期且引左
氏傳昭公薨子家易幾而哭為證故皆訓期然乃時期之期非期必之期也通釋皆訓為近以言不可若是為
句則四幾字皆訓近語意為通定公問人之嘗言有何一句即可以致興喪者夫子答之曰言不可若是葢古
今興喪亦多端不可一句限定然亦有一言近之者如人之言曰云云豈不近於一言而興喪邪陳與可曰依
通釋訓近而仍舊作一句謂言不可如此責近效言不可如此必近禍亦通)因此言而知則
必(興喪不在一言而在君心於此一言如何爾故前一節舉人之言矣而必曰如知後一節舉人之言矣而
必曰如其善不善大要興喪固多端本原並在君心所以分夫子此章辭不迫切而語意周密)識㣲(謝氏
此說則幾字又有幾㣲之意謂言不可以若是然其幾㣲之處亦有一言足為興喪之原)莒父(缺)

　　程子(伯子)恭敬忠(居處)

　　(易肆而容常恭執事在外而中常敬與人接物而心無不實其内外一致如此)之夷狄不可棄
(縱至夷狄亦不可棄則平時平居可知此句總上三事無時無處不如此則人欲無所容心德全而天理流行
矣)程子(伯子)子貢問士(夫子平日許子貢以從政他書所載子貢亦每以使事自許而此章
夫子所答但以使事為士之上而子貢每問又輙每下與平日不同恐此章之問乃是子貢方人之時大率論
士材器之大小又論語從政多說大夫此章既問士又問今之從政則又恐是問士與今大夫之材品則此士
非以學言是以職言者子貢不問可以為大夫之才而問今之大夫則其問亦下故夫子以何足數答之此章
集註雖明而或問又收晁氏之說又兼連下章之意今附此以待後之君子)程子(叔子)謹厚(孟子
中道狂狷鄉愿前後通為一章而此章乃突入謹厚二字疑是謹愿二字葢為原人也然歷攷諸本及語録又
皆曰謹厚後再思之若說鄉原之謹愿則又賊德矣此註自為也二字生來自狂狷二字反來謹是不狂者厚
是不狷者此亦自是善人但欠志節耳初註正作善人後改從謹厚孔子既不得中行而與之下此一等何不
取謹厚不狂不狷之人而獨取夫狂狷之人葢謹厚之人固是善人但據其資質止於此上不能進於中道亦
不肯進於中道下不期於鄉原而不覺自為鄉原矣)因其志節而激厲裁抑之以
進於道(註内二句最備激厲其不及裁抑其太過即進於中道矣朱子曰立志有守狂狷之長行不掩
知未及狂狷之病兼其長去其病可至中行矣)巫醫(國禮司巫中士醫師上士註雖賤役葢執技以事上
者此章南人之言重在巫醫夫子引之重在學者集註發明夫子之意)其義未詳(語録曰不占而
已矣猶云只是不讀易)好惡章(一鄉皆稱原人衆皆悅之此鄉人皆好之者也匡章通國皆稱不孝
焉此鄉人皆惡之者也然鄉原之人惟孔孟而後知其賊德章子不孝惟孟子惟能辨其設心甚矣知人之難
也)程子曰質之近仁(伯子也此資質之近仁耳有此質而能加之以學則仁矣曾氏曰剛
必無欲毅能力行木無令色訥無巧言)子路所不足(子路勇果氣象行行於切切偲偲怡怡皆
所不足故夫子以此告之又分言其用凡重言皆形容氣象胡氏之說體貼深密學者所宜體認)七年
(王文憲曰有聖人作用有賢人作用有善人作用善人只就天資上做出無學以充之所以久速不同)敎
(使其心志習於孝弟忠信親上死長之義耳目習於金鼔車旗身習於甲胄手足習於弓矢干戈坐作馳騁之
節即此二章觀之黄氏謂言兵之最精者莫如聖人)程子(叔子)

　　憲問

　　此篇疑原憲所記(篇首不姓不字但書名問葢憲記所自問而併記他語也)狷介(王文
憲曰狷是有執守介是有分辨語録憲是介狷者傳中說介處亦多按弟子傳中載此二章之外止載與子貢
辨病貧事已可見其狷介其他書傳中事亦多)克伐章(章首無起語葢冐上文憲問字一時並記二問)
難(集註作難能語録一作到此遏之極難)程子(一條叔子二條未詳)不能再問(當再問仁)
和順積中英華發外(出樂記)澆(奡古字通寒浞殺羿因其室而生澆處於過疆圉縱
欲夏遺臣靡滅浞立少康少康滅澆於過事見左傳楚詞諸書)俱不得其死(句俗讀連然字者非
十一篇言由於未死之前故曰不得其死然期辭也此章迷二人於既死之後故止曰不得其死斷辭也何文
定王文憲以然字唤下句便見尚德之意)不答(以然字屬下意自分明不待於答俟其出而稱美之以示
門人)禹平水土暨稷播種(禹曰暨稷播奏庻艱食濬献澮此皆躬稼事)為命章(
夫子言鄭國之事此萬世為辭令之條例)世叔(古語世字與太字通用如衛太叔亦作世叔如太子亦稱
世子也按襄公三十一年左氏傳曰子産從政擇能而使之馮簡子能斷大事子太叔美秀而文公孫揮能知
四國之為辨於其大夫之族姓班位貴賤能否而又善為辭令禆諶能謀謀於野則獲謀於邑則否鄭國將有
諸侯之事子産乃問四國之為於子羽且使多為辭令與禆諶乘以適野使謀可否而告馮簡子使斷之授子
太叔使行之以應對賓客是以鮮有敗事按左氏所記與此章相先後當以夫子之言為序但左氏首以為子
産擇能者得之今按左氏前後應對諸侯多出子産昔者取印菫父於秦太叔為令正不獲也更幣從子産而
後獲之以此知子産能用三子之長雖有三子無子産不可也)子産之政不專於寛(子産
謂子太叔曰惟有德者能以寛服民其次莫如猛夫火烈民望而畏之故鮮死焉水懦弱民狎而玩之則多死
馬故寛難又如使上下有服則鄭人謂取我衣冠而禇之使旧疇有封洫則謂取我田疇而伍之又如鑄刑書
尤為當時所議然其要歸於愛民而已故夫子以惠稱之昭二十年子産卒仲尼聞之出涕曰古之遺愛也)
舉其重而言(夫子稱子産君子之道四惠居其一耳論其始終之事而又特以惠為言蓋舉其重
而言之也孟子又謂其惠而不知為政此又特舉一事而言以示後人為政之規大抵孟子大山巖巖之氣象
自非王佐之才皆孟子所不足如論管仲亦然)問子西(夫子在時子西未有白公之敗而其遜國平亂
改紀其政事多可取當時賢士大犬稱之故或者舉之與管仲子産同問惟夫子不取爾)遜國立昭
王改紀其政(昭二十六年楚平卒令尹子常欲立子西曰太子壬弱其母非嫡王子建實聘之子
西長而好善立長則順建善則治子西怒曰是亂國而惡君王我受其名賂吾以天下滋不從也楚國何為乃
立昭王定四年吳師入郢昭王出奔子西為王輿服以保路國於脾洩聞王所在而後從王定六年子西遷郢
於鄀而改紀其政以定楚國)昭王欲用孔子又沮止之(此史記孔子世家詳見序
說)其後卒召白公以致禍亂(哀十六年傳曰楚太子建遇讒在鄭適晉謀襲鄭鄭
人殺之其子勝在吳子西曰吾聞勝也信而勇欲召之葉公以為不可子西召之使為白公請伐鄭許之未起
師晉人伐鄭楚救之白公遂作亂殺子西而刼惠王子西以袂掩面而死葉公與國人攻白公國寧此事在孔
子卒之後故集註曰其後又曰其人可知葢引其終以證夫子之言也)伯氏齊大夫駢邑
地名(人名與地名他書無所見然玩本文又似伯氏駢是人姓名邑三百是食邑之數葢春秋時以駢為
名者多有之如王子伯駢之類是也又如公與之邑六十與之邑三十葢卿大夫受采邑之數古者四井為邑
則三十二家食邑者收其公田之租一邑公田則四百畞邑三百公田十二萬畞當今五萬畞矣其户數則九
千六百家所謂萬家之邑也傳稱城小穀以封管仲又曰桓公置管仲於榖無駢邑之名)威公奪伯
氏之邑以與管仲(玩本文似管仲奪伯氏之邑而伯氏雖窮不怨者故古註謂伯氏食邑三
百家管仲奪之使飯疏食没齒無怨言而說者多引諸葛孔明竄廖立李平無怨為證註引荀子與之書社三
百而富人莫之敢拒以此知是威公奪與之然既公奪與之則安得但云奪又云無怨言葢古者天下封建國
立世家各已久有其地如襄王賜晉文陽樊温原之田晉文猶以兵取之則奪之之說疑亦此類而荀卿云富
人莫之敢拒是管仲之功有以服其心斂手而歸邑也)孟公綽(本篇兩見史記曰孔子之所嚴事於
魯孟公綽)臧武仲之知(臧孫氏文仲之孫宣叔之子名紇襄二十二年臧武仲如晉雨過御叔御
叔曰焉用聖人註武仲多知時人謂之聖襄二十三年臧紇奔齊仲尼曰知之難也有臧武仲之知而不容於
魯國作不順而施不恕也)卞莊子之勇(新序事見第八卷或問已引之又荀子曰齊人伐魯忘卞
莊子不敢過卞又史記陳軫傳曰卞莊子欲刺虎舘豎子止之曰兩虎方且食牛食甘必争争則必鬬鬬則大
者傷小者死從而刺之卞莊子從之一舉果有雙虎之功舘豎子戰國策作管與)四子(皆即子路耳目
所接以示之臧武仲接聞既近公綽魯孟氏之賢子路卞人莊子其鄉大夫冉求其同門之友皆近其可學以
兼之然要又在文之以禮樂故集註特表程伯子曰臧武仲之知非正也若文之以禮樂則無不正矣知非正
見上註)程子(一條勇也以上伯子須是以下叔子二條三條伯子)胡氏曰今之成人
以下乃子路之言(此段語意明是子路之言朱子以夫子無再敎之辭故以胡氏之說為第
二說語録前後皆從胡氏之說且謂子路退而自言所以無再教之辭也今當從胡氏)公孫枝(按左
傳及註當從公叔發集註或傳冩之誤)臧武仲以防求為後於魯(襄二十三年傳曰季武子無適子公鉏長而愛悼子臧紇為立之公鉏後為公左宰孟孫惡臧孫季孫愛之孟莊子疾其御豊
㸃謂公鉏立羯請讐臧氏孟孫卒公鉏立羯孟氏閉門告於李孫曰臧氏將為亂不使我葬孟氏將辟藉除於
臧氏臧孫使正夫助之除於東門甲從已而視之孟氏又告季孫怒命攻臧氏臧紇斬鹿門之闗以出奔邾使
告其適長兄臧賈且致大蔡焉曰紇之罪不及不祀子以大蔡納請賈使弟為以納請遂自為也臧孫如防使
來告曰紇非能害也知不足也非敢私請苟守先祀無廢二勲敢不辟邑乃立臧為臧紇致防而奔齊)威
公伐楚仗義執言不由詭道(春秋傳僖四年齊侯以諸侯之師侵蔡蔡潰遂伐楚
曰爾貢包茅不入寡人是徵昭王南征而不復寡人是問師進次於陘楚子使屈完如師退次於召陵陳諸侯
之師與屈完乘而觀之屈完及諸侯盟)文公伐衛以致楚陰謀以取勝(初晉
文公之為公子出亡過衛不禮焉及齊齊桓公妻之及曹曹亦不禮焉及宋宋襄公贈之以馬二十乘及楚子
玉請殺之楚子送諸秦僖公二十四年秦伯納之二十六年宋以其善於晉侯也叛楚即晉楚令尹子玉伐宋
圍緡伐齊取穀申叔侯戌之二十七年楚子及諸侯圍宋宋如晉告急狐偃曰楚始得曹而新昬於衛若伐曹
衛楚必救之則齊宋免矣二十八年晉侯將伐曹假道於衛衛弗許自南河濟侵曹伐衛衛侯出晉師入曹宋
人如晉師告急晉執曹伯分曹衛之田以畀宋人子玉使宛春告晉師曰請復衞侯而封曹臣亦釋宋之圍晉
侯拘宛春以怒楚私許復曹衛之田曹衛告絶於楚子玉怒從晉師晉師退三舍辟之以報楚楚衆欲止子玉
不可晉師次於城濮及戰狐毛設二斾而退之欒枝使輿曵柴而偽遁楚師馳之晉人以中軍公族橫擊之楚
師敗績出穀戍釋宋圍一戰而伯　語録吕伯恭博議論此一段甚好雖太巧節節看來都是博議曰楚與宋
皆有德於文公者兼施則當兼報豈當有所偏助文公之心則以宋弱國也因前日之德而親我楚彊國也挾
前日之德而陵我今楚伐宋為吾計者固當助宋以厚其親我之心挫楚以奪其陵我之氣且吾方圖伯業坐
視楚之横行而不較則伯權在楚矣然遽加兵於楚則背惠食言其誰與我於是不攻楚而攻楚之所必救伐
曹伐衞皆楚親䁥外無背楚之名而内有怒楚之實使兵端發於楚待其先動而後應之雖破楚而無背惠之
名為謀可謂譎矣此猶非其譎之尤者文公名雖救宋而實在於勝楚時天下之彊國惟晉與楚必先摧楚之
鋒然後可以専伯於天下楚子固倦於兵其狼戾而好戰者獨子玉耳不深激子玉之怒則將知難而退雌雄
不決矣於是執曹伯分曹衛之由所以深激其怒而趣之戰也伐曹衞所以救宋也今楚果以愛曹衞之故將
釋宋圍是適投吾欲也我復曹衛彼釋宋圍何為不許之乎非惟不許又執宛春以辱之又私許復曹衛以挑
之惟恐激而不怒怒而不戰是其心果在於勝楚而不在於救宋也人知文公救宋而止爾孰知其譎之尤一
至於此乎至於退舍則其譎又深矣楚本無競晉之心文公多方以怒之廹而使戰雖子玉不勝一朝之忿然
上則楚子下則士卒皆不欲也乃退舍以避之避之毋乃使子玉得假以為班師之名乎文公豈不慮此葢已
料子玉於度内明知子玉内懐蒍賈之語急於立功以刷耻見吾之退必謂脆敵功業易取無若此時雖退十
舍猶將來追況三舍乎文公之所以肯退者先有以必楚之不退也心欲戰而形若不欲戰用以報德用以驕
敵用以感諸侯之心用以作三軍之憤一世為其所眩惑信矣文公之善譎也文公之譎夫豈一端而已哉三
日而去原欲自附於王者之師然毁丘墓以脅曹果王者之師耶利小則用信利大則用譎三罪而民服欲自
附於王者之刑矣然舍魏犨而屈法果王者之刑耶疏者則用法愛者則用私吾是以知文公之譎也統而論
之大則如託狩以召王小則如曵柴以誤敵未易徧舉要不能出一譎之外聖人之言可畏也履祥按此章夫
子特說桓文以較其正譎桓公正處固多亦未有全不出於譎者桓公之譎易見而文公之譎善譎耳夫子首
言晉文後言齊桓葢因文以言桓桓公特比晉文為正爾)桓公殺公子糾章(事在左傳莊公
九年集註節入語極簡要王文憲謂有前賢未發之論履祥按程子之說據漢史淮南王傳薄昭言桓公殺弟
以安國大約以兄弟為斷然荀子又有威公殺兄之說杜氏韋昭之說亦云但二者曲直不待争兄弟而後明
顧子糾名義已失不得為正方齊之將亂也鮑叔奉小白奔莒及襄公被弑子糾固在内也所當正君赴難明
義討賊而乃奔魯固已忘讐棄國矣其奔魯也若能乞師復讐猶之可也乃雍糾殺無知内難已定方圓再入
既而桓公先入請國人葬襄公正位君齊矣糾何為者而管召方輔之用師以伐國是直以亡公子抗齊君耳
前無正君討賊之義後有抗君争國之非則是仲之輔糾為不義其罪已自可誅桓公不誅而用之則仲安得
而讐桓乎文定何子謂猶今之叛者既赦自無可死之理此夫子所以不責其死也或曰然則夫子於子路子
貢之問不明言其所以是非何也曰聖人之言正如造化無迹而功用自見要在學者思而得之况其事辭曲
盡見於春秋書公伐齊納糾伐而納之内不受之辭也糾不稱子不宜立也書齊小白入於齊係之齊宜立也
齊人取子糾殺之稱齊人國討也稱子譏齊也書取弱魯也謂桓公殺之為巳甚矣此則程子吕成公亦嘗言
其畧矣然則管仲將得為仁乎曰夫子許管仲以有仁人之功耳然亦二子之失問也二子以事問而又謂管
仲之非仁故夫子以仁之事功答之使二子之發問也而曰管仲仁乎則夫子答之又必有異矣　陳牧軒曰
以私情言之管仲若負子糾以公義言之管仲則不當讐威公)九春秋傳作糾(僖二十六年展
喜謂齊孝公曰桓公是以糾合諸侯詳見或問又按此穀梁氏之說所由起然則齊桓亦不無兵車之合而語
云不以兵車者按師能左右之曰以此云不以兵車雖有兵車而未嘗用之大戰也故國語曰諸侯甲不解纍
兵不解翳弢無弓服無矢胡氏傳亦曰自山戎以前二十餘年未嘗命大夫為主將未嘗興大衆出侵伐其後
惟召陵之師責以大義而楚自服兵師雖衆桓公制之以律而不暴楚人請盟桓公接之以禮而不驕此之謂
也)如其仁(管仲雖未得為仁而利澤及人則有仁之功矣禮記所謂與仁同功也夫子傷周室之衰
諸夏之弱夷狄之盛而許管仲之仁此聖人衰世之意也)程子(叔子)則為之也難(東漢書引
此句作則其為之也難)陳成子弑簡公(春秋傳哀十四年夏四月齊陳恒執其君寘於舒州
六月甲午弑其君於舒州孔丘三日齊而請伐齊三公曰魯為齊弱久矣子之伐之將若之何對曰陳恒弑其
君民之不與者半以魯之衆加齊之半可克也公曰子告季孫孔子辭退而告人曰吾以從大夫之後也故不
敢不言按左氏所載當以論語為正)程子(叔子)胡氏曰(此段補程子)為人章程子
曰(二段並叔子文公語録曰前段是低底為人後段是好底為人前為人欲見知於人而已後為人却真要
為人然不先自已做功夫非惟為那人不得和已也喪了)孔子居衛主蘧伯玉家(事出
史記見序說)莊周稱(出莊子則陽篇曰蘧伯玉行年六十而六十化未嘗不始於是之而卒詘之以
非也未知今之所謂是之非五十九非也又蘧伯玉年五十而知四十九年非此句雜出淮南子書中)以
智為先(出第九篇)此章凡四見(一不患人之不已知患不知人也二不患莫已知求為可
知也四君子病無能焉不病人之不已知也)以德報怨(見老子恩始章然此語亦出表記觀此章
之答則知表記以為夫子之言者葢失其傳也或因事而發其言各有所當歟故朱子語録亦取其寛身之說)
不怨天(此章兩知字相應但二天字似不同上意方言不得於天而不怨天下文又說知我者其天乎
豈前是未定之天後是已定之天豈前是氣數之天後是義理之天而義理感通之妙終有轉移氣化之理歟
及細玩集註中却只以理推曰深味其語意則見其中自有人不及知而天獨知之之妙葢聖人只自以理知
之王文憲曰於事上見得理透便是上達天理與我黙契便是天知)程子(一叔子二伯子三兼取二子)
子服(孟獻子之後別為子服氏歴惠伯昭伯以至景伯)命也(或問謂此使子路墮三都出藏甲之
時)賢者避世(賢者自作一讀其次是指避世之次)程子(伯子)七人(註說謂長沮桀溺丈
人晨門荷簣儀封人接輿集註取李氏之說)石門(趙善譽輿地攷曰在今東平之境)擊磬於
衛(磬編磬也以玉為之按此章語録憂樂之說云是一大題目而未嘗說破履祥謂聖人之心體用全備未
嘗忘天下以為樂亦未嘗出已位以為憂但自荷簣者觀之則以為冇心爾聖人之心如明鑑物自畢照荷簣
之心如反鑑不復照物惟其不復照物故反以照物之鑑為有心爾集註聖人心同天地一段最宜玩味)硜
硜(此時夫子擊磬必是聲堅重而節數故有有心之譏)以衣渉水曰厲(衣謂裏衣也古人不
裸涉水及跨以上則不脫裏衣而涉)攝(如攝齊之攝謂以兩手掲衣趨也所謂蹇裳也)諒陰(按禮當作
梁闇天子居喪之次也大夫士居倚廬謂於中門之外東牆下倚木為廬諸侯加圍障天子則又加梁楣故名
梁闇集註不載此說或問畧及)言君薨(與上下文不相應按此章當從禮記曰子張問曰云云孔子曰
古者天子崩王世子聽於冡宰三年家語尤詳古者天子崩則世子委政於冡宰三年成湯既沒太甲聽於伊
尹武王既喪成王聽於周公其義一也)禮達而分定(禮運語)修已以敬(上修己字
輕敬字重下文修己字重敬在内上一句已該下二句下修己二字則上修己以敬一句)程子曰(未詳
夫子懲子路之失以示工夫之難盡程子推敬字之極以見功用之無窮夫敬之功用固大然非一人獨敬便
能如此感應亦惟上下一於恭敬則充積薰蒸天地自位萬物自育氣無不和四靈何有不至此即禮運篇所
謂體信達順之道也此當參攷禮運上文又曰聰明睿知皆由此出夫敬又非塊然自守而自能安人及物也
葢惟敬則私欲不作心體日明所聞無所溺所見無所蔽睿聖通㣲智燭日廣所以事事處其當物物得其情
則百姓人物無不安者且可以此事天饗帝况在人物有不可格者乎語録曰體信是忠達順是恕體信是無
一毫之偽逹順是發而皆中節無一物不得其所)原壤(事見檀弓責其喪歌則過大而當絶責其夷俟
則因小以責大非止為夷踞也)闕黨童子(或問引家語恐是叔仲會按叔仲會魯人字子期少孔子
五十嵗與孔琁年相比二孺子俱執筆迭侍於夫子孟武伯見而問曰此二孺子之㓜也於學豈能識於壯哉
孔子曰然少成則若性也習慣則自然也)





























　　論語集註攷證卷七

　　欽定四庫全書

　　論語集註攷證卷八

　　元　金履祥　撰

　　衛靈公

　　去衛適陳(按孔子凡三去衛定公十四年居衛十月去衛將適陳過匡為匡人所圍得去適蒲月餘
復反衛又去衛過曹適宋遭伐木之禍十五年自鄭適陳哀公二年反於衛因問陳而行復如陳哀公六年楚
昭王聞孔子在陳蔡之間使人聘孔子孔子將往從之陳蔡大夫謀曰孔子賢者所刺譏皆中諸侯之病今者
久留陳蔡之間諸大夫所設行皆非仲尼之意孔子用於楚則陳蔡用事大夫危矣於是乃相與發徒役圍孔
子於野絶糧從者病莫能興朱子疑楚聘夫子恐陳蔡大夫必不敢圍故集註即以此章為去衛適陳之時然
或問又因史記至知德者鮮為絶糧以後一時之言則又舊說也)程子(叔子)一貫第四篇
以行言此以知言(第四篇上文曰吾道下文曾子以忠恕明之故曰以行言此上文為多學
而識發但曰予一以貫之葢專以知言也語錄曰也須多學識得未有不學而自一貫者也王文憲曰聖人只
是於多學中有一以貫之劉頡曰世有多學徒恃强識而愈窒者惟於義理有得則學不必多而自能多不求
識而自能識此一以貫之之謂也)婁(音屡)問行猶問達之意(問達主於名問行主於事
達欲名聞於人行欲動無不遂皆欲得於外之意)紳(大帶之垂者帶結於前再繚之為兩耳垂為紳長與
裳齊士三尺有司二尺五寸)程子(伯子)鞭辟(辟音關如行辟人之辟謂猶前驅者以鞭攔約人使
開向一邊也)著巳(直畧反切己也)尸諫(家語困誓篇曰史魚驟諫而不從病將卒命其子曰吾在
衛朝不能進蘧伯玉退彌子瑕是吾為臣不能正君也我死汝置屍牖下其子從之靈公弔焉怪而問之子以
父言告公曰是寡人之過也於是命之殯於客位進蘧伯玉退彌子瑕孔子曰死而屍諌可不謂直乎)可
巻(卷上聲王文憲曰可字要思量)如於孫林父寗殖放弑之謀(襄十四年衛孫
林父寗殖將出獻公孫林父并帑於戚而入見蘧伯玉曰君之暴虐子所知也大懼社稷之傾覆將若之何對
曰君制其國誰敢奸之雖奸之庸知愈乎遂行從近闗出襄二十六年衛獻公使子鮮為復辭敬姒彊命之以
公命與寗喜言曰苟反政由寗氏祭則寡人寗喜告蘧伯玉伯玉曰瑗不得聞君之出敢聞其入遂行從近闗
出史紀世家曰文子語蘧伯玉伯玉曰臣不知也)志士章程子(叔子)子貢問章程
子(叔子)斗柄初昏建寅之月(此古厯也沈括曰今正月斗柄指丑矣葢嵗差也但以冬
為亥子丑春為寅卯辰不必因斗建也)天開於子地闢於丑人生於寅(畧見
第二篇三綂之說詳見漢志及後漢書註然不及邵子經世之明經世以三十年為世十二世為運三十運為
㑹則一㑹凡一萬八百年至寅㑹而始開物是人生於寅也)夏小正之屬(禮運曰我欲觀夏道
是故之杞而不足徴也吾得夏時焉鄭康成註曰得夏四時之書其存者有小正史記夏本紀太史公讃曰孔
子正夏時學者多傳夏小正云索隱曰夏小正大戴記篇名朱子語錄曰行夏之時自行夏小正之事履祥按
夏時不止小正此葢夏時之小者耳夏時又自別有夏令時儆之屬名見國語)周人飾以金玉
(周人尚輿一器而工聚焉者車為多一曰玉路二曰金路葢飾以金玉者)周冕有五(衮冕鷩冕毳冕
希冕𤣥冕)韶舞(舜樂名詳見虞書)鄭國之音(樂記曰鄭衛之音亂世之音也其政散其民流
誣上行私而不可止也鄭衛皆淫聲此獨云放鄭聲者詩集傳曰衛詩三十有九而淫奔才四之一鄭詩二十
有一而淫奔之詩已不翅七之五衛猶為男悅女之辭而鄭皆為女惑男之語是則鄭聲之淫有甚於衛故夫
子獨以鄭聲為戒也)程子曰發此以為之兆(未詳兆孟子集註曰事之端也治天下之
制度事為非盡於此四者而已也設此四者以為之端兆則凡事皆欲準此合其時宜酌其文質致其中和)
人之所履者容足之外皆為無用之地而不可廢也(莊子
曰知無用而始可與言用矣夫地非不廣且大也人之所用容足耳然則厠足而墊之至黄泉人尚有用乎蘇
氏之言本此集註引此似但說地之逺近不說時之逺近何文定曰蘇氏此說正是譬喻未必専以地言王文
憲曰逺慮以地言則周以時言則豫)諡曰惠(列女傳曰柳下惠處魯三黜而不去憂民救亂妻曰無乃
凟乎君子有二耻國無道而貴耻也國有道而賤耻也今當亂世三黜而不去亦近耻也柳下惠曰然油油之
民將䧟於害吾能已乎且彼為彼我為我雖祼裎安能汚我油油然與之處仕於下位柳下惠既死門人將誄
之妻曰將誄夫子之德耶則二三子不如妄之知也乃誄曰夫子之不伐兮夫子之不竭兮夫子之信誠而與
人無害兮屈柔從俗不彊察兮蒙耻救民德彌大兮雖遇三黜終不易兮愷悌君子永能厲兮嗟乎惜哉乃下
世兮庻幾遐年今遂逝兮嗚呼哀哉魂神泄兮夫子之諡宜曰惠兮門人從之以為誄)臧文仲為
政(歴僖文二公)不仁(左氏孔子曰臧文仲下展禽不仁也見第六篇註)躬自厚(吕成公少
年性嚴急自讀此章之後氣質變化德董寛宏)義質章程子曰(此章本註進歩伯子重上又說
雙重)譽(平聲譽之也去聲名譽也)斯民也三代之所以直道而行也(漢書
文景紀贊曰孔子稱斯民三代之所以直道而行也信哉朱子於此章舊得其意後得漢史引此以見不易民
而化之意遂證其說然勉齊黃公親見朱子改訂註文直至通宵只為此句難得簡潔爾然宜桃出直道獨解
而後及句意其辭若曰直道而行謂善善惡惡無所私曲也吾之於民所以無毁譽者蓋以此民即三代之時
所用以直道而行之民故我今亦不得而枉其是非之實也似為簡明)當仁章程子(伯子)辭
取達意而止(儀禮聘記曰辭多則史少則不達辭苟足以達義之至也葢亦夫子此章之意)
季氏

　　此篇或以為齊論(齊論章句頗多於魯論此篇首章句語甚多後章亦然故疑其文從齊論)
顓臾(風姓大皡之後今沂州費縣西北有顓臾故城寰宇記在費縣西北八十里故漢顓臾縣開皇十八
年以南武陽為顓臾縣貞觀元年省入費)魯附庸(古者小國不能五十里者不能自達於天子附於諸
侯曰附庸)二子仕季氏不同時(定公十二年子路為季氏宰哀公十一年冉求為季氏宰
詳見或問蘇氏說)疑子路再仕季氏(季桓子死遺言召孔子康子乃召冉求其後孔子反
魯子路從既季氏故宰必復主季氏家受其供饋而與聞其事爾下文獨責冉求可見)東蒙(寰宇記蒙
山在沂州費縣西北八十里東蒙山在縣西北七十五里在蒙山之東故云東蒙)在魯地七百
里之中(詩乃命魯公俾侯於東錫之山川土田附庸孟子謂周公封於魯為方百里葢以田計也山川
附庸不在此數禮記魯境七百里蓋通山川附庸計之也)四分魯國(左氏昭公五年舍中軍卑公室
也四分公室季氏擇二二子各一皆盡徴之而貢於公註隨時獻公而已)周任古之良史(此馬
融之說千姓編云周任商大史又家語晉人覘宋章子曰云云是以周任有言曰民悅其愛者弗可敵又左傳
昭三年仲尼曰周任有言曰為政者不賞私勞不罰私怨夫子屢援其格言則周任之賢可知矣)相瞽
者之相(說文云相省視也地之可觀莫如木然其義不通按瞽者慿人視以為目慿人扶以為杖故相
字從木目因此凡扶翼人者亦皆名相)逺人謂顓臾(逺人泛言他國下文謀動干戈於邦内則
顓臾非逺者言蕭牆之内則視顓臾為逺人爾)蕭牆屏也(門天子外屏諸侯内屏大夫以簾春秋之
時大夫皆僣臺門旅樹之禮故亦設屏其謂之蕭牆者雖設屏以限内外而蕭疏可以通望内外如漢罘罳之
類是也蕭牆之内言憂起於門屏之内也)其後哀公果欲以越伐魯而去季
氏(左氏哀公二十七年公患三桓之侈也欲以越伐魯而去三桓因孫於邾遂適越)魯自文公
薨公子遂殺子赤立宣公而君失其政歴成襄昭定凡
五公(文公二妃敬嬴生宣公敬嬴嬖而私事裏仲宣公長而屬諸襄仲十八年二月文公薨襄仲欲立宣
公叔仲不可襄仲見於聲侯而請之齊侯新立而欲親魯許之冬十月仲殺惡及視而立宣公殺叔仲惠伯夫
人姜氏歸於齊哭而過市曰天平仲為不道殺適立庻惡二傳作子赤宣十八年襄仲之子歸父有寵欲去三
桓以張公室公薨季文子遂東門氏子成公立十八年子襄公立三十一年子昭公立二十五年伐季氏不克
遜於齊三十二年薨於乾侯定公立十五年薨)自季武子始専國政歴悼平桓
子凡四世而為家臣陽虎所執(按宣公之薨季文子逐東門氏已得國政但以
其忠故稱為賢大夫至襄五年季文子卒其子季孫宿繼是為武子十一年三分公室三家各有其一季氏盡
征之無所入於公襄二十三年季武子謀於臧武仲立紇後為悼子悼子卒意如立是為年子昭五年四分公
室季氏擇二二子各一皆盡征之十二年南蒯欲出季氏不克二十五年昭公伐季氏不克遜於齊又如晉欲
去季孫不克薨於乾侯定五年季平子卒季孫斯立是為桓子陽虎囚桓子殺逐季氏之臣七年陽虎御桓子
將陷之於齊師八年陽虎欲去三桓將享季氏於蒲圃而殺之季氏適孟氏以免陽虎刼公與武叔攻孟氏弗
克出奔)九思章程子(伯子)邦君之妻(此章呉氏曰不知何謂王文憲曰當在南子章
天厭之之下又天地之間男貴女賤女子貴者方得比於男子故夫人自稱曰小童比於小男子也大夫之妻
曰孺人亦比小男子也公侯之妻曰夫人夫則比男子矣至為天子之妻始曰后則在百司之上而比於繼體之
君矣)大抵此書後十篇多缺誤(陽貨瞷亡饋豚論語不言瞷亡因孟子而見孔子膰
肉不至去魯論語止言女樂亦因孟子而見如邦君之妻周八士堯曰前章雜舉夏商周語固皆缺誤然前十
篇如孔子曰天生德於予論語不載伐木之事弟子速行之說亦因史記而知諸若此類及集註所謂必有為
而言與鄉黨所載亦自疑有闕誤此皆弟子集論語之時事辭不無所遺也朱子每恨不及見古孔子家語良
亦以此)





　　論語集註攷證卷八

　　欽定四庫全書

　　論語集註攷證卷九

　　元　金履祥　撰

　　陽貨

　　陽貨(季氏家臣初事季平子至定公五年九月囚季桓子逐仲梁懐殺公何藐盟桓子於稷門之内逐公
父文伯秦遄六年又盟公及三桓於周社盟國人於亳社八年遂作亂)大夫有賜於士(孟子
曰陽貨欲見孔子而惡無禮大夫有賜於士不得受於其家則往拜其門陽貨瞷孔子之亡也而饋孔子蒸豚
孔子亦瞷其亡也而往拜之)揚䧺謂(出揚子五百篇)性近章程子(叔子)程子曰
人性本善(此段出易傳革之上九)商辛(紂也)或曰此與上章當合為
一(當從此)武城(在今沂州)公山弗擾(即公山不狃也字子洩定五年為費宰其後據費以
畔季氏其召孔子當在此時十二年仲由為季氏宰將墮三都季氏將墮費公山不狃叔孫輒率費人以襲魯
仲尼命申句須樂頎下伐之國人追之二子奔齊後又奔呉哀公八年呉為邾故將伐魯公山不狃曰君子不
以所惡廢鄉呉子問之對曰魯雖無與立必有與斃諸侯將救之呉伐魯子洩率故道險從武城弗擾始末如
此又按定五年季平子卒陽貨將以璵璠斂仲梁懐弗與陽虎欲遂之告公山不狃不狃曰彼為君也桓子行
東野及費子洩為費宰逆勞於郊桓子敬之勞仲梁懐懐弗敬子洩怒謂陽貨子行之乎以左傳觀之不狃葢
陽貨之徒孔子不見陽貨而欲從不狃之召但不狃前後猶有善意必其資亦尚可與語若陽貨則剛惡之人
無一善意疑不狃之意足以感聖人而陽虎不足以動聖人也又公山不狃以費畔季氏佛肸以中牟叛趙氏
皆家臣叛大夫也而召孔子葢當時大夫叛諸侯而陪臣以張公室為名此亦一名義也故欲往以明其可也
然二人者皆以已私為之非真可與有為也故卒不往以明其不可也或問引張敬夫之說在此不可之内)
興周道於東方(古註語朱子取之諸家說不從)程子(叔子)子張問仁於孔
子(孔子衍文李氏謂此章六言六蔽五美四惡之類皆與前後文體大不相似履祥亦疑此等處鄭氏多依
齊論)心存(王子曰心存心之德常存理得事之理不失兼體用専言之仁)中牟(史記曰佛肸為中牟
宰趙簡子攻范中行伐中牟佛肸畔註引孔安國註晉大夫趙簡子之邑宰索隱又曰此河北之中牟葢在濮
陽西按中牟今在東京西七十里河北中牟未有所攷又世家曰簡子名晉卿實専晉)吾豈匏瓜
也哉焉能繫而不食集註云云(此二句葢當時方言俗語夫子引之猶今俗云
我不是匏子我足能行而口能食者以此語意推之則夫子從佛肸之召而其操縱久速之機則在我葢春秋
之初諸侯専恣習以為常春秋之末大夫専制又習以為常故當時以二子欲張公室為大罪夫聖人在上則
可以治諸侯大夫聖人在下非有所假則何自而為之哉此公山佛肸之畔大夫夫子所以不絶之也其可與
有為則聖人自是為之必自有道使其不可與有為則聖人行止久速其權在我彼何足以凂之又豈足以拘
之哉凡此皆聖人可為之㣲機在不言之表者)賊謂傷害於物(但知固執而不通於理必至有
害又下篇慢令致期謂之賊字義與此同是好信後截事)周南召南(召音邵詳見詩集註)禮樂
章程子(叔子)鄉原音愿荀子原慤讀作愿(荀子榮辱篇)盜賊(王文
憲曰盜猶畏人知賊則肆然無所忌憚矣)胡氏曰許昌靳裁之有言(許昌頴昌府也
胡文定安國少長入太學同舍有頴昌靳裁之嘗聞西洛程先生之學獨竒重公與論經史大義公以是學問
益强識致日明胡氏寅文定子故得聞裁之此言而引之)氣失其平(至)之疾(王文憲曰古是
氣質之偏疾也今是習俗之變則惡矣)食稻衣錦(五穀惟稻以水種比諸穀為甘軟程子曰錦即
今之綾也)夫子欲宰我(至)不察也(宰我子貢皆在言語之科然子貢善問而辭僥宰我
辭文而意拙若此問當在其始學之時)博局戲也(說文烏曹作博烏曹者夏后氏臣也本名博陸
後曰六博古又有博經一巻所謂六博得鴞呼盧者是)奕圍棋也(路史云丹朱驁狠媚克兄弟為
䦧嚚訟嫚淫帝悲之制奕以閑棋情也按字書云堯造圍棋丹朱善之蓋朱晝夜頟頟盪舟朋淫故帝堯作圍
棋以易之使之心有所繫而不為惡然堯之明思每制一物便有深逺思致只如圍棋雖局戲便有無窮之變
沈括謂書萬字五十三方得其局數一萬字是萬策一萬字巳是萬萬)徼伺察也(漢書遊徼謂巡
察盜賊也邊亦謂徼謂伺察夷狄侵盜也)莊涖慈畜(莊慈二字雖補文意而實在文意之間)
微子

　　微子去之(微子名啟按書㣲子篇微子所以自處者不過曰吾家耄遜於荒謂欲遯於荒野也箕子
所以處㣲子亦曰詔王子出廸王子弗出我乃顛隮則亦欲其遯出而已而孔安國乃有知紂必亡而奔周之
說何微子背棄君親而求為後之速也此必不然矣而左傳又冇武王克商徹子啟而縛銜璧衰絰與襯之說
是尤傳之訛者也夫武王伐紂耳非討微子也使微子而未遯則而縛銜璧亦非其事也且如孔氏之說則微
子久已奔周矣如左氏之說則微子面縛請降矣武王豈不聞微子之賢縱其時事勢無復可拘廢昏立明之
節然賓王家備三恪何不即以處微子而顧首以處武庚也武王不亦失人而微子不亦見却可羞之甚乎故
文憲子王子謂面縛銜璧必武庚也後世失其傳也武王為生民請命其於紂放廢之而已矣必不加兵其頸
也既而入商則紂己自焚矣武庚為紂嫡冡父死子繼則國家乃其責故面縛銜璧衰絰輿櫬造軍門以請罪
焉武王悼紂之自焚故憐武庚之自罪是以釋其縛焚其襯使奉有殷之祀亦不絶紂也若微子則遯於荒野
一時武王釋箕子之囚封比干之墓百爾恩禮舉行悉徧而未及微子以微子遯野未之獲也迨武庚再叛卒
於就戮始求微子以代殷後而微子於此義始不可辭耳前日奔周之說毋乃躁謬已乎至於箕子比干俱以
死諌偶比干逢紂之怒而殺之箕子偶不見殺而囚之為奴爾囚而為奴如漢法髠鉗為城旦舂論為鬼薪是
也而說者又謂箕子之不死以道未及傳也夫道在可死而曰吾將生以傳道則異日揚䧺之美新擬易可以
自附於箕子之列矣且箕子豈知他日之必訪已而不死以待之哉此皆二千餘年間誣罔聖賢之論故集註
不取奔周之說則意可知)箕子(尚書傳紂太師史記紂親戚也莊子曰箕子胥餘司馬云名也詳見上文)
比干(史記曰王子比干者亦紂之親戚也大紀曰比干極諫陳先王天命不易國家將亡之明徴請王洗
心易行伏於象魏之門紂大怒曰吾聞聖人之心有七竅遂剖而視之)士師獄官(古者民樸少學
而習文史有才能者謂之士獄官民之司命則以士為之其長則為士師後世遂以獄官為士師)景公
章程子(未詳)史記定公十四年孔子為魯司冦(至)沮之(孔子
生長於魯至是五十餘年天下之士多從之者魯之君臣豈有不知其賢而未嘗能用孔子也定公之十年一
旦起而用之論語左氏皆不言其故獨孟子稱孔子於季桓子見行可之仕而此篇謂季桓子受女樂不朝孔
子行是孔子此時之行藏係季桓子之用捨也何哉魯自三家四分公室而季氏取其二季氏専魯而魯公無
民久矣使魯之君而欲用孔子豈能遽奪季氏之權以畀孔子季氏亦豈肯遜已之權以與孔子哉自定公之
五年季平子卒其家臣陽虎始用事乃執桓子囚之辱之於晉䧟之於齊師且盟且詛八年又將享桓子而殺
之僅而獲免當是時非惟魯國不可為而季氏亦自不可支矣桓子於此亦謀所以為止亂興衰之計故舉孔
子於公而試用之已而政聲四達郤齊而歸地於是攝行相事墮三都夫三都者三家之疆邑也當是時公山
弗櫌在費而郈侯犯之亂未久也三家之有三都本非公室之便而三都之為三都至是亦非三家之便矣故
仲孫氏始墮郈繼而季桓子墮費已而孟孫氏不肯墮郕圍之弗克其不肯墮郕也公斂處父之言曰無郕是
無孟氏也然則無費是亦無季氏也而墮之當是時桓子之心未敢自訃其私也夫三都已墮其二則郕之不
墮固亦未害夫子久之必有處矣既而魯國方治而齊人乃歸女樂以沮之夫使孔子上下之交方固桓子之
志未移則一女樂豈足以間之齊人素善謀功利者歸女樂而謂足以間魯之用孔子寜不幾於兒戲乎是殆
必得其間矣季氏權臣也桓子捨已之權以聽孔子而墮其名都以强公室其中豈無介介者顧以哀敗之餘
藉之振起今紀綱既定外侮既却魯既治矣桓子豈甘終於自絀者縱桓子甘之季氏私人必有以為不利者
故其信任之意必已漸衰特未敢驟舍孔子而孔子顧亦無隙可行爾故齊人歸女樂以促之夫齊何懼於我
而歸女樂於事可疑於禮非正有國者固不可陷此為隣國所覘也使桓子而猶為夫子之聽豈其受此受之
巳非矣而又君臣荒婬其中三日不朝故孔子去之然攷之孟子與史記蓋為膰肉不至而行也而此篇則為
為女樂蓋孔子之行決於此而特發於膰肉爾孟子曰孔子為魯司冦不用從而祭膰肉不至不稅冕而行夫
謂之不用則不用固久矣受女樂其事一也夫郊之必致膰於大夫彜禮也孔子何此之待哉待遇之衰必有
日矣夫使其致膰猶彜禮也而不致是顯然踈却之也於是而行復何俟哉此夫子之出處本末事情也朱子
於此取范氏之言謂此篇記仁賢之出處而折中以聖人之行以見中庸之道何以見其為中庸也曰合齊魯
而觀之於齊不用則禮雖隆而去去他國之道也於魯不用則禮衰而去去父母國之道也使孔子以所以去
魯者去齊則於道為不及以所以去齊者去魯則於道為太過矣分齊魯而觀之當在齊也季孟之禮固非所
以待孔子然猶將用之而去則為太過曰不能用矣顧以禮隆而留則又不及也此去齊所以為中也當在魯
也女樂未受逆探其未形之意而去之過也受女樂不朝而去之則中矣然於父母之邦而如此亦微過也故
於膰肉不至而去為得其中膰肉不至而不去則又不及矣此去魯所以為中也此中庸之道也然則三仁柳
下惠何以未得為中庸曰世謂微子歸周固妄也遯去而已然微子仁於清視夫子之去魯則為過比干仁於
忠視夫子之去齊為不及箕子柳下惠降志辱身視夫子之去魯又為過於和而不及於中矣抑三仁之於紂
親則諸父諸兄職則父師少師也其終始力量止於如此若伊尹周公處之又必有道矣而况於孔子聖人大
用固非賢人所及故愚又推而索言之)楚狂接輿(輿莊子一本又作與同音餘楚人姓陸名通皇
甫諡曰接輿躬耕楚王遣使以黄金百鎰車二駟聘之不應與其妻共隐又列女傳曰楚接輿躬耕以為食楚
王使使者持全百鎰車二駟往聘迎之曰王願請先生治淮南接輿笑而不應使者遂不得與語而去妻從市
來曰先生少而為義豈將老而遺之哉門外車迹何其深也接輿曰王不知吾不肖也欲使我治淮南遣使者
持金駟來聘其妻曰得無許之乎接輿曰夫富貴者人之所欲也子何惡我許之其妻曰吾聞義士非禮不動
不為貧而易操不為賤而改行妾事先生躬耕以為食親績以為衣食飽衣暖據義而動其樂亦自足矣若受人重祿乘
人堅良食人肥鮮而將何以待之接輿曰吾不許也妻曰君使不從非忠也從之又違非義也不如去之夫負
釡甑妻載紝器變名易姓而逺徙莫知所之楚詞云接輿髠首註云接輿後自髠又莊子載其歌鳯句甚多然
出於附㑹詆訾但當以論語所載為正葢知尊聖人而嘆其衰知愛聖人而憂其殆而不知聖人之中道也)
趨不同(去聲)長沮桀溺(古之隠者不以姓名自見人亦不得而知之論語所載若荷簣晨門
荷篠丈人皆以其物與其事名之不得姓名之真也獨長沮桀溺若得其名氏者然長與桀古無此姓氏而名
又皆從水夫子使子路問津而不告則一時何自而識其姓名訃亦以其物色名之葢二人偶耕於田其一長
而沮洳其一人桀然高大而塗足故因以其物色名之猶荷篠丈人之云爾昔嘗疑三代之末隠者甚衆二人
偶遇夫子而知之其不聞於世者不知其幾矣何文定曰二人亦非常人為其氣魄大故自有與聖人相感召
處王文憲曰勉齋嘗云在今日救世之道正當扶起沮溺等人便知老先生得運用天下之機)程子(未詳)
福州有國初時冩本(說見第七篇他論下葢今之監本乃五代時馮道所定故國初時福
州冩本與此不同)決性命之情以饕富貴(莊子駢拇篇曰今世之仁人蒿目而憂世
之患不仁之人決性命之情而饕富貴又性命之情四字莊子屢言之輔漢卿曰謂決絶在我性命之情而唯
富貴在外之是貪)伯夷叔齊(說見第五篇)虞仲即仲雍(史記呉世家曰泰伯弟仲
雍皆周大王子而王季歴之兄也季歴賢而有聖子昌大王欲立季歴以及昌於是泰伯仲雍乃犇荆蠻為吳
太伯卒無子弟仲雍立是為呉仲雍左傳曰泰伯端委以治呉及卒雍嗣之斷髪文身史又曰仲雍卒子季簡
立季簡卒子叔達立叔達卒周武王克殷求泰伯仲雍之後得周章周章已君呉乃封周章弟虞仲葢周章弟
字仲始封於虞故曰虞仲仲雍本字仲而為吳之始祖故後代亦稱虞仲所以祖與孫同號也)夷逸朱
張不見經傳(按夷逸不知何人說者以為虞仲隠逸於夷故曰虞仲夷逸然當自是一人或不知
其姓名以夷逸號之耳朱張邢疏云王弼謂字子弓即荀卿所稱仲尼子弓者履祥恐即周章武王求之而不
反故亦謂之逸民令亦不敢為一定之說)少連東夷人(禮記曰少連大連善居䘮三日不怠三月
不解朞悲哀三年憂東夷之子也家語謂夫子聞之於晏平仲)柳下惠少連雖降志(至)
不求合(降志辱身不羞汙君不卑小官少連居於東夷之類不枉己求合如必以其道不自失焉居䘮
合禮之類)方外(出莊子大宗師篇子桑户死仲尼使子貢往待事焉其友孟子反子琴張臨尸而歌子貢
以告孔子曰彼何人者耶孔子曰彼遊方之外者也而丘遊方之内者也外内不相及而吾使女往弔之丘則
陋矣)張子曰周衰樂廢(至)以去亂(此段初嘗疑之及見唐史安禄山亂使梨園弟
子奏樂若雷海清輩皆毁樂器被殺而不悔彼俗樂尚能如此况識先王之正樂者乎諸子既識先王之正樂
決不肯舞八佾於季氏歌雍於三家為僭侈伶人矣故皆去之)施陸氏本作弛(施開元本作弛
即孟蜀石經也)



　　論語集註攷證巻九

　　欽定四庫全書

　　論語集註攷證卷十

　　元　金履祥　撰

　　子張

　　有所得而守之太狹則德孤(德孤出易坤文言敬義立而德不孤謂敬義並立而
德不孤單也)小道如農圃醫卜之屬(農如楚之許行為神農之言漢書藝文志農家
者流諸書圃如種樹之書畜牧之方醫如方衇諸書卜則龜書周禮三兆今亡史記龜筴傳畧存一二)楊
氏曰百家衆技猶耳目口鼻皆有所明而不能相通(莊子
天下篇曰天下大亂聖賢不明道德不一天下多得一察焉以自好譬如耳目口鼻皆有所明不能相通猶百
家衆技也皆有所長時有所用雖然不該不徧一曲之士也)四者皆學問思辨之事
耳未及乎力行而為仁也然從事於此則心不外馳而
所存自熟故曰仁在其中矣(集註前篇凡言在其中者皆不求而自至之辭以此
例之則仁在其中者亦是此章言學問思辨之事而仁在其中蓋謂從事四者則心不外馳而所存自熟也中
庸安行為仁力行近乎仁而孔門問仁者夫子皆於行上告之如答顔冉樊遲可知)大德小德猶
言大節小節閑闌也所以止物之出入(謂如以木闌遮防人出入也律
闌入法漢書内之閑中閑若今勾闌也)子游譏子夏弟子於威儀容節之
間則可矣(灑掃凡曲禮所載糞之禮與少儀弟子職所載灑掃布席之節皆是應對凡曲禮所載名
稱辭令及儀禮少儀所載禮辭皆是應假借去聲進退儀禮曲禮少儀所載升降上下揖遜拜跪之儀皆是)
倦如誨人不倦之倦區猶類也(區字從品猶言品類也如區分區畫皆是)言
君子之道非以其末為先而傳之非以其本為後而倦
敎(古書於怠惰等字皆從心獨倦字從人蓋指及人之怠而言也故論語曰誨人不倦孟子云敎不倦則倦
字指怠於敎人而言所以集註正作倦說集註先後指本之深淺而言程子先後指敎者之次第而言)灑
掃應對便是形而上者理無大小故也故君子只在謹
獨(王文憲曰謹獨二字最密至微處照對不到理便間斷)程子數條(程子此章發明聖賢閫奥
集註先後指本末深淺言程子先後指教者次第言前一條釋子夏正意四條辨子游本末之說明子夏始卒
之意)優有餘力也(此章先言仕蓋本為仕而不學者設當時多是世族子弟未學而仕者亦有學
未成為貧而仕者如所謂抱闗委吏之類優謂盡其事而有餘暇也下句因上句而交發集註下文資驗二字
最妙)孟莊子(左氏所載及夫子所言加於人一等大學傳所引孟子所引其賢可知集註指獻子賢德
二句而後不改者可以為孝)哀矜勿喜(喜者得獄之情快巳之察也哀矜則生寛慈喜則生深刻)
夫子不可及章(夫子之不可及一節言聖徳之體高妙也夫子之得邦家至其可及也一節言
聖德之用神速也體人所難知故又指其用言之然得邦家為其得天下國家而用之也惜乎夫子未嘗得邦
家而用之而神化之功不見於斯世然雖窮而在下而一二用處亦可以窺見矣)

　　堯曰

　　堯曰咨章咨嗟歎聲(咨古文尚書並作資用資命之意如所謂咨十有二牧曰則咨非嗟
也所以集註總作咨命之辭)中者無過不及之名(執其中此授以治天下之要訣也聖
人治天下惟執此無過不及之準爾然此章不見於書王文憲謂此尚書之脫簡當在舜讓於德弗嗣之下)
子張問於孔子(子張問古論語分此下自為一篇題曰子張問)君子無衆寡無
小大無敢慢斯不亦泰而不驕乎君子正其衣冠尊其
瞻視儼然人望而畏之斯不亦威而不猛乎(君子不畏衆而弱寡
不重大而輕小視之如一無一敢慢者是不驕也君子臨民以莊葢以嚴敬持己非以此加人也故威而不猛)
出納之際乃或吝而不果則是有司之事而非為政之
體(有司掌財之官收支俟命不敢自專者此有司之職非為人上之體也遲疑靳吝致誤非小此段說政令
刑賞此一句是說賞)不知命章(論語二十篇格言多矣至此篇言帝王相傳與為政之畧而又以此
三言結之蓋切要丁寜之語中庸之篇始言一理中散萬事言至誠之道至聖之徳可謂詳矣而末章復自下
學立心之始言之以推至其極亦是如此又論語起止都說君子語録亦每拈起並說愚謂篇首君子是盡其
在我聽其在人篇末君子是盡其在我聽其在天篇首君子之量篇末君子之守人而知不得命分則無以為
君子矣)

　　論語集註攷證卷十

　　欽定四庫全書

　　孟子集註攷證巻一前

　　元　金履祥　撰

　　序說

　　趙氏(後漢京兆人名岐初名嘉字臺卿後避難四方改名而字邠卿示不忘本土賣餅北海市中安丘孫
嵩見之察非常人密問之岐以實告遂以俱歸藏複壁中註孟子)魯公族(魯桓公庻子慶父字共仲
莊公弟也莊公薨哀姜欲立之慶父弑閔公奔莒成季立僖公以賂求共仲於莒歸及密乃縊僖公成季不絶
其後立仲孫氏古者嫡長稱伯庻長稱孟共仲於莊公則為仲於叔牙季友則為孟公子不敢宗君而為諸弟
所宗故不稱仲而稱孟曰孟孫氏孟氏子孫其後多賢如僖子懿子獻子莊子敬子皆賢大夫而孟子乃孟氏
後人)字子車一說字子輿(軻車軸故字子車孔叢子作子居以音同也一說字子輿但說
者以曾子字子輿故不以稱孟子詳見論語攷證)長於詩書(東漢以明經設科趙氏習見故有通
五經尤長詩書之說)程子(四條並叔子)游事齊宣王不能用適梁(王文憲曰
孟子首至梁後至齊如此分明史記輕改何也)孟子以伐燕為宣王與史記荀
子不合通鑑以伐燕為宣王十九年攷異無他據(按史記年
表魏惠王三十五年孟子至梁乃齊宣王之七年明年魏惠王卒襄王立齊宣王十九年卒湣王立燕噲之七
年乃湣王之十年但書噲子之皆死而並不言齊伐燕齊世家亦不言及伐燕事史記年表世家兩無明文而
孟子為最詳其次詳見戰國策曰蘇秦之在燕與其相子之㛰而蘇代與子之交秦死齊宣王復用蘇代代為
齊使燕燕王問宣王何如對曰必不霸不信其臣以激燕王而厚子之也以是燕王大信子之子之遺代百金
聽其所使人遂說燕王以國讓子之老不聽政顧為臣三年國内大亂市被與太子平謀攻子之不克儲子謂
齊宣王因而仆之王令章子將五都之兵因北地之衆以伐燕士卒不戰城門不閉燕王噲死齊大勝子之亡
此通鑑所據以係之宣王也但年表以齊威王立三十六年宣王立十九年湣王立四十年通鑑則下減湣王
之十年上益威王之十年移下宣王十年以合伐燕之事文公語録疑通鑑移十年攷異無他據按温公攷異
於此時之年大抵以竹書為正而不盡從年表竹書魏惠王之三十六年未卒明年又稱後元年又十六年卒
吕成公謂竹書記前代事雖多訛謬然其書戰國時事必可信也况是魏國之史其書魏國之年必實於史記
年表矣年表於魏年所誤則其於齊年安得盡無所誤况伐燕之事莫詳於孟子莫不詳於史記安得取其畧
者而反疑其詳者傳曰所見異辭所聞異辭所傳聞異辭齊宣王伐燕孟子所見也謂為湣王者荀卿所聞也
史記又所傳聞者也安得以後世所傳聞之辭而反疑孟子所見之辭乎且温公固疑孟子者通鑑尚取孟子
為正文公尊孟子者序說及集註反取荀子史記而疑孟子為差雖曰疑以傳疑而後人將以為實且益資非
孟子之據矣故履祥以為伐燕之事雖㣲戰國策亦當一以孟子為斷况又有戰國策之可據乎或曰荀卿事
齊宣王三為祭酒宣王伐燕即薨荀卿為宣王諱過後見湣王之不善故以伐燕歸之湣王文公嘗謂孟子弟
子為孟子諱故以湣王為宣王愚亦謂荀卿為宣王諱故以伐燕為湣王)秦用商鞅(鞅衛之諸庻公
子也少好刑名之學周顯王八年西入秦因嬖人以見孝公定變法之令廢井田尚詐力嚴刑罰秦國大治彊
於天下封之商於號商君三十一年為秦惠王所誅)楚魏用吳起(吳起衛人善用兵周安王之時
魏文侯以為將軍擊秦拔五城安王十六年武侯疑之奔楚悼王以為相平百越并陳蔡却三晉伐秦諸侯患
楚之彊安王二十一年為楚宗大臣所殺世有吳子兵法)齊用孫子田忌(孫子名武齊人有孫
子十三篇用於呉死後百餘嵗有孫臏生阿郵之間亦孫武之後學兵法亦稱孫子齊將田忌善而客待之周
顯王十六年齊威王用田忌為將孫子為師救趙破魏後又救韓破魏孫臏以名顯天下世傳其兵法)合
從連衡(從音縱衡音横吕氏大事記曰連闗中之謂衡合闗東之謂從從者蘇秦之策衡者張儀之策
當時遊說之士非一大抵非從即衡)二說不同史記近是(王文憲曰近是非全許之也作
孟子不如趙氏分為三節)韓子(名愈字退之鄧州人望出昌黎唐吏部侍郎宋朝封昌黎伯從祀)以
是傳之(昔嘗問於何文定曰原道篇末自所謂先王之教者何也云云其文詩書易春秋其法禮樂刑
政止斯吾所謂道也堯以是傳之舜云云則其所謂以是傳之者即是上文等事而程子云必有所見不知所
傳者何事則是所傳又在上文諸事之外文意恐不然恐是程子擡舉昌黎太深文定曰只上文諸事須是區
處恰好方是可傳朱子說道理多說恰好處前聖做得凡事到恰好處到得後聖又見得此恰好處若合符節
雖相去五百年到得恰好處則一般便是以是傳之也王文憲曰恰好處是堯舜所謂中)荀(荀子名況字卿
趙人仕齊三為祭酒仕楚老終後或作孫況者避漢宣帝諱)揚(䧺字子雲蜀成都人作法言)擇焉
而不精(擇如擇善之擇不精謂辨不到恰好處不失之淺則失之差)語焉而不詳(詳如
詳明之詳謂說得不透徹也惟其擇之不精明故其言之不詳明朱子曰孟子見道理十分極至十分透徹)
程子(叔子)又曰(語見韓文讀荀子篇大醇者謂其大綱知尊孔氏崇正道與其他諸子不同耳小疵
者謂其内却駁雜也)程子(叔子)又曰(語見送王塤序)大而能博(大是言其規模之大博是
言其節日之詳徧觀其大盡識其詳)性之所近(此言其氣稟之性朱子謂退之性之品有三但欠說
氣字出)分處諸侯之國(如子夏居衛魏子貢居齊澹臺滅明居楚)程子(未詳)又曰
(詳見答孟簡書)大經大法(謂禮經通五經之類)侏離(後漢書南蠻傳言語侏離)程子(一二
四六條叔子三五條未詳)歐陽永叔云聖人教人性非所先(見六一文集答
李詡性驗第二書曰夫性非學者之所急聖人之所罕言也云云)

















　　孟子集註攷證巻一前

　　欽定四庫全書

　　孟子集註攷證巻一

　　元　金履祥　撰

　　梁惠王上

　　梁惠王(魏武侯子名罃周烈王五年武侯薨無太子公子罃與公仲緩争立六年罃為魏侯)都大
梁(周顯王二十九年秦公孫鞅大破魏軍魏獻河西之地於秦以和魏都安邑至此與秦界河廹不可都故
徙大梁今開封府祥符縣地)僭稱王(吕氏大事記按戰國策周顯王十六年魏拔趙邯鄲服十二諸
侯遂稱王當時諸侯多已稱王)諡曰惠(竹書記年稱惠成王又莊子文惠君崔氏司馬註皆云即梁惠
王)史記(魏世家)三十五年(周顯王之三十五年)卑禮厚幣以招賢者
而孟軻至梁(按邵氏聞見後録人有非孟者謂孟子起頭便不可曉孟子每云不見諸侯而其書
首云見梁惠王此固姍侮之辭亦是不曾看史記史記云惠王數敗於軍旅卑禮厚幣以招賢者鄒衍淳于髠
孟軻皆至梁邢疏引此北士見之遂又謂孟子至梁鄒衍淳于髠為從史記列傳稱鄒衍後孟子又云梁惠王
郊迎鄒衍尊禮如此豈與孟軻困於齊梁同哉則梁惠之尊信孟子反不如衍此孟子道所以不行於梁也又
傳雖稱客有見髠於梁惠王者然不云孟子見之也集註引史記是補孟子書之缺以知孟子之見梁惠王應
其禮幣之聘爾)叟(字當作叜俗作叟何文定謂當連一句又梁惠以叟稱孟子古人尚年以叟老為相尊之
辭非必果有年也)王何必曰利(孟子之意謂為人上者有國家之重最不可以利之一言率其
下以利牽下則上下交征國家必有簒奪之禍以仁義率下則下知仁義必無遺親後君之事而國家自無不
利矣孟子此章分作兩節一節明言利之害一節明仁義之利)仁者心之德愛之理(心之
德是專言之仁愛之理是偏言之仁此是兼體用說訓詁見論語集註第一篇第二章下但此章從全體上說
故首曰心之徳論語是從孝弟上說故首曰愛之理集註立言精密類此)義者心之制事之
宜(亦兼體用說朱子說義理體用渾圓横竪該備學者所當細玩王文憲曰孟子本是分義利對言然必曰
仁者非仁做不得義出也)孟子之書造端託始之深意(自周衰以至戰國之世惟
知利之一字故紛亂至此孟子欲撥亂世而反之正首須掃去此一字方可說其他事理孟子功不在禹下者
即此類也但所以行仁義之事惜梁惠不能再問下諸章詳之)太史公(西漢人司馬談為太史令其子
遷稱之曰太史公此語見史記列傳孟子傳王文憲曰太史公偶得其要)程子(叔子)拔本塞源
(語出左氏傳孟子首格君心掃去利之一字如拔木之根使不復生塞水之源使不復流則禍亂熄矣　此章
入要畧三卷之首)賢者而後(王文憲曰孟子添而後兩字便精神活動)詩大雅靈臺
(按文王九十六嵗當啇紂之十九年作靈臺程泰之雍録曰文王都豊在今鄠縣豊水之西有豊宫靈臺靈沼
靈囿皆屬其地括地志云辟雍靈沼今悉無復處惟靈臺孤立髙二丈周囘一百二十步)河内河東
皆魏地(魏地在西河之東故分今河中之地謂之河東大河至華陰折而東流故温懐之地謂之河内
一云魏都大梁在大河東南故名河東而以故安邑之地為河内今河中府是此獨以魏地言也)荒政
(周禮荒政十冇二有移民通財之意)喪死(喪平聲)厲禁(周禮山虞掌山林之政令物為之厲而為
之守禁澤虞掌國澤之政令為之厲禁註厲蕃界也禁為守者設禁令也又云厲遮例也)五畞之宅
百畞之田(古者六尺為歩歩百為畞一夫一婦受田百畞又受田廬之地二畞半邑居二畞半田以
九百畞為一井八面皆百畞為私田八家受之内一百畞為公田八家同養公田又於公田之内除二十畞為
廬舍八家則毎家得二畞半也邑居所受亦如之然尺有數等周尺以人中指中節為寸人有上中下不同則
以中人為度一尺約當今浙尺八寸則百畞之地全無多地當自別有地尺若衣服針炙則以人尺為度爾古
所為畞即今田疄其廣六尺其長六百尺是為一畞若以今尺歩計之則古之百畞當今四十一畞古者二畞
半當今一畞十歩)頒白者不負戴於道路(古者道路之制輕任并重任分頒白者不
提挈不特子弟代父兄之勞凡行道之人少者皆分代老者之任風俗敬老如此則尊君親上可知矣凡此諸
節皆孟子勸梁惠以行仁義之實事)王道之成(王文憲曰成字應前始字生於教字)不知檢
發(王文憲曰今之政如此何以謂之盡心)罪嵗(王文憲曰應前兩凶字)程子(叔子王文憲曰
疑孟子者以其不合勸諸侯為王故程子著此語而朱子不可不見於此也)寡人願安承教
(王文憲曰此章宜與上章合為一章王喜天下之民至焉一句故發承敎之言孟子亦因以終其說)俑(禮記
曰孔子謂為芻靈者善謂為俑者不仁不殆於用人乎哉)晉國(成王封弟叔虞於唐至爕父遷晉水之地
因名晉其後曲沃奪宗至文公以來世為盟主末年六卿分晉自相兼并魏斯趙籍韓虔三分晉地為諸侯謂
之三晉而魏為大)長子死焉(周顯王二十八年惠王之三十年魏龎涓伐韓齊田忌孫臏伐魏以
救韓魏大發兵使太子申將與龎涓合軍拒之戰於馬陵魏師火敗殺太子申龎涓)西喪地於秦
七百里(周顯王十五年魏惠王之十七年秦敗魏師於元里取少梁大事記曰此秦復河西地之始也
顯王二十九年魏惠之三十一年秦公孫鞅㑹齊趙伐魏襲虜公子卬大破其軍魏獻河西之地於奏以和)
南辱於楚(周顯王十年楚伐魏決白馬之口以水長垣之外十六年楚景舍取魏睢濊之間此所謂
南辱於楚也歟若昭陽之戰則在梁惠後十二年當周顯王四十六年楚柱國昭陽伐魏敗魏師於襄陵取八
邑上距孟子初見梁惠凡十四年不知惠王此問的在何年也)百里可以王(王文憲曰此答國不
在於彊先以一語寛之繼以仁政告之)王往而征之(王文憲曰孟子非不用兵必如是而後可
爾)惠王之志在報怨孟子之論在救民(救民乃可王之本則報怨不必
言矣彼陷溺其民王往而征之此為天下之公報怨孰能禦之舍是不為而欲日尋干戈以報怨忿其不敗亡
者鮮矣王文憲曰比死者洗之其道不過如此當時謂之迂闊不知乃洗死之良方惟周太王以來能用此方
耳　史記稱梁惠王不果所言則見以為迂闊而逺於事情葢惠王不用孟子之言未幾而用蘇秦之策以合
從又用公孫衍之說而敗約又用張儀之說而割地事秦史記又曰天下方務合從連衡以攻伐為賢而孟軻
所如者不合此說為實録云)梁襄王(周慎靚王二年魏惠王薨子襄王立史記以顯王三十四年魏
惠王卒襄王立西晉元康中汲郡盜不準發魏襄王冢得紀年書始知惠王有後元年至十六年薨而襄王立
說者凴史記以襄王前立遂謂汲冡為哀王葢襄哀二字皆從衣故誤也襄王在位二十四年薨後為昭王安
釐王景王湣王無哀王也詳見序說)必合於一然後定(自太古以來封建非一日之積自三
代之衰至於春秋封建之弊亦非一日之積至戰國之時六七大國又更相吞噬孟子度其勢須合為一然後
定但秦以彊力殺人而一之項亦嗜殺故皆不能定至漢遂四百年天下為一)周七八月(孟子篇内
多以周正數月)蘇子(子由之論)齊宣王田氏名辟疆(此後齊也本媯姓自陳公子完
奔齊食邑於田遂為氏自田恒弑簡公專齊國至田和遷前齊康公於海上盡有齊國周安王十三年和㑹魏
文侯楚衛於濁澤求為諸侯安王十六年初命田和為諸侯是為齊太公傳子桓公孫威王當周顯王二十七
年靈王辟疆立顯王四十五年齊宣王聚學士於稷下乃梁惠王後十一年也至周慎靚王五年梁襄王之三
年齊宣王之二十七年孟子為卿於齊)桓文之事(事謂其所以為霸之謀畫經營也若糾合一匡
之事孔門固嘗言之矣)董子(西漢武帝時人董仲舒也以其醇儒度越諸子故以子稱仲舒為江都相
易王問粤勾踐與大夫泄庸種蠡謀㓕吳為粤有三仁仲舒對曰粤本無一仁夫仁人者正其誼不謀其利明
其道不計其功是以仲尼之門五尺之童羞稱五伯為先詐力而後仁義故不足稱於大君子之門也末句荀
子同)君乎逺庖廚(禮記曰君子逺庖厨凡有血氣之類弗身踐也踐註音剪)太山(東岳在今
襲慶府)北海(北海去中國甚逺但以小海為北海故漢於今青淄之間置北海郡)老吾老(止)
所為而已矣(王文憲曰前以愛物之心推上仁民來此以親親之心推下仁民去又明示以推之
之法善推其所為不特是此章大㫖孟子平生工夫受用只在此一句)本然之權度(權尚能知
輕重度尚能知長短人心之靈義理素具豈不能自忖量思度其長短輕重處)便(軟熟順意之人)發政
施仁所以王天下之本(此篇方提此一句所以行此政施此仁使天下仕者耕者商賈
行旅之皆歸者則見公孫丑上篇尊賢使能云云止如此則無敵於天下)蓋亦則盍反其本
矣(蓋者蔽辭盍者責辭王文憲曰前本字指本心後本字指王天下之本)五畞之宅百畞
之田(已見前章井田之廢非一日積至商鞅而後盡變爾故孟子告齊梁之君皆以制民之産告之至告
滕文公亦首以經界為說蓋井田之破壞所在皆然非一日矣　此章入要畧四卷之首王文憲曰孟子與齊
宣王問答凡十四章惟首章開闔變化精神超越而原氣不動非門人所能傳此是傳不得處履祥按此章孟
子於齊宣王指其真心而勉其推因其不能推而令其審勉其審是欲重論其欲是功利重又曉之以功利之
害誘之以王道之效敎之以王道之本其開發君心舌端造化之妙如此齊宣王有欲無志有欲者桓文之事
興兵搆怨闢土宰華夷也無志者可以保民自託不過請嘗試之自任不力言及王道章末更無領畧之辭矣)
梁惠王下

　　樂樂下字音洛(俗讀皆然但以語意則上字當音洛葢娯好之也猶云獨娱聽樂音與衆娛聽
樂音孰為歡樂下二句放此)田獵(此章本言樂而兼言及田獵者必當時齊王有田獵之好也)羽
(旌以鳥羽為飾)旄(以犛牛尾為飾如樊纓之類)范氏(祖禹字淳夫)楊氏(龜山)咸英韶
濩(英本作䪫黃帝樂也咸池堯樂韶舜樂濩湯樂)文王之囿(文王靈囿在今鄠縣灃水之西其時
三分天下已有二不聞有七十里之說也孟子稱於傳有之必有所自疑文王於終南諸處為之厲禁以為田
獵及細民樵牧之地使以時入爾未必如後世之囿也孟子言事多因其語意以開誘之初不辯其事之虚實
有無也)湯事見後篇(湯居亳與葛為鄰伯不祀湯遺之牛羊使亳衆為之耕)文王事
見詩大雅(大雅綿之篇曰肆不殄厥愠亦不隕厥問舊說文王雖不能絶昆夷恚怒之心亦不廢吾
聘問之禮)太王事見後章(太王居邠狄人侵之事之以云云)句踐事見國語
(國語越語曰越王句踐棲於㑹稽之上用大夫種之謀使行成於吳願以金玉子女賂君子辱句踐女女於王
大夫女女於大夫士女女於士越國之寳器畢從寡君帥越國之衆以從君之師徒唯君左右之夫差將聽之
子胥諫不可越又飾美女八人納之太宰嚭曰子苟赦越國之罪又有美於此者將進之嚭諫呉王曰古之伐
國者服之而已今巳服矣又何求焉夫差與之成)字之事之(小事大大字小春秋左氏傳凡兩出
孟子並作事而集註解事小為字者本古語也然仁人之心既忘己之彊大人之小弱雖曰字之其交際往來
與事大亦無異故俱作事)遏徂莒(當是徂共謂遏其徂共之衆也)密人侵阮徂共(密國在今寜州阮國
在今涇州共今涇州共池)孟子對曰有(有字句應上賢者亦有此樂然人不得此
樂者則非其上矣)離宫(謂别宫也营室星有離宫三故凡作宫於他處者取此)齊景公晏
子(並見論語攷證)轉附(山名未詳)朝儛(或云海㫄之山潮至如舞顧野王輿地志云僯水名出南
陽)琅邪齊東南境上邑名(今沂州琅邪郡亦有山)徴招角招(齊有韶樂
故其作樂用其音調徴調角調皆以韶為名此章純用晏子之言葢其時晏子書尚全故孟子引之後篇云知
管仲晏子而已雖並言管晏而其下止言管仲而不言晏子蓋孟子未嘗不重晏子也)明堂(周世明堂
見於冬官大小戴禮記葢天子朝諸侯布政之宫如一大殿而為九室四方各三門門㫄夾窗其内九室户牗
相通天子巡狩四岳朝諸侯於方岳之下倣明堂之制而為堂故太山之下有明堂)岐周之舊國
(今鳯翔府)察異服云云(禮記王制)乃積(當作子賜反穀堆也)於王何有(王去聲)
公劉后稷之曾孫(本史記世表然攷之漢史則公劉避桀居邠去后稷世逺又攷之路史則
公劉乃后稷之後世孫爾)天理人欲同行異情(本胡子知言前一句曰同體異用其語有
病故集註止收一句)曲學阿世(出漢書轅固謂公孫𢎞曰務正學以言毋曲學以阿世王文憲曰自
好樂以下至此五章共一機軸而充之以學力似不免有戰國䧺辯氣象其所以異於戰國者務引其君以當
道發天理於幾㣲遏人欲之横流所以大有功於天下)比必二反(願比死者且比化者皆作必二
反比其反也與射者比當作毗志反文公嘗因學者之問而未及改)如不得已(合連下文作句王自
謂舍之之决孟子則戒其用之之輕)慎(王文憲曰此章𦂳要在謹字下文二察字謹之之道)姑舍女
所學而從我(闕)

　　伐

　　燕章(詳見序記王文憲曰取之勿取正論也言武王文王則贅矣)王速出令云云(王文
憲曰此是孟子用世之機惜齊宣王不能用又惜乎後日樂毅不得聞此說也)穆公鄒君也(集註
恐人誤以為魯穆公也魯穆公顯以周威烈王十七年即位至周安王二十五年薨而共王奮立歴康公屯景
公匽以後方與孟子同時則此穆公乃鄒穆公而非魯也又按賈太傳新書述鄒穆公之賢甚詳葢因孟子之
言而自反者歟新書春秋篇曰鄒穆公令食鴈者必以粃母敢以粟倉無粃求易於民二石粟得一石粃吏以
為費請以粟食之公曰非爾所知也夫百姓耕耘勤苦豈為鳥獸食哉且汝知小計不知大㑹取倉之粟移之
于民此非吾粟乎鳥苟食鄒之粃不害鄒之粟而已粟之在倉與其在民於吾何擇鄒民聞之皆知其私積與
公家為一體也楚王欲淫鄒君乃遺之妓樂美女四八穆公朝觀而昔畢以妻死事之孤正輿不衣皮帛御馬
不食禾穀無淫僻之事無驕逸之行食不衆味衣不雜采自刻以廣民親賢以定國親民如子鄒國之治路不
拾遺臣下頥從故以鄒子之細魯衛不能輕齊楚不能脅穆公死鄒之百姓若失慈父行哭三日四境之鄰於
鄒者士民嚮方而道哭酤家不售酒屠者罷列肆童不歌舂築不相杵婦女抶珠瑱丈夫釋玦軒琴瑟無音朞
年而後復一出新序同此履祥按孟子所言行之必效以鄒滕之小國而敬信服行其言以齊梁之大國而終
莫聽納其說此真世道之不幸也)滕國名(姬姓之國在今徐州北一百九十里滕縣古滕城尚在)
間於齊楚(是時楚地東得彭城而齊自濟鄆以南至薛則滕西南廹於楚東北廹於齊)是謀
非吾所能及(小事大孟子嘗以為智而今乃云然人鮮不以為迂然攷之當時事勢則非迂也葢
迫於二大國之間兼事則力不給偏事則一必怒又况事齊則必為齊所并齊豈徒為滕而拒楚事楚亦必為
楚所并楚豈徒為滕而却齊以事理言之不若保民固國與之死守則是為可爾其後不三十年滕不亡於文
公不滅於齊楚而卒滅於宋則事齊楚之策誠不若自治之為得也)薛國名(任姓之國奚仲仲虺之後
今徐州滕城薛城仲虺城皆相近仲虺城即薛舊城也是時已為齊地封靖郭君矣)邠(本幽唐明皇以其字
似幽改從邠在今邠州此章入要畧三之十七)梁山岐山(程泰之雍録曰邠在岐西北二百五
十里自邠而南一百三十里為奉天縣有梁山即所謂踰梁山也渭水在梁山之南循水西上可以達岐所謂
率西水滸至於岐下也太王都岐在今鳯翔府西五十里是為岐周岐水之南今有周原南五十里有周城)
義也(朱子嘗因潘恭叔之請欲改作經字　王文憲曰孟子太王去邠兩段見周家王業之本)魯平
公(魯自哀公以後歴悼元穆共康景六公至周慎靚王五年平公旅立凡二十年而薨時周赧王十八年也
孟子以周顯王三十三年至梁時已稱叜慎靚王五年孟子仕於齊凡三年當赧王元年致為臣而歸明年孟
子又之宋滕不知魯平公欲見孟子當是何時計是喪母歸葬之後)前喪(孟子㓜喪父)三鼎五
鼎(古者祭祀烹牲於廟每物一鼎如羊鼎豕鼎犬鼎雞鼎魚鼎之類是也三鼎士禮則用三物五鼎大夫禮
則用五物故鼎數如之)沮(慈吕反　此章入要畧三之十五)





















　　孟子集註攷證卷一

　　欽定四庫全書

　　孟子集註攷證巻二

　　元　金履祥　撰

　　公孫丑上

　　管仲(管仲名夷吾字敬仲相齊桓公霸諸侯)晏子(名嬰萊之夷維人索隱云字仲謚平事齊靈公
莊公景公以節儉力行重於齊)曾西(曾子之孫)楊氏曰云云(楊氏之說未盡此章之意夫曾
西言子路則曰吾先子所畏至論管仲則曰得君如彼其專行政如彼其久功烈如彼其卑此正以作用優劣
言也以作用之優劣言則管仲功業逺不可望子路何者管仲之所以霸不過富國彊兵而已夫子之許子路
也曰千乘之國可使治其賦而子路自許亦曰千乘之國攝乎大國之間加以師旅因以饑饉由也為之比及
三年可使有勇且知方也夫治千乘之賦夫子以為由所優為則與子路所自許無異也且千乘之國小國也
又攝乎大國之間師旅饑饉可謂貧弱遂亡矣子路一起而為之比及三年僅邇兩載而能使之有勇則其於
富國彊兵乎何有且知方也則加於富强一等矣使子路而得千里全齊之地為之何待三年何止有勇其視
管仲乘全齊之力專國四十年之久而僅僅乃爾真不足道矣大抵聖賢作用自是殊絶決非常情所可測度
世衰道微不幸聖賢而不獲用天下世人但見霸者君臣小小功業即以為大競慕效之至論孔明諸子則或
但以為循良自守者而已此真世道之不幸也)管仲晏子猶不足(公孫丑兼問管晏孟子
但卑管仲而不言晏子)由湯至武丁賢聖之君六七作(見於書者湯太甲太戊河
亶甲祖乙盤庚祖甲他書有孔甲王文憲曰孟子言文王之所以難時難勢難今日之所以易勢易時易)鎡
基田器(爾雅釋名大鋤也　此章自首至為我願之乎入要畧四之二)恐懼疑惑而動
其心(下文作疑懼二字尤簡孟子所以不動心者養氣則不恐懼知言則不疑惑王文憲曰疑懼二字包
一章大意而直字貫乎其中)孟賁勇士(史記范睢傳及淮南子註皆云衛人文選註引史記疏賁
齊人歸秦武王說苑曰孟賁水行不避蛟龍陸行不避虎狼發怒吐氣聲音動天吕氏春秋曰孟賁過於河先
其伍船人怒以楫虓其頭中河孟賁瞑目視船人髪豎目裂舟中人盡播入河帝皇世說云孟賁生拔牛角)
北宫黝孟施舍(不知何國人孟子因公孫丑以孟賁喻其勇因借勇士為喻)必勝為
主無懼為主(心有所主則不動二子之勇亦是其心各有所主故能不動爾王文憲曰黝之養勇
是不疑舍之養勇是不懼)氣象各有所似(氣象者形似彷彿之意爾便以二子直比曽子子夏
則不可)勇(即下文浩然之氣)縮(即下文直養王文憲曰朱子謂孟子養氣之論夫子已道了曰内省
不疚夫何憂何懼與此正相表裏目反即内省也直則不疚矣雖千萬人吾往不憂不懼也)無暴其
氣(暴字集註不訓而以致養體之按後篇自暴章集註曰害也無暴其氣即下文以直養而無害之意也王
文憲曰此節論告子及論志氣告子是死底不動心孟子是活㡳不動心)程子曰志動氣者
什九(伯子之說也上文一條下文二條皆是孟子雖對言氣動志程子則謂志是氣帥終是志動氣處分
數多氣動志處分數少)我知言我善養吾浩然之氣(朱子曰孟子之不動心知
言以開其前故無所疑養氣以培其後故無所懾今按孟子之不動心本是於心上用工知言是其要養氣是
其助養氣之本依然是從心上生如行惬於中自反常直集義是也葢心無愧怍自然氣壯氣壯則又能配此
心之道義而助其行然集義工夫又自知言來使其不知義理之所在何以能事皆合義此等工夫循環並進)
知言者盡心知性(知言是知道之效不曰知道而曰知言葢因告子不得於言勿求於心之
失而反之也盡心知性集註是自知言之本說來則凡天下之言其得失是非毫釐疑似之間無不有以照之
而天下之事無可疑者矣)告子之學(王文憲曰孟子是自然不疑不懼告子是硬要不疑不懼)敢
問何謂浩然之氣(公孫丑兼問孟子與告子不動心之異孟子言告子之失而丑又專問孟
子不動心之法孟子即以知言養氣告之丑當首問知言而乃首問養氣雖因論氣而遽及亦是丑之學未能
知所先後也及其問氣又止問何謂浩然之氣而孟子告之即直養而無害之說與夫養之之本與其所以飬
而無害之節度此是孟子切於敎人傾倒無餘也)其為氣也至大至剛(氣之體)配
義於道(氣之用)以直養(氣本大而剛順是直道而行以養之勿令有所屈曲愧怍以害之)
餒(前餒字無是氣則道理餒後餒字無是道義則氣餒)集義(集義亦是心通乎道使事皆合義自愜於
中無所愧怍自生浩然之氣非是義本在外從外假義事為名以虚張其氣而强得其浩然也朱子曰孟子之
學蓋以窮理集義為始不動心為效惟窮理為能知言惟集義為能養氣理明而無所疑氣充而無所懼故能
當大事而不動心王文憲曰論其用道義非氣無以行論其體氣非道義無以生是非兩字對生襲兩字對氣
乃集義而自生於中非行義而襲取於外必有事焉勿正是集義工夫正而助長是要義襲而取集義義襲是
養氣一節大㫖)助長(助長是虚張其氣非惟不久消歇而狂妄自大之病自此生為害大矣)程子
以七字為句(叔子)戰不正勝(春秋公羊傳曰師不正反戰不正勝)何謂知言
(知言即是物格知至之效緬想孟子格致之初亦是從言語用工本自聖賢之言格來以知其原又是天下之
言格去以要其流章内四日似指異端葢天下之言足以惑人最難察識者惟異端為甚其粗淺者固易見也
然天下之言不間淺深亦不出此數端此章雖不及所以知言之方然知其所以病即知言之方也葢以此理
之正辨其於此理之差其於是非毫釐之間如匠石斵鼻端之堊不容絲髮淺深也大抵人於心中見得有差
決是害事葢其心術識見議論一向如此為害不細小差則小害大差則大害所謂生於其心害於其政人見
聖賢之闢異端則曰衛道爾言論之末爾殊不知其為救世之大功如老子之言其害實則為申韓虚則西晉
佛氏之言其害淺則為梁為南唐深則真是無父無君率獸食人)詖淫邪遁四者相因
(其言既有所偏則必就其中發明其說而說始放說既放則背理愈其故邪邪不勝正而又不能自克故必逃
遁其說愈逃遁則愈偏矣又展轉相因也)蔽䧟離窮四者亦相因(其心既有所隔不見
正理故其陷溺必日深心既陷溺則去道愈逺去道愈逺則終必困屈矣然愈困屈則愈隔亦展轉相因也王
文憲曰此範要看四個所字詖淫邪遁是病證蔽陷離窮是病原能去其蔽則無下三件蔽之原不一有氣稟
之蔽有物欲之蔽有習俗之蔽有學術之蔽夫蔽在乎好學心通乎道程子是發明知言之要然惟好學而後
能心通乎道)程子曰(叔子)又曰(伯子)此一節(王文憲曰自此而下文勢抑揚起伏若散
漫而無収拾徐而玩之前後相應極為縝密)林氏(之竒字少頴官至宗丞號拙齋吕成公之師也)程
子(伯子)曰伯夷伊尹何如(王文憲曰此下說開去)孔子也(王文憲曰本問伯夷
伊尹而帶言孔子者以願學者學孔子則上文六子伯仲也)乃所願則學孔子也(王文
憲曰後面四段盡總在此一句孟子所以自任可知矣)是則同(王文憲曰言三子德之盛君百里足
以朝諸侯有天下應前齊之卿相不足道也言行一不義殺一不辜依舊是自反而不縮所以不為其同者固
如此其異者又非伯夷伊尹所及也)汙(以文勢言當是決字之誤)程子(叔子)麒麟毛蟲之
長(曾子書陰陽篇曰西方毛蟲三百有六十麟為之長南方羽蟲三百有六十鳯為之長)程子(叔子)
此章擴前聖所未發(入要畧五之九前聖所未發葢知言養氣之㫖前聖未如此詳明也
又自公孫丑再問夫子既聖一段以後所問較寛孟子随答皆𦂳問六子則姑舍是而不敢答問尹夷則吾未
能有行焉乃所願則學孔子則意可見矣夫夷惠君子不由此章併伊尹亦不學而止願孔子葢孟子氣浩而
逹權其於伊尹固不待學而能但難到夫子地位爾及論孔子則但舉三子之言證夫子之所以異葢聖人妙
處亦自難言其實亦自知言養氣之極熟而化爾知言之極耳順是也集義養氣之極從心所欲不踰矩是也
王文憲曰學至聖人則浩然之氣不足言矣)七十子(孔門高弟弟子也史記冇七十子列傳家語有
七十子解本七十二人舉全數爾)鄒氏(道鄉先生鄒侍郎名浩字志完　此章入要畧四之三)豳
風(豳周之舊邑公劉所治七月篇豳之舊詩周公陳其詩以為曚瞽諷誦之詩用其籥以為迎寒暑勞農之
樂而凡周公所作之詩與為周公而作者編詩者皆係之豳葢豳岐之地乃周公之采邑云)鴟鴞之
篇(周公所作以貽成王鴟鴞指武庚也言既誘管蔡又將毁王室也故周公託為鳥言以詆鴟鴞言以創造
之艱難固密也)牖户(巢之通氣出入處今鵲巢逐年隨大嵗所向即所謂戸也)活書作逭(古書
皆口傳授故字文或不一然古人方言多以四聲通讀)尊賢章張子(横渠先生)助而不
税(井田之制一井九百畞八家各耕百畞而助耕公田春秋初稅畞則公田之外又稅其私田是為十取其
二以孟子之言觀之則是時諸侯皆然不獨魯也)周禮(詳見載師屋不毛者出里布田不耕者出屋粟
民無職事者出夫家之征王文憲曰夫征粟米之征百畞之租也家征力役之征今之徭役也里布布縷之征
五畞之稅也)信能行此五者(此章宜補首篇發政施仁章内)吕氏(大臨與叔)不忍
人之心(不忍人三字註無訓詁但自天地生物之心說來則不忍人之心乃人稟天地生生之心以為
心所以無傷害人之心此一説也下文乍見孺子入井皆有怵惕惻隱之心非内交非要譽非惡聲而然則是
怵惕惻隱之心自忍耐不住故爾是所謂不忍人之心者乃忍不住痛傷人之意此又一說也不忍見孺子之
入井即不忍見人之顛連無告皆是此又一説文意為順在人聽認)惻傷之切隱痛之深
(因上文怵惕惻隠以為訓葢怵是驚惕是動則惻隱作痛傷之深切若以下文三端例之則羞是耻己之不善
惡是憎人之不善辭是解使去已讓是推以與人是知其善非知其惡皆是兩面獨惻隠是痛傷一面但稍有
淺深耳按仁貫四性則惻隠貫四端但曰傷痛不見貫四端之意昔謝上蔡以該洽自多程子責之曰可謂玩
物喪志謝子面熱發赤程子曰此惻隱之心也夫面熱發赤者羞惡之心爾而以為惻隱葢四端皆從動處發
惻隠之心兼怵惕而言則惻惕為驚動但舉惻隠而言則惻為動隠為痛惻是惻然而動隠是隠然而痛惻者
感於外而動於中隠者痛於中而發於外惻則專言之仁之端也隠則偏言之仁之端也此心本静有感而動
則痛傷羞惡辭遜是非之念發焉此惻之所以貫四端而隠之所以為爱也以此觀之庻得其立言之例於人
心為真切又智之為性亦是兩節知與藏也論其端則但以知是非而言此章之説是也論其全體則當以知
與藏而言離婁上篇之末所謂知斯二者弗去是也王文憲曰四個界限自分明亦有隨事相連而見)程
子(叔子)腔(體骼也)心綂性情(張子語心者身之神明天所賦之理具於其中為性自是而發
於外為情)充(滿也問推與充文公曰推字推將去充字填得滿)日新又新(王文憲曰新字釋始
字)程子(二條並叔子)四端不言信(四端之發皆是真實有是四者如此則信便在四者
之中矣)水火金木待是以生(四行皆生於土試反諸身腎屬水心屬火肝屬木肺屬全
脾屬土然脾受飲食而四藏皆食於脾)於四時則寄王(四時每季月以十八日為土位而季
夏十八日乃火王之後生土故又為最王遂為中央土位此陰陽家者之説然土氣無不在四時之内　此章
入要畧一之六王文憲曰此註信貫四端後章仁貫四端)函甲也(周禮函人為甲音含本註)擇所
以自處(論語集註作擇里此作擇所以自處古人引詩斷章取義古語亦然彼以擇里言冐上文也此
以□自處言引下文也然此説可兼彼義　此章入要畧一之二十五)子路章程子(伯子)耕
於歴山(歴山在今河中府濟南府亦有歴山)陶於河濱(禹貢陶丘在今曹州濟陰縣地志云
舜陶處疑此陶丘乃濟濱非河濱也當别有處)漁於雷澤(河中府有雷首山雷水所出入河古傳舜
漁處但雷澤今在濮州雷澤縣禹貢所謂雷夏也而歴山陶　濮州亦冇之據孟子舜東夷之人則濟濮之間
此似為近　此章入要畧五之八)不隱賢不枉道也(本文進不隠賢必以其道謂雖不隱
其才能而出仕然必以其道而不苟此是其和中之介今註文似以其道解進不隱賢按此二句或問不隠賢
而亦不枉道文公云如此看亦得又語録以不隱賢為讀必以其道為句)爾焉能凂我哉(列女
傳曰柳下惠處魯三黜而不去憂民救亂妻曰無乃瀆乎君子有二耻國無道而貴耻也國有道而賤耻也今
當亂世三黜而不去亦近耻也柳下惠曰然油油之民將陷於害吾能以乎且彼為彼我為我彼雖祼裎安能
汚我油油然與之處仕於下位栁下既死門人將誄之妻曰將誄夫子之徳耶則二三子不如妾知之也乃誄
曰夫子之不伐兮夫子之不竭兮夫子之信誠而與人無害兮屈柔從容不強察兮䝉恥救民徳彌大兮雖遇
三黜紂不蔽兮愷悌君子永能厲兮嗟呼惜哉乃下世兮庶㡬遐年今遂逝兮嗚呼哀哉魂神泄兮夫子之諡
宜為恵兮門人從之以為誄莫能竄一字君子謂栁下惠妻能光其夫矣詩曰人知其一莫知其他此之謂也)
莫能相尚(韓文公引此語作今之諸侯無以大相過者右此章初看疑孟子與齊宣交際之間殊不快
人意及觀戰國䇿齊宣王呼顔斶前而不前使謁者延王斗入而不入彼二士一時風聲氣習尚能如此况孟子伊
尹之才孔子之亞宜其不可召也)七十鎰(按前篇註二十兩為鎰則一鎰已是一斤四兩七十鎰則是八
十七斤半古者以黄金為上幣白金為中幣青金為下幣此不知何金然宋次國耳一餽之金已八十七斤孟子之
受亦幾於泰按古今稱輕重不同且以漢稱較之漢之一斤當今四兩三錢强以此為度則亦未為泰也)平陸(今平
原郡)士戰士去之殺之(此依古註按持㦸止是階前庭下執㦸之人庶人之在官者去之止是廢棄之)
邑有先君之廟曰都(此出左氏語録謂古者嘗為都處便自有廟如岐有太王之廟豐有文王之廟
曲沃有桓叔以至武公之廟按如此則以都名者當不多今曰為都者五人則已有五都矣而五都之外又非一也故語
録又曰恐是周禮所謂都鄙之都按如此則都是大邑爾)孟子為卿於齊(或問孟子賓師之禮如何文公
曰當時有所謂客卿者是也大概尊禮之而不居職任事召之則不往又却為之出弔於滕履祥按客卿不治
國事若禮文之事則亦皆與又禮記仕而未有禄者使焉曰寡君違而君薨弗為服也未有禄謂未有常職然
出使則以君臣之禮行古自有此禮但此章曰為卿於齊後曰致為臣而歸似孟子嘗以為卿道不行致為臣
而去爾)使虞敦匠事(王文憲作句以註曰董治作棺之事者)嬴(闕)

　　古者棺槨

　　無度(古者謂夏商以上未有厚薄之等葢民淳材盛但亦以厚為尚)中古棺七寸(恐亦虞商
以下然亦近古古尚以七寸為度古尺一尺當今浙尺八寸是七寸省今五寸六分也孔子為中都宰制四寸
之棺五寸之橔則因時之宜使人皆可為爾)自天子達於庻人(句連下文)得之為
(當作一讀謂禮制所得為也集註作而恐不必改夫禮制所得為者如棺橔衣衾之美也所不得為者如棺橔
重數置翣明器多少之數丘封之度此不可踰越而為者也)史記亦謂孟子勸齊伐
燕(語見燕世家史記葢為戰國策所誤戰國策則傳聞之誤也)武王勝殷殺紂立紂
子武庚而使管叔與弟蔡叔霍叔監其國(此補本文之未辨葢武王
使之監殷其出周公之意則未可知然孟子書論及古事者多不辨其事之有無但即此以明聖賢之心無其
處事之冝耳然謂之殺紂而立其子則亦未審葢武王入殷而紂已自焚死故武王封其子示不絶也殺父立
子於事情不然管叔名鮮蔡叔名度霍叔名處)前章沈同以其私問曰燕可伐
與孟子曰可子噲不得與人燕子之不得受燕於子噲
有仕於此而子悅之不告於王而私與之吾子之禄爵
夫士也亦無王命而私受之於子則可乎何以異於是
齊人伐燕或問曰勸齊伐燕有諸曰末也沈同問燕可
伐與吾應之曰可彼然而伐之也彼如曰孰可以伐之
則將應之曰為天吏則可以伐之今有殺人者或問之
曰人可殺與則將應之曰可彼如曰孰可以殺之則將
應之曰為士師則可以殺之今以燕伐燕何為勸之哉
第二篇十章齊人伐燕勝之宣王問曰或謂寡人勿取
或謂寡人取之以萬乘之國伐萬乘之國五旬而舉之
人力不至於此不取必有天殃取之何如孟子對曰取
之而燕民悅則取之古之人有行之者武王是也取之
而燕民不悅則勿取古之人有行之者文王是也以萬
乘之國伐萬乘之國簞食壺漿以迎王師豈有他哉避
水火也如水益深如火益熱亦運而已矣十一章齊人
伐燕取之諸侯將謀救燕宣王問曰諸侯多謀伐寡人
者何以待之孟子對曰臣聞七十里為政於天下者湯
是也未聞以千里畏人者也書曰湯一征自葛始天下
信之東面而征西夷怨南面而征北狄怨曰奚為後我
民望之若大旱之望雲霓也歸市者不止耕者不變誅
其君而弔其民若時雨降民大悅書曰徯我后后來其
蘇今燕虐其民王往而征之民以為將拯已於水火之
中也簞食壺漿以迎王師若殺其父兄係累其子弟毁
其宗廟遷其重器如之何其可也天下固畏齊之强也
今又倍地而不行仁政是動天下之兵也王速出令反
其旄倪止其重器謀於燕衆置君而後去之則猶可及
止也此章燕人畔王曰吾甚慙於孟子陳賈曰王無患
焉王自以為與周公孰仁且智王曰惡是何言也曰周
公使管叔監殷管叔以殷畔知而使之是不仁也不知
而使之是不知也仁知周公未之盡也而况於王乎賈
請見而解之見孟子問曰周公何人也曰古聖人也曰
使管叔監殷管叔以殷畔也有諸曰然曰周公知其將
畔而使之與曰不知也然則聖人且有過與曰周公弟
也管叔兄也周公之過不亦宜乎且古之君子過則改
之今之君子過則順之古之君子其過也如日月之食
民皆見之及其更也民皆仰之今之君子豈徒順之又
從為之辭　孟子致為臣而歸(孟子致為臣而歸諸章在於燕人畔陳賈解慙
之後似為此後去齊通鑑細目大事記齊伐燕孟子去齊齊宣王薨並在赧王元年)中國而授孟
子室(史記齊宣王喜文學游說之士皆賜列第為上大夫不治而議論是以齊稷下學士復盛且數百千
人按如此則是宣王亦欲以此處孟子宜孟子之不受也吕成公曰齊王之意以為孟子止可為國人矜式未
必可以為政)鍾受六斛四斗(四升為豆四豆為區四區為釡釡十為鍾孟子嘗曰萬鍾不辨
禮義而受之萬鍾於我何加焉而齊王欲以此留孟子正犯其所不屑宜孟子之去也)季孫子叔
疑不知何時人(季孫即魯季孫子叔疑不知何人當在春秋後近世有立孟子廟者以門人從
享而子叔疑與一人之數可謂謬誤)程子(叔子)晝(史記有晝邑音晝語録謂齊地有晝邑又有畫邑路
史畫邑在西安城晝邑在臨淄)魯繆公(史並作穆魯元公之子名顯以周威烈王十七年立為諸侯尊
事孔伋以公儀休為相以泄栁申詳為臣)泄柳(後篇作子柳必其字也禮記檀弓篇屢言子柳事未知是
否雜記篇作世柳世泄古語四聲之訛也註云魯繆公時賢人)申詳(名見檀弓)李氏(昭武人名郁字
光祖號西山學於龜山楊公為其壻舉遺逸官至福建帥機有論孟遺秉文公作墓表)二句(不怨天不
尤人見論語孟子稱之君子指孔子　此章入要畧三之十六前段憂世後段樂天)孔氏(頴達)































　　孟子集註攷證卷二

　　欽定四庫全書

　　孟子集註攷證卷三

　　元　金履祥　撰

　　滕文公上

　　滕(姬姓之國今徐州北一百九十里滕縣有古滕城)過宋(吕成公大事記周赧王元年孟軻致為臣
於齊而歸二年孟軻自齊之宋自宋適滕按孟子致為臣於齊歸鄒而即如宋與宋勾踐戴不勝等答問則滕
世子過宋而見孟子當在此時自滕而西南過宋三百五十餘里)道性善(王文憲曰此孟子大㫖)
稱堯舜以實之(性善無形影然凡聖人之所為皆自性分中出則堯舜即性善之形象也性既
人所同有則堯舜人皆可為)程子曰(叔子王文憲曰孟子之後無人敢如此說)公明儀曰
(初註二句皆公明儀之言李閑祖問以為上句周公之言公明儀舉之而曰周公豈欺我哉朱子因之遂改集
註周公於文王為親父子親承文王而學之文王雖大聖而事事皆可學而為之不必別師古聖則此言容或
有之若如初說則文王聖人事事我皆可學周公聖人言之我皆可信信受奉行非欺我也亦通)魯賢
人(自公明宣學於曾子而公明高公明儀皆見稱於孟子高曾子門人儀與孟子年輩相及)可以為
善國(天下無性外之物古人為學即見之行事滕文公是有國之人故孟子即令其就為國上致力)書
曰(引書意尤𦂳切人性固皆可為聖賢學者固當以聖賢自勉然非可以安坐而進也亦湏有刻苦之實功
去切身之實病方可與造聖賢之道爾)不能自充(四字切中常人之病人性本皆可以為聖賢其
不能為者葢茍且以卑近為安不能自充至若為不善之人亦豈能昧其本心之善亦以一向放縱不能自充
以至此爾　首章入要畧一巻之一以世子之天性非不能為善以滕國之地位亦自可以為善但人之患在
於不立志故舉三子之言於前人之患在於不去病故又舉商書之說於後人能立廣大之志以充吾本善之
量又必能致刻苦之工以去吾本身之病則所謂堯舜人皆可為者真可為矣)齊䟽之服(按禮為父
斬衰為母齊衰至若䟽衰則又次於此如雜記云三年之喪廬堊室之中下文曰䟽衰皆居堊室不廬又曰䟽
衰之喪人請見之則見唯父母之喪不辟涕泣而見人則䟽衰又斬齊之次也今滕定公薨文公當為斬衰之
服而云齊䟽似亦可疑豈古者天下諸侯斬衰之布升數多於常人止用䟽布為之歟又按上文曰吾嘗聞之
矣則此三句亦古語昔魯繆公之卒使人問於曾子對曰申也聞諸申之父曰哭泣之哀齊斬之情饘粥之食
自天子達此數句與此正同葢古語傳誦之訛孟子引之爾當作齊斬之服)宗國魯(宗法諸侯之公
子葢先君之子今君之昆弟不敢以君為宗而君為公子之庻者使宗其公子之適者葢使諸庻弟以一適弟
為宗天子亦然武王為天子則諸弟不敢以武王為宗而以周公為宗故凡文王之子有國者管蔡郕霍邢衞
毛聃郜雍曹滕畢原酆邭皆謂魯為宗國也)深墨甚黒色也(禮居喪垢面傳曰肉食者無墨
今呉王墨國勝乎太子死乎葢憂慼則色墨而居喪不肉食是以深墨也)倚廬(以本倚堂側而苫葢以為
廬也天子則加梁楣謂之梁閽)孟子至滕(大事記在周赧王之二年)恭儉(恭禮下世禄也儉取
民有制助法也)夏后氏五十而貢殷人七十而助(集註之説雖明而語録亦
自疑之古者田制遂徑溝畛洫塗澮道凡水陸封樹自禹濬畎澮距川以來積世累代而後成若商又變為六
百三十畞之區周又變為九百畞之井則一時徑遂改易固不甚難而溝畛洫塗例須改作大費民力久而不
定何異王莾之改制聖人作事因民之利必不如此按古者以平地為田其同溝共井者無甚疆界但各以畞
數為計而古所謂畞者又與今尖斜折方不同古者六尺為步步百為畞所謂畞者闊一步長百步古人重黍
稷粱菽其所謂畞即若今種豆麥者作田疄也詩所謂南東其畞謂田間作疄向南向東視水土之利也古者
中土既是平田但止以田疄為計夏后氏之時田未盡關又去古未逺雖士大夫無不躬稼穯受田者多故每
夫受田五十疄比周一井則十八家受之而自貢其什一至殷人則田巳開闢一夫受田七十疄比周一井則
十二家受之而助耕公田六十疄至周則土田盡闢而君子小人又分在官者食公田之禄工商不盡受田惟
農受田故得以百畞為限鄉遂用貢法十夫有溝都鄙用助法八家同井而一夫各受田百疄其廬舍則撥田
之外又共撥若干疄三代可以例推也)徹者徹也(下徹字讀作澈經書凡以本字解本字者上字
是古書下字是當時俗語然又有一例如親之也者親之也上字平聲活字也下字去聲定字也以此例推之)
助者藉也(子夜反當讀為借去聲北音皆然但二字各有二音如天子諸侯藉田雖音集而解謂借
民力以終畝則借字又本音子亦反入聲以從人從昔諧聲也今俗讀作去聲誤爾)龍子古賢人
(不知其世故但曰古賢人孟子書兩舉其辭惜其言論風㫖不盡傳於世也)莫不善於貢(貢法
之弊亦夏之末造聖人視時上下而取諸民必不至此)盻(從日從兮者氣出貌葢日有恨氣也五禮反說
文作胡計反玉篇吾計反則讀如睨矣俗誤作普莧反者非葢盼字不從兮而從分謂日黑白分明也說文亦
怍□)雨我公田(周制鄉逐用貢法都鄙用助法孟子不見典藉但以詩推之)序以習射
為義(鄉射禮行於鄉序葢以射名其學為序射者升序之堂立於堂之序謂當棟處也向外而射序射諧
聲故曰序者射也古者射以習容正志直體觀德故教法以射為先於旅也語就敎以人倫之道)為王
者師(孟子嘗以王道告齊粱之君如滕文公為井地可謂能行王政矣孟子不許之以王而以王者師許
之葢齊梁之君皆萬乘之國行王道而王也易滕文公五十里之國則雖行王道而其王也難但示王道之兆
為王者之法可耳此聖賢至公之心亦審時勢之論也自此後又二十六年周赧王之二十八年而桀宋滅滕
齊魏楚又㓕宋矣文公之賢可以為王者師頼孟子書而傳爾又滕文公之時所憂者在齊楚則桀宋來㓕非
文公之世也)周雖后稷以來舊為諸侯(周自后稷始封於邰字亦作斄傳其子斄
蠒至不窋遷於戎至公劉避桀遷邠至古公又遷岐至文王而三分天下有其二故曰其命維新孟子雖引文
王之詩而止曰亦以新子之國以滕之褊小僅可自新其國而已又井田乃周室舊制而此方新子之國葢井
法積壊已非一日至此始復其舊乃所以新之也)壤地褊小(上文令滕絶長補短將五十里則是
除山川林麓城郭而以田計也以五十里之田而分君子公田小人私田君子又有圭田小人又有餘夫似為
難給然以方田法計之方十里者為方一里者百則是百井九百夫矣方五十里者為方十里者二十五則是
二千五百井二萬二千五百夫矣亦自不患於不給也以此知戰國之時諸大國若能修復井田不為園囿宫
室汚池以廢地能行仁政以聚民則田野不至於不給人衆地大不患於不可以行王政也)野九一
而助國中什一使自賦(孟子雖不見載籍之詳而此二句與周制鄉遂用貢都鄙用助
之法合國中自賦則民無逺輸之勞野九一而助則卿大夫食邑無過取之失)程子(未詳)公事畢
然後敢治私事(先公後私即詩之雨公及私之意春秋傳曰公田不善則非民私田不善則非
吏葢民惟當先公而吏則當恤民之私也反是則公議非之)潤澤(就中活法制宜使行之優游甚便不
使有蹇澀難行之患也)史遷所謂農家者流(大史公六家指要無農家至班固藝文志
分九流始有農家者流此集註未及改)程子曰許行所謂神農之言乃後
世稱述上古之事失其義理者(叔子也按漢書藝文志神農二十篇六國時諸
子託之神農劉向云疑李悝商君所説班固曰農家者流葢出於農稷之官播百穀勤耕桑以足衣食及鄙者
為之以為無所事聖王欲使君臣並耕誖上下之序)陰陽醫方稱黃帝之說(黃帝使大
撓作甲子始迎日推筴故陰陽家者説時日吉凶多推言黄帝醫家亦推本黄帝岐伯設為問答之辭傳述古
語雜以附㑹然比之諸家號為精深)賢者與民並耕而食(儀禮經傳通解載神農之法曰
丈夫丁壮而不耕天下有受其飢者婦人當年而不織天下有受其寒者故身自耕妻親識以為天下先履祥
按神農之説不過躬耕以先天下耳而為其言者遂有與民並耕饔飱而治之説此集註所謂傳述而失其義
理者又按路史亦戴神農之言曰士丁壮而不耕則受其飢女當年而不織則當其寒有餘不足各歸其身士
力耕而女力織力歸於上而功被於下嵗餘十三三年而成嵗三十年而國有十嵗之儲有以利下而不足以
傷民故天毁地凶旱泆並作而無入於溝壑乞丐者時其時以待天權也是以年穀順成衣食足而禮義興姦
邪不作無制令而人從大畧如此路史又曰唐堯冇言朕之比神農猶昬之比朝旦也而説者猶以為夫負妻
戴以有天下是相率而為偽者惡足以言人道耶)五榖稻黍稷麥菽(此用周禮九榖之數
而五之也舊說黍稷稻粱秫夫四榖皆有秫安得獨出一榖然古人重黍次亦重粱粱今粟也其種亦多當曰
黍稷稻粱麥爾)益(即伯翳也青冀間以入為去則曰翳秦隴間以去為入則曰益史記引書孟子作益而秦
紀又出伯翳者誤也)九河(名見爾雅今滄州畧有一二遺迹然皆淪為小海不可一二復攷矣詳見禹貢
地理古今註)濟(字當作泲出王屋山崖下伏流地中至孟州温縣湧出二源是謂泲源入河復南出為滎
澤自為一瀆以東北入海至王莾末不復南出而諸儒考之謂伏流地中隠見不常今清河行其故道)漯
(史記禹釃二渠以殺河流一謂泲一謂漯也古河北行至今開徳府漯受河流入海西漢河徙併行漯川其後
又徙而漯亦涸矣)汝(出今河南梁縣天息山至蔡州下入淮)漢(出今漢中利路之間西縣嶓冡山東
南流二千四百二十里至漢陽軍大别山入江)淮(出唐州桐柏山千七百里至海州入海)泗(出襲慶府
泰山陪尾有泗源南至下邳入淮)記者之誤(當是䟽九河瀹濟漯排淮江而注之海決汝泗而注
之淮決漢而注之江)放(上聲則作倣謂倣是道而為功非有所作為也亦有作去聲者則訓至訓大)則
法也(論語集註曰則猶準也惟天為大而堯之功徳與之相準據此註則堯法天之大當以註為是而此
未及改)有若似聖人(史記孔子既沒弟子思慕有若状似孔子弟子相與共立為師師之如夫
子時也事亦見家語但二書所載下文猥瑣類小數末術前儒常非之當以孟子所引曽子之言為正)暴
(說文從日從出從大從米晞也然說文作蒲報反葢古字四聲隨方言而讀或去或入今以去聲者為暴烈以
入聲者為暴晞義亦相通)鴂(博勞食母之惡鳥)此詩為僖公之頌孟子以周
公言(王文憲常言閟宫之詩葢有錯簡當從孟子為正葢第一節説姜嫄后稷第二節說太王文武第三
節當説周公之功而今詩但説成王封周公之子似逸一節下文公車千乘戎狄是膺荆舒是懲則莫我敢承
當是第三節言周公四征弗庭伐淮踐奄之功周無徐州故淮夷為荆州之界而舒在今淮西也第四節始及
王曰叔父至乃命魯公第五節方説周公之孫莊公之子方頌僖公第六節説饗祀降福而俾爾之祝以類相
從已後皆祝頌之辭如此則孟子之時詩未錯簡而孟子所引正是周公也)不論精粗使之
同價(周官肆長陳其貨賄名相近者相逺也實相近者相邇也正欲精粗異價不以大小同價)

　　滕文公下

　　招虞人以旌(周禮折羽曰旌古者無紙札文字之繁但以所持之物為信漢初尚然古禮招大夫
以旌虞人以皮冠)不至將殺之(古者田獵所以講武以軍法治之不見皮冠則失符驗之實從
大夫之旌則為犯分軍中有令而不至則不恭命犯律尤重此所以欲殺之也虞人豈不知拒命必死而非其
招不往既自守法亦以正君故夫子以志士不忘在溝壑勇士不忘䘮其元二句取之此事孟子書凡兩出又
見左氏傳及家語然二書記孔子取之之言則曰守道不如守官葢守官即所以守道今曰守道不如守官則
是道外有官而官不必道也此豈夫子之言故此事只當以孟子之言為正大抵聖人之言非智足以知聖人
鮮有傳之不差者)不待其招而往(語録曰答陳代曰不待招而往何哉此以在他國而言答
景丑及答萬章曰天子不召師而况諸侯此以在其國而言)如以利(利之一事門不可啟漸不可長
一以利而枉小其弊必至於以利而枉大孟子此語亦是拔本塞源)王良(善御馬者趙簡子之御也左傳
作郵良一名無恤天駟星旁有王良星其占王良策馬車騎滿野世以郵良善御故自謂王良)範我馳
驅(古之善御者御驅逆之車則挾轡使射者中禽之左脅以達右腢是為上殺以供祭祀所謂逐禽左也嬖
奚小人但欲苟中不以禽左為上殺故用逐左之範而不中詭隨而遇禽則中此小人心術不正苟且求中者
也)比(當作毗志反集註未及改)枉己者未有能直人者也(斷在此句上　此章
入要畧三之四)公孫衍(即犀首也魏之陰晉人與張儀不善離秦魏之交而相魏導義渠以伐秦佩五
國相印為約長代張儀相魏儀死又入秦秦王愛衍且相之為甘茂所陷後誅死)張儀(魏人相秦伐魏
降蒲陽而復予之因以説魏事秦又出相魏令魏先尊秦而諸侯效之魏不聴陰使秦伐魏魏乃倍從約而諸
成於秦反復相秦秦欲伐齊又使儀説楚絶齊獻商於六百里楚絶齊而秦不與地楚怒以黔中易張儀欲殺
之儀至楚又因靳尚以求解於楚姬鄭褏又説楚事秦去而遂之韓説之事秦歸報封武信君使東說齊又説
魏北之燕使事秦所謂衡人也及秦武王立不説儀諸侯皆叛衡而儀又説武王東方有大變然後王可以多
得割地聞齊甚憎儀儀之所在必興師伐之於是之梁而齊果伐梁使秦以其間伐魏後又陰使人觧齊之兵
而卒相魏以死)丈夫之冠(冠恐當作娶字與下嫁字對按儀禮士昬禮父醮子而命之曰往迎爾相
若冠則賓醮而命之字父不親命也)往送之門(往字作一讀送之門者按儀禮父送女命之曰戒之
敬之夙夜無違命毋施衿結帨曰勉之敬之夙夜無違宫事庻毋及門内施鞶申之以父母之命曰敬恭聴宗
爾父母之言夙夜無愆視諸衿鞶)以順為正者妾婦之道也(儀衍捭闔生事而孟
子獨謂其阿順葢順其主之慾而導之争順其主之懼而導之從衡凡不能以道義正其君者皆妾婦之道也
蘇氏古史曰戰國之為從衡者皆傾危之士也然而汚賤無耻莫如張儀而其成功亦莫如儀之多方儀之未
信於楚也辭而之晉謂懷王曰王無求於晉國平王曰金珠犀象楚産也吾何求於晉儀曰王獨不好色乎周
鄭之女立於衢閭不知而見者以為神也王説資之珠玉而遣之南后鄭褏聞而憂之奉以千金儀將行謂王
曰賜臣中飲謂王召所便習王召鄭褏儀見之跪請罪曰臣行天下未嘗見人如此其美也而儀言得美人是
欺王也王與褏大喜而儀言得行儀之所以求用者其術至此所以言信而功多也按此節即媒嫗之術所謂
妾婦之道也歟)廣居(仁語録以心言)正位(禮以身言)大道(義以施為言惟是心無私邪無私則
心體廣即仁也無邪則所立正即禮也故所行自無私邪偏曲所以謂大道即義也然亦惟集義養氣方到此
地位此三句是大丈夫之本下三句乃其效語録威武不能屈以浩然之氣對着他便能如此　此章入要畧
三之五)何叔京(名鎬昭武人自其父兌受程氏學於東平馬公伸而叔京又從朱子學官至潭州善
化令未上而卒朱子銘其墓)周霄魏人(戰國策作周宵)禮曰(註文出祭義)又曰(出王
制大夫士有田則祭無田則薦祭則室中酌奠畢又迎尸於堂以獻薦則室中酌奠而已)妁亦媒也
(孟子音義曰媒氏酌二姓之可否故曰妁)梓匠木工(梓人為器用者如攷工記為飲器為筍簴為侯
之類今俗所謂小木匠人為宫室國邑攷工記建國營國為溝洫之類今俗所謂大木者)輪輿車工
(周人尚輿一器而功聚馬者車為多察車自輪始輪人為輪専治圓曲輿人専治直方而總衆工)食工
也(道之功大上之功小)宋王偃(周顯王之四十年宋公剔成為弟偃所攻出奔齊而偃自立至慎靚
王三年宋東敗齊取五城南敗楚取地三百里西敗魏遂稱王赧王二十九年㓕滕則威滕伐薛在後)亳
葛(並在南京有亳城有葛驛鎮此段言湯之王政)匪(諧聲從匸形從非聲今俗加竹)𤣥黃(古者上衣
下裳衣𤣥而裳黃故幣帛皆以𤣥黃為色此段言武王之王政)實不能行王政為齊所
滅走死(按宋有雀生□史占之曰小而生巨必霸天下康王喜起兵滅滕敗齊楚魏取地數百里乃悆
自信其霸欲霸之亟成射天笞地斬社稷而焚㓕之為長夜之飲於室中室中人呼萬嵗則堂上之人應之堂
下之人應之門外之人又應之至於國中無敢不呼者天下謂之桀宋周赧王二十九年齊湣王與魏楚滅宋
三分其地宋王偃奔魏死於温按大事記則敗齊楚魏之兵在㓕滕之前按通鑑則敗齊楚魏取地之事往滅
滕之後葢事之前後已難詳攷大事記則皆附於稱王之年而通鑑則總附於齊滅宋之年又伐薛之事其時
薛己為齊地當即是敗齊之時爾)段干木(路史曰段干李姓邑也初邑段後邑干因而氏風俗通註
乃以為姓段名干木以李氏春秋干木光於德與魏都賦干木之德誤之幽通賦木偃息以蕃魏為得之又戰
國䇿有段干綸段干越人則段干姓也吕氏春秋曰段干木者魏文侯敬之過其廬而軾之其僕曰段干木布
衣耳而君軾其廬不亦過乎文侯曰干木不趣俗役懐君子之道隱居窮巷聲馳千里之外未肯以已易寡人
也勢不如德尊財不如義高吾安敢不軾乎秦欲攻魏司馬康曰段干木賢者而魏禮之天下皆聞不可加兵
奏君乃止)戴不勝戴盈之(宋臣疑皆戴公之後故以為氏二人問答計皆宋王偃欲霸天下之
時然以孟子之言觀之則王偃實不能行王政而羣邪與處遷善不力可見之)一治一亂氣化
盛衰人事得失反覆相尋(氣化有盛則必有衰人事有得則必冇失此一治所以一
亂也氣衰則必復盛人事失則必復變此一亂所以一治也惟聖人在上則能以道御氣以治制亂此所以常
盛常治而無衰亂也古今言堯舜者皆曰極治之時而不知帝堯乃善制亂之主葢帝堯治天下泰和六十餘
年氣化可謂極盛天下可謂極治矣盛則必衰惟其人事無致亂之因故散而為洪水之橫流是亦一亂矣惟
帝堯善於制亂故水之為災也舉舜而敷治舜舉禹益稷契而天下平所以處亂而不害其為治也)洚水
(書作降水當從洚而音洪)掘地去壅塞(語録嘗疑掘地之説謂水高數尺已不可下手何况滔天
之水亡父桐陽散翁解之云洪水滔天多是潦降水生之時而禹之疏鑿則在泉縮水落之候集註掘去壅塞
此為得之然亦有掘平地處如兖州平土當河轉之衝故禹釃為漯水疏為九河亦為平土汎濫故掘地而使
之歸港震澤三江亦然如後世開渠泄水則亦有之其餘亦多是開鑿崖岸壅塞爾)夏太康孔甲
履癸商武乙之類(太康者禹之孫盤遊無度為羿所距保遷南夏孔甲桀七世祖國語帝甲
亂之七世而殞履癸即桀也商武乙者武丁之孫遊獵射天震死)周公相武王誅紂(武王
十三年伐紂)伐奄三年討其君(伐奄乃周公相成王之時奄君導武庚作亂周公相成王
東征三年伐淮遂踐奄遷其君於蒲姑)飛亷(按史記秦之祖中潏在西戎生蜚亷字處父蜚亷生
惡來惡來多力而飛亷善走父子俱以材力事殷紂武王伐紂并殺惡來是時蜚亷為紂造石槨於北方還無所報
為壇霍太山而報得石棺死遂葬霍太山索隱曰事葢非實譙周深所不信按此當以孟子為正)滅國
者五十(按周書戡黎在誅紂前逸周書誅紂之時太公望伐方來王遂禦循吕他伐越戲方侯來伐歴
集於陳栢弇伐衛陳本伐磨百韋伐宣方禽之新荒伐蜀禽霍侯俘艾佚侯百韋伐厲皆告馘俘又周公相成
王踐奄之時殺武庚伐淮夷徐戎餘三十餘國史傳不載大抵皆紂同惡之國也)驅虎豹犀𧰼
(按史記紂益収狗馬竒物廣沙丘苑臺多取野獸蜚鳥置其中故武王周公驅而逺之又韓子曰昔先王列山
澤綱繩擉刃以除蟲蛇惡物為民害者驅而出之四海之外則不獨是紂所蓄也)有作之有讀
為又(按古文尚書有皆作又)作春秋(魯舊自有春秋東遷之後書法失周公制作典禮之意善
惡是非不明雖弑逆之變亦多不書其實使為人臣者不知此義陷於弑逆之罪而不覺為人君者不知此義
前有讒而不見後有賊而不知故孔子因魯史之舊而修之使是非褒貶昭然可見因此而鑒戒明亂臣賊子
懼致治之法可垂萬世故謂之作)胡氏曰(安國字康侯諡文定因靳裁之聞程子之學友事游揚謝
三君子以得程子之㫖後以春秋侍講奉勅作傳此段傳序也)二百四十二年(春秋起隱公元
年己未之嵗止哀公十四年庚申凡二百四十二年)處士橫議(上失其道世敎不明故人人自為異
説朱子亦謂異端之起本是隱君子自為一説而其流遂橫流於天下後世)楊朱(老子弟子字子居其
書不傳而列子莊子多舉其語葢楊朱親傳老子之學至於列子又再傳莊子又三傳其時老子之言簡質戰
國好文故其言未播列子之書未行莊子之書未著故當時惟楊朱之言盈天下孟子闢楊即闢老莊也)墨
翟(史記曰宋之大夫或曰並孔子時或曰在其後索隠曰按别録亡墨子書有文子問於墨子文子子夏之
弟子如此則墨子者在七十子之後者也漢書藝文志墨子七十一篇)天下之言不歸楊
則歸墨(按莊子書亦盛言楊墨之辦如曰鉗楊墨之口攘棄仁義謂楊墨所言仁義也然莊子與楊朱
同師同道故多偏言儒墨之是非又云儒墨之辨以墨對儒且云當時有鄭緩為儒而弟為墨十年而其父母
右墨緩以死争今按孟子之時邪説詖行甚多大率不出楊墨二家之説如楊朱之説則莊列其尤著凡莊子
所稱之人皆宗楊朱之説也太史公亦謂申韓之慘刻少恩皆原於道德之意葢其為我而無情不屑世故一
切芻狗視之故殘忍而不恤也若陳仲子之孑介自取無親戚君臣上下許行不知上下相資養之道白圭之
貊道皆是説也至於墨翟自為有弟子禽滑釐等三百人莊子亦云相里勤之弟子五侯之徒南方之墨者苦
獲已齒鄧陵子之屬俱稱墨經相謂别墨又宋牼禁攻寢兵救世之戰周行天下上説下敎强聒不舍荀子舉
宋牼與墨翟並言若公孫龍堅白異同之辯莊子亦舉而歸之墨翟禽滑釐之流淳于髠雖學無所主而慕晏
嬰是亦墨也又荀子亦言慎墨季惠四家而季乃楊朱之友儀奉之棄親戚而遊諸侯亦云救世之戰葢宋牼
之類但其設心反覆以取世資此又其最下者以此知孟子謂天下之言不歸楊則歸墨是當時異端邪説不
出此二家之流也)楊氏為我(楊子取為我葢其初聞老子睢睢盱盱之戒而一切収歛又慕伯成
子高之為人不以一毫利物必其愛身獨善而不肯役於世若人人如此則人君將誰與治天下乎是無君也)
墨氏兼愛(其書曰若皆法其父母奚若天下之為父母者衆而仁者寡若皆法其父母此法不仁也
皆法其學法其君亦然莫若法天天之行廣而無私其施厚而不徳其明久而不衷故聖人法之既以天為法
天何欲何惡者天必欲人之相愛相利而不欲人之相惡相賊也奚以知之以其兼而愛之兼而利之也奚以
知之以其兼而有之兼而食之也又曰昔三代聖王堯舜禹湯文武其為政乎天下也兼而愛之從而利之又
率天下之萬民以上尊天事鬼愛利萬民按此節所謂墨氏兼愛疑於仁故其口相傳授皆以為愛無差等又
荀子亦譏其大儉約而僈差等曾不足以容辨異懸君臣也夫聖人豈不欲舉天下之人兼而愛之顧有所不
給也故必急於親賢其立為親親之殺尊賢之等者葢廣而充之所以愛天下也今夫視天下之人猶吾父母
親戚奚不可也而於吾父母親戚亦無異於天下之人則不可之大者此所以欲厚待天下之人而不免反薄
其親所以卒至於無父也况其為法生不歌死無服則所以儉其親者從可知矣儉於其親而尚何及人哉此
孟子論二氏之害其極至於無父無君而不免陷於禽獸也)大亂將起(集註述大亂將起一句方
見大意孟子之言雖充類至義之盡然不攷其實則疑於過葢其時異端邪説並行仁義不著所以為戰國之
亂卒至於亡秦而極生民之類糜滅幾盡甚於率獸食人之禍孟子之言豈不信哉)楊墨之害自
是滅息(楊子書不傳於世必因孟子闢之而書遂廢然列莊子書多其意也漢藝文志墨子七十一篇
今存者十三篇然多膚淺或出附㑹莊子載其非樂稱道二篇之畧今書無之楊子雲曰古者楊墨塞路孟子
辭而闢之廓如也則二書之不存孟子之功也)程子(伯子)楊墨之害甚於申韓(楊氏出於老子申韓亦
出於老子太史公曰申子卑卑韓子引繩墨切事情其極慘覈少思皆原於道德之意孟子
闢楊氏之為我是斥少恩之原)佛氏之害過於楊墨(佛氏寂滅類楊而禪定立脱之説過
之慈悲普施類墨而平等無生之説過之葢兼無父無君之敎而資率獸食人之禍者所以其害為尤甚元魏
以塔廟竭天下之財而亡梁以奉佛捨身而亡隋以道場唐以迎佛復寺五季奉佛飯僧皆無補於亡南唐以
混茫無生之説亡其國生民之禍可為日積為君臣者或溺於佛而不自知或以取亡者未盡佛之道或置亂
亡度外而終以佛為依皈胡不即已事觀之以為深戒耶　此章入要畧五之十朱子曰諸聖賢遭時之變各
行其道是這般時節其所以正救之者是這般様子恰似天地有缺齾處得聖賢出來補得周旋後過得稍久
又不免有缺又得聖賢出來補這見得聖賢是甚力量)匡章(詳見後篇)陳仲子(下文齊之世家
葢陳氏自成子得政於齊田和遂有齊國則陳氏在戰國時乃齊之公族世家也)伯夷(詳見論語註下)
盗跖(莊子盜跖篇曰盜跖從卒九千人横行天下侵暴諸侯穴室樞戸驅人牛馬取人婦女貪得忘親不
顧父母兄弟不祭先祖所過之邑大國守城小國入保萬民苦之按莊子所説雖詳而以為柳下恵之弟又與
孔子同時其説遂不可據註亦自疑之又引漢書云秦之大盜則又在孟子之後當是秦國人之為盜者爾然
盜跖篇後人所託決不可信)























　　孟子集註攷證卷三

　　欽定四庫全書

　　孟子集註攷證巻四

　　元　金履祥　撰

　　離婁上

　　離婁(莊子云離朱子日司馬云離朱黃帝時人百步見秋毫一云見千里針鋒孟子作離婁按婁朱古聲
雙疊如邾謂之朱婁故離朱又謂之離婁)公輸子(魯巧人公輸班禮記作般)師曠(晉平公樂師字
子野)程子(伯子)規矩準繩(權與物鈞而生衡衡運生規規圎生矩矩方生繩繩直生凖準正生
平葢衡運生規規所以為圓西折其圓則取方而生矩矩所以為方也方則直而生繩繩所以為直也懸繩以
為準準從衡平為準所以取平也)鄒氏(此章惟鄒道卿分晝明故集註專取之○右首章入要畧四之
六此章以仁心法度對言明巧聰道者心也規矩六律仁政者法也仁心仁聞者心也先王之道者法也善心
也政者先王之法也日力耳力心思者心也規矩準繩不忍人之政者法也不仁者無仁心也無道揆法守者
無法度也自仁者宜在髙位以下則兼言君臣矣自詩曰以下則又專言臣也泄泄者臣無仁心也無禮義非
先王之道者臣無法度也恭者尊君之意期望逺大敢謂凡主此尊君也敬者謹密之意陳善閉邪每事不苟
此敬君也王文憲曰責難是先立一個大志下句是仔細㸃檢即是責難工夫也)惡諡(諡法殺戮無辜
曰厲壅遏不通曰幽捐位亂常曰幽○此章入要畧四之七)行有不得反求諸已(白鹿
洞學規以為接物之要○此章入要畧一之二十七)巨室(吕成公曰古者理㑹封建次則理會大家)麥
丘邑人(新序曰齊桓公田至於麥丘見麥丘邑人問之子何為者對曰麥丘邑人也公曰年幾何對曰
八十冇三矣公曰美哉壽乎子其以子之壽祝寡人壽麥丘邑人曰祝主君使主君甚壽金玉是賤人為寳公
曰善哉至德不孤善言必再吾子其復之麥丘邑人曰祝主君使主君無羞學無惡下問賢者在旁諫者得人
公曰善哉至德不孤善言必三吾子又復之麥丘邑人曰祝主君使主君無得罪於羣臣百姓桓公怫然作色
曰吾聞之子得罪於父臣得罪於君未嘗聞君得罪於臣者也此一言者非夫二言者之匹也子更之麥丘邑
人坐拜而起曰此一言者夫二言之長也子得罪於父可以因姑姊叔父而觧之父能赦之臣得罪於君可以
因便辟左右而謝之君能赦之昔桀得罪於湯紂得罪於武王此則君之得罪於臣者也莫為謝至今不赦公
曰善頼國家之福社稷之靈使寡人得吾子於此扶而載之自御以歸禮之於朝封之以麥丘而訪政焉)裴
度(唐晉國公知政事元和十三年憲宗以淮西既平浸驕侈皇甫鎛程异曉上意數進羡餘以供其費憲宗
以二人同平章事裴度求退不許復上疏云云)韓𢎞輿疾討賊(唐宣武節度使朝廷討淮西命
𢎞都統諸軍詔毋自行以遏北冦𢎞請使其子公武以兵㑹討蔡及朝廷討李師道𢎞以兵東下)承宗
斂手削地(成德節度使王𢎞正死承宗襲總軍務以請吐突承璀請兵計之戰屢敗命四而藩鎮各
進兵招討王承宗遺使自陳請自新裴垍請戮承璀乃罷中尉尋出之武元衡之被刺上疑承宗既而捕賊知
非其罪不治淮西平韓愈用柏者之策請裴度書喻之承宗請獻徳棣二州以二子質京師)天下章
程子(叔子)不可為衆猶所謂難為兄難為弟(世説新語徳行篇曰陳元
方子長文有英才與季方子孝先各論其父功德争之不能决咨於大丘太丘曰元方難為兄季方難為弟按
太丘陳寔字仲弓為太丘長其子紀字元方諶字季方元方有季方之弟則未易為兄季方有元方之兄則未
易為弟集註引難為字以證不可為字謂與仁者為敵難為衆力也)滄浪水名(楚辭集註曰滄浪即
漢水下流見禹貢按禹貢嶓冡導漾東流為漢又東為滄浪之水今均州漢水中有滄浪州是其證也滄浪之
歌乃是荆楚間風謡之舊故屈原漁父辭亦有此歌但我字作吾圖經謂夫子自葉之漢而聞孺子之歌今鼎
州又自有滄浪水乃屈原答漁父處其地不同歌辭則一而取義又各不同夫子言水之清濁則有濯纓濯足
貴賤之異此其自取也屈原所引則謂清者自清濁者自濁故各有所用而不相通要其用處亦不出夫子之
意○此章入要畧一之三十五)鼂錯所謂(鼂錯漢頴川人為景帝御史大夫此數句是賢良對策中
語錯自刑名之學此數句偶合爾然於孝文時曾上納粟備邊拜爵除罪之策文景遂致富庶賜租之治亦受
行其説矣)為湯武敺民(言桀紂以暴失民湯武以仁得民民畏桀紂之暴故歸湯武之仁是桀紂
為煬武敺民以來猶魚畏獺故投於深淵鳥畏鸇故投於業林是獺為淵敺魚以入鸇為叢敺爵以來也)言
非禮義(非狷毁也此字重讀)程子曰(伊川易傳革卦上六傳文此章入要畧一之三十三)
道在邇章(入要畧二之十)獲上信友章(集註中庸章句文有不同集註為明切中庸又
密備集註為下學中庸兼上達)亦與大學相表裏(格物致知乃明善之要其誠意正心修身
乃誠身之謂推之齊治則順親信友獲上在其中)北海之濱(伯夷孤竹君之長子孤竹國在遼西
令支縣中國去北海甚逺但以遼海為北海)太公(史記太公吕尚者東海上人嘗事紂紂無道去之隱
海濱聞西伯賢又善養老盍往焉西伯出獵果遇太公於渭之陽與語大悦曰自吾太公望子久矣號之曰太
公望載以俱歸立為師)善戰如孫臏吳起之徒(詳註序説)連結諸侯如
蘇秦張儀之類(蘇秦洛陽人説六國合從遂佩六國相印張儀詳見前篇○按戰國游士説六
國南北相結則曰合從説六國西面事秦則曰連衡司馬温公曰合從者六國之利也夫孟子言交鄰之道則
合從相維未必不然但連衡事秦實不可以為國故孟子止定連諸侯者之罪集註并及蘇秦爾豈以蘇秦亦
初説秦惠王以連諸侯之策不用而後説六國以從故當時有反覆之譏此所以舉儀秦而並言與)李悝
盡地力(按前漢晉志杜佑通典李悝為魏文侯作盡地力之敎以為地方百里提封九萬頃除山澤邑
居三分去一為田六百萬畝治田勤謹則畝益三斗不勤則損亦如之地方百里之增減輙為粟百八十萬石
按李悝之法乃是盡民力以求多粟而增其賦此法商鞅實受之其後遂開阡陌矣)商鞅開阡陌
(朱文公阡陌辨曰陌之為言百也遂洫從而徑塗亦從則遂間百畝洫間百夫而徑塗為陌矣阡之為言千也
溝澮横而畛道亦横則溝間千畝澮間千夫而畛道為阡矣阡陌之名由此而得遂廣三尺溝四尺洫八尺澮
二尋則文有六尺矣徑容牛馬畛容大車涂容乘車一軌道二軌路三軌則幾二丈矣此其水陸占地不得為
田者先王所以正經界止侵争時蓄泄備水旱為永久之計商君以刻薄之心行茍且之政但見田為阡陌所
乘而耕者限於百畝則病其人力之不盡伹見阡陌之占地太廣而不得為田者多則病其地力之有遺世衰
法壊或歸授不免有煩擾欺隠之姦又必有陰據自私而税不入於公上者是以一旦奮然不顧盡開阡陌悉
除禁限聴民兼并買賣以盡人力墾開棄地悉為田疇而不使有尺寸之遺以盡地利使民有田即為永業而
不復歸授以絶煩擾欺隠之姦使地皆為田田皆足税以覈隂據自私之幸而千古聖賢傳授精㣲之意於此
盡矣)淳于髠(史記曰齊人也博聞强記學無所主其諫説慕晏嬰之為人而承意觀色為務又入滑稽
傳)授(丞又反)受(植酉反禮記曰嫂叔不親授又曰惟䘮與祭得相授受其授之則以匪無匪則皆坐
奠之而後取之)敎子章(正身擇師君子之所以敎子也)曾皙名㸃(史記㸃作蒧)程子
(叔子王文憲曰此章三必字要思量○此章入要畧二之三)人不足與適(朱子曰二語當急讀
過與言不必信一般不可作斷句惟大人為能格君心之非方是斷句王文憲曰此是㸃讀正反之法)程
子(叔子)孟子三見齊王而不言事(荀子大畧篇曰孟子三見宣王不言事門人曰
曷為三遇齊王而不言事孟子曰我先攻其邪心○此章入要畧四之五)王勉(建陽人集註王氏多介父
之説故王勉獨著名)樂正子章(王文憲曰王驥從孟子出弔是欲借重於孟子孟子不與之言是待
小人之嚴樂正子之從子敖是失身也孟子不責其失身而責其徒餔啜者度其心止欲藉其資糧輿馬來見
孟子爾)舜不告(事見萬章篇程子曰堯以君命治之也)仁義之實(文分嘗與吕成公言
實字有對名而言者謂名實之實有對理而言者謂事實之實有對華而言者謂華實之實葢仁之實不過事
親義之實則是從兄推廣之愛人利物忠君弟長乃是仁義之華采履祥按此實當作文實之實事親從兄者
仁義之實而推之仁民利物忠君弟長則皆仁義之文王文憲曰此實是根本精實非可以對虛對偽而言)
智之實知斯二者弗去是也(集註見之明守之固二句精密按智本訓知而屬貞
屬藏所以兼有弗去之意四端每端皆含兩意則智字以所知之事言之則有是有非以知之在内言之則含
知與守王文憲曰要𦂳在知斯二者弗去一句上弗去則無間斷所以能樂則生矣○此章入要畧二之二)
李氏(延平先生名侗字愿中諡文靖師事羅豫章)羅仲素(豫章先生名從彦字仲素諡文質)
了翁(陳忠肅名瓘字瑩中尊事龜山揚公仲素則龜山門人故其言語相聞此語収入小學之書○此章
入要畧二之四)

　　離婁下

　　諸馮(在河中府河東縣其地有姚墟)負夏(衛地史及雑書云舜販於頓丘就時於負夏)鳴條
(在今解州乃湯與桀戰處史記皆云舜崩於蒼梧之野因葬焉今道州九疑是也此云鳴條恐古地有二名爾)
東方夷服之地(舜有虞之國在今河中府舜井尚在歴山雷水皆在河中之境而古今又多傳
齊州有歴山濮州有雷澤曹州有陶丘皆舜舊隱是云東夷之人又㑹稽上虞世俗亦云舜所居此或因孟子
之言而附㑹之歟按舜為父母所逐負販就時多在東方之地故云東夷之人爾或云東夷西夷猶俗言東邊
西邊)岐周(周自古公遷於岐山之下周原古號岐周在今鳯翔)畢郢(畢在豐西南文王所葬郢逸周
書作程謂文王嘗宅程及伐崇遂作邑於豐在今京兆)符節(周禮掌節門開用符節集註篆刻文字而
中分之彼此各藏其半有故則左右合以為信此即所以符其節則藏符於中而執之以為表者此章言前聖
後聖相去雖逺及其行政化於天下凡事莫不止於至善以此理量度之無一毫不同者)溱洧二水
名(在今鄭州語録云即汜水在虎牢之下故虎牢名汜水關鄭子産以乘與濟人處聞人務德以為此水其
下皆沙深不可施梁柱淺不可徒渉恐難以乘與濟然此類不必深攷履祥按古今地名不同圗經流傳亦異
二水源流亦長詩褰裳渉溱褰裳渉洧則二水亦小可以徒渉但或冬寒病渉子産偶見之以乘與濟之爾觀
下文言十一月十二月可見又徒杠輿梁字皆從木不過秋冬間作木橋耳固不患水之深淺子産相鄭使都
鄙有章上下有服田有封洫廬井有伍不可謂無政但於橋道一節偶有未修舉處見有病涉者因以乘與濟
之小人無知喧傳慈惠故孟子因此一事以明為政之體夏令曰九月除道十月成梁先王之道至春秋戰國
皆成廢墮讀此章當知先王之制與為政之體諸葛武侯治國橋道傳舍無不修治此足為法矣)諸葛
武侯(葛氏本出諸縣後徙琅邪其地自有葛氏故自諸而遷者稱為諸葛以别之至諸葛亮字孔明官至
丞相封武鄉侯諡忠武後人獨稱武侯)治世以大德不以小惠(續後漢書曰亮為相
十四年才兩赦或言太惜赦者亮曰治世以大徳不以小惠)儀禮曰(儀禮䘮服篇曰齊衰三月為舊
君者孰謂也仕焉而已者也何以服齊衰三月也言與民同也大夫為舊君傳曰大夫為舊君何以服齊衰三
月也言與民同也大夫去君歸其宗廟故服齊衰三月也言與民同也何大夫之謂乎言其以道去君而猶未
絶也註謂三諫不從待放於郊未絶者謂爵禄有列於朝出入有詔於國)潘興嗣(字延之號清逸嘗從
濓溪遊曾子固亦在事見謝溪堂文集清逸墓誌)非禮之禮(非禮之禮如就位而與右師言不待
招而見諸侯與世俗之繁文趨時之謬敬異端之儀制進退拜跪之不典皆是非義之義如陳仲子之亷楊朱
之取為我鄉原之善儀衍之大丈夫遊俠之義氣聶政荆軻之許人以死皆是集註察理不精乃一章之要旨
事不察則蔽察不精則差所以有非禮義之禮義隨事順理則無非禮之禮因時處宜則無非義之義)有
不為章程子(叔子○入要畧三之十九)已甚章(要畧五之六)信果(文公云此二語
不可作句至惟義所在方是斷句)大人章(入要畧一之十九)必誠必信(禮記曰䘮三日而殯
凡附於身者必誠必信勿之有悔焉耳矣三月而葬凡附於棺者必誠必信勿之有悔馬耳矣)深造之
以道(王文憲曰深造不作已到説之以兩字不可作助語打過)道則其進為之方(語本
趙註朱子初疑此句未甚安却是循道以進耳而今集註從之葢有意也深造如一步進一歩一節進一節以
道如循序而漸進熟讀而精思後篇不成章不達意可兼看)資猶藉也(資如蓄積之資集註訓作
藉則如資助之資資給之資葢與取字相應惟資藉之者深厚故取用之者不竭)程子曰(前伯子後
取叔子意足之此章最難看惟程子得其意然止説上一句而下三句在其中葢上一句是本下三句是效大
抵無淺易輕浮之失無陵躐强探之病有循序漸進之功故可以自得之自得之則無安排布置之勞無生澁
杌􁂟之患有存養久熟之功故居之安居之安則有寛裕深長之氣有悠逺博厚之積故資之深有資藉深逺
之豫故有取用不竭之功隨其所值無不得其至善之所在也○又程伯子答橫渠一段可以反證曰所論大
槩有苦心竭力之象而無寛裕温厚之氣非明睿所照而攷索至此故意屢偏而言多窒小出入時有之學者
以此反證可以約見此章之意○此章入要畧一之二十三)言無實(集註兼舉二義皆非定説雖凡
例以前説為長然如後説則兩實字當作一本一效蔽賢者以正為邪以善為惡此言之無實者也言無實者
不祥故不祥之實禍亦惟蔽賢者當之葢文字中凡説不祥便見凶禍又當之二字亦可見語意興始作俑者
其無後乎同)舍上聲(楚辭集註朱子晚年之作謂舍字當作去聲止息也不舎晝夜謂曉夕不息爾
作捨者非今語孟子集註皆作上聲葢未及改也)幾希(幾㣲希小也者讀幾希句猶云人之所以異於
禽獸者只些子耳存見存此些子去即失之文勢多以此二字為反結語非孟子文意後篇平旦之氣文意亦
然)不知此(二知字補所以去所以存之故本下文明察字)戰兢惕厲(此四字補意尤𦂳亦
從幾希字來只争些子才不存之即去去即同於禽獸所以戰兢惕厲惟恐失之也)舜(存之者君子也存者
聖人也聖人不待存之由其明察於中自然安行於外察如文理宻察之察○此章入要畧一之三)戰國
䇿(梁王魏嬰觴諸侯於范臺酒酣請魯君舉觴魯君興避席擇言曰昔者帝女令儀狄作酒而羙進之禹禹
飲而甘之遂䟽儀狄絶㫖酒曰後世必有以酒亡國者事見魏卷二)執守而不失(恐與子莫執中
之執似故特出此字義語録曰湯只是要事事恰好無過不及而已)而讀為如(詳見或問詩中用而
字結語者皆是如字意偏其反而謂華偏翻如也室是逺而謂人之逺如也諸詩多如此)泄狎也(狎字
訓泄與褻字同然只作本訓亦可葢泄者有餘溢漏之意謂武王不以在邇而溢不以在逺而遺語録又曰泄
兼冇狎侮忽畧之意)周公思兼三王以施四事(語録恐是周公自有此語按如此則
上四條亦必周公歴述之也)承上章(通上章言舜因歴舉三王周公通下章言孔子而又自言私淑
皆似一時之言與末卷末章意同)程子曰(叔子○此章入要畧五之二聖人則一其時其事其作用
之迹與其警省之辭又各有可見處故周公孟子各因一事而言禹之好惡湯之中公文武之不間不已則學
聖人者有可用力處)晉之乘(當作晉楚之史與春秋並立故左氏春秋傳於晉楚之事最詳以其有可
参攷也)桓文為盛(齊桓之霸在魯莊閔僖之時晉文之霸在僖公之世而此云春秋皆桓文之事
葢五霸桓公為盛其後諸霸不過襲其迹而為之晉文之霸子孫繼其事世主夏盟至春秋末始衰故霸主雖
不一而其事則皆桓文之事耳)公羊傳(公羊高作)筆則筆削則削游夏不能
贊一辭(見史記孔子世家)君子之澤(四句必古語俗諺孟子引之以言孔子之世未逺流
風餘韻多在故我雖未及登門而尚得竊有所聞於人以自淑也)傷惠傷勇(呉伯　問豊取之　亷傷
不難於擇矣若可與不可與可死不可死之間不幸擇之不精者與其吝嗇寜遏予與其偷生寧就死在學者
則當平日竭其窮理之功庻於取舍生死不難於精擇也朱子曰此意極好但孟子之意却是恐人過予而輕
死也履祥竊意戰國之世豪俠之習勝多輕施結客若四豪之類是也刺客輕生若聶政之類是也一時風聲
氣習大率如此故孟子為當時之戒有傷惠傷勇之説使如後世吝予偷生之習勝則孟子之戒又湏别矣如
後篇舍生取義章不難舍生但欲合義耳)有窮(國號羿其名左氏後羿遷於窮石或云即張掖窮石山弱
水所出在今甘州此説不然當是并冀間地)逢䝉羿家衆(左氏傳羿歸自田家衆殺之葢寒浞
行媚於内而娛羿於田使家衆殺之逢䝉其人也荀子作逢門)尹公他(事又見左氏傳襄公十四年與
此不同)事皆無足論(逢䝉以賊殺賊庾斯以私廢公孟子特因射事取友一端以為監戒耳)
西子(西施也越地有東施有西施范蠡為越王句踐求西施氏美女以賂吳王夫差遂以亡吴范蠡終自
取之泛湖而去)言性則故而已矣(程子謂此章為智而發王文憲曰此章本説智是從原頭
説來則字非語助有不足之意性最難名狀故天下言性者止説得故而已矣如言乃若其情情是已發見者
即性之故也)利(順便之謂集註訓自然之勢尤妙王文憲曰故或有順有否順者是本所謂自然之勢也)
天之高也(周天三百六十五度四分度之一圓者圍三徑一則徑一百二十二度少四分度之三天
包地外地而正當天中則自地面徑天面六十一度少也)星辰之逺也(此星指五緯辰指二十八
宿之次十二辰也)求其故(王文憲曰此一故字最證得已然之迹分明)日至之度(周天
三百六十五度四分度之一日日行一度則周嵗三百六十五日零三時也五日一候三候一氣二十四氣為
一嵗則為日三百六十以天有五度四分度之一則日有五日三時故三侯十五日為一氣率餘七分積三十
二分而増一日此自可以計千嵗之日至但氣本起於度故曰日至之度然日至之度亦有嵗差故氣與度古
今不同如堯冬至日在虛周冬至日在牽牛宋冬至日在斗初此嵗差也既有嵗差則冬至之度似不可定推
然言天者以前所差之故而推後所差之準則千嵗之日至可坐而致也致謂算得來也求其故者謂推千嵗
已前之日至也千嵗之日至可坐而致者謂推已後之日至也)造厯者以上古十一月
甲子朔夜半冬至為厯元(漢律厯志云上元太初四千六百一十七嵗至漢元封七
年復得閼逢攝提格之嵗仲冬十一月甲子朔旦冬至於是改元封七年為太初元年按厯家以十有九嵗七
閏為一章之數則氣朔分齊積二十七章為一會三會為統三統為元凡四千六百一十七年則氣朔日月之
運皆齊故元封七年大餘小餘皆無大餘謂日餘分也小餘謂月餘分也葢一元之數則日月並無餘分厯又
再起元首)程子(叔子)周禮職喪(周禮春官宗伯之屬有職喪上士二人中士四人下士八人掌
諸侯及卿大夫士凡有爵者之喪以國之喪禮涖其禁令序其事凡國有司以王命有事焉則詔賛主人凡公
有司之所共職喪令之按古者有爵之喪皆職喪涖之故皆合典禮不若後世國異家殊而委巷之禮浮屠之
法莫之或正也凡有司之所涖則事屬朝廷故謂之朝廷猶漢言縣官俗言官府也)存心(此存心猶言處
心與上文存之後篇存其心不同)由與猶同(古書由猷猶並作繇○此章入要畧一之二十六)
平世亂世(洪水未平黎民阻饑亦一亂也而謂之平世以堯舜在上禹稷見用也亂世謂周室衰替
列國兵争諸侯大夫皆僣其上而孔顔不見用也或者不知但言平世則聖賢出亂世則聖賢隱如此則世亂
其誰整之葢世之治亂在聖賢之用舍使春秋之時能用孔顔則不為亂世矣孔顔不見用於世則非惟職不
得行勢皆不可行也尚何救亂之有)三過其門而不入(過平聲經過也禹娶塗山四日而復
往治水其後啟呱呱而泣亦不為留行則尋常經過其門不入可知矣)由與猶同(己見上章然此
章由字只作自字訓亦可葢禹作司空職在平水而天下有溺者是由我有以致其溺也棄為后稷職敎稼穡
而天下有飢者是由我有以致其飢也責皆在我故急急救之也)同室鬭(事闗一家已之責也)鄉
鄰鬭(事在他人非己責也非己之責則非惟職不當救勢亦不能救也使其勢可及則亦救之矣但披髮
纓冠以急救其勢之所不及則惑爾雖閉戸可也雖字可字當看謂非心所不欲救葢勢所不可行也○此章
入要畧五之七)章子(章子者匡章字也莊子亦謂章子不見父又戰國䇿云章子之母啟得罪其父其父
殺之埋於馬棧之下齊威王使章子將而應秦曰夫子之彊全兵而還必更葬將軍之母對曰臣非不知更葬
也臣之母得罪臣之父父未敎而死夫不得父之敎而更葬母是欺死父也故不敢此事似見章子不得逆父
之由而實無違父之罪今即孟子之意觀之則章子無五不孝之罪但無先意承志喻父母於道之孝亦無不
敢疾怨起敬起孝説則復諫之孝故孟子論其責善賊恩之罪而矜其黜妻屏子終身不養以自責之意文公
謂其為人必抝彊之人輔漢卿謂其似陳仲子文分然之履祥按上文通國皆稱不孝則章子已為衆所棄故
孟子矜其意陳仲子則為衆所慕故孟子辨其非亦㣲顯闡幽之意也)曽子居武城(曾子書雜
篇載一事與此相類魯人攻費而責其罪曾子謂費君曰請出避姑無使狗豕入吾宅也費君曰寡人之於先
生厚矣今寡人見攻而先生去之安能為先生守宅也曾子不答而出及魯攻費責費之罪者十而曽子所陳
者九費君復修曾子之舍而後迎之)沈猶行(魯人葢魯舊有沈猶氏也)儲子(見後篇又戰國策云
燕亂儲子謂齊王因而仆之遂伐燕)齊人章首當有孟子曰字(王文憲曰此與上儲
子章合是一章葢因儲子有瞷夫子之語遂發瞷良人一段言求富貴利達者則作偽以欺人如墦間者君子
言行如一何必竊視也恐正是一章非闕文也兼孟子書别無瞷字獨此處連有之)所以求(所以二字
指其求乞之態與乞墦何異乞墦小乞丐求富貴利達者大乞丐其態度所可羞者一也)不羞也而
不相泣者(也字非句連作兩讀)















　　孟子集註攷證卷四

　　欽定四庫全書

　　孟子集註攷證巻五

　　元　金履祥　撰

　　萬章上

　　旻天仁覆閔下(毛公詩傳曰尊而君之則稱皇天元氣廣大則稱昊天仁覆閔下則稱旻天自
上降監則稱上天據逺視之蒼蒼然則稱蒼天爾雅曰秋為旻天)長息(魯人見後篇)不若是
恝(至)於我何哉(恝無情之貌我竭力耕田共為子職而已矣父母之不我愛於我何哉此四句
即是恝也葢長息之意正為舜往於田竭力以共子職足矣而號泣於旻天於父母此意則吾不知葢謂何必
如此號泣也孟子推公明高答之之意則謂孝子之心却不如此恝然曰我但竭力耕田共為子職而已矣至
若父母之不我愛於我何如哉葢自謂無罪而不復憂也此所謂恝也若孝子之心則不若是故下文推舜之
為心舉天下之可樂者不足以為樂而惟以未得於父母之心為憂此所以號泣怨慕也揚子曰事父母自知
不足者其舜乎夫自知不足則何敢若是恝也此段集註恐於辭意有所未察試以此思之非惟而已矣何哉
文意不礙而前後章指照應明白徐鍇曰字書無恝字孟子本作􁊪)九男(路史曰堯之子長監明早死不
得立監明之嗣封於劉朱又不肖而弗獲嗣其後丹房傳鑄唐冀隨郇櫟函皆云堯後之國不可悉攷)二
女(長娥皇為舜妃次女英為舜夫人所謂舜二妃楚辭所謂湘君湘夫人也)好色(上聲下文知好去聲)
妻帝之二女(妻平聲)少艾(艾一説白也一説半白也如夜未艾謂少年方半也集註引楚
辭作㓜艾見少司命篇引戰國策見高誘註㓜艾美女也○此章入要畧二之五)妻舜章程子
曰(伯子也補孟子未備之意葢謂以君命命之也)完廩浚井(集註以史記之説為證似未審且就
本文言之自是明白捐階與出字相對捐如捐館之捐謂下階去也完廩已下去而瞽瞍焚之浚井已出去而
瞽瞍從而掩之蓋舜之事親小杖則受大杖則走故完廩浚井隨即捐出而瞽瞍不知焚之掩之則無及矣葢
不使父母有殺子之惡也史記不得其意祗以生疑程子所謂如此讀書枉費心力者也又今河中府有舜井
二井相通謂是匿空旁出者此容有之真宗皇帝名之曰孝感泉云)象曰(瞽瞍之欲殺舜其意在於奪嫡
然亦在其少賤之時帝之妻舜則在其克諧烝又之後二象曰云云皆戰國時俗流傳之訛孟子因其所言之
變以發明聖人處變之心於以示天理人倫之極不區區辨其事之有無也後篇答桃應之問亦然)程子
(叔子)人情天理於是為至(王文憲曰此語最精切學者所宜反覆深思不可草草領畧過)
子産事(入要畧二之六自萬章曰父母使舜完廩以下至然則舜偽喜者與曰否即下接君子可欺以
其方至奚偽焉中去子産一節履祥妄謂去子産一節不若去象曰一段此何止齊東野人之語幾不可述於
君子之口况帝之妻舜在其烝又不格姦之後此語既非事實尤不當存要畧一書晚年方出此章去取似為
一書之玷)幽州(書作洲)崇山(今澧州地)三危(今宕州一云沙州)羽山(今海州地)有
􁃦今道州鼻亭(説者多云嘗至其地葢寂寥絶逺之處非放流不在此也按古今地氣盛衰不
同又古者萬國各世其地帝舜欲封其弟無由奪人近地以處之亦視九州間田以封之爾雜書言舜葬蒼梧
象為之耕今舜陵固亦在道州九疑也又安知南廵蒼梧非以政接於有庳之事歟)仁之至(謂親愛之
欲其富貴)義之盡(謂象不得有為於其國使吏治其國○此章入要畧二之八)舜攝(此段言尊
君也)天下養(此段言尊親也)陽城(漢志穎川郡陽城縣有陽城山唐陽城屬河南郡宋為登封縣
歐陽忞謂陽城山即禹避舜子處)箕山(亦在登封縣)久逺(語録疑作久近是)歴舉兩
條(一條言與賢之例而舜禹之有天下者其常也仲尼之不有天下其變也一條言與子之例則益周公伊
尹不有天下其常也桀紂之為天所廢則變也)太丁未立(當有而卒二字)外丙二年仲
壬四年(集註引趙氏程氏二説未知孰是當從程氏五峯胡氏曰太史公記湯崩太丁蚤死外丙立三
年仲壬立四年相繼而崩然後伊尹立太甲非其實也二帝官天下定於與賢三王家天下定於立嫡立嫡者
敬宗也敬宗者尊祖也尊祖者所以親親也兄死弟及非所以為敬宗尊祖也且本支亂而争奪起矣豈親親
之道哉且成湯伊尹以元聖之德戮力創業乃舍嫡孫而立諸子亂倫壊制開後嗣争奪之端乎公儀仲子舍
孫而立子言偃問曰禮歟孔子曰否立孫孔子殷人也宜知其先王之故矣而不以立弟為是此以素理知其
非者一也夫賢君必能遵先王之道不賢者反之以殷世攷之自三宗及祖乙祖甲皆立子其立弟者盤庚耳
必有所不得已也豈有諸賢聖之君皆不遵先王之制而沃丁小甲諸中才之君反能耶此以人情知其非者
二也商自沃丁始立弟太史公陽甲之紀曰自仲丁以來廢嫡而更立諸弟子諸弟子或争相代立比九世亂
以其世攷之自沃丁至陽甲立弟者九世則仲丁之名誤也沃丁既以廢嫡立諸弟子生亂為罪則成湯未嘗
立外丙仲壬明矣不然是成湯首為亂制又可罪沃丁乎此以事實知其非者三也唐李淳風通於小數猶能
逆知帝王世數以邵康節極數知來其作皇極經世史亦無外丙仲壬名世此以厯數知其非者四也經所傳
者義也史所載者事也事有可疑則棄事而取義可也義有可疑則假事以證義可也若取事而無義則
雖無經史可也履祥按太甲以嫡長孫承重繼祖攷之於書自可見書曰惟元祀十有二月乙丑伊尹祠於先
王是冡宰攝祭於宗廟也奉嗣王祗見厥祖是見於殯宫告即位也若隔外丙仲壬之世而太甲承仲壬之喪
則自成湯外丙以上俱曰祠於先王足矣何獨又曰奉嗣王祗見厥祖其書法若是之重複也)桐湯墓
所在(皇覽曰湯冡在濟陰亳縣北東郭去縣三里冡四方方各十歩高七尺上平亳城今屬應天府穀熟
縣)程子(叔子)伊尹要湯(戰國之時去聖人之世漸逺簡冊之書非國家不能有傳誦者少故
一時好進干時之人倡為伊尹負鼎仲尼主疽環之説以掩其枉已辱身之醜而濟其富貴利達之私故誣罔
聖賢以自文此古今時俗之通患也)媵臣(從嫁僕妾皆謂之媵左氏以媵秦穆姬是也湯取有莘氏之女
而伊尹耕於有莘之野此附㑹之説所由起也有莘氏字或作㜪)莘國名(地屬今興仁府)誦其
詩讀其書(詩如大章咸池大韶之樂賡歌九歌之歌康衢之謡其時流傳者皆在書如二典三謨凡
諸逸書皆在與凡其禮制法度之著文章之煥然者攷迹以觀其用察言以求其心有所契於中而欣慕愛樂
之也集註推其所以樂堯舜之道者其事甚實所以異時堯舜其君民者其用亦其實也)湯三(三去聲)
程子曰(伯子)潔其身(謂身不䧟於非義故潔若陷於非義則汚矣)此語亦猶前
章父不得而子(林氏所引已為明白子貢借子禽求之之問以明夫子之求之者乃盛德之所
致葢異於人之所求孟子借萬章要湯之説以明伊尹之所要者乃樂堯舜之道所致葢異乎人之所謂要文
公以為林氏所引雖切然前章不得而子之説意已相類葢孟子因咸邱䝉父不得而子之説乃是烝又不格
姦瞽瞍反見化於其子爾則所謂不得而子者異乎北面有蹙之説矣○此章入要畧三之七)好事謂
喜造言生事(造為此言以自託且相扇干時嗜進急為功利)司城貞子(名字無攷)陳
侯周(陳湣公也一作惠公者非葢懐公之弟湣公六年孔子至陳)向魋(事註論語子罕篇○此章
入要畧三之八)百里奚(百里氏奚名自奚適秦於是秦有百里氏)晉人假道於虞(事見
春秋左氏傳僖公二年五年)聖賢未遇之時(至)無足怪也(古者民受田士受禄
故士大夫去國失官即無禄而賢者去國又不屑於干禄則鄙賤之役亦或為之以自養也如百里奚食牛之
事是也但謂之借此以要秦穆公則不可爾又按史記其言百里奚事始雖與孟子異其曰百里奚亡之宛楚
鄙人執之穆公聞其賢欲重贖之恐楚人不與乃使人請以五羖羊之皮贖之楚人與之穆公乃釋其囚授之
以政號曰五羖大夫按如此則五羊之皮食牛之説異於或者所傳似為有理兼莊子亦有秦穆公以五羊之
皮籠百里奚之説五羖大夫亦秦人以此名之爾非穆公以為號也)莊周曰百里奚爵禄
不入於心故飯牛而牛肥使穆公忘其賤而與之政(語見
莊子田子方篇莊周好詆訾聖賢之徒尚有爵禄不入於心之説則百里奚葢安於貧賤而不願乎其外者穆
公自舉而相之耳王文憲曰言爵禄無心無如莊周言去就有義無如孟子)出處大節孟子
不得不辯(好事者之論固是誣罔聖賢以濟其干禄之私然傳之於世壞人心術汚人行止所關尤
非小節故孟子不得不辯)

　　萬章下

　　第一章(入要畧五之四)程子曰(伯子)集大成(前一節以樂為喻比孔子)猶射(後一
節以射為喻比三子與孔子)聖之事(此聖字獨指孔子之聖)聖譬則力(此聖字指三子
與孔子之聖)



















　　班爵禄此章之説與周禮王制不同(按周禮諸公之地封疆方五百里其
食者半諸侯之地封疆方四百里其食者三之一諸伯之地封疆方三百里其食者三之一諸子之地封疆方
二百里其食者四之一諸男之地封疆方百里其食者四之一按王制天子之田方千里公侯田方百里伯七
十里子男五十里不能五十里者不達於天子附於諸侯曰附庸天子之三公之田視公侯天子之卿視伯天
子之大夫視子男天子之元士視附庸制農田百畝百畝之分上農夫食九人其次食八人其次食七人其次
食六人下農夫食五人庻人在官者其禄以是為差也諸侯之下士視上農夫禄足以代其耕中士倍下士上
士倍中士下大夫倍上士卿四大夫禄君十卿禄履祥按孟子之説與王制無大異但周禮所言五等封疆大
相懸絶意者王制所言天子之田方千里以及五等之田則是與孟子皆以田言也周禮首言凡建邦國以土
圭土其地而正其域諸公之地封疆方五百里以及子男之地葢周初舊諸侯之國尚多故周家封國之始皆
以周之親親勲庸爵為五等以統舊國則其封疆所統皆以地言也以田言則天子千里公侯百里伯七十里
子男五十里以地言則舉山川土田附庸皆在其所統攷諸公之地方五百里下至子男之地猶一二百里也
且如周封國之初乃命魯公俾侯於東錫之山川土田附庸則是田方百里而山川附庸則方五百里也太公
封於齊以表東海雖為田亦方百里而賜太公履則東至於海西至於河南至於穆陵北至於無棣是封疆所
統方五百里也周封太公於齊以表東海之邦封周公於魯以統附庸封召公於燕以殿北服若止於百里之
地何以為表鎮哉况周召皆有采邑於王畿而又表封於燕魯周公支庻凡蔣邢茅胙祭又計六國則周公之
地亦廣矣此所以有五百里之説也計太公召公亦有然者故愚敢以為孟子王制以田計而周禮則并山川
土田附庸所綂言之也)程子(伯子)曰樂正裘牧仲(王文憲㸃本以樂正裘為一人牧仲
為一人有疑樂氏而正名裘氏而牧仲名者按春秋戰國之時惟晉有樂氏如樂宣子之族是也惟宋有樂氏
如傳所謂宋之樂司城子罕之族是也若魯則有樂正氏如樂正子春樂正克之類是也獻子魯大夫則所友
者魯人當是樂正裘又牧之為氏孔門冇牧皮者則此牧氏而仲名無疑也)無獻子之家(舊説
無獻子之家與有獻子之家以有字為輕字殊無意味詳味集註張子之言則有無二字亦挾字之意張子曰
五人者忘人之勢不資其勢而利其有然後能忘人之勢則是所謂無獻子之家者是其心不以獻子為富貴
也亦有獻子之家者是其心貪獻子之勢而利獻子之有也獻子固不挾貴而下友五人五人亦不挾獻子之
貴而上交獻子使五人者其心一挾獻子之富貴則獻子不與之友矣大抵人情貧與富交彊者必忮弱者必
求然富貴與貧賤交彊者必驕弱者必吝此論友者所當深知也)費惠公費邑之君也
(費本魯季氏之私邑不聞别有費國也而孟子稱小國之君有費惠公曾子書亦有費君費子之稱葢季氏專
魯而自春秋之後不聞其專魯者計必自據其邑如附庸之國矣大夫之為諸侯不待三晉而始然其來亦漸
矣但未如三晉之分滅其國田氏之弑奪其君爾)顔般(魯顔氏)王順長息(長息公明高弟
子)晉平公(晉侯彪也事見左傳國語能友亥唐亦可為賢然悦賢不能舉所以君子譏其失政)帝
館甥迭為賓主(上文自大夫小國君大國君皆有友此又述天子之友以終之堯館甥而饗舜
是不挾長以天子而友匹夫是不挾貴也)殷受夏(至)為烈十四字(李西山以為斷簡缺
文其意以為受字辭字與本章同故不可曉亡父桐陽㪚翁謂舊説亦自可通葢殺人而奪其貨人所共惡於
法皆不待敎而誅者也此法殷受之夏周受之殷不待辭説今尚明烈則禦奪之貨如之何其可受乎)較
(從趙氏説則音角從張氏説則去聲二音皆通葢射獵之時争遂禽多寡以為勝負也)簿正祭器
(傳云惟公用鮮衆給而已葢公室祭禮則田以薦鮮其餘取給而已不必獵禽以薦鮮也祭器如牛鼎羊鼎豕
鼎雞鼎魚鼎之類牲各有鼎鼎熟則登於爼牲亦各有爼若鳥獸之肉不登於爼安得有此鼎也天子諸侯之
祭獵而取獸者為乾豆爾此祭器簿籍既正則衆不必獵獸以祭而獵較之俗不廢自廢矣)於季桓
子見行可之仕(季氏專魯四分公室而有其二孟孫叔孫各有其一當是魯公而欲用孔子亦
無官無地可以容之矣季桓子為家臣所弱無如之何始舉夫子而授之職使攝相事此夫子之仕孟子所以
不言於魯而曰於季桓子也詳攷在論語㣲子篇)衛孝公(出公輙拒父為不孝其臣諱之以禮律嫡
孫當承重繼祖不以父命違王父命故特以孝諡之以掩其非爾孔子久居於陳至衛而輙修地主之禮受其
公養之餽一年而反魯舊説孔子久居衛者非也史記陳世家可見)此章文義多不可曉
(此章初問交際辭受孟子亦告以受而萬章以受禦為喻因告以辭萬章因受禦之非而譏君子受諸侯之餽
孟子又辯受禦之説因以獵較為喻萬章問獵較之非而孟子又明簿正之禮因及孔子之仕有三有行可之
仕仕道也有際可公養之仕交際也其間問答一節生一節所以難看)委吏(委烏偽反主委積之吏也
周禮遺人之職郷里之委積以恤民之囏阨門闗之委積以養老孤郊里之委積以待賓客野鄙之委積以待
覊旅縣都之委積以待凶荒而賓客之㑹同師役則三十里有宿宿有路室路室有委委吏葢掌其施惠出入
之數故曰㑹計當而已矣)乘田(牧人之官掌養牛羊者以牛為重故曰乘田以牛駕車耕籍田也茁集註
作肥貌按茁是生育壯是肥長是大○此章入要畧三之二十)寄公(儀禮寄公者何失位之君也郊特牲
謂之㝢公葢諸侯為夷狄隣國所滅則奉宗廟之主以寄於他國謂之寄公其出奔者亦名寄公云)草莾
之臣(儀禮曰刺草之臣)多聞賢(賢通大小而言多聞則又以足應學者無窮之求故曰師此章
初言不可召中言非其召末言以官召)三仁(微子箕子比干皆紂之父兄師保親戚)霍光(漢武
遺詔輔昭帝昭帝崩立昌邑王賀為昭帝嗣不道廢之而立宣帝葢霍光受遺輔政權自己出廢昬立明其勢
不難也)



























　　孟子集註攷證巻五

　　欽定四庫全書

　　孟子集註攷證卷六

　　元　金履祥　撰

　　告子上

　　告子(趙氏註名不害兼儒墨之學)義猶桮棬也(以下文例之上當有仁字)杞柳柜
柳(此據趙註語録又謂之蒲柳爾雅曰援柜柳楊蒲柳郛註柜柳皮可煑作飲蒲柳可為箭爾雅又曰杞枸
檵註今枸杞也三者未知孰是當以語録蒲柳為正葢可棬而為器者今南方多棬杉)如荀子性
惡之説(荀子性惡篇曰人之性惡其善者偽也故枸木必將待櫽括烝矯然後直鈍金必將待礱厲然
後利今人之性惡故將待師法然後正得禮義然後治他如勸學篇亦多言矯揉之意又莊子書亦有黥汝以
仁義之説如馬蹄等篇亦多以禮義為害性之具是所謂率天下而禍仁義也○黄文肅謂告子諸問孟子但
折之無言而欠於斷語履祥就其杞柳而斷之曰杞柳柔韌有可為桮棬之性故揉之可為桮棬人心本善有
為仁義之性故可充之為仁義不必深闢其矯揉之説葢人為氣稟所拘者謂不資矯揉不可也)湍水
篇(入要畧一之五)近於楊子善惡混之説(楊子修身篇曰人之性也善惡混修其善則為善人修其惡
則為惡人今按告子之意謂性無善惡而在所引楊子則謂性雜善惡而在所修故集註謂
近於楊子之説葢告子之説又虛於楊子也)其勢則然也(孟子冝曰人之可使為不善是豈人
也性哉其氣與習則然也)生之謂性(此句程子亦引之而意不同告子生之謂性是指其活動知覺
處是性程子生之謂性謂人生以前則屬天地未可謂之性既生則屬我方可謂之性張子所謂合虛與氣有
性之名文公所謂性字從生從心是也其實生之謂氣生之理謂性告子指氣謂性孟子以犬牛之性猶人之
性折之無語矣然不明作斷辭豈欲其自思耶而告子亦無異辭是又不思也所謂不得於言勿求於心者也)
佛氏所謂作用是性(語録舉傳燈録曰國王問尊者曰如何是佛曰見性為佛曰如何是性曰作用是
性曰如何是作用曰在目曰見在耳聴聞在鼻氣臭在口談論在手執捉在足運奔徧現俱該法
界収攝在一㣲塵識者知是佛性不誠喚作精魂又龎氏傅氏亦曰手持足履盡是神通運水搬柴無非妙用
佛氏之説比告子又精神故集註言其畧相似然佛氏妙處在此差處亦在此葢指視聽言動之氣為性而不
知所以為視聴言動之理之為性也指人心為性而不知道心之為性也雖其主於収攝作弄精神而顛倒錯
繆終不可以入堯舜精一執中之道也)愚按(王文憲曰此段論性大㫖及告子誤根可謂明白然告子
以氣言性而不言氣字出孟子以理言性而亦不言理字出至程子張子方以此二字分别)食色性
也(即生之謂性)仁内義外(語録告子只知得人心却不知有道心但見趨利避害飢食渴飲等
處而不知辨别義理處正是本然之性履祥謂告子以甘食悦色為性則謂好愛之意生乎内故曰仁内不知
辨别義理之謂性則謂長幼之宜由乎外故曰義外告子正以情欲為性而以義理為外也)異於二
字疑衍或有闕文(江西儒者謂異字自是一句今按告子以彼白而我白之喻彼長而我長
之孟子謂此二字不同不可引以為喻故曰異又因謂於白馬之白白人之白同可謂之白若長馬之長與長
人之長豈可同以為長乎是詆其以白喻長之為異也然後正問之曰長者義乎長之者義乎則長之之心湏
在内也王文憲曰只此一句分曉)林氏曰云云(告子以吾弟則愛秦人之弟則不愛是以我為
悦而曰仁内孟子正當曰吾弟則愛秦人之弟則不愛是親踈之辨即義在其中矣安得獨曰仁内乎告子謂
長楚人之長亦長吾長是以長為悦故義在外孟子正當曰長楚人之長果亦猶長吾之長乎是必冇差等矣
且謂以長為悦則是長長則惬於吾心也則悦豈在外歟今乃以嗜秦人之炙對長楚人之長是葢因其食色
之好非有秦楚之分以指其非外也其實上文長之者義乎已盡之矣惟告子不求諸心故孟子之喻就其所
明者愈卑愈近以曉之也○此章入要畧一之八)行吾敬(公都之一語已盡而孟季子不能思與告
子一爾)二章問答大指畧同(當時淺陋之辨大率如此所謂小辨破義小言害道亦費
孟子辭闢)近世蘇氏胡氏之説(蘇氏軾也其説畧見子思論曰夫子之道可由而不可知
可言而不可議不争為區區之論以開是非之端夫子既殁諸子欲為書以傳世者皆喜立論論定而争起孟
子曰人之性善是故荀子不得不出於惡人之性冇善惡而已二子既已據之是以楊子不得不出於善惡混
也為論不求其精而務以為異於人則紛紛之説未可以知其所止且夫子未嘗言性也葢亦嘗言之矣而未
有必然之論也云云胡氏文定公安國及其子宏也詳見胡子知言或問性曰性也者天地之所以立也曰然
則孟軻氏荀卿氏揚䧺氏之以善惡言性也非歟曰性也者天地鬼神之奥也善不足以名之况惡乎宏聞之
先君子曰孟子所以獨出諸儒之表者以其知性也孟子之道性善云者嘆美之辭不與惡對也又曰大哉性
乎世俗之言性者類指一理而言爾未有見天命之全體者也又曰凡人之生粹然天地之心道義完具無適
無莫不可以善惡辨不可以是非分朱子曰知言所云即告子無善無不善之論也)為兄之子(集註
云疑此或有誤字履祥按兄字當是乙字謂均是帝乙之子也此段言一時一家而善惡相逺如此)韓子
性有三品之説(説具原性曰性之品有上中下三上焉者善而已矣中焉者可導而上下者也
下也者惡焉而已矣朱子曰韓子説所以為性者五是也三品正可言氣然氣質之殊何止三品葢千百而無
算也)乃若其情(乃若發語辭若字對下若夫字情即下文惻隱之心四句)則可以為善
(善即下文惻隱之心仁也四句謂性也)才(性發而情自然能為仁義禮智之事者葢性之所能為所謂良
能也此才也惟弗思弗求所以不能盡其才者衆也王文憲曰孟子以性不可見以其情之善知其性之善至
於不善者罪無歸宿此方微發其機而終欠道一氣字出葢欲人反求於心而自得也故曰弗思耳矣後面屢
言弗思)恭敬之心(前篇云辭讓不若此章云恭敬為備且如一見人來便肅然恭敬及其交際或
授受行前後坐上下然後辭讓之端發又恭之一字己該辭讓二字四端一端含二意如恭敬則亦然恭主體
敬主心言)有物必有則(性也)故好是懿德(乃若其情所謂善也觀孟子引夫子説詩
之意則性善之説葢本於此)程子曰(叔子朱子曰氣質之殊非一不但清濁而已又詳見大學或問)
又曰(伯子此語原於堯舜人心道心之㫖至程子而天下之言性者定集註収二程子張子之説葢補孟
子之未備也)程子此説才字與孟子本文小異(孟子指性善之才性之所
能為者人多不能盡惟聖人能盡其才爾程子指氣稟之才則其資質固有昬明彊弱多寡之不同矣孟子之
望人也切程子之明理也密王文憲曰自性而言則情與才無不善自氣而言則情有所循才有所拘然後有
不善○此章入要畧一之二孟子答性善之辨至此章方明葢告子好自為説不如公都子之善問朱子註孟
子性善之辨亦至此章方備葢程子兼説性氣二句斷盡古今論性異同張子又欲人之善反是敎人以變化
氣質也)易牙(齊桓公嬖人性知味並置淄澠之水皆能辨之以滋味事齊桓公詳見管子)程子
曰(二段皆叔子語内體用伯子語○同然章入要畧一之九此章王文憲謂為衆人悦就同處看淺處説却
分曉有受用今按此章才字即上章性善之才言性本善但係乎所養如何爾於是以物類喻所養之同則才
無不善所養之異則長有遲速因物類之同以上及人類之同其言人類之同則推人形之同以内及人心之
同口同嗜耳同聽目同美引以歸心之同然於以見人性之皆善與聖人初無異者又終之心有同然繳上口
有同味之喻舉一以見其餘此孟子長於譬喻而切於敎人如此又地有肥磽雨露之不齊已可見氣稟之有
異孟子非不知有氣質之性也但就此中指出天地之性以勉人耳又自此章之後多言養之之功與前後知
言養氣明善誠身雙關之説不同葢孟子切於為人以為人性皆善但能存養不為外物所昏蔽則此心自然
清明此性自然昭著明誠二者工夫即在其中非有異旨也)牛山(今屬青州王文憲曰牛山之木譬人
之良心句句相對極分明)仁義之心(性也下句良心即是)好惡(情也即上文仁義之發仁發為
好義發為惡)與人相近(即仁義之心人心之所同者雖嘗放其心氣清之時此心所發尚未與同
然者相逺也)也者(讀)幾希(自作一句令人警省一線未斷急冝存養)則其(註作但其)有
梏亡(註作又)存(一段三存字王文憲曰前本然之明中梏亡之失後工夫之存)程子(叔子○此
章入要畧一之十夜氣一段本為心而言夜氣特其證驗存養則其工夫山木日夜之所息本喻人之良心未
嘗止息然山木之生由氣化而戕賊之者在斧斤牛羊山木無能致力至若人心則生息雖由氣化而不盡在
氣化梏亡雖由外物而不盡在外物此則在我自可以致力所以終歸於得養操存之説夫良心在人其人旦
畫所為固有梏亡至夜安静此良心依然生息平旦之氣即是可驗人若更能去梏亡之害加存養之工無時
不用其力則清明氣象無時不然心境為當如何此章孟子切於救人山木一殷與良心一段當相對看而養
與失養亦對在其間故以得養失養總之而養之得失又在操舍之間程叔子又以敬以直内一句指示操存
之方可謂切要學者讀之急冝警省存得則人存不得則禽獸吁可畏哉)暴寒(喻敎之時少聽之不熟)
誨奕(喻敎之雖一聽之不專)程子(叔子經筵劄子○此章入要畧一之三十)熊(爾雅熊虎醜謂
虎之類也其力在掌味亦甘脆)二者不可得兼(謂適當間界之際求生則害義取義則即死此
方是不可得兼之時須決取舍)欲惡有甚於生死(義之可欲甚於生以其惬快無愧也不義
之可惡甚於死以其羞愧之無所容也不義而生則生可羞故雖可以得生而不忍也取義而死則死為要故
雖可以避患而有不惬也)如使(茍人心無仁義之性而但有利害之私則所以求生避死者何所不用何
所不為且將無所不至則人皆禽獸而已矣)由是(二字作一讀是指本心天理而言)而有不
用(猶言何用生為)弗受不屑(此一段指人皆有之雖凡人乞丐者皆有是心則羞惡之本心可見
矣)萬鍾(此又轉一節上文是決生死於危急之際此一節是計豐約於晏安之時孟子尤重以為戒)
向為身(何文定並作一讀○此章入要畧三之三)仁人心(集註云云王文憲曰此仁之正訓也
不是把仁來形容人心却是以人心指示仁)雞犬放(亡父桐陽㪚翁以此為讀)程子(前二段叔
子後一段伯子○此章入要畧一之十七)不知類章(要畧一之十三)桐(爾雅榮桐木註即梧桐)
梓(爾雅椅梓註即楸○此章入要畧一之十四)梧(桐也相類非一此則梧桐也)檟(梓也爾雅楸屬
多作椱註謂楸小葉曰椱又引左傳美椱云其作檟者苦茶恐非檟木左傳樹吾墓檟檟即梓也只當依孟子
作檟)飲食(飲食以養口腹養小而失大則為小人而人賤之飲食而無失其大則所養以禮所禄以義是
即所以養心志也豈但養口腹而已○此章入要畧一之十五)此天之此舊本多作比
(余正甫以舊本為問朱子檢所有舊官本果皆作比字註中亦作比方朱子謂正文與註皆同而無文理恐是
一處先誤而後人并改以從之爾今不可攷但尋其義理作此字無疑也見文集)范浚(字茂明婺州蘭
谿人號香溪先生曽以賢良舉秦檜當國不起有香溪文集行於世近無之)心箴(本非為此章而作而
與此章小體大體旨意脗合朱子取之吕成公問取此何為朱子曰正縁目前人不能如此道)堪輿(堪天
輿地也文選註作天地之神者非○此章入要畧一之十六)仁義忠信樂善不倦(孟子
嘗言仁義禮智而此天爵獨言仁義忠信葢仁已該禮義已該智忠信則實有諸已而實行於物又接樂善不
倦一句善即仁義忠信也天理固實有諸已而實行之又能樂之而不已不厭然後見其為可貴也○此章入
要畧一之十七)趙孟(晉六卿趙氏為長故春秋時謂之趙孟戰國之時趙已為國孟子葢舉舊俗方言爾)
貴(貴於己者仁義聞譽道德之尊也人之所貴者膏梁文繡飲食之美爾○此章入要畧一之十二王文憲
曰自牛山之木以下十章皆是勉人養心頭面不同所主則一)為仁(上章力微則不能勝不仁在於反己
下章不熟則反不如他道在於熟之反己莫大於剛健熟之則在於日新○右二章入要畧一之三十一二)
志彀(弓不滿則射不能及逺故敎之學之者功力欲其到)規矩(器無法則不能成器故敎之學之者
法度欲其正也志欲到滿做必有法集註似只作一意)

　　告子下

　　任國名(説見下文)以禮食(如典禮所載進食之禮與飲食之節其變則如不食嗟來之食者曾
子曰微與其嗟也可去其謝也可食)揣(量度也)帶鉤(古人衣有大帶其繫佩者又有小革帶一端為
孔一端有鉤以穿之鉤以金或玉為之吕氏攷古圖有古玉帶鉤)紾戾(反拗也)錯綜(大傳本義
曰古語也錯者交而互之一左一右之謂也綜者縱而挈之一低一昂之謂也)斟酌(俗語也如以勺取酒
以入器而酌量其淺深也)膠柱調瑟(語出戰國策史記琴以軫轉絃瑟以柱檠絃○此章問辨若淺
而集註總意極為精密)曹交章(要畧一之四集註不觧文義以其明近不待解也然其指意重在為
字人皆可以為堯舜此古語或孟子嘗言之而曹交舉以為問且自謂已具聖人之形而但食粟無能如何則
可至此孟子曰此何難之有亦為之足矣葢就指為之一字發之謂人之可以為堯舜非安坐而可至也所謂
為者必有用力作為之功焉有人於此力不能勝一鶩雛則是自為無力之人今曰舉百鈞之重則是自為有
力之人如此則舉烏獲之任者即是用力以為烏獲也然力猶有分限而性則無不善夫人之為堯舜則又豈
以力不勝為患哉乃自不為之耳此章為字皆重字但為患一為字似輕耳)百鈞(三十斤為鈞百鈞則
三千斤古稱不知若何漢稱一斤當今稱四十三文重强)匹(禮記庻人執匹註作驚)烏獲(集註古之
有力人史記秦武王好以力戲力士任鄙烏獲皆至大官雜書載烏獲將渡舟人不知其為烏獲也行舟自若
烏獲渉水持舟舟人以楫椃其首烏獲登舟嗔日視舟人髮上指舟人驚眩烏獲兩足踐舟左重則舟左皆沒
右重則舟右皆沒始知其烏獲謝罪得濟但此事與孟賁同未知孰是)堯舜之道(堯舜之道孝弟
而已矣為之在行止疾徐之間衣服言語習行之際此所謂人皆可以為也下學而上達耳)知求(此章
前為字主行言後知字主知言知而後能行行在於知知在於求)高子齊人(齊有高氏)小弁
(小雅弁彼鸒斯之篇詩傳曰太子冝臼作此以自怨序以為太子之傳述太子之情以為是詩不知何據)凱
風親之過小(七子之母不安其室而欲再嫁固為失節然禮律有繼父之服又所闗止於一家故
曰過小若小弁則天子廢嫡立庻國統所係不惟太子之生死不可保而國家之存滅亦不可知故曰過大)
宋牼莊子書有宋鈃(莊子天下篇不累於俗不飾於物不茍於人不忮於衆願天下之安
寜以活民命人我之養畢足而止以此白心古之道術有在於是者宋鈃聞其風而悦之作為華山之冠以自
表救民之鬬禁攻寢兵救世之戰以此周行天下上説下敎雖天下不取強聒而不舍也又見荀子非十二子
篇不知臺天下建國家之權稱上功用大儉約而僈差等是墨翟宋銒也註云孟子作宋牼○右入要畧三之
六此章與第一篇首章相類梁惠王問利國孟子闢之可也宋牼言用兵之不利似矣而孟子亦闢之葢利之
一字不可啟其源也啟其源則末流有不可勝言之害且言用兵之不利而欲止之其有用兵之利則又不可
止矣利必有利之害仁義自有仁義之利孟子尊敬宋牼取其救世之心也不取其言利救其學識之淺也)
任(今濟州任城縣至今襲慶府鄒縣一百八十里)平陸(見前篇)名(聲譽)實(事功猶今人言功名
也)仁(髠疑孟子既出未見致澤之功而去之為不仁孟子言聖賢去就不同而無非仁以其皆無私心而
合天理也)魯繆公(史記諸書並作穆吕成公大事記曰淳于髠曰魯繆公之時公儀子為政子柳子思
為臣魯之削也滋甚質諸孟子皆非是穆公亟見於子思曰古千乘之國以友士何如子思不悦曰古人有言
曰事之云乎豈曰友之云乎是穆公欲友子思而不可得也况敢臣之乎以臺無餽之事觀之悦賢不能舉又
不能養無惑乎魯之削也穆公雖不能終用子思然尊賢尚德之意當時所罕而公儀子之亷儉亦得相小國
之道以魯之弱﨑嶇强暴之間竟能與戰國相終始豈非其君相之力耶)公儀子名休(史記循吏
有傳)子柳泄柳也(檀弓亦自有子柳未知孰是)不用賢則亡(孟子謂賢者去就則
存亡所係削不勝於亡歟)削何可得與(按魯自悼公卑於三家及元公以後不載三家之事而費
自為國必三家又微各據其邑而魯自僅存元公之世齊田氏正强威烈王十四年田白伐魯莒及安陽明年
又伐魯取一城又明年元公薨而穆公顯立立三年而田和伐魯取成則孟氏亡矣又十四年而田和伐魯取
最韓救魯又四年而魯敗齊師於平陸又五年而田齊伐魯破之又八年而穆公薨子共公奮立葢穆公立於
元公連喪三城之後可謂削矣而穆公三十三年之間凡三被兵喪二邑所謂削滋甚也然外結韓之救内又
敗齊師於平陸平陸齊地則是又一嘗伐齊而敗其師也此所謂削而不亡之驗也)淇(衛地水名)河西
(自齊言之則衞地在東河之西也)高唐(齊西境大邑陳氏得之而始大今為州)華周杞梁
(左傳魯襄公二十三年齊侯襲莒門于且于傷股而退明日將復戰期於壽舒杞殖華還載甲夜入且于之隧
宿於莒郊明日先遇莒子於蒲侯氏莒子重賂之使無死曰請有盟華周對曰貪貨棄命亦君所惡也昬而受
命日未中而棄之何以事君莒子親鼓之從而伐之獲杞梁莒人行成齊侯歸遇杞梁之妻於郊使弔之辭曰
殖之有罪何辱命馬若免於罪猶有先人之敝廬在下妾不得與郊弔齊侯弔諸其室事亦見檀弓下篇按傳
首作杞殖華還遇莒子莒子請盟又作華周對中作獲把梁不復見華周事末止載杞梁之妻此曰華周杞梁
之妻左氏人名字氏多是重複孟子接聞尚近舊必有攷又按琴操曰杞梁妻嘆者齊邑杞梁植之妻所作也
植死妻嘆曰上則無父中則無夫下則無子將何以立吾節亦死而已援琴而鼓之曲終遂自投淄水而死則
又作杞梁植今存二説以備參攷又按孫氏正義曰華周即華旋也或云齊莊公襲莒墜而死其妻孟姜向城
而哭城為之崩)孟子之所為豈髠之所能識哉(孟子仕齊豈不欲德烈加於上
下其德烈所以未加於上下者必有不得行其志者矣不得行故去而又不欲瞭然揚己歸過故其去就之間
泯然無迹有非髠之所能識者又不欲自言此意故但舉孔子之事非衆人所識者以答之意在言語之表矣)
五霸趙氏(註説邵康節同)齊桓(始霸中國尊周室攘夷狄)晉文(自宋襄公伯為楚所陵晉
文公却楚尊王遂霸中國)秦穆(本霸西戎能成晉文之霸諸夏亦尊之)宋襄(繼齊桓之業以圖東
畧而南襲於楚)楚莊(楚世與中國争覇至楚莊為最賢)丁氏(唐丁公著蘇州人其説亦本杜氏左
傳註)夏昆吾(史記陸終之長子曰昆吾昆吾氏夏之時嘗為侯伯桀之時湯滅之虞翻曰名樊為己姓
封昆吾即衛地)商大彭(史記陸終第三子曰彭祖彭祖氏殷之時嘗為侯伯虞翻曰名翦為彭姓封於
大彭即彭城是也)豕韋(堯後在商為侯伯周封堯後於唐以更豕韋之後其後又封於杜)讓(一字
二義遜讓責讓然責而謂之讓以禮辭責之也如禮傳曰逺方之民有飢寒而不得衣食有獄訟而不平其寃
失賢而不舉者天子於其君之朝也揖而進之曰意朕之政敎有不得爾者耶何乃有飢寒而不得衣食有獄
訟而不平其寃有賢而不舉者然後其君退而與其卿大夫謀之此天子讓諸侯之辭也左氏傳公使讓之曰
云云及霸主讓諸侯與諸侯相讓之辭此類亦多非辭之所可責於是乎有討今南音遜讓之讓去聲責讓之
讓上聲亦通)葵丘之會(周襄王元年魯僖公九年夏公㑹宰周公齊侯宋子衛侯鄭伯許男曹伯
於葵丘傳曰㑹於葵丘尋盟且修好禮也九月戊辰諸侯盟於葵丘傳曰齊侯盟諸侯於葵丘曰凡我同盟之
人既盟之後言歸於好穀梁傳曰葵丘之㑹陳牲而不殺讀書加於牲上臺明天子之禁)南陽(齊之南境
汶陽之田)百里(説見前篇班爵禄章下)辟土地充府庫(興利聚斂之臣辟土地如李悝
盡地力商鞅開阡陌説見前篇辟草萊任土地章)約與國戰必克(從衡攻戰之臣)白圭
(詳見史記貨殖傳薄斂固美意然此乃北狄荒涼之俗非中國通行之法也古者公税皆什一後世公税於民
雖三十税一而私取於民實什取五葢古者官授田後世人自買田也人自買田故官税輕私授於震故私取
重然白圭之欲輕取據本傳圭善治生能薄飲食忍嗜欲趨時若猛獸鷙鳥之發天下言治生者祖之圭之欲
輕賦葢别自有理財之術也然圭自謂其術不可學使圭自為之則輕賦而亦可使他人為之鮮不為民害矣
故孟子不許)黍(耐寒宜乾)治水(禹順導丹曲防)樂正子(名克為國相者不在力不在智不在
博但是好善則衆善皆為之用)傅巖(傅本堯後之國傅巖在虞虢之間名為傅險澗水壊道發胥靡刑人
築之傅説貧代胥靡之役胥靡者有罪連及末減之人其役如周禮罪𨽻漢法罰作後世官徒也高宗夢得良
弼被褐帶索以形求之果得説)膠鬲(闕)

　　管夷吾(管仲本管叔之後氏管名夷吾字敬仲又曰管仲)士(刑官也管夷吾為齊
師所索魯使獄吏囚之轞以予齊也)孫叔敖(楚蒍賈之子蒍艾獵也孫叔其字敖楚官號也舉海葢少
孤而隱於海濱也荀子曰孫叔敖期思之鄙人也註今弋陽然孟子謂舉海必有所據)程子(伯子○此
章入要畧一之二十八)



























　　孟子集註攷證巻六

　　欽定四庫全書

　　孟子集註攷證巻七

　　元　金履祥　撰

　　盡心上

　　盡其心者(舊説盡心則知性知性則知天朱子以上句文法如得其民者得其心也故集註反舊説
而得此章之意○入要畧一之二十二)修身以俟之(語録既不以夭壽貳其心又須修身以俟
之方始立得此命自身有百年在世百年之中須事事是當始得有一日在世一日之内須事事是當始得若
既不以夭壽貳其心而一向胡亂做去又不可如佛氏以絶滅為事亦可謂夭壽不貳然修身以俟一段全不
理㑹所以做事無頭腦無父無君亂人之大倫)程子(叔子)張子曰(張子西銘盡得此章之意而發
明之若集註収此四句則不如程子三句之明順易知昔王文憲嘗以張子由太虛四句何以不入近思録而
収入集註問於何文定文定曰此段説得甚精而亦難看故朱子雖屢稱此語亦嘗謂其有病要之亦非有病
但看者易得做病如以虛為理一句便難看朱子恐人有看錯者反為病所以不収入近思録其収在孟子盡
心章末者却是孟子之説已明可以互相發明不至錯看也)由太虛有天之名(何文定曰
張子所謂虛者不是指氣乃是指理而言葢謂理形而上者未渉形氣故為虛爾以下面合虛與氣證之見得
此虛字是指自然之理葢謂有此太虛自然之理而因名之曰天故曰由太虛有天之名然自然之理初無聲
臭之可名也必其陽動陰静消息盈虛萬化生生其變不窮而道因可得而見葢虛底物事在實上見無形底
因有形而見故曰由氣化有道之名葢天以理之自然言太虛之體也道以理之運行言太虛之用也至就人
身看則必氣聚而成人而理因亦聚於此方始有五常之名故曰合虚與氣有性之名所謂合虛與氣者非謂
性中有理又有氣不過謂氣聚而理方聚方可指此理為性爾合字不過如周子二五妙合之意太極二五有
則俱有固非昔離今合但兩事分開看則有以見其合爾合性與知覺有心之名葢心統性情性者理也情者
氣之所為也故曰合性與知覺有心之名朱子嘗謂其説得甚精但辛苦耳證得孟子此章却是分曉履祥按
合性與知覺有心之名葢理與氣合而㑹於心故心為最靈而能知覺王文憲曰太虛即太極圖上面圎圈氣
化即圈内陽動陰静上二句統説下二句就人上説)莫非命也章(入要畧三之九)是求(兩是
求字皆作一讀其上二句皆古語嘗言孟子指其所求者斷之○此章入要畧三之十一)誠實也(實見
得實行得張子曰反身而誠則行無不歉於心語録取之歉音慊○此章入要畧一之二十一)人能耻
己之無所耻(輔氏曰以己之無耻為耻○此章入要畧一之三十四)取於人大章
程子(叔子)謂宋勾踐(此章一以道義為主而兩節常相對人知則達則得志不知則窮則不得
志一以道義為主則囂囂不失不離士不失己民不失望澤加於民修身自見獨善其身兼善天下無往而不
善也義道一理而分窮達葢道主於行而言義主於節而言)佚道章程子(叔子)皡皡章
程子(伯子)豐氏(豐稷元祐黨人)所過者化所存者神(二句古語荀子亦云仁人
之兵所過者化所存者神是也舊説又一意惟程叔子以所過為所經歴文公歎其甚精而從之按過字當作
平聲則意自見與天地同流所以皡皡小補所以驩虞)仁言章程子(叔子)良能章(要畧
二之一)程子(未詳)不為不欲章(要畧一之二十九王文憲曰朱子初取范氏説而不如李
氏此説曲折詳盡説無字精)三樂章(要畧三之十二)程子(伯子)所性(語録這一個道理合
下都定了更添減不得)四體不言而喻(猶云不勉而中也四體不待言喻葢其動容周旋不
待思勉而自然中禮故借在外不言而喻者以譬在我者不勉而中也一説見面盎背睟然盎然如此則施於
四體其動容周旋中禮者不言可知矣如此輕説似亦可通然非集註本意)程子(未詳○此章入要畧
三之十三)北海(伯夷孤竹之國在遼西令支縣中國去北海甚逺大率止以遼碣之間為北海)東海
(史記曰太公望吕尚者東海上人或曰吕尚處士隱海濱㪚冝生閎天招之尚亦曰吾聞西伯賢又善養老盍
往焉)泰山章(此章凡三節上二節喻聖人之道知行至到則餘皆近小本原盛大則其用無窮下一節
示學者之方循序而漸進下學而上達)善利章(要畧三之二)程子(二條並叔子)列子
稱其言(按列子楊朱篇曰楊朱曰伯成子高不以一毫利物舍國而隠畊大禹不以一身自利一體偏
枯古之人損一毫利天下不與也悉天下奉一身不取也人人不損一毫不利天下天下治矣禽子問楊朱曰
去子體之一毫以濟一世汝為之乎楊子曰世固非一毫之所濟禽子曰假濟為之乎楊子弗應禽子出語孟
孫陽孟孫陽曰子不達夫子之心吾請言之有侵若肌膚獲萬金者若為之乎曰為之孟孫陽曰有斷若一節
得一國子為之乎禽子黙然有間孟孫陽曰一毛微於肌膚肌膚微於一節省矣然則積一毫以成肌膚積肌
膚以成一節一毫固一體萬分中之一物奈何輕之乎禽子曰吾不能所以答子然則以子之言問老𣆀闗尹
則子言當矣以吾言問大禹墨翟則吾言當矣孟孫陽因顧其徒説他事)摩突其頂(摩頂放踵猶俗言
撞頭至脚爾突即撞也莊子曰墨子稱道曰禹親自操槖耜而九雜天下之川腓無胈脛無毛沐甚雨櫛疾風
置萬國禹大聖也而形勞天下也如此使後世之墨者多以裘褐為衣以跂蹻為服日夜不休以自苦為極曰
不能如此非禹之道也不足謂墨)子莫魯賢人(本趙註又按莊子云儒墨楊秉四謂儒家墨氏
楊氏秉氏凡四家之學也秉别無所聞恐即當時子莫執中一家之説孟子因闢楊墨惟子莫能知楊墨之偏
而欲取二家之中以執之其意在為我兼愛之間也意則善矣然不歸於儒則終害道故孟子亦併非之葢二
家之中不可執須權輕重時當利物則為禹之過家不入而非兼愛之過時當獨善則為顔子之陋巷自樂而
非為我之不及隨時隨地而權稱之以適其平方可謂之中故孟子曰執中無權猶執一也舉一而廢百也今
且以權之稱物為喻物之重一斤者則推就一斤而後平物重一兩者則推就一兩而後平凡輕重不等者皆
推取平而止平即中矣楊氏取為我猶重一兩者也墨氏兼愛猶重一斤者也子莫嫌為我之輕世又嫌兼愛
之重外而欲執二家之中猶嫌一兩之太輕一斤之太重而欲執半斤以為中也則物有在半斤之上下者銖
兩鈞石皆不稱矣是執一也所謂舉一而廢百也)程子(二條並叔子)飢渴章(要畧三之十八)
微顯闡幽(其顯處人皆知之其幽處非人之所能知者故聖賢之論人㣲隱其顯而闡明其幽如夷
齊之清鄉人冠不正則去之又知其隘矣惟孔子則知其量而發明之曰不念舊惡怨是用希柳下惠之和援
而止之而止人皆知其量寛矣惟孟子知其守而闡明之曰不以三公易其介葢夷齊之胷次柳下惠之心事
非孔孟不能知也雖然論其心術之奥孟子能知柳下惠之介也而防其未流之弊亦惟孟子能知其不恭是
皆闡幽之謂也)性之章(要畧五之三性之其聖自天身之其聖自我)殺一無罪(至)非
義也(士無生殺予奪之權而云爾者此亦尚志之事猶周子所謂志伊尹之所志恥君不及堯舜一夫不
獲也當時公卿大夫横殺橫取多矣而士之所志乃如此又所守所行無非仁義則其施之公卿大夫之位仁
義不可勝用矣此言士之所事亦以警王子之徒也○此章入要畧一之二十四)設若非義而
與之齊國(陳仲子不特不義與之國而不受正使雖義而與之國亦必不受如宋子魚曹子臧吳季
子雖義可以受國猶不受也况仲子之狷僻以母之食不食以兄之室不居其肯受國乎履祥竊意孟子本意
當以仲子不義為句與下文舍簞食豆羮之義字相反對謂仲子不義設若與之齊國而不受人皆信之然此
特義之小者爾與舍簞食豆羮之義何異惟君臣上下此乃義之大者而彼皆無之此不義之大者也以其小
義而信其為大義奚可哉此斷其不義之辭也)瞽瞍殺人(舜父頑桃應設此問以觀聖賢處事之變
孟子據此答以見聖賢用心之極爾由前言之則舜之丞又自不致有殺人之事由後言之則臯之執法又别
有議貴之辟孟子皆未論到此且論聖賢之心各行其道各極其至在我無難處之謀而天下亦無不可處之
事矣○此章入要畧二之七註文微不同而集註為明徑)居養(有居則有養居養富貴之氣廣居則養浩
然之氣)豕交章程子(叔子)形色(形者人之體凡耳目鼻口五臟六腑百骸九竅皆具此陰
陽五行之理而心其主色者形之用凡動容貌正顔色見於面者尤其精神之發也下文止言踐形則色在其
中矣)程子(叔子○此章入要畧一之二十)孔子之於顔曾(顔子鑽堅仰高用心苦矣夫子
博之以文約之以禮而欲罷不能如有所立卓爾曾子隨事著察真積力久用心博矣夫子告之一貫而唯然
㑹悟體以忠恕此所謂速化也)於冉閔(冉雍求仁閔子騫之孝夫子成其在德行之科所謂成徳也)
於由賜(子路好勇夫子達之於禮義子貢穎悟夫子達之以性道此所以成其材也)樊遲萬
章(隨問而答所謂解惑也)陳亢夷之(亢因子貢伯魚而聞夫子之道之因徐子而聞孟子之命
此所謂遞相傳授者也孟子之私淑於人則又有在雨化成德之間者矣)道高章(此章言下六句極其
精密學者須貼題思之繩墨彀率二事雖對喻下文正就彀率上生意彀者挽滿也率者射法也臨射時止是
引之之法然已自有發之之機學者志正體直到引滿之時自住不得而發之之機躍如在前矣引而不發教
者之妙機躍如也學者之自得)厚薄章(要畧二之十一)仁民(此仁字言仁之用)愛物(集註
草木禽獸皆舉之取之有時用之有節此先王愛物之政也若釋氏雖例以不殺為愛物然知施於動物而不
知施之植物此之謂不知類况絶滅親親之倫此之謂不知本墨氏猶愛無差等釋氏則又倒行逆施之矣)
程子(叔子)一本(見夷之章)無偽也(天理之真自有次第皆實心之推未能親親而仁民則悖
徳未能仁民而愛物則逐末皆是務外也務外則偽也○此章入要畧二之九)

　　盡心下

　　召陵之師(春秋魯僖公四年齊桓公以諸侯之師伐楚責其不貢次于陘楚屈完來盟於師師退盟
于召陵)武成章程子(叔子)杵或作鹵(史漢戰國策作鹵徐廣顔師古曰漂浮也鹵盾
也履祥按鹵杵聲相近軍中固有楯無杵然鹵乃濕鹵之鹵謂血流地生鹵爾王文憲曰此孟子拔本塞源之
論雖非武王殺之然亦仁人所不忍言也)虎賁書序作百(史記亦作千書序不可信)王曰
(前章疑武成難信此章繼言武王伐殷疑武成所以懲戰國多殺之暴引湯武所以示後世弔伐之仁二章不
同同歸於救世而已)莊周所論斲輪(莊子天道篇輪扁對桓公曰斲輪徐則甘而不固疾則苦
而不入不徐不疾得之於手而應於心口不能言有數存焉於其間臣不能以喻臣之子臣之子亦不能受之
於臣)一間(㪚翁曰詳此章文意似於兩人字讀謂殺人父之人是亦殺其父殺人兄之人是亦殺其兄亦
字如猶字於本文為通)必行文王之政(謂前篇關譏而不征)其人(其字重讀)見其
所安之實(本論語察其所安)猶不得也(孟子以前未有不仁得天下之事但夷羿寒浞
本身即已誅滅孟子以後固多有不仁得天下者矣不但一再傳失之然子孫誅滅殆無遺類不止於猶不得
而已孟子之言未嘗不驗也)聖人百世之師(文公文集曰孟子於二子雖或以為聖之清或
以為聖之和然又嘗病其隘與不恭且以其道不同於孔子而不願學也及其一旦慨然發為此論乃以百世
之師歸之而孔子反不與馬何哉孔子道大徳中而無迹故學之者沒身鑚仰而不足二子志潔行高而迹著
故慕之者一日感慨而有餘也○此章入要畧五之五)仁也章程子(伯子)外國本(尤延
之云高麗本按髙麗箕子之國為東夷文物之邦尚多有古書)理頼也(楚辭蹇修以為理叶音頼辨證
曰孟子不理於口漢書無理之至皆訓為頼則理固自有頼音矣)性命章(要畧三之十)有命
焉命也(性也之性是氣質之性有性焉之性是天地之性此固不待言惟二命字難分有命焉之命一
節是氣之理命也之命一節是理之氣何以謂氣之理是就氣上説而理亦在其中為之品節限制何以謂理
之氣是就理上説而氣却於其中有清濁厚薄之不同葢理氣未始相離天以陰陽五行化生人物氣以成形
而理亦賦焉猶命令也然理則一而氣則有清濁厚薄之不同所以在人便有智愚聖否貴賤貧富之異而理
固無不在焉此所以謂命也但命也之命自其清濁厚薄者言之則全屬氣有命焉之命自其貧富貴賤之分
限言之則便屬理命也之命在前有命焉之命在後然才有清濁厚薄便亦自有貧富貴賤才有貧富貴賤便
自冇上下品節所以總謂之命但其上一截清濁厚薄全屬氣到貧富貴賤各有品節則屬理此兩命字所以
同所以異者如此)性也命也(口之於味也以下五句是氣質自然之欲故斷之曰性也此是順結
也仁之於父子也以下五句是人心自然之理乃結之曰命也此乃反結何耶曰口之於味五者就人身言仁
之於父子五者就人事言就人身言有此形氣便有此五者故曰性也就人事言則所處所遇自是有不同者
故曰命然人以前五者在人身為性而必求得之孟子指出天分謂各有限制之不同故曰有命焉君子不謂
性人以後五者在人事為命而不求自盡故孟子指出原頭謂本有義理之不異故曰有性焉君子不謂命謂
之君子不謂性則知一謂之性者世人之言也謂之君子不謂命則知一謂之命者亦世人之言也故朱子有
世人之説王文憲曰性也是氣質之性要輕看有性焉是天地之性要重看又曰孟子後段命也一句是歇後
語仁義五者非命也到得所值不同則命也故程叔子朱子於此五者之命見其説不去於是以命也推上去
説清濁厚薄所值不同以補語意)程子(並叔子)厚薄清濁(五者之命程叔子清濁厚薄之
説盡之矣夫清濁厚薄氣也而清濁發於所知厚薄驗於所值自其清者言之則仁之於父子也至義之於君
臣也盡禮之於賓主也節智之於賢否也自能辨聖人之於天道也自不期而脗合白其濁者言之則於父子
而仁有所窒於君臣而義有未明於賓主而禮有未合於賢否而智有所昏於天道固不能如聖人之自然脗
合此命之清濁也自其厚者言之則為父而得其子之孝為子而得其父之慈為君而得其臣之忠為臣而得
其君之遇賓主之相敬賢者之相知聖人而必得位得名得禄得壽自其薄者言之則子孝而有瞽瞍之父父
慈而有朱均之子君賢而有觀扈之臣臣忠而冇龍逢比干之戮為主而晉侯見弱於齊為賓而魯君不禮於
楚以言乎智則晏嬰而不知仲尼以言乎聖與天道而孔子不得其位此名之厚薄也氣化流行紛綸錯揉化
生人物隨處不同或清或濁或厚或薄四者相經相緯相揉相雜而發於心驗於身遇於事有萬不同者清者
生知安行而濁者反是厚者氣數遇合而薄者不然此所以謂之命也程子發此四字或問兼存兩説學者宜
比而觀之)善信章(要畧五之十一)程子(前叔子後未詳)所不忍(下文無欲害人之心也)
所不為(下文無穿窬之心也)達之於其所忍(猶云以其所愛及其所不愛也)所為
(如下文受爾汝以言不言餂之皆其類也)無受爾汝之實(文公因沈僴之問自謂註中因何改
不分曉謂實字當對名字説不欲人以爾汝之稱加諸我是惡爾汝之名也然反之於身而去其無可爾汝之
行是能充其無受爾汝之實也履祥按註中不分明者謂舊説作誠實解也然今註亦未大分曉當從語録之
説夫爾汝者人所輕賤之名也受人輕賤之名我固恥之但能反身而充其無受輕賤之實則其所為者無往
而不為義也則為之訓作為之為○此章入要畧一之七但要畧註尚是舊説按此章有所不忍者無欲害人
之心此惻隱之端也有所不為者穿窬之心此羞惡之端也能充之於他事則無非仁無非義矣前兼説仁義
後獨説義語録曰仁只一路義則頭項多下又充之以無受爾汝之實又充類至義之盡以言不言餂人者其
心術隱微猶盜賊也觀省至此可謂細密必如此充之而後無一毫非義)近約章(要畧四之四)不
下帶(古人視不下於帶因以目前常視為不下帶此古時方言也)性者(語録當有之字)反之
(語録當有者字)程子(伯子下同)董子(董仲舒前漢書有傳答江都易王曰仁人者云云程子始表出
之朱子白鹿洞學規以為處事之要○此章入要畧五之一)藐之(註作輕之左傳藐諸孤謂小也藐之
小視之也語録孔子畏大人孟子却藐大人大人固當畏但所藐者其堂髙數仞食前侍妾田獵後車耳孟子
為見世人視大人許多崇高富貴當有言不敢出口故云爾)楊氏曰(文公語録曰雖曰聖人之心無
小大無敢慢不肯如此説但以此視彼為富貴權勢所移者冇間矣聖人固不如此若大賢以下則未免如此
○此章入要畧三之十四)養心章(要畧一之十八王文憲曰吕侍講曰天下難持者莫如心天下易染
者莫如欲又周子養心亭説集註不入王文憲曰必自寡而後至周子所謂無)程子曰(伯子語輔漢卿
謂極其微細言之學者須於有所向處充治去待其周張則用力難矣)羊棗章(羊棗曽晳所獨嗜曾
子為不忍而不食膾炙人所同嗜曾子非為味而食)狂狷章(要畧五之十二終)此語與論
語小異(論語曰子在陳曰歸與歸與吾黨之小子狂簡斐然成章不知所以裁之)琴張事見
莊子(莊子大宗師篇曰子桑户孟子反子琴張三人相與友曰孰能相與於無相與相為於無相為孰能
登天遊霧撓挑無極相忘以生無所終窮三人相視而笑莫逆於心遂相與友莫然有間而子桑戸死未葬孔
子聞之使子貢往待事焉或編曲或鼓琴相和而歌曰嗟來桑户乎而已反其真而我猶為人猗子貢趨而進
曰敢問臨尸而歌禮乎二人相視而笑曰是惡知禮意子貢反以告孔子曰彼何人者耶孔子曰彼遊方之外
者也按狂者志高而行不掩焉者夫子謂可因其志高而與之進道耳非取其終於狂也若終於狂則便有琴
張之病過中失正而流於異端矣琴張之狂未必盡如莊子所言然其近似亦必有以取之)牧皮未
詳(家語史記弟子傳不見牧皮此在三千之數必魯人也如孟獻子之友牧仲葢魯有牧氏)嘐嘐然
曰古之人(狂也志大也)行不掩焉(簡也畧於事也)程子曰(伯子)鄉原徳
之賊也(論語止此一句上文必有所傳)非之無舉(二句原也)同流合汙(二句鄉原
所以媚小人也)居之似忠信(二句鄉原所以媚君子也)衆皆恱之(併上文鄉原之似徳
也)自以為是而不可與入堯舜之道(鄉原之非德也似徳則亂德非德則
賊德矣)邪慝如鄉原之屬是也(凡異端非正道者皆邪慝也邪詖之辭邪也淫遁之
辭則慝也而獨於鄉原章出邪慝二字葢如楊氏為我則學義而差者也墨氏兼愛則學仁而差者也其亦有
以善意為之未必有為惡之意也若鄉原之志行態度取媚求容欺世盜譽欲自附於中行而反譏狂狷以自
是其惑人心壊風俗不復可以振起而使世人皆不得見中行之真是真所謂邪慝也已此章孟子因孔子三
言而發明狂者之志狷者之守又因孔子賊德之言而寫出鄉原之情狀態度而卒歸之反經其為世道人心
訃逺矣大矣讀之使人感切)趙氏曰五百嵗而聖人出亦有遲速故
言有餘(按邵子經世書自已會之未以運經世之一之未嵗在甲辰而帝堯即位二聖相授至經世之
刻一百四十嵗而卒午會以運經世之二之子嵗在甲子禹攝之八年下至經世之三之卯嵗在乙未凡四百
五十二年而成湯有天下下至以運經世之四之亥嵗在癸亥凡六百二十九年而文王為西伯是入以運經
世之五至以運經世之六之未庚戌之歳凡五百八十餘年而孔子生又七十一年庚申獲麟三年壬戌之嵗
孔子卒至以運經世之七之寅乙酉之嵗孟軻至梁上去孔子卒凡一百四十三年)見知聞知(韓文
公曰堯以是傳之舜舜以是傳之禹禹以是傳之湯云云程子謂文公必有所見若無所見不知所傳者何事
今按原道不過謂其法度禮樂政敎以是傳之葢制作皆得其的而後可謂前聖後聖之相傳也然其言不如
孟子之精見而知聞而知所知者何事葢此理之大中至善也又此章繼若子反經之後尤有深意)萊朱
或曰即仲虺(趙註萊朱一曰仲虺則是以仲虺為萊朱之一名也集註引之而云或曰即仲虺或
之者存疑也履祥按仲虺古文尚書作中靁靁即雷字也史記亦作噩雷萊聲韵同又虺本音呼囘反亦與雷
萊音叶但今唐本不依古文作靁而依左傳故以仲虺為萊朱則若可疑爾湯之賢臣伊尹之外無如仲虺者
攷之仲虺之誥其見知之實可想矣而與伊尹並為左右相則萊朱即仲虺可知也)太公望(吕尚)散
宜生(若周公虢叔閎夭泰顛南宫括皆不與見知者之列虢叔周公父子兄弟不在數於大臣則獨舉太
公望於五臣則獨舉散宜生孟子當時葢别有所攷後世不聞其詳爾)近聖人之居(聖人之居
在今襲慶府仙源縣而鄒即鄒縣在仙源之南)爾(上爾字指見而知之者下爾字指聞而知之者此二句舊
説未明惟三山林少頴之説為得其指文公聞而是之葢凡言爾者皆有所指之辭故字書言如是為爾即翻
切之意也此二爾者即指上文所謂見知聞知者而為言也此章大意謂自古五百餘嵗而聖人出在當時必
有見而知之者在後世則有聞而知之者今去聖人之世未逺去聖人之居又甚近而曽思輩又皆亡矣已無
有如是見知者則亦恐遂無復有如是聞知者矣此其思前聖憫當時憂後世俟來哲深長之意藹然見於言
表嗚呼悠哉)

　　孟子集註攷證卷七

　　䟦

　　右仁山先生論孟攷證所以繼文公之緒惟益之許先
生得其傳以授後學然抄寫不繕而謬誤相承尤非所
以廣布也憲幕張公特為主盟俾鳩工鋟梓以便學者
屬愚董其役於是許先生手自校證㸃畫無訛非特學
者之多幸亦斯文之多幸也古麗後學吕遲謹識





















