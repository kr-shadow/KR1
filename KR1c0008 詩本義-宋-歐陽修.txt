#+TITLE: 詩本義-宋-歐陽修
#+DATE: 2016-06-11 12:20:03
#+SOURCE: github.com/kanripo/KR1c0008 master ff22e605                
　　　　詩圖揔序
周之詩自文王始成王之際頌聲興焉周之盛德之
極文王之詩三十七篇其二十三篇繫之周公召公
爲周南召南其八篇爲小雅六篇爲大雅武王之詩
六篇四篇爲小雅二篇在召南之風成王之詩五十
三篇其十篇爲小雅十二篇爲大雅三十一篇爲頌
是爲詩之正經其後二丗昭王立而周道微缺又六
丗厲王政益衰變雅始作厲王死于彘天下無君周
公召公行政謂之共和凡十四年而厲王之下太子
宜臼遷于洛邑號東周周之室益微而平王之詩貶
爲風下同列國至於桓莊而詩止矣初成王立周公
攝政管蔡作亂周公及其大夫作詩七篇周之太史
以爲周公詩主道豳國公劉太王之事故繫之豳謂
國變風而諸侯之詩無正風其變風自懿王始作懿
王時齊風始變夷王時衛風始變次厲王時陳風始
變厲王崩周召共和唐風始變次宣王時秦風始變
至平王時鄭風始變惠王時曹風始變陳最後至頃
王時猶有靈公之詩於是止矣蓋自文至頃凡二十
丗王澤竭而詩不作今鄭之次比考於舊史先後不
同周召王豳皆出於周邶鄘合於衛檜魏丗家絶其
可考者七國而巳陳齊衛晉曹鄭魏此變風之先後
也周召邶鄘衛王鄭齊豳秦魏唐陳檜曹此孔子未
刪詩之前季札所聽周樂次第也周召邶鄘衛王鄭
齊魏唐秦陳檜曹豳此今詩之次第也考其得封之
先後爲國之大小與其詩作之時皆有其次說者莫
能究焉其外魯之頌四篇商頌五篇鄭康成以爲魯
得用天子之禮樂故有頌而商頌至孔子之時存者
五篇而夏頌巳亡故録魯詩以備三頌著爲後王之
法監三代之成功法莫大於夏矣康成所作詩譜圖
自共和而後始得春秋次序今其圖亡今略凖鄭遺
說而依其次第推之以見前儒之得失今旣依鄭爲
圖故風雅變正與其序所不言而說者推定丗次皆
且從鄭之意其所失者可指而見焉司馬遷謂古詩
三千餘篇孔子刪之存者三百鄭學之徒皆以遷說
之謬言古詩雖多不容十分去九以予考之遷說然
也何以知之今書傳所載逸詩何可數焉以圖推之
有更十君而取其一篇者又有二十餘君而取其一
篇猶是言之何啻乎三千詩三百一十一篇亡者六
篇存者三百五篇云
詩本義卷第一
　　　　　　歐陽氏
　　　　關雎
論曰爲關雎之說者既差其時世至於大義亦已失
之盖關雎之作本以雎鳩比后妃之德故上言雎鳩
在河洲之上關關然雄雌和鳴下言淑女以配君子
以述文王太姒爲好匹如雎鳩雄雌之和諧爾毛鄭
則不然謂詩所斥淑女者非太姒也是太姒有不妬
忌之行而幽閨深宮之善女皆得進御於文王所謂
淑女者是三夫人九嬪御以下衆宫人爾然則上言
雎鳩方取物以爲比興而下言淑女自是三夫人九
嬪御以下則終篇更無一語以及太姒且關雎本謂
文王太姒而終篇無一語及之此豈近於人情古之
人簡質不如是之迃也先儒辯雎鳩者甚衆皆不離
於水鳥惟毛公得之曰鳥摯而有别謂水上之鳥捕
魚而食鳥之猛摯者也而鄭氏轉釋摯爲至謂雌雄
情意至者非也鳥獸雌雄皆有情意孰知雎鳩之情
獨至也哉或曰詩人本述后妃淑善之德反以猛勢之
物比之豈不戾哉對曰不取其摯取其别也雎鳩之在
河洲聽其聲則和視其居則有别此詩人之所取也孟
子曰不以文害辭不以辭害志鄭氏見詩有荇菜之
文遂以琴瑟鍾皷爲祭時之樂此孟子之所誚也
本義曰詩人見雎鳩雌雄在河洲之上聽其聲則關
關然和諧視其居則常有别有似淑女匹其君子不
淫其色亦常有别而不黷也淑女謂太姒君子謂文
王也參差荇菜左右流之者言后妃采彼荇菜以供
祭祀以其有不妬忌之行左右樂助其事故曰左右
流之也流求也此淑女與左右之人常勤其職至日
夜寢起不忘其事故曰寤寐求之輾轉反側之類是
也后妃進不淫其色以專君退與左右勤其職事能如
此則冝有琴瑟鍾皷以友樂之而不厭也此詩人愛
之之辭也關雎周衰之作也大史公曰周道缺而關
雎作盖思古以刺今之詩也謂此淑女配於君子不
淫其色而能與其左右勤其職事則可以琴瑟鍾鼓
友樂之爾皆所以刺時之不然先勤其職而後樂故
曰關雎樂而不淫其思古以刺今而言不迫切故曰
哀而不傷
　　　　葛覃
論曰葛覃之首章毛傳爲得而鄭箋失之葛以爲絺
綌爾據其下章可驗安有取喻女之長大哉黃鳥栗
留也麥黄椹熟栗留鳴盖知時之鳥也詩人引之以
志夏時草木盛葛欲成而女功之事將作爾豈有喻
女有才羙之聲逺聞哉如鄭之說則與下章意不相
属可謂衍說也卒章之義毛鄭皆通而鄭說爲長
本義曰詩人言后妃爲女時勤於女事見葛生引蔓
于中谷其葉萋萋然茂盛葛常生於叢木之間故又
仰見叢木之上黃鳥之聲喈喈然知此黃鳥之鳴乃
盛夏之時草木方茂葛將成就而可采因時感事樂
女功之將作故其次章遂言葛以成就刈濩而爲絺
綌也其卒章之義毛鄭之說是矣
　　　　卷耳
論曰卷耳之義失之久矣云卷耳易得頃筐易盈而
不盈者以其心之憂思在於求賢而不在於采卷耳
此荀卿子之說也婦人無外事求賢審官非后妃之
職也臣下出使歸而宴勞之此庸君之所能也國君
不能官人於列位使后妃越職而深憂至勞心而廢
事又不知臣下之勤勞闕宴勞之常禮重貽后妃之
憂傷如此則文王之志荒矣序言知臣下之勤勞以
詩三章考之如毛鄭之說則文意乖離而不相属且
首章方言后妃思欲君子求賢而置之列位以其未
能也故憂思至深而忘其手有所采二章三章乃言
君能以罍觥酌罰使臣與之飲樂則我不傷痛矣前
後之意頓殊如此豈其本義哉
本義曰卷耳易得頃筐小器也然采采而不能頓盈
后妃以采卷耳之不盈而知求賢之難得因物托意
諷其君子以謂賢才難得冝愛惜之因其勤勞而宴
犒之酌以金罍不爲過禮但不可以長懷於飲樂爾
故曰維以不永懐養愛臣下慰其勞苦而接以恩意
酒歡禮失觥罰以爲樂亦不爲過而於義未傷故曰
維以不永傷也所以冝然者由賢者臣勤國事勞苦
之甚如卒章之所陳也詩人述后妃此意以爲言以
見周南君后皆賢其宫中相語者如是而已非有私
謁之言也盖疾時之不然
　　　　樛木
論曰毛傳葛藟尤爲簡略然以其簡故未見其失鄭
箋所說皆詩意本無考於序文亦不述雖詩之大義
未甚失然於說爲衍也據序止言后妃能逮下而無
嫉妬之心爾鄭謂常以善言逮下而安之又云衆妾
上附事之而禮儀俱盛又云能以禮樂其君子使福
祿所安考詩及序皆無此意凢詩毎章重復前語其
甚多乃詩人之常爾豈獨於此二章見殷勤之意故
曰衍說也
本義曰詩人以樛木下其枝使葛藟得託而並茂如
后妃不嫉妬下其意以和衆妾衆妾附之而並進於
君子后不嫉妬則妾無怨曠云樂只君子福祿綏之
者衆妾愛樂其君子之辭也
　　　　螽斯
論曰螽斯大義甚明而易得惟其序文顛倒遂使毛
鄭從而解之失也蟄螽蝗類微蟲爾詩人安能知其
心不妬忌此尤不近人情者蟄螽多子之蟲也大率
蟲子皆多詩人偶取其一以爲比爾所比者但取其
多子似螽斯也據序冝言不妬忌則子孫衆多如螽
斯也今其文倒故毛鄭遂謂螽斯有不妬忌之性者
失也振振群行貌䋲䋲齊一貌蟄蟄衆聚貌皆謂子
孫之多而毛訓仁厚戒愼和集皆非詩意其大義則
不逺故不復云
　　　　兎置
論曰兎置小人之賤事也士有旣賢且武又有將帥
之德可任以國守扞城其民其謀慮深長可以折衝
禦難於未然若鄰國有來相侵則可使徃而和好以
平其患及國有出兵攻伐則又可用爲䇿謀之臣論
其材智可爲難得之臣也有人如此棄而不用使在
田野張罝椓杙躬小人鄙賤之事則周南國君詩可
以刺矣亦何所羙哉如鄭箋所謂武夫者論材較德
在周之盛不過方叔召虎吉甫之徒三數人而已春
秋所載諸侯之臣號稱賢大夫者亦不過國有三數
人而已今爲詩說者泥於序文莫不好德賢人衆多
之語因以謂周南之人舉國皆賢無復君子小人之
别下至兎罝之人皆負方叔召虎吉甫春秋賢大夫
之材德則又近誣矣就如其說則舉國人人可用卷
耳后妃又安用輔佐君子求賢審官至於憂勤者乎
肅肅嚴整貌而毛傳以爲敬且布罝椓杙何容施敬
亦其失也春秋左氏傳晉郤至爲楚子反言天下有
道則諸侯有享宴以布政成禮而息民此公侯所以
扞城其民也及其亂也諸侯貪冐争尋常以盡民則
略其武夫以爲腹心二者皆引赳赳武夫之詩以爲
言如郤至之說則公侯扞城爲羙公侯腹心爲刺是
兎罝一篇有羙有刺郤左皆毛鄭前人其說如此與
今詩義絶郤至所引纔詩四句疑當時别自有詩亦
爲此語故今不敢引據第考今詩序文以求詩義亦
可見矣
本義曰捕兎之人布其網罟於道路林木之下肅肅
然嚴整使兎不能越逸以興周南之君列其武夫爲
國守禦赳赳然勇力使姦民不得竊發爾此武夫者
外可以扞城其民内可以爲公侯好匹其忠信又可
倚以爲腹心以見周南之君好德樂善得賢衆多所
任守禦之夫猶如此也
　　　　漢廣
論曰據序但言無思犯禮者而鄭箋謂犯禮而徃正
女將不至則是女皆正㓗男獨有犯禮之心焉而行
露序亦云疆暴之男不能侵陵正女如此則文王之
化獨能使婦人女子知禮義而不能化男子也此甚
不然盖當紂時淫風大行男女相奔犯者多而江漢
之國被文王之化男女不相侵如詩所陳爾夫政化
之行可使人顧禮義而不敢肆其欲不能使人盡無
情欲心也紂時風俗男女恣其情欲而相奔犯今被
文王之化男子雖恱慕游女而自顧禮法不可得而
止也考詩三章皆是男子見出游之女恱其羙色而
不可得爾若鄭箋則不然其一章乃云男欲犯禮而
徃二章三章乃云欲擇尤正㓗者使嫁我則一篇之
中前後意殊且序但云無思犯禮本無欲女嫁我之
義盖雖正女無不嫁之理苟以禮求㛰安得不嫁由
鄭以于歸爲嫁乃失之爾
本義曰南方之木髙而不可息漢上之女美而不可
求此一章之義明矣其二章云薪刈其楚者言衆薪
錯雜我欲刈其尤翹翹者衆女雜逰我欲得其尤羙
者旣知不可得乃云之子旣出逰而歸我則願秣其
馬此恱慕之辭猶古人言雖爲執鞭猶忻慕焉者是
也旣述此意矣末乃陳其不可之辭如漢廣而不可
泳江永而不可方爾盖極陳男女之情雖可見而不
可求則見文王之政化被人深矣
　　　　汝墳
論曰序言婦人能閔其君子君子謂周南之大夫以
國事勤勞於外者然則所謂婦人者大夫之妻也如
鄭氏之說伐薪非婦人之事意謂此婦人不冝伐薪
而令伐薪如君子之賢不宜處勤勞而令處勤勞其
意如此乃是直謂周南大夫之妻自出伐薪爾爲國
者必有尊卑之别大夫之妻自伐薪雖古今不同其
必不然理不待論則鄭說之失可知矣矧賢者固當
勤勞於國而反謂非其事則又違勉之以正之言也
鄭氏又以王室如燬父母孔邇謂紂爲酷暴君子避
此勤勞之事或時得罪則害及父母不惟詩文本無
此意且君子所勤者周南之事爾紂雖虐刑必不爲
周誅避事之臣茲理亦有所不通矣
本義曰周南大夫之妻出見循汝水之墳以伐薪者
爲勞役之事念已君子以國事奔走于外者其勤勞
亦可知思之欲見如飢者之思食爾其下章云旣見
君子不我遐棄者謂君子以事畢來歸雖不我逺去
我亦不敢偷安其私故卒章則復勉之云魚勞則尾
赤今王室酷烈如火之將焚紂雖如此而周南父母
之邦自當宣力勤其國事以圗安爾
　　　　麟之趾
論曰孟子去詩世近而最善言詩推其所說詩義與
今序意多同故後儒異說爲詩害者常頼序文以爲
證然至於二南其序多失而麟趾騶虞所失尤甚特
不可以爲信疑此二篇之序爲講師以已說汨之不
然安得謬論之如此也據詩直以國君有公子如麟
有趾爾更無他義也若序言關雎之應乃是關雎化
行天下太平有瑞麟出而爲應不惟怪妄不經且與
詩意不類關雎麟趾作非一人作麟趾者了無及關
詩本義卷第二
　　　　　　歐陽氏
　　　　鵲巢
論曰據詩但言維鳩居之而序言德如鳲鳩乃可以
配鄭氏因謂鳲鳩有均一之德以今物理考之失自
序始而鄭氏又増之爾且詩人本義直謂鵲有成巢
鳩来居爾初無配義况鵲鳩異巢類不能作配也鳩
之種類最多此居鵲巢之鳩詩人宜謂之鳩以今鳩
考之詩人不謬但序與箋傳誤爾且鳲鳩爾雅謂之
秸鞠而諸家傳釋或以爲布榖或以爲戴勝今之所
謂布榖戴勝者與鳩絶異惟今人直謂之鳩者拙鳥
也不能作巢多在屋瓦間或於樹上架􁀌樹枝初不
成窠巢便以生子徃徃墜􁈸殞雛而死盖詩人取此
拙鳥不能自營巢而有居鵲之成巢者以爲興爾今
鵲作巢甚堅旣生雛散飛則棄而去在於物理容有
鳩來處彼空巢古之詩人取物比興但取其一義以
喻意爾此鵲巢之義詩人但取鵲之營巢用功多以
比周室積行累功以成王業鳩居鵲之成巢以比夫
人起家來居已成之周室爾其所以云之意以興夫
人來居其位當思周室創業積累之艱難冝輔佐君
子共守而不失也此意詩雖無文但詩旣言鵲成巢
之用功多而鳩乃來居之則其意自然可見下言百
兩者述其來歸之禮甚盛羙其得正也
　　　　草蟲
論曰草蟲阜螽異類而交合詩人取以爲戒而毛鄭
以爲同類相求取以自比大夫妻實已嫁之婦而毛
鄭以爲在塗之女其於大義旣乖是以終篇而失也
盖由毛鄭不以序意求詩義旣失其本故枝辭衍說
文義散離而與序意不合也序意止言大夫妻能以
禮自防爾而毛鄭乃言在塗之女憂見其夫而不得
禮又憂被出而歸宗皆詩文所無非其本義按爾雅
阜螽謂之蠜草蟲謂之負蠜負形皆似蝗而異種二
者皆名爲螽其生於陵阜者曰阜螽生於草間者曰
草螽形色不同種類亦異故以阜草别之凢蟲鳥皆
於種類同者相匹偶惟此二物異類而相合合其所
不當合故詩人引以比男女之不當合而合者爾
本義曰召南之大夫出而行役妻留在家當紂之末
世淫風大行疆暴之男侵陵貞女淫泆之女犯禮求
男此大夫之妻能以禮義自防不爲淫風所化見彼
草蟲喓喓然而鳴呼阜螽趯趯然而從之有如男女
非其匹偶而相呼誘以淫奔者故指以爲戒而守禮
以自防閑以待君子之歸故未見君子時常憂不能
自守旣見君子然後心降也其曰陟彼南山采蕨采
薇云者婦人見時物之變新感其君子久出而思得
見之庻㡬自守能保其全之意也
　　　　行露
論曰行露據序本爲羙召伯能聽訟而毛氏謂不思
物變而推其類鄭氏謂物有似而非者士師所當審
乃是召伯不能聽審爾至其下章但云雖速我獄室
家不足則了無聽訟之意與序相違且鄭又謂露濕
道中是二月嫁娶之時且男女淫奔豈復更湏仲春
合禮之月又謂六禮之來彊委之且肆其彊暴以侵
陵豈復猶備六禮何其說之迂也詩人本述紂世禮
俗大壊及文王之化旣行而淫風漸止然彊暴難化
之男猶思犯禮將加侵陵而女能守正不可犯自訴
其事而召伯又能聽决之爾若如毛鄭之說雖有媒
妁而言約未許不待期要而彊行六禮乃是男女争
婚之訟爾非訴彊暴侵陵之事也且男女争婚世俗
常事而中人皆能聽之豈足當詩人之所羙乎
本義曰厭浥行露豈不夙夜謂行多露者正女自訴
之辭也誰謂雀無角何以穿我屋者以興事有非意
而相干者也女子自言我當多露之時豈不欲早夜
而出行猶以露多將被霑汚而不行其自防閑以保
其身如此然不意彊暴之男與我本無室家之道遽
欲侵陵於我迫我興此獄訟雖然事終獲辯者由召
伯聽訟之明也事獲辨者室家不足與下章亦不女
從是也所謂非意相干者謂雀無角不能穿屋矣
今乃以咮而穿我屋謂䑕無牙不能穿墉矣今乃穴
垣而居是皆出於不意也謂彼男子於我本無室家
之道今乃直行彊暴欲見侵陵亦由非意相干也
　　　　摽有梅
論曰摽有梅本謂男女及時之詩也如毛鄭之說自
首章梅實七兮以喻時衰二章三章喻衰落又甚乃
是男女失時之詩也序言召南之國被文王之化男
女得以及時則是紂世男女不得及時獨被文王之
化者乃得及時爾且不及時有三說禮儀旣䘮淫風
大行犯禮相奔者不禁及遭彊暴横見侵陵則男女
有未及嫁娶之年先時而犯禮者矣世變多故兵旣
䘮亂民不安居與力不足則男女有過嫁娶之年後
時而不得如禮者矣然則先時後時皆爲不及時而
紂世男女常是先時犯禮爲不及時而被文王之化
者變其淫俗男女各得守禮待及嫁娶之年然後成
婚姻爲及時爾今毛鄭以首章梅實七爲當盛不嫁
至於始衰以二章迨其今爲急辭以卒章頃筐墍之
爲時已晚相奔而不禁是終篇無一人得及時者與
詩人之意異矣鄭氏又執仲春之月至夏爲過時此
又其迃滯者也梅實有七至於落盡不出一月之間
故前世學者多云詩人不以梅實記時早晚獨鄭氏
以爲過春及夏晚皆非詩人本義也古者婚禮不自
爲主人求我庻士非男女自相求學者可以意得也
本義曰梅之盛時其實落者少而在者七巳而落者
多而在者三已而遂盡落矣詩人引此以興物之盛
時不可久以言召南之人顧其男女方盛之年懼其
過時而至衰落乃其求庻士以相婚姻也所以然者
召南之俗被文王之化變其先時先奔犯禮之淫俗
男女各得待其嫁娶之年而始求婚姻故惜其盛年
難久而懼過時也吉者冝也求其相冝者也今者時
也欲及時也謂者相語也遣媒妁相語以求之也
　　　　野有死􁈹
論曰詩序失於二南者多矣孔子曰三分天下有
其二以服事殷盖言天下服周之盛德者過半爾說
者執文害意遂云九州之内奄有六州故毛鄭之說
皆云文王自岐都豐建號稱王行化於六州之内此
皆欲尊文王而反累之爾就如其說則紂猶在上文
王之化止能自被其所治然於芣苢序則曰天下和
平婦人樂有子於麟趾序則曰關雎化行天下無犯
非禮者於騶虞序則曰天下純被文王之化旣曰如
此矣於行露序則反有彊暴之男侵陵正女而争訟
於桃夭摽有梅序則又云婚姻男女得時又似不應
有訟據野有死􁈹序則又云天下大亂彊暴相陵遂
成淫風惟被文王之化者猶能悪其無禮也其前後
自相牴牾無所適從然而紂爲淫亂天下成風猶文
王所治不冝如此於野有死麕之序僅可爲是而毛
鄭皆失其義詩三百篇大率作者之體不過三四爾
有作詩者自述其言以爲羙刺如關雎相䑕之類是
也有作者録當時人之言以見其事如谷風錄其夫
婦之言北風其凉錄去衛之人之語之類是也有
作者先自述其事次錄其人之言以終之者如溱洧
之類是也有作者述事與録當時人語雜以成篇如
出車之類是也然皆文意相屬以成章未有如毛鄭
解野有死麕文意散離不相終始者其首章方言正
女欲令人以白茅包麕肉爲禮而來以作詩者代正
女吉人之言其義未終其下句則云有女懐春吉士
誘之乃是詩人言昔時吉士以媒道成思春之正女
而嫉當時不然上下文義各自爲說不相結以成章
其次章三句言女告人欲令以茅包鹿肉而來其下
句則云有女如玉乃是作詩者歎其女德如玉之辭
尤不成文理是以失其義也
本義曰紂時男女淫奔以成風俗惟周人被文王之
化者能知廉耻而悪其無禮故見其男女之相誘而
淫亂者悪之曰彼野有死麕之肉汝尚以可食之故
愛惜而包以白茅之潔不使爲物所汚柰何彼女懐
春吉士遂誘而汚以非禮吉士猶然彊暴之男可知
矣其次言樸􁂶之木猶可用以爲薪死鹿猶束以白
茅而不汚二物微賤者猶然况有女而如玉乎豈不
可惜而以非禮汚之其卒章遂道其淫奔之狀曰汝
無疾走無動我佩無驚我狗吠彼奔未必能動我佩
盖悪而逺却之之辭
以時發矢射豝下句直歎騶虞不食生物若此乃是
刺文王曽騶虞之不若也故知毛鄭爲失
本義曰召南風人羙其國君有仁德不多殺以傷生
能以時田獵而虞官又能供軄故當彼葭草茁然而
初生國君順時畋于騶囿之中蒐索害田之獸其騶
囿之虞官乃翼驅五田豕以待君之射君有仁心惟
一發矢而已不盡殺也故時之首句言田獵之得時
次言君仁而不盡殺卒歎虞人之得禮
　　　　柏舟
論曰我心匪鍳不可以茹毛鄭皆以茹爲度謂鍳之
察形不能度真僞我心匪鍳故能度知善悪據下章
云我心匪石不可轉也我心匪席不可卷也毛鄭解
云石雖堅尚可轉席雖平尚可卷者其意謂石席可
轉卷我心匪石席故不可轉卷也然則鍳可以茹我
心匪鍳故不可茹文理易明而毛鄭反其義以爲鍳
不可茹而我心可茹者其失在於以茹爲度也詩曰
剛亦不吐柔亦不茹茹納也傳曰火日外景金水内
景盖鍳之於物納影在内凢物不擇妍􁆵皆納其景
時詩人謂衛之仁人其心非鍳不能善悪皆納善者
納之悪者不納以其不䏻兼容是以見嫉扵在側之
群小而獨不遇也憂心悄悄愠于群小者本謂仁人
爲群小所怒故常懼禍而憂心焉如鄭氏云德備而
不遇所以愠者則是仁人愠群小爾以文理考之當
是群小愠仁人也居諸語助也日月詩傳云日乎月
乎者是也胡迭更互之辭也日居月諸胡迭而微者
謂仁人傷衛日徃月來而漸㣲爾猶言日朘月削也
安有大臣專恣日如月然之義哉
　　　　擊皷
論曰擊鼓五章自爰處而下三章王肅以爲衛人從
軍者與其室家訣别之辭而毛氏無說鄭氏以爲軍
中士伍相約誓之言今以義考之當時王肅之說爲
是則鄭於此詩一篇之失太半矣州吁以魯隱四年
二月弑桓公而自立至九月如陳見殺中間惟從陳
蔡伐鄭是其用兵之事而謂其阻兵安忍衆叛親離
者盖衛人以其有弑君之大悪不務以德和民而以
用兵自結於諸侯言其勢必有禍敗之事爾其曰衆
叛親離者第言人心不附爾而鄭氏執其文遂以爲
伐鄭之兵軍士離散按春秋左傳言伐鄭之師圍其
東門五日而還兵出旣不久又未甞敗衂不得有卒
伍離散之事也且衛人暫出從軍已有怨刺之言其
卒伍豈冝相約偕老於軍中此又非人情也由是言
之王氏之說爲得其義
本義曰州吁以弑君之悪自立内興工役外舉兵而
伐鄭國數月之間兵出者再國人不堪所以怨刺故
於其詩載其士卒將行與其室家訣别之語以見其
情云我之是行末有歸期亦未知於何所居處於何
所䘮其馬若求與我馬當於林下求之盖爲必敗之
計也因念與子死生勤苦無所不同本期偕老而今
濶别不能爲生吁嗟我心所苦如此可信而在上者
不我信也洵亦信也
　　　　匏有苦葉
論曰詩刺衛宣公與夫人並爲淫亂而鄭氏謂夫人
者夷姜也夷姜宣公之父妾也宣姜者宣公子伋之
婦也此二人皆稱夫人皆與宣公爲淫亂者考詩之
言不可分别不知鄭氏何從知爲獨刺夷姜也按史
記夷姜生子曰伋其後宣公爲伋娶齊女奪之是爲
宣姜學者因附鄭說謂作詩時未爲伋娶故當是刺
夷姜且詩作早晚不可知今直以詩之編次偶在前
爾然則鄭說胡爲可據也據詩墻有茨刺公子頑云
中冓之言不可道也所可道也言之醜也盖甚悪之
之辭也宣公烝父妾淫子婦皆是鳥獸之行悖人倫
之理詩人刺之宜爲甚悪之辭也今鄭氏以匏葉苦
濟水深爲八月納采問名之時又以深厲淺掲喻男
女才性賢不肖長㓜宜相當乃是刺婚姻不時男女
不相當之詩爾且烝父妾奪子婦豈有婚姻之禮安
問男女賢愚長㓜相當與否蓋毛鄭二家不得詩人
之意故其說失之迂逺也昔魯叔孫穆子賦匏有苦
葉晉叔向曰苦匏不才供濟於人而已蓋謂要舟以
渡水也春秋國語所載諸侯大夫賦詩多不用詩本
義第畧取一章或一句假借其言以苟通其意如鵲
巢黍苗之類故皆不可引以爲詩之證至於鳥獸草
木諸物常用於人者則不應謬妄苦匏爲物當毛鄭
未說詩之前其說如此若穆子去詩時近不應謬妄
也今依其說以解詩則本義得矣毛鄭又謂飛曰雌
雄走曰牝牡然周書曰牝雞無晨豈爲走獸乎古語
通用無常也
本義曰詩人以腰匏葉以渉濟者不問水深淺惟意
所徃期於必濟如宣公烝淫夷宣二姜不問可否惟
意所欲期於必得不懼㓕亡之罪如渉濟者不思沈
溺之禍也濟盈不濡軌者濟盈無不濡之理而渉者
貪於必進自謂不濡又興宣公貪於淫欲身蹈罪悪
而不自知也雉鳴求其牡者又興夫人不顧禮義而
從宣公如禽鳥之相求惟知雌雄爲匹而無親踈父
子之别雝雝鳴鴈旭日始旦士如歸妻迨氷未泮
言士之娶妻猶有禮别宣公曽庻士之不若也招招
舟子人渉卬否人渉卬否卬須我友者謂行路之人
衆皆渉矣有招之而獨不渉者以待同行不忘其友
也以刺夫人忘已所當從而隨人所誘曽行路之人
不如也凢渉水者淺則徒行深則舟渡而腰匏以涉
者水深而無舟盖急遽而蹈險者也故詩人引以
爲比
詩本義卷第二
詩本義卷第三
　　　　　　歐陽氏
　　　　北風
論曰北風本刺衛君暴虐百姓苦之不避風雪相攜
而去爾鄭謂北風其凉雨雪其雱喻君政教暴酷者
非也其虗其邪旣亟只且者承上攜手同行之路云
其可虛徐而不進乎謂當亟去爾皆民相招之辭而
鄭謂在位之人故時威儀寛徐今爲刻急之行者亦
非也詩人必不前後述衛君臣而中以民去之辭間
之若此豈成文理莫赤匪狐莫黒匪烏者鄭謂喻君
臣相承爲悪如一且赤黒狐烏之自然非其悪也豈
以喻君臣之悪皆非詩之本義也
本義曰詩人刺衛君暴虐衛人逃散之事述其百姓
相招而去之辭曰北風其凉雨雪其雱恵而好我攜
手同行者民言雖風雪如此有與我相恵好者當與
相攜手衝風冐雪而去爾其虗其邪旣亟只且者言
無暇寛徐當急去也莫赤匪狐莫黒匪烏謂狐兎各
有類也言民各呼其同好以類相攜而去也故其下
文云恵而好我攜手同車是也
　　　　静女
論曰靜女之詩所以爲刺也毛鄭之說皆以爲美旣
非陳古以刺今又非思得賢女以配君子直言衛國
有正静之女其德可以配人君考序及詩皆無此義
然則旣失其大㫖而一篇之内隨事爲說訓解不通
者不足怪也詩曰静女其姝俟我於城隅愛而不見
搔首踟蹰據文求義是言静女有所待於城隅不見
而徬徨爾其文顯而義明灼然易見而毛鄭乃謂正
静之女自防如城隅則是捨其一章但取城隅二字
以自申其臆說爾􁂍管不知爲何物如毛鄭之說則
是女史所親以書后妃群妾功過之筆之赤管也以
矣荑茅之始生而秀者何取其有始有終毛義旣失
鄭又附之謂可以共祭祀㨿詩但言其美爾安有共
祭祀之文皆衍說也據序言静女刺時也衛君無道
夫人無德謂宣公與二姜淫亂國人化之淫風大行
君臣上下舉國之人皆可刺而難於指名以偏舉故
曰刺時者謂時人皆可刺也據此乃是述衛風俗男
女淫奔之詩爾以此求詩則本義得矣古者鍼筆皆
有管樂器亦有管不知此􁂍管是何物也但􁂍是色
之羙者盖男女相恱用此羙色之管相遺以通情結
好爾
本義曰衛宣公旣與二夫人烝淫爲鳥獸之行衛俗
化之禮義壊而淫風大行男女務以色相誘恱務誇
自道而不知爲悪雖幽静難誘之女亦然舉静女猶
如此則其他可知故其詩述衛人之言曰彼姝然静
女約我而俟我於城隅與我相失而不相見則躊躇
而不能去又曰彼安然静女贈我以􁂍管此管之色
煒然甚盛如女之羙可恱懌也其卒章曰我自牧田
而歸取彼茅之秀者信羙且異矣然未足以比女之
爲羙聊貽羙人以爲報爾
　　　　新臺
論曰毛傳新臺訓詁而已其言旣簡不知其意如何
未可遽言其得失至鄭轉釋籧篨爲口柔戚施爲面
柔然後一篇之義皆失國語晉胥臣對文公言籧篨
不可使俯(注謂籧篨偃/人不可使俛)戚施不可使仰(注謂戚施僂/人不可使仰)
與僬僥侏儒矇䏂嚚瘖聾聵僮昏之類皆是人之不
幸而身病者故謂之八疾鄭旣以謂籧篨戚施並斥
衛宣公據詩宣公淫亂不恤國事兵革數起北風刺
其虐政衛人怨怒相擕持而叛去二子乗舟又殺伋
夀乃是衛之暴君似非柔者其淫於子婦鳥獸之行
最爲大悪詩人刺之冝加以深悪(音/汚)之言不當但言
其口柔面柔而已鄭意自謂籧篨戚施本是病人以
口面柔者似之故取以爲言爾使宣公口靣不柔耶
詩人刺其大悪何故委曲取此小疾以斥之使宣公
性實柔邪不當兼此二事盖口柔不能俯則是仰矣
又安得戚施靣柔不能仰則是俯矣又安得籧篨哉
一人之身不容兼此二事此尤可笑者鮮少殄絶訓
釋甚明而鄭解鮮爲善又改殄爲腆以曲成已說此
尤不可取也今以毛傳訓詁求詩本義又據毛解卒
章則毛雖簡略於義爲得
本義曰衛人悪宣公淫其子婦乃臨河上築髙䑓而
遂之以求燕婉之樂國人過其下者多仰靣視之不
少不絶言國人仰視者多也此悪宣公淫不避人如
鳥獸爾卒章言齊姜本嫁其子反與其父於此臺上
共求燕婉之樂使國人見此又或俯靣而不欲視之
得此猶遇此也言遇此人而俯面不欲視據詩公在
臺上其下之人甚衆有仰而視者有俯而不欲視者
然則不欲視者悪之尤深
　　　　二子乗舟
論曰二子乗舟汎汎其景毛謂國人傷二子渉危遂
徃如乗舟而無所薄汎汎然迅疾而不碍也據傳言
夀伋相繼而徃皆見殺豈謂汎汎然不碍引譬不類
非詩人之意也宣公奪伋妻爲鳥獸之行使伋之齊
而殺之伋當逃避使宣公無殺子之事不䧟於罪悪
乃爲得禮若夀者益不當先徃而就死二子舉非合
理死不得其所聖人之所不取但國人憐而哀其不
幸故詩人述其事以譬夫乗舟者汎汎然無所維制
至於覆溺可哀而不足尚亦猶語謂暴虎慿河死而
無悔也詩人之意如此而已不瑕有害毛說是矣
　　　　牆有茨
論曰牆有茨文義皆簡而易明由毛公一言之失鄭
氏從而附之遂汨詩之本義公子頑通乎宣姜鳥獸
之行人所共悪當加誅戮然宣姜是國君之母誅公
子頑則暴宣姜之罪傷恵公子母之道故不得而誅
爾詩人乃引蒺藜人所惡之草今乃生於牆理當掃
除然欲掃除則懼損牆以比公子頑罪當誅戮欲誅
則懼傷恵公子母之道其義如此而已所謂毛公一
言之失者謂牆所以防非常也且詩人取物比興本
以意有難明假物見意爾若謂牆以防非常則雖有
蒺藜生其上何害其防非常也且所謂牆以防非常
者爲内外之限爾若上有蒺藜則人益不可履而踰
是於牆反有助爾此豈詩人之本意哉詩人本意但
惡公子頑當誅懼有所傷而不得誅如蒺藜當去懼
損牆而不得去爾毛公言去之傷牆則近矣
　　　　相䑕
論曰經義固常簡直明白而未甞不爲說者迂囬汨
亂而失之彌逺也相鼠之義不多直刺衛之群臣無
禮儀爾詩之意言人不如䑕爾而毛鄭氏以䑕比
人此其失也毛言居尊位爲闇昩之行考序及詩皆
無此義而鄭氏又從而附之謂偷食苟得不知㢘耻
皆詩所無䑕穴處詩人不以譬髙位也本刺無禮儀
何取䑕之偷食詩言䑕有皮毛以成其體而人反無
威儀容止以自飾其身曽䑕之不如也人不如䑕則
何不死爾此甚嫉之之辭也三章之意皆然更無他
意也
　　　　考槃
論曰考槃本述賢者退而窮處鄭解永矢弗諼以謂
誓不忘君之惡永矢弗過謂誓不復入君之朝永
矢弗告謂誓不告君以善道如鄭之說進則喜樂退
則怨懟乃不知命之狠人爾安得爲賢者也孔孟常
不遇矣所居之國其君召之以禮無不徃也顔子常
窮處矣人不堪其憂而不改其樂也使詩人之意果
如鄭說孔子錄詩必不取也
本義曰考成槃樂也考槃在澗碩人之寛獨寐寤言
永矢弗諼謂碩人居於山澗之間不以爲狹而獨言
自謂不忘此樂也碩人之寛澗居雖狹賢者以爲寛
也永矢弗過者謂安然樂居澗中不復有所他之也
永矢弗告者自得其樂不可妄以語人也
　　　　氓
論曰氓據序是衛國淫奔之女色衰而爲其男子所
棄困而自悔之辭也今考其詩一篇始終皆是女責
其男之語凢言子言爾者皆女謂其男也鄭於爾卜
爾筮獨以謂告此婦人曰我卜汝冝爲室家且上下
文初無男子之語忽以此一句爲男告女豈成文理
據詩所述是女被棄逐怨悔而追序與男相得之初
殷勤之篤而責其終始棄背之辭云子初來即我謀
我旣許子而爾乃决以卜筮於是我從子而徃爾推
其文理爾卜爾筮者女爾其男子也桑之未落其葉
沃若于嗟鳩兮無食桑葚于嗟女兮無與士耽皆是
女被棄逐困而自悔之辭鄭以爲國之賢者刺此婦
人見誘故于嗟而戒之今據上文以我賄遷下文桑
之落矣皆是女之自語豈於其間獨此𢾗句為國之
賢者之言據序但言序其事以風則是詩人序述女
語爾不知鄭氏何從知爲賢者之辭盖臆說也桑之
沃若喻男情意盛時可愛至黃而隕又喻男意易得
衰落爾鄭以桒未落爲仲秋時又謂鳩非時而食葚
且桑在春夏皆未落豈獨仲秋而仲秋安得有葚此
皆其失也盖女謂我愛彼男子情意盛時與之耽樂
而不思後患譬如鳩愛葚而食之過則為患也兄弟
不知咥其笑矣據文本謂不知而笑鄭箋云若其知
之則笑我與詩意正相反也詩述女言我爲男子誘
而奔也兄弟不知我今𬒳其酷暴乃笑我爾意謂使
其知我今困於棄逐則當哀我也其意如此而已
　　　　竹竿
論曰竹竿之詩據文求義終篇無比興之言直是衛
女嫁於異國不見答而思歸之詩爾其言多述衛國
風俗所安之樂以見巳志思歸而不得爾而毛鄭曲
爲之說常以淇水爲比喻詩曰籊籊竹竿以釣于淇
毛謂釣以得魚如婦人待禮以成爲室家取物比事
旣非倫類又與下文不相屬詩下文云豈不爾思逺
莫致之且衛女嫁在夫家但恩意不相厚爾是所謂
近而不相得也而詩云逺莫致之故知毛說難通也
鄭又以泉源小水當流入淇大水今不入淇而相左
右喻女當歸夫家而不見答如鄭此說是以泉源喻
女而以淇水喻夫家也若然則小水自不流入淇是
衛女自不歸夫家爾義豈得安又其下章云淇水滺
滺檜楫松舟謂舟楫相配得水而備如男女相配得
禮而備則又以淇水喻禮也不唯淇水喻禮義自不
倫且上章以淇水喻夫家下章又以淇水喻禮詩人
不必二三其意雜亂以惑人也
本義曰衛女之思歸者述其國俗之樂云有籊籊然
執竿以釣于淇者我在家時常出而見之今我豈不
思復見之乎而逺嫁異國不得歸爾又言泉淇二水
之間衛人之所常逰處也今我嫁在異國與父母兄
弟皆不得相近况此二水乎因又思衛女之在其國
者巧笑佩玉威儀閒暇樂然於二水之上念已有所
不如也又言淇水滺滺然有乗舟而逰者亦可樂也
序言思而能以禮者謂雖不見答而不敢道夫家之
過惡亦不敢有欲去之心但陳衛國之樂以見思歸
之意爾若谷風及氓則多述夫家之過惡也
　　　　楊之水
論曰據詩三章周人以出戍不得更代而怨思爾其
序言不撫其民者謂勞民以逺戍也鄭氏不原其意
遂以不流束薪爲恩澤不行於民且激揚之水本取
其力弱不能流移束薪與恩澤不行意不類由鄭氏
泥於不撫其民而不考詩之上下文義也
本義曰激揚之水其力弱不能流移於束薪猶東周
政衰不能召發諸侯獨使周人逺戍久而不得代爾
彼其之子周人謂他諸侯國人之當戍者曷月還歸
者久而不得代也
　　　　兎爰
論曰鄭氏於詩其失非一或不取序文致乖詩義或
逺棄詩義專泥序文或序與詩皆所無者時時自爲
之說兎爰之義據序文及詩本以桓王之時周道衰
微諸侯背叛君子惡居亂世不樂其生之詩也而鄭
氏泥於王師傷敗之言遂以逄此百罹爲軍役之事
又以兎雉喻政有緩急且詩言欲寐而不覺其惡時
甚矣政有緩急未爲大害也矧夫政體自當有緩有
急就令寛猛失中詩人未至欲寐而不覺也
本義曰有兎爰爰雉離于羅者歎物有幸不幸也謂
兎則爰爰而自得雉則䧟身於羅網兎則幸而雉不
幸也其曰我生之初尚無爲者謂昔時周人尚幸世
無事而閑緩如兎之爰爰也我生之後逄此百罹者
謂今時周人不幸遭此亂世如雉䧟於網羅蓋傷已
適丁其時也
　　　　采葛
論曰詩人取物爲比比所刺羙之事爾至於陳已事
可以直述不假曲取他物以爲辭采葛采蕭采艾皆
非王臣之事此小臣賤有司之所爲也䜛人者害賢
材離間親信乃大臣賢士之所懼彼詩人不當引小
臣賤有司之事以自陳此毛鄭未得於詩而強爲之
說爾故毛直以謂采葛者自懼䜛而鄭覺其非因轉
釋以爲喻臣以小事出使者二家之說自相違異皆
由失其本義也
本義曰詩人以采葛采蕭采艾者皆積少以成多知
王聽䜛說積微而成惑夫䜛者踈人之所親疑人之
所信奪人之所愛非一言可効一日可爲必湏累積
而後成或漸入而日深或多言之並進故曰浸潤之
譖又謂積毀銷骨也是以詩人刺䜛常以積少成多
爲患采葛之義如是而已至於采苓防有鵲巢巷伯
青蠅其義皆然
　　　　丘中有麻
論曰留爲姓氏古固有之然考詩人之意所謂彼留子
嗟者非爲大夫之姓留者也莊王事迹畧見春秋史
記當時大夫留氏亦無所聞於人其被放逐亦不見
其事旣其事不顯著則後世何從知之詩人但以荘
王不明賢人多被放逐所以刺爾必不專主留氏一
家及其云子國則毛公又以爲子嗟之父前世諸儒
皆無考據不知毛公何從得之若以爲子嗟父則下
章云彼留之子復是何人父子皆賢而並被放逐在
理已無若汎言留氏舉族皆賢而皆被棄則愈不近
人情矣况如毛鄭之說留氏所以稱其賢者能治麻
麥種樹而已矣夫周人衆矣能此者豈一留氏乎况
能之未足爲賢矣此詩失自毛公而鄭又從之
本義曰莊王之時賢人被放逐退處於丘壑國人思
之以爲麻麥之類生於丘中以其有用皆見收於人
惟彼賢如子嗟子國者獨留於彼而不見錄其来施
施難於自進也將其來食思其來而錄之也貽我佩
玖謂其有羙德也子嗟子國當時賢士之字汎言之
也
詩本義卷第四
　　　　　　歐陽氏
　　　　叔于田
論曰叔于田之義至簡而明毛鄭於飲酒服馬無所
解說而謂巷無居人者國人注心於叔似如無人處
不惟其說迂踈且與下二章飲酒服馬文義不類以
此知非詩人本意也雖爲小失不可不正
本義曰詩人言大叔得衆國人愛之以謂叔出于田
則所居之巷若無人矣非實無人雖有而不如叔之
羙且仁也其二章又言叔出則巷無可共飲酒之人
矣雖有而不如叔之羙且好也其三章又言叔出則
巷無能服馬之人矣雖有而不如叔之羙且武也皆
愛之之辭
　　　　羔裘
論曰羔裘晏兮三英粲兮毛鄭皆以三英爲三德者
本無所據蓋旁取書之三德曲爲附麗爾六經所在
三數甚多苟可曲以附麗則何說不可據詩三章皆
上兩言述羔裘之羙下兩言稱其人之善其一章曰
羔裘如濡洵直且侯者言此裘潤澤信可以爲君朝
服洵信也至其下言則稱其人曰彼其之子守命不
變也其二章曰羔裘豹餙孔武有力言裘所以用豹
爲餙者以豹有武力之獸也故其下言稱其人云彼
其之子邦之司直者謂服以武力之獸爲飾而彼剛
彊正直之人稱其服爾其三章曰羔裘晏兮三英粲
兮亦當是述羔裘之羙其下言始云彼其之子邦之
彦兮者謂稱其服也英羙也粲衣服鮮明貌但三英
失其義不知其爲何物爾故闕其所未詳
　　　　女曰雞鳴
論曰女曰雞鳴士曰昩旦是詩人述夫婦相與語爾
其終篇皆是夫婦相語之事蓋言古之賢夫婦相語
者如此所以見其妻之不以色取愛於其夫而夫之
於其妻不說其色而内相勉勵以成其賢也而鄭氏
於其卒章知子之来之以爲子者是異國之賓客又
言豫儲珩璜雜佩又云雖無此物猶言之以致意皆
非詩文所有委曲生意而失詩本義且旣解卒章以
此又因以冝言飲酒與子偕老亦爲賓客斯又泥而
不通者也今徧考詩諸風言偕老者多矣皆爲夫婦
之言也且賓客一時相接豈有偕老之理是殊不近
人情以此求詩何由得詩之義
本義曰詩人刺時好色而不說德乃陳古賢夫婦相
警勵以勤生之語謂婦勉其夫早起徃取鳬鴈以爲
具飲酒歸以相樂御其琴瑟樂而不淫以相期於偕
老凢云子者皆婦謂其夫也其卒章又言知子之来
相和好者當有以贈報之以勉其夫不獨厚於室家
又當尊賢友善而因物以結之此所謂說德而不好
色以刺時之不然也
　　　　有女同車　山有扶蘇
論曰女有同車序言刺忽不昏於齊卒以無大國之
助至於見逐今考本篇了無此語若於山有扶蘇義
則有之山有扶蘇序言刺忽所羙非羙考其本篇亦
無其語若於有女同車義則有之二篇相次疑其戰
國秦漢之際六經焚㓕詩以諷誦相傳易爲差失漢
興承其訛謬不能考正遂以至今然不知魯韓齊
三家之義又爲何說也今移其序文附二篇之首則
詩義煥然不求自得定本有女同車刺忽也所羙非
羙然山有扶蘇刺忽也鄭人刺忽之不昏于齊太子
忽甞有功于齊齊侯請妻之齊女賢而不取卒以無
大國之助至于見逐故國人刺之毛鄭之說與子之
本義學者可以擇焉
本義曰有女同車顔如舜華將翺将翔佩玉瓊琚彼
羙孟姜洵羙且都云者詩人極陳齊女之羙如此而
鄭忽不知爲羙反娶於他國是所羙非羙也又曰山
有扶蘇隰有荷華不見子都乃見狂且云者詩人以
草木依託山隰皆得茂盛榮華以刺鄭忽不能依託
大國以自安全遂斥其君此狂狡之童爾各舉一章
則下章之義不異也
　　　　褰裳
論曰褰裳之詩鄭有忽突争國之事思大國来定其
亂也據詩但怨諸侯不来而箋意謂鄭人不徃義正
相反此其失也其曰子恵思我褰裳渉溱者謂彼大
國有恵然思念我鄭國之亂欲來爲我討正之者非
道逺而難至但褰其裳行渉溱水而來則至矣言甚
易而不来爾而鄭謂有大國思我則我揭衣渡水徃
告以難也且以難告人豈待其思而後徃告亦不以
難難而不徃也子不我思豈無他人者但言諸侯衆
矣子不我思則當有他國思我者爾詩人假爲此言
以述鄭怨諸侯不相救卹爾而鄭謂先鄉齊晉宋衛
後之荆楚者穿鑿之衍說也又曰豈無他士者猶言
他人爾鄭謂大國之卿當天子之上士者亦拘儒之
說也
　　　　子衿
論曰子衿據序但刺鄭人學校不脩爾鄭以學子在
學中有留者有去者毛又以嗣爲習謂習詩樂又以
一日不見如三月謂禮樂不可一日而廢苟如其說
則學校脩而不廢其有去者猶有居者則勸其來學
然則詩人復何所刺哉鄭謂子寜不嗣音爲責其忘
已則是矣據詩三章皆是學校廢而生徒分散朋友
不復群居不相見而思之辭爾挑逹城闕間日遨遊
無度者也
　　　　東方之日
論曰東方之日毛鄭皆以喻君而毛謂日出東方人
君明盛鄭謂其明未融喻君不明東方之月毛鄭皆
以喻臣而毛亦謂月盛於東方鄭又以爲不明以詩
文考之日月非喻君臣毛鄭固皆失之矣至於明不
明之說二家特相反而日出東方明最盛皆智愚所
具見而鄭以爲不明者蓋遷就已說爾若毛旣謂日
月在東方爲君臣盛明則於詩序所謂君臣失道者
義豈得通此其又失也
本義曰東方之日日之初升也盖言彼姝之子顔色
奮然羙盛如日之升也在我室兮履我即兮者相邀
以奔之辭也此述男女淫風但知稱其羙色以相誇
榮而不顧禮義所謂不能以禮化也下章之義亦然
　　　　南山
論曰南山刺齊襄與魯文姜之事毛鄭得之多矣其
曰葛屨五兩冠緌雙止毛但云葛屨服之賤者冠緌
服之尊者而不究其說鄭謂葛屨五兩喻文姜與娣
姪傳姆同處冠緌喻襄公文姜與姪娣傳姆五人爲
竒襄公徃從而雙之詩人之意必不如此然本義已
失矣故闕其所未詳
　　　　蟋蟀
論曰蟋蟀之義簡而易明鄭氏以農功爲詩考序及
詩但刺僖公不能以禮自娛樂爾初不及農功也國
君之尊以禮晏樂自有時豈如庻人必待農隙乎鄭
惟此爲衍說爾職思其外毛謂禮樂之外鄭謂國外
至四境鄭又謂職思其憂爲鄰國侵伐之事皆失之
詩曰蟋蟀在堂者著歳將親而日月之速冝爲樂也
職思其外者謂國君行樂有時使不廢其職事而更
思其外爾謂廣爲周慮也一國之政所憂非一事不
專備侵伐也
　　　　揚之水
論曰詩人本刺昭公封沃而桓叔盛彊而毛鄭謂波
流湍疾洗去垢濁使白石鑿鑿然如桓叔除民所患
民得有禮義遂如二家之說則是桓叔善治其民非
其盛彊爲晉患也據序所陳直謂昭公微弱不能制
桓叔之彊民皆捨弱就彊叛而歸沃爾非謂民知就
禮義也使民知就禮義則晉雖弱而不叛也詩王風
鄭風及此有揚之水三篇其王鄭二篇皆以激揚之
水力弱不能流移束薪豈獨於此篇謂波流疾湍洗
去垢濁以意求之當是刺昭公微弱不能制沃與不
流束薪義同則得之矣
本義曰激揚之水其力弱不能流移白石以興昭公
微弱不能制曲沃而桓叔之彊於晉國如白石鑿鑿
然見於水中爾其民從而樂之則詩文自見毛鄭之
說亦通也
　　　　采苓
論曰毛以采苓爲細事與采葛傳同子於采葛論之
矣鄭又轉釋細事以爲小行詩人之意明白固不使
後人湏轉釋而後知也首陽山名人所共見而易知
者毛以爲幽僻鄭以爲無徴皆失矣至於人之爲言
苟亦無信舎旃舎旃苟亦無然以文意考之本是爲
一事而鄭分爲二謂人之爲言是稱薦人欲使見進
用舎旃舎旃是謗訕人欲使見貶退者考詩之意不
然也蓋其下文再舉人之爲言而不復舉舎旃舎旃
者知非二事也
本義曰采苓者積少成多如䜛言漸積以成惑與采
葛義同其曰人之爲言苟亦無信舎旃舎旃苟亦無
然人之爲言胡得焉者戒獻公聞人之言且勿聽信
置之且勿以爲然更考其言何所得謂徐察其虗實
也義止如是而已
　　　　蒹葭
論曰據詩序但言刺襄公未能用周禮爾鄭氏以謂
秦處周之舊土其人被周德教日久襄公新爲諸侯
未習周之禮法故國人未服按史記秦本紀周幽王
時西戎犬戎與申侯伐周殺幽王秦襄公將兵救周
戰有功周避犬戎難東徙洛邑襄公以兵送周平王
平王封襄公爲諸侯賜之岐以西之地曰戎無道
侵奪我歧豐之地秦能攻逐戎即有其地襄公於是
始國與諸侯通十二年伐戎至岐而卒子文公立居
西垂宮十六年以兵伐戎戎敗走於是遂收周餘民
有之地至歧又據詩小戎序云襄公備其兵甲以詩
西戎西戎方彊而征伐不休但言征伐而不言敗逐
之以史記及小戎序考之盖自西戎侵奪歧豐周
遂東遷雖以歧豐賜秦使自攻取而終襄公之世不
能取之但甞一以兵至岐而卒至文公立十六年始
逐戎而取歧豐之地然則當詩人作蒹葭之時秦猶
未得周之地鄭氏謂秦處周之舊土大㫖旣乖其餘
失詩本義不論可知
本義曰秦襄公雖未能攻取周地然巳命爲諸侯受
顯服而不能以周禮變其夷狄之俗故詩人刺之以
詩蒹葭水草蒼蒼然茂盛必待霜降以成其質然後
詩本義卷第五
　　　　　　歐陽氏
　　　　東門之枌
論曰子仲之子莫知爲男也女也而鄭謂之男子榖
旦者善旦也猶今言吉日爾鄭謂朝日善明者何其
迂邪南方之原毛以爲陳大夫原氏而鄭因以此原
氏國中之最上處而家有羙女附其說者遂引春秋
莊公時季友如陳葬原仲爲此原氏且原氏陳之貴
族冝在國中而曰南方之原者何哉據詩人所陳當
在陳國之南方也而說者又以不績其麻而舞於市
者遂爲原氏之女皆詩無明文以意増衍而惑學者
非一人之失也
本義曰陳俗男女喜淫風而詩人斥其尤者子仲之
子常婆娑於國中樹下以相誘說因道其相誘之語
當以善旦期於國南之原野而其婦女亦不務績麻
而婆娑於市中其下文又述其相約以徃而恱慕其
容色贈物以爲好之意盖男女淫奔多在國之郊野
所謂南方之原者猶東門之墠也
　　　　衡門
論曰毛鄭解衡門之下可以棲遲其義是矣自泌之
洋洋以下鄭解爲任用賢人則詩無明文大抵毛鄭
之失在於穿鑿皆此類也鄭改樂爲療謂飲水療飢
理豈然哉
本義曰詩人以陳僖公其性不恣放可以勉進於善
而惜其懦無自立之志故作詩以誘進之云衡門雖
淺陋若居之不以爲陋則亦可以遊息於其下泌水
洋洋然若閱之而樂則亦可以忘飢言陳國雖小若
有意於立事則亦可以爲政以此勉其不能而誘進
之也其首章旣言雖小亦有可爲其二章三章則又
言何必大國然後可爲譬如食魚者凢魚皆可食若
必待魴鯉則不食魚矣譬如取妻諸姓之女皆可娶
若必待齊宋之族則不取妻矣是首章之意言小國
皆可有爲而二章三章言大國不可待而得此所謂
誘掖之也
　　　　防有鵲巢
論曰詩人刺䜛之意子於采葛論之矣鄭以防之有
鵲巢卭之有㫖苕處勢自然喻宣公信䜛致此䜛人
其說汗漫不切於理若謂處勢自然則何物不然而
獨引鵲巢㫖苕邪至於中唐有甓則無所解盖理有
不通不能爲説也
本義曰詩人刺陳宣公好信䜛言而國之君子皆憂
懼及已謂䜛言惑人非一言一日之致必由累積而
成如防之有鵲巢斯積累成之爾又如苕饒蔓引牽
連將及我也中唐有甓非一甓也亦以積累而成㫖
鷊綬草雜衆色以成文猶多言交織以成惑義與貝
錦同
　　　　匪風
論曰毛傳發發飄風偈偈疾驅是矣而云非有道之
風非有道之車者非也至於誰能烹魚漑之釡鬵則惟
以老子烹小鮮之說解烹魚二字今考詩人之意云
誰能烹魚者是設爲發問之辭而其意在下文也毛
鄭止觧烹魚至於漑之釡鬵則無所說遂失詩人之
意
本義曰詩人以檜國政亂憂及禍難而思天子治其
國政以安其人民其言曰我顧瞻嚮周之道欲徃告
以所憂而不得徃者非爲風之飄發非爲車之偈偈
而不安我中心自有所傷怛而不寧也其卒章曰誰
能烹魚漑之釡鬵者謂有能烹魚者必先滌濯其器
器潔則可以烹魚若言誰能治安我人民必先平其
國之亂政國亂平則我民安矣故其下文又問誰將
西至于周使其慰我以好音者謂思周人来平其國
亂也
　　　　候人
論曰候人箋傳徃徃得之至維鵜不濡其翼則毛鄭
各自爲說然皆不得詩之本義而鄭猶近之毛云鵜
在梁可謂不濡其翼乎詳其語謂在梁則濡翼矣此
非詩人意也鄭謂當濡翼而不濡爲非常考詩之意
謂鵜不冝在梁如小人竊位爾其謂不濡其翼爲非
常耶不遂其媾毛鄭訓媾爲厚鄭又以遂爲久今徧
考前世訓詁無厚久之訓訓釋旣乖則失之逺矣鄭
又謂天無大雨歳不熟則㓜弱者飢此尤迂濶之甚
也據詩本無天旱歳飢之事但以南山朝隮之雲不
能大雨假設以喻小人不足任大事爾安有㓜弱者
飢之理况歳凶飢人不止㓜弱也鄭箋朝隮其說是
矣至㓜弱者飢則何其迃哉媾婚媾也馬融謂重婚
爲媾不知其何據而云也鄭於注易又以媾爲㑹大
抵婚媾古人多連言之蓋㑹聚合好之義也
本義曰曹共公逺賢而親不肖詩人刺其斥逺君子
至有爲候人執戈祋以走道路者而近彼小人寵以
三命之芾於朝者三百人因取水鳥以比小人鵜鴮
澤也俗謂淘河常群居泥水中飢則沒水求魚以食
者謂此鵜當居泥水中以自求魚而食今乃邈然髙
處漁梁之上竊人之魚以食而得不濡其翼咮如彼
小人竊祿於髙位而不稱其服也其曰不遂其媾者
婚媾之義貴賤匹偶各以其類彼在朝之小人不下
從群小居卑賤而越在髙位處非其冝而失其類也
其卒章則言彼小人者婉孌然佼好可愛至使之任
事則材力不彊敏如小人弱女之飢乏者言其但以
便柔佞媚恱人而不勝任用也
　　　　鳲鳩
論曰鳲鳩之詩本以刺曺國在位之人用心不一也
如毛鄭以鳲鳩有均一之德而所謂淑人君子又如
三章所陳可以正國人則乃是羙其用心均一與序
之義特相反也此由以鳲鳩爲均一之鳥而謂淑人
君子爲詩人所刺之人故也其旣以鳲鳩有均一之
德至於其子在梅在棘在榛則皆無所說者由理旣
不通故不能爲說也又其三章皆羙淑人君子獨於
中間一章刺其不稱其服詩人之意豈若是乎至爲
䟽義者覺其非是始略言淑人君子刺曺無此人而
在梅棘彊爲之說以附之然非毛鄭之本意也序言
在位之人非止曺君盖刺其臣事國懐私不一心於
公室爾
本義曰鳲鳩之鳥所生七子皆有愛之之意而欲各
盡其愛也故其哺子也朝從上而下則顧後其下者
爲不足故暮則從下而上又顧後其上者爲不足則
復自上而下其勞如此所謂用心不一也及其子長
而飛去在他木則其心又随之故其身則在桑而其
心念其子則在梅在棘在榛也此亦用心之不一也
故詩人以此刺曺臣之在位者因思古淑人君子其
心一者其衣服儼然可以外正四國内正國人歎其
何不長夀萬年而在位以此刺今在位之不然也胡
不萬年者巳死之辭也
　　　　鴟鴞
論曰毛鄭於鴟鴞失其大義者二由是一篇之㫖皆
失詩三百五篇皆據序以爲義惟鴟鴞一篇見於書
之金縢其作詩之本意最可據而易明而康成之箋
與金縢之書特異此失其大義一也但據詩義鳥之
愛其巢者呼鴟鴞而告之曰寜取我子勿毀我室毛
鄭不然反謂鴟鴞自呼其名此失其大義者二也金
縢言周公先攝政中誅管蔡後爲詩以貽王毛鄭謂
先爲冢宰中避而出作詩貽王巳作詩後乃攝政而
誅管蔡二說不同而知金縢爲是毛鄭爲非者理有
通不通也武王崩成王㓜周公攝政管蔡疑其不利
於㓜君遂有流言周公乃東征而誅之懼成王之怪
已誅其二叔乃序其意作鴟鴞詩以貽王此金縢之
說也其義簡直而易明毛鄭乃謂武王崩成王即
位居䘮不言周公以冢宰聽政而二叔流言且冢宰
聽政乃是常禮二叔何疑而流言此其不通者一也
金縢言周公居東二年罪人斯得謂東征二年而得
三監淮夷叛者誅之爾毛鄭乃謂二叔旣流言周公
避而居東者二年又謂罪人斯得者成王多得周公
官屬而誅之且周公本以成王㓜未能行事遂攝政
若避而居東則周之國政成王當自行之若已能臨
政二年何待周公而歸攝乎此其不通者二也刑賞
國之大事也周公國之尊親大臣也使周公有間隙
而出避成王能以周法刑其尊親大臣之屬周公復
歸其勢必不得攝且周公所以攝者以成王㓜而不
能臨政爾若已能臨二年矣有能刑政其尊親大臣
之屬則周公將以何辭奪其政而攝乎此其不通者
三也矧周公誅管蔡前世說者多同而成王誅周公
官属六經諸史皆無之可知其臆說也詩謂我子者
管蔡也我室者周室也鄭謂子者周公官属也室者
官屬之世家也又毛謂子爲成王此又其失也諸儒
用爾雅謂鴟鴞爲鸋鴂爾雅非聖人之書不能無失
其又謂鸋鴂爲巧婦失之愈逺今鴟多攫鳥子而食
鴞䲭類也
本義曰周公旣誅管蔡懼成王疑已戮其兄弟乃作
詩以曉諭成王云有鳥之愛其巢者呼彼鴟鴞而告
之曰鴟鴞鴟鴞爾寜取我子無毀我室我之生育是
子非無仁恩非不勤勞然未若我作巢之難至於口
手羽尾皆病弊積日累功乃得成此室以譬寜誅管
蔡無使亂我周室者我祖宗積德累仁造此周室以
成王業甚艱難其再言鴟鴞者丁寜而告之也又云
子室翹翹懼爲風雨所漂揺故予維音嘵嘵者喻王
室不安懼有動揺傾覆使我憂懼爾其他訓詁則如
毛鄭
　　　　破斧
論曰破斧箋傳意同而說異然皆失詩人本意毛
謂斧斨民之用禮義國家之用其言雖簡其意謂四
國流言破缺國家之禮義所以周公征之且詩人所
惡者本以四國流言毀傷周公爾况今考詩序並無
禮義之說詩人引類比物長於譬喻以斧斨比禮義
其事不類况民之日用不止斧斨爲說汗漫理不切
當非詩人之本義也至康成又以斧斨刑傷成王則
都無義類矣
本義曰斧斨刑戮征伐之用也四國爲亂周公征討
凢三年至於斧破斨缺然後克之其難如此然周公
必徃征之者以哀此四國之人䧟於逆亂爾斨刃可
缺斧無破理盖詩人欲甚其事者其言多過故孟子
曰不以辭害志者謂此類也錡銶義與首章同
　　　　伐柯
論曰毛傅謂禮義治國之柄又云治國不以禮則不
安至於所願上下等語不惟簡略汗漫而巳考之詩
序都無此意且詩序言刺朝廷之不知者謂武王崩
成王㓜周公攝政三監及淮夷叛周公出徃討之及
罪人旣獲猶懼成王君臣疑惑乃作鴟鴞詩示王以
明巳所以討叛之意而成王未啓金縢不見周公欲
代武王之事雖得鴟鴞之詩未敢誚公而心有流言
之惑故周公盤桓居東不歸於此之時周之大夫作
伐柯詩以刺朝廷不知周公之忠也康成不然反謂
成王旣遭雷風之變已啓金縢之後群臣猶不知周
公則與詩書之說異矣且成王已得金縢之書見周
公欲代武王之事乃捧書涕泣君臣悔過出郊謝天
遂迎公以歸是已知周公矣群臣復何所惑而疑於
王迎之禮哉康成區區止說王迎之事由是失詩之
大㫖也
本義曰伐柯如何者發問之辭也詩人刺成王君臣
譬彼伐柯者不知以何物伐之乃問云如何可伐而
答者曰必以斧伐也以斧伐柯易知之事而猶發問是
謂不知也取妻必以媒其義亦然其卒章又云伐柯
伐柯其則不逺者謂所伐之柯即手執之柯是也亦
誚其易知而不知以譬周公近親而有聖德成王君
臣皆不能知也又云我覯之子籩豆有踐者謂欲見
之子非難事弟列籩豆爲相見之禮即可見矣其如
王不知公使久居於外而不召何
　　　　九罭
論曰九罭之義毛鄭自相違戾以文理考之毛說爲是
也爾雅云緵罟謂之九罭者謬也當云緵罟謂之罭
前儒解罭爲囊謂緵罟百囊網也然則網之有囊當有
多有少之數不冝獨言九囊者是緵罟當統言緵罟
謂之罭而罭之多少則随網之大小大網百囊小網
九囊於理通也九罭旣爲小網則毛說得矣鴻飛遵
渚遵陸毛皆以爲不冝於理近是而言略不盡其義
且鴻鴈水鳥而遵渚乃曰不冝至遵陸又曰不宜則
彼鴻鴈者捨水陸皆不可止當何所止耶盖獨不詳
詩文鴻飛之語爾鴻鴈喜髙飛今不得翔於雲際而
飛不越水渚又下飛田陸之間由周公不得在朝廷
而留於東都也此是詩人之意爾至於衮衣毛鄭又
爲二說毛云所以見周公意謂斥成王當被衮衣以
見周公鄭謂成王當遣人持上公衮衣以賜周公而
迎之其說皆踈且迂矣且周大夫方患成王君臣不
知周公尚安能賜衮衣而迎之迎猶未能東都之人
安䏻使賜衮留封於東都也
本義曰周大夫以周公出居東都成王君臣不知其
心而不召使久處於外譬猶鱒魴大魚反在九罭小
罟因斥言周公云我覯之子衮衣繡裳者上公之服
也上公宜在朝廷者也其二章三章云鴻鴈遵渚遵
陸亦謂周公不得居朝廷而留滯東都譬夫鴻鴈不
得飛翔於雲際而下循渚陸也因謂東都之人曰我
公所以留此者未得所歸故處此信宿間爾言終當
去也其曰公歸不復者言公但未歸爾歸則不復来
也其卒章因道東都之人留公之意云爾是以有衮
衣者雖宜在朝廷然無以公歸使我人思公而悲也
詩人述東都之人猶能愛公所以深刺朝廷之不知
也
　　　　狼䟦
論曰據序言逺則四國流言近則王不知而周公不
失其聖考於金縢自成王啓鑰見書之後悔泣謝天
遂迎公以歸是已知公矣而狼䟦詩序止言王不知
則未啓金縢以前攝政之初流言方興管蔡未誅而
周公居東都時所作之詩也康成乃言致太平復成
王之位又爲之大師終始無愆皆是已迎公歸後事
與序所言乖矣至於公孫碩膚又以孫爲遁謂周公
攝政七年之後遁避成功之大羙而復成王之位因
以遂其謬說可謂惑矣毛傳䟦胡疐尾是矣而謂公
孫爲成王是豳公之孫亦已踈矣且詩本羙周公而
毛以謂成王有大美又不解赤舃之義固知其踈謬
也然鄭皆釋碩膚爲美此其所以失也膚體也碩大
也碩膚猶言膚革充盈也孫當讀如遜順之遜
本義曰周公攝政之初四國流言於外成王見疑於
詩本義卷第六
　　　　　　歐陽氏
　　　　鹿鳴
論曰鹿鳴言文王能燕樂嘉賓以得臣下之歡心爾
考詩之意文王有酒食以與羣臣燕飲如鹿得美草
相呼而食爾其義止於如此而傳云懇誠發于中者
衍說也聖人不窮所不知鳥獸之類安能知其誠不
誠考上下經文𥘉無此意可謂衍說也其曰人之好
我示我周行者謂示我於周行恩禮之勤若此爾古
字多通用示視義同而鄭改示爲寘遂失詩義毛傳
德音孔昭旣簡略未知其得失鄭引飲酒之禮於旅
也語謂此嘉賓語國君以先王德敎國君以此賓語
示天下之民使其化之皆不偷於禮義者非也且使
庶民不薄於禮義必須君臣漸積敎化使然豈飲酒
之際一言可致此其曲說也考詩之意使君子則傚
我者謂傚我厚嘉賓也
本義曰文王有酒食能與羣臣共其燕樂三章之義
皆然其首章言人之好我示我周行云者言我有賢
臣與其同樂旣飲食之又奏以笙簧將以幣帛凡人
之欲與我相好者示我於周行之臣恩意如此爾其
二章云德音孔昭視民不恌君子是則是傚者又言
我此嘉賓皆有令德之音逺聞我待之厚禮所以示
民遇此嘉賓不薄之意使凡爲君子者當則傚我所
爲常厚禮有德者故其下言又云我有㫖酒嘉賓式
燕以遨者謂君子當傚我厚嘉賓也其卒章之義甚
明不煩曲解
　　　　皇皇者華
論曰皇華序及箋傳皆失之然其大義僅存也據序
正言君遣使臣逺而有光華此但解首章一句爾其
所以累章丁寧之意甚多不止有光華而巳也其云
送之以禮樂則詩文無之又衍說也毛鄭之失在乎
皆用魯穆叔之說爲箋傳故其穿鑿泥滯於義不通
也凡詩五章悉用此爲解則一篇之義皆失矣毛以
懷爲和𥘉無義理鄭改爲私用穆叔之說爾其忠信
爲周訪問爲咨意謂大夫出使見忠信之賢人就之
訪問今詩文乃曰周爰咨諏是出見忠信之賢人止
一周字豈成文理若直以周爲周詳周徧之周則其
義簡直不解自明也又曰訪問爲咨則所問何者非
事而獨以咨諏爲咨事其下咨謀咨度咨詢非事而
何其又以謀事之難易爲咨謀而穆叔直謂咨難爲
謀若書曰汝有大疑謀及卿士庶人則凡問於人皆
可曰謀矣書又云爾有嘉謀入告于君則又不止問
於人爲謀以事告人亦曰謀矣其又以咨禮義所冝
爲度而穆叔止云咨禮二說亦自不同且度忖度也
施於何事不可奚專於咨禮義哉其又以親戚之謀
爲詢書曰詢于衆豈皆親戚乎若此之類甚多故可
知其穿鑿泥滯於義不通而亡德之說可廢也據詩
首章直言使臣將命而岀有光華爾毛鄭所謂逺近
髙下不易其色亦衍說也
本義曰周之國君遣其臣出使其首章稱美其賢材
能將君命爲國光華于外爾云于原隰者其道路所
經也旣又勉其於事毎思惟恐不及也懷思也其二
章以下則戒其調御車馬雖有驅馳之勞不忘國事
周詳訪問因以博採廣聞不徒將一事而出也詩人
述此見周之興國之初其君臣勤勞於事如此爾諏
謀度詢其義不異但變文以叶韻爾詩家若此其類
甚多
　　　　棠棣
論曰毛傳鄂不韡韡但云鄂鄂然光明其言雖簡然
於義未失而鄭改不爲拊先儒固巳言其非矣且不
韡韡者韡韡也古詩之語如此者多何煩改字爲拊
蓋巳言鄂則足見相承之意矣毛謂聞常棣之言爲
今者蓋嫌作詩之人指當時爲今而義不通於後故
言後丗之誦是詩以相戒者所誦詩之時即爲今矣
意謂後丗之人亦莫如兄弟矣此義雖不解亦可在
毛氏巳爲衍而鄭又從而爲說曰始聞常棣之說也
如此則人之恩親無如兄弟之厚皆衍說也毛解原
隰裒矣兄弟求矣止言裒聚也求矣言求兄弟於詩
雖無所發明然未爲害義鄭則不然且詩止云兄弟
求矣而鄭謂能立榮顯之名旣於詩無文箋何從而
得此義又云原隰以相與聚居之故故能定髙下之
名者亦非也且原也隰也乃土地髙下之别名爾土
地不動無情之物或髙或下不相爲謀安有相與聚
居之理此尤爲曲說也毛謂飲酒之飫爲私者燕私
之意也鄭乃云圖非常大疑之事豈詩人本意哉惟
不如友生之說毛鄭意同而皆失且詩人本欲親兄
弟如毛鄭之說則是作詩者敎人急難時親兄弟安
平則不如親友生矣
本義曰作詩者見時兄弟失道乃取常棣之木花蕚
相承韡韡然可愛者以比兄弟之相親宜如此因又
極陳人情以謂人之親莫如兄弟凡人有死喪可畏
之事惟兄弟是念雖在原隰廣野衆聚之中必求其
兄弟如脊令飛鳴而求其類此旣言兄弟之相親者
如是又言兄弟雖有内䦧者至逢外侮猶共禦之又
言當急難時雖有朋友但能長歎而無相助者惟兄
弟自相求如此及乎喪亂平而安寧則反視兄弟不
如友生此乃責之之辭所謂弔其不咸也由是盛陳
籩豆飲酒之樂以謂兄弟宜以此相樂則妻子室家
皆和樂矣使其深思如此爲是乎
　　　　伐木
論曰伐木文王之雅也其詩曰以速諸父毛謂天子
謂同姓諸侯曰父陳饋八簋又以爲天子之簋則此
詩文王之詩也伐木庶人之賤事不宜爲文王之詩
作序者自覺其非故曰自天子至于庶人未有不須
友以成者且文王之詩雖欲汎言凡人須友以成猶
當以天子諸侯之事爲主因而及於庶人賤事可矣
今詩每以伐木爲言是以庶人賤事爲主豈得爲文
王之詩鄭氏云昔日未居位在農時與友生爲伐木
勤苦之事者亦非也且文王未居位未甞在農也古
者四民異業其他諸侯至於卿大夫士未居位時皆
不爲農亦不必自伐木庶人當伐木者又無位可居
以此知鄭說爲繆也詩云伐木丁丁鳥鳴嚶嚶出自
幽谷遷于喬木又曰相彼鳥矣猶求友聲矧伊人矣
不求友生考詩之意是鳥在木上聞伐木之聲則驚
鳴而飛遷于他木方其驚飛倉卒之際猶不忘其類
相呼而去其在人也可不求其友乎其義甚明矣然
果如此義則是此詩主以鳥鳴求友爲喻爾至其下
章則了不及鳥鳴之意但云伐木許許伐木于阪便
述朋友之事與首章意殊不類蓋失其本義矣故闕
其所未詳
　　　　天保
論曰天保六章其義一也皆下愛其上之辭其文甚
顯而易明然毛鄭不能無小失鄭以俾爾多益以莫
不興爲毎物益多及草木暢茂禽獸碩大川之方至
爲萬物増多皆詩文無之雖國君受天之福則當𬒳
於民物然詩旣無文則爲衍說毛以公爲事鄭謂先
公是矣若鄭謂群臣舉事得宜而受福禄亦詩文無
之
本義曰天之安定我君甚堅固旣禀以信厚之德則
何福不可以除之俾爾多益而衆也旣曰何福不除
矣又曰俾爾戩榖又曰無所不宜而受天百禄又曰
降爾遐福其所以慇懃重複如此而猶曰維日不足
也其下章則又欲其國家興盛如山阜岡陵之髙大
如川流之浸長而又増之旣則又言非惟天之福我
君如此至于四時豐㓗酒食祀其先公先君而神亦
詒之多福使民及群黎百姓皆𬒳及之前旣欲其興
盛則又欲其永乆故多引常乆不虧壞之物以爲況
曰如日如月之常明如山之常在如松柏之常茂其
卒章云無不或承者謂上六章之所陳者使我君皆
承之也大抵此詩六章文意重複以見愛其上深至
如此爾恒常也詩人爾其君者蓋稱天以爲言
　　　　出車
論曰詩文雖簡易然能曲盡人事而古今人情一也
求詩義者以人情求之則不逺矣然學者常至於迂
逺遂失其本義毛鄭謂出車于牧以就馬且一二車
邪自可以馬駕而出若衆車邪乃不以馬就車而使
人挽車逺就馬于牧此豈近人情哉又言先岀車於
野然後召將率亦於理豈然其以草蟲比南仲阜螽
比近西戎諸侯由是四章五章之義皆失一篇之義
不失者幾何
本義曰西伯命南仲爲將往伐玁狁其成功而還也
詩人歌其事以爲勞還之詩自其始出車至其執訊
獲醜而歸備述之故其首章言南仲爲將始駕戎車
出至于郊則稱天子之命使我來將此衆遂戒其僕
夫以趍王事之急難二章陳其車旟以謂軍容之盛
雖如此然我心則憂王事我僕則亦勞瘁矣三章遂
城朔方而除玁狁其四章五章則言其凱旋之樂叙
其將士室家相見歡欣之語其將士曰昔我出師時
黍稷方華今我來歸則雨雪消釋而泥塗矣我所以
乆於外如此者以王事之故不得安居我非不思歸
蓋畏簡書也其室家則曰自君之出我見阜螽躍而
與非類之草蟲合自懼獨居有所強迫而不能守禮
每以此草蟲爲戒故君子未歸時我常憂心忡忡今
君子歸矣我心則降我所以獨居憂懼如此者以我
君子岀從南仲征伐之故也其卒章則述其歸時春
日暄妍草木榮茂而禽鳥和鳴於此之時執訊獲醜
而歸豈不樂哉由我南仲之功赫赫然顯大而玁狁
之患自此遂平也
　　　　湛露
論曰據序止言天子宴諸侯而箋以二章爲燕同姓
三章爲燕庶姓卒章爲燕二王後者詩旣無文皆爲
衍說由詩有在宗載考之言遂生穿鑿爾鄭又以露
之在物柯葉低垂喻諸侯有似醉之皃天子賜爵則
皃變肅敬有似露見日而晞何其臆說也詩但言露
匪陽不晞爾初無柯葉低垂之文鄭何從而得此義
若詩人欲述諸侯似醉之狀則當以柯葉低垂之意
見於文也今但言露非見日不乾則非喻似醉之狀
矣天子燕諸侯當以晝而此詩但言夜飲者燕禮有
宵則設燭之禮是古雖以禮飲酒有至夜者所以申
燕私之恩盡慇懃之意蓋晝燕常禮不足道而舉其
燕私慇懃之意以見天子恩禮諸侯之厚此詩人所
以爲美也
本義曰天之潤澤於物者若雨若雪若水泉之浸其
類非一而獨以露爲言者露以夜降者也因其夜飲
故近取以爲比云湛湛之露潤霑於物非至曙則不
乾厭厭之飲恩被於諸侯非至醉則不止其義如此
而巳其言在彼豐草𣏌棘者以露之被草木如王恩
被諸侯爾又云令德令儀者言此與燕之臣皆有令
德令儀爾其桐其椅木之美者其實離離然亦喻諸
侯在燕有威儀爾詩人比事多於卒章别引他物若
下泉之詩芃芃黍苗之類是也在宗載考毛傳是矣
　　　　鴻鴈
論曰詩所刺美或取物以爲喻則必先道其物次言
所刺美之事者多矣如關關雎鳩在河之洲窈窕淑
女君子好逑又如維鵜在梁不濡其翼彼其之子不
稱其服者是也詩非一人之作體各不同雖不盡如
此然如此者多也鴻鴈詩云鴻鴈于飛肅肅其羽之
子于征劬勞于野以文義考之當是以鴻鴈比之子
而康成不然乃謂鴻鴈知辟隂就陽喻民知就有道
之子自是侯伯卿士之述職者上下文不相須豈成
文理鄭於三章所解皆然則一篇之義皆失也
本義曰厲王之時萬民離散不安其居而宣王之興
遣其臣四出于野勞來還定安集之至于矜寡使皆
得其所其所遣使臣奔走于外如鴻鴈之飛其羽聲
肅然而勞其體也其二章言使臣暫止爲民營築居
室其暫止於野也如鴻鴈集于澤爾其卒章云哀鳴
嗸嗸者以比使臣自訴也其自訴云哲人知我者謂
我以君命安集流民而不憚劬勞爾愚人不知我者
謂我好興役動衆爲驕奢也或謂據序言美宣王而
此詩之說但述使臣疑非本義且使離散之民還定
安集者由宣王能遣人以恩意勞來之也天子之尊
必不自往作序者不言遣使以不待言而可知也復
何疑哉
　　　　沔水
論曰序言沔水規宣王也則是規正宣王之過失爾
今考詩文及箋傳乃是刺諸侯驕恣不朝及妄相侵
伐等事了不及宣王也蓋箋傳未得詩人之本意爾
本義曰宣王中興於厲王之後諸侯未洽王之恩德
故詩人規戒宣王以恩德親諸侯云沔彼流水朝宗
于海者言諸侯朝王如水朝海以此規王當容納諸
侯如海納衆水也鴥彼飛隼載飛載止者言諸侯之
來者如隼之或飛或止其或來或不來不可常又規
王宜常以恩德懷來之也嗟我兄弟邦人諸友莫肯
念亂誰無父母者言此同姓異姓之諸侯雖不念王
室之亂然誰非父母所生謂人人皆知親親之恩又
規王若以恩德懷之則皆親附矣念亂者厲王之亂
也念彼不蹟載起載行心之憂矣不可弭忘者謂諸
侯不循法度者王念之載起載行而不安居不可弭
忘者又規王以不忘懷來之也鴥彼飛隼率彼中陵
者言諸侯有能循法度者無使䜛人害之故曰我若
親友而敬禮之則䜛言其能興乎
　　　　黃鳥
論曰序言黃鳥刺宣王而不言所刺之事毛鄭以爲
室家相去之詩考文求義近是矣其曰宣王之末天
下室家離散者則非也宣王承厲王之亂内修政事
外攘夷狄征伐所向有功故能恢復境土安集人民
内用賢臣外撫諸侯其功德之大蓋中興之盛王然
其詩有箴有規有誨有刺者蓋雖聖人不能無過也
書稱成湯改過不吝者蓋不言無過言有過而能改
爾宣王之詩凡二十篇其興衰撥亂南征北伐則六
月采芭江漢常武是也恢復文武之業萬民安集國
富人衆廢職皆修則車攻鴻鴈斯干無羊是也愼微
接下任賢使能則吉日烝民是也親禮諸侯賞功褒
德則崧髙韓奕是也夙興勤政則庭燎是也遇災而
懼側身修德則雲漢是也其爲功德盛矣其所稱美
者衆矣然庭燎曰箴沔水曰規鶴鳴曰誨祈父白駒
黃鳥我行其野四篇皆曰刺者所謂雖聖人不能無
過也其所任賢臣如方叔召虎尹吉甫仲山甫之徒
多矣其用人之失者一祈父爾其有遺賢乗白駒而
去者亦一人爾荒歳多淫昬亦不歳歳皆然蓋有大
功者不能無小失也如黃鳥所刺云北邦之人不可
與處則他邦可處矣是所刺者一邦之事爾非舉天
下皆然也孔子刪詩並録其功過者所以爲勸戒也
俾後丗知大功盛德之君雖小過不免刺譏爾而毛
鄭於白駒注云宣王之末不能用賢於黃鳥又云宣
王之末天下室家離散如此則宣王者有始無卒終
爲昬亂之王矣異乎聖人録詩之意也
詩本義卷第六
詩本義卷第七
　　　　　　歐陽氏
　　　　斯干
論曰毛於斯干詁訓而巳然與他詩多不同鄭箋不
詳詩之首卒隨文爲解至有一章之内每句別爲一
說是以文意散離前後錯亂而失詩之㫖歸矣又復
差其章句章句之學儒家小之然若乖其本㫖害於
大義則不可以不正也鄭謂秩秩斯干者喻宣王之
德流出幽幽南山者喻國富饒民取足如取於山如
竹苞矣者喻時人民之殷衆如松茂矣者喻民佼好
又以兄及弟矣巳下三句謂時人骨肉相愛好無相
詬病斷此爲一章且詩之比興必須上下成文以相
發明乃可推據今若獨用一句而不以上下文理推
之何以見詩人之意且如鄭說則一章都無考室之
義且宣王方戒其臣民兄弟無相詬病下章承之遽
言我似續姜嫄先祖初無義理且詩止云似續妣祖
鄭便謂是成廟不知何以知之其次句則巳別言築
寢矣又隔二章後謂如跋斯翼一章爲成廟其下一
章又復言寢都無倫次此所謂文意散離前後錯亂
者也且約之閣閣一章與如跋一章皆是述造屋之
事而鄭輒別如跋一章爲廟者止用君子攸躋一句
謂升而祭祀爾至如七月云躋彼公堂又可爲祭祀
乎以此知其繆也自下莞上簟而下四章直述占夢
生子等事毛鄭訓釋皆是矣然不言其㫖歸則何關
考室之義也毛訓秩秩於此爲流行於假樂則爲有
常鄭於他詩又別訓爲清莫知孰是今以斯干義考
之有常近是矣毛訓猶爲道鄭於他詩皆訓爲圖爲
謀又或爲尚惟爲圖謀近是謀者事疑未決心有所
慮而言也蓋言兄弟相親好無相疑慮而謀爾鄭又
改猶爲瘉改芋爲幠改字先儒巳知其非矣毛訓芋
爲大於義是也毛鄭於他詩皆訓棘爲急而毛於此
詩爲稜廉意頗近而簡難曉鄭訓爲㦸謂如挾弓矢
㦸其肘迂矣義當爲急矢行緩則枉急則直謂廉隅
繩直如矢行也鄭又謂如鳥斯革云夏暑希革張其
翼者迂之甚也革變也謂如鳥驚變而悚顧也且毛
鄭所以不得詩之本義者由不以詩爲考室之辭也
古人成室而落之必有稱頌禱祝之言如歌於斯哭
於斯聚國族於斯謂之善頌善禱者是矣若知斯干
爲考室之辭則一篇之義簡易而通明矣且序但言
考室而詩本無廟事鄭云宫廟亦衍說也
本義曰宣王旣成官寢詩人作爲考室之辭其首章
曰秩秩斯干幽幽南山如竹苞矣如松茂矣云者澗
也山也有常處而不遷壞者也竹也松也生於其間
四時常茂盛不凋落草木之壽者也詩人以成室不
遷壞如山澗而人居此室常安榮而壽考如松竹之
在山澗也此所謂頌禱之辭也其二章曰兄及弟矣
式相好矣無相猶矣似續妣祖築室百堵西南其戸
爰居爰處爰笑爰語云者謂宣王與宗族兄弟相親
好無疑間以共承祖先之丗不殞墜得保有此宮寢
以與族親居處笑語於其中亦聚國族於斯之類也
笑語非一人之所獨爲必有共之者謂上所言兄及
弟也其三章乃言工人約之椓之施功力以成此室
以蔽風雨而去鳥䑕然由君子増大而新之也其四
章又言宮寢之制度其嚴正如人跋而翼翼敬也其
四隅如矢行而直也其竦起如鳥驚而革也其軒翔
如翬之飛也謂此室之美如此宜君子升而居之也
其五章又言其庭平直其楹植立晝夜寛明宜君子
居之而安寧也其六章巳下至于卒章盛陳占夢生
子之事者謂安此寢而生男女男則丗爲王女則宜
人之家室而不貽父母之憂亦禱頌之辭也
　　　　無羊
論曰無羊之義簡而易明然毛不解以雌以雄使學
者何所從鄭以爾爲斥宣王又謂衆維魚矣維此豐
年謂人衆相與捕魚是歳熟庶人相供養之祥室家
溱溱爲人之子孫衆多旣不關考牧事因謂占夢之
官獻夢於王皆失之矣且一篇之中所爾者皆是牧
人豈特於無羊無牛爲爾宣王鄭亦何從而知此爾
宣王而彼爾牧人邪以雌以雄鄭爲牧人搏禽獸迂
矣據詩衆維魚矣但言魚多爾何有捕魚之文及人
之子孫衆多皆不關牧事詩人本爲考牧不應汎言
獻夢而爲鄭學者遂附益之以爲庶人無故不殺雞
豚惟捕魚以爲養此爲繆說不待論而可知鴟鴞曰
余未有室家則鳥獸以所居爲室家矣牛羊牢䦨亦
其室家也
本義曰宣王旣修厲王之廢百職皆舉而牧人所掌
牛羊蕃息詩人因美其事呼牧人而告之曰誰謂爾
無牛羊乎其數若此之多也其曰以薪以蒸以雌以
雄者謂牛羊在野牧人有餘力於薪蒸而牛羊以時
合其牝牡所以云此者見人畜各遂其樂也魚之爲
物生子最多故夢魚者占爲豐年歳無水旱則野草
茂而畜牧飽此牧人之樂也室家溱溱謂牛羊蕃息
衆多也
　　　　節南山
論曰作詩序者見其卒章有家父作誦之言遂以爲
此詩家父所作此其失也考詩之言極陳幽王任大
師致王政敗亂號天仰訴斥責其君臣無所隱避卒
乃自言作此詩以窮極王之致亂之本欲使王心化
其言以遷善然則家父者果何人哉至於君臣之際
無所忌憚直指其惡而自尊其言雖施於賢王猶恐
不可况於幽王昬亂之主使家父有知其言不如是
也詩言民畏其上不敢戲談豈有作詩之人極斥其
君臣過惡極陳其亂亡之狀而自道其名字又顯言
我究窮王之致亂之由與不敢戲談之義頓乖此不
近人情之甚者又自稱其字曰家父按春秋桓十五
年天王使家父來求車距幽王卒之年至桓王卒之
年七十五歳矣然則幽王之時所謂家父者不知爲
何人也說者遂謂幽王之時有兩家父又曰父子皆
字家父此尤爲曲說也或云乃求車之家父爾至平王
時始作詩也此亦不通要在失於以家父作此詩遂
至衆說之乖繆也且追思前王之美以刺今詩多矣
若追刺前王之惡則未之有也蓋刺者欲其改過非
欲暴君惡於後丗也若追刺前王則改過無及而追
暴其惡此古人之不爲也故言平王時作詩刺幽王
者亦不通也按詩三百五篇惟寺人孟子自著其名
而崧髙烝民所謂吉甫作誦者皆非吉甫自作之詩
夫所謂誦者豈得以爲詩乎訓詁未嘗以誦爲詩也
詩云誦言如醉蓋誦前言而巳然則作節南山詩者
不知何人也家父爲作詩者所述爾今序旣失之非
毛鄭之過也毛鄭於此詩大義得之而不免小失所
謂憯莫懲嗟如鄭注以􁂋莫懲爲一句嗟字獨爲一
句於義豈安不弔昊天毛訓弔爲至鄭又轉解至爲
善皆失之不自爲政鄭意爲民怪天不自出政敎旣
而自覺其非又言天不出圖書有所授命不惟怪妄
且詩意本無至於駕彼四牡四牡項領我瞻四方蹙
蹙靡所騁本是一章而鄭注分爲兩義蓋不得詩人
之本意也
本義曰大師尹氏爲下民所瞻而爲治不平致王政
亂民被其害大義毛鄭皆得之其十章之所失者五
一曰㦧莫懲嗟者謂民無善言而莫有懲艾嗟閔者
爾二曰不弔昊天者言昊天不弔哀此下民而使王
政害民如此也三曰不自爲政者責幽王不自爲政
而使此尹氏在位致百姓於憂勞也四曰駕彼四牡
四牡項領我瞻四方蹙蹙靡所騁云者作詩者言我
駕此大領之四牡四顧天下王室昬亂諸侯交爭而
四方皆無可往之所五曰家父作誦云者作節南山
詩者旣巳具陳幽王任用大師之失致民被其害矣
其卒章則曰有家父者常有誦言以究王之失庶幾
王心化善而能畜萬邦也詩之本意如此爾
　　　　正月
論曰正月之詩十三章九十四句其辭固巳多矣然
皆有次序而毛鄭之說繁衍迂闊而俾文義散斷前
後錯雜今推著詩之本義則二家之失不論可知惟
其爲大害者如毛鄭解瞻烏之意則正月者乃大夫
敎其民叛上之詩也毛謂父母爲文武鄭謂彼有㫖
酒爲尹氏大師皆詩無明文二家妄意而言爾鄭又
謂車載二章以商事喻治國者亦非也蓋以覆車喻
覆國爾不必商人之車也詩曰不自我先不自我後
謂適丁其時爾鄭謂苟欲免身而後學者因益之曰
寧貽患於父祖子孫以苟自免者豈詩人之意哉烏
巢鳥也當止於林木屋非烏所止也止屋則近禍以
譬君子仕亂邦非所宜處而將及禍也毛鄭之意不
然謂烏擇富人之屋而集譬民當擇明君而歸之是
爲大夫者無忠國之心不救王惡而敎民叛也幽厲
之詩極陳怨刺之言以揚君之惡孔子録之者非取
其暴揚主過也以其君心難革非規誨可入而其臣
下猶有愛上之忠極盡下情之所苦而指切其惡尚
冀其警懼而改悔也至其不改悔而敗亡則録以爲
後王之戒如毛鄭瞻烏之說異乎孔子録詩之意矣
本義曰其一章云正月繁霜我心憂傷民之訛言亦
孔之將云者降霜非時天災可憂而民之訛言以害
於國又甚於繁霜之害物也又曰念我獨兮憂心京
京哀我小心癙憂以痒云者大夫言己獨爲王憂爾
以見幽王之朝多小人而君臣不知憂懼也其二章
云父母生我胡俾我瘉不自我先不自我後云者言
父母生育我猶不欲使我有疾病而乃遭罹憂患如
此蓋適丁其時爾其曰不自我先後者直歎已適遭
之爾又曰好言自口莠言自口憂心愈愈是以有侮
云者刺王但見人言從口出而不分善惡而我爲之
憂是以見侮慢也其三章曰憂心惸惸念我無禄民
之無辜并其臣僕哀我人斯于何從禄瞻烏爰上于
誰之屋云者大夫懼禍思去其位也念我無禄者念
思也思母食其禄也所以然者見時人民無辜并其
臣僕濫及於刑罰所以懼而思去也旣自爲謀而又
哀他人之居禄位者如烏止於人屋處非所安而將
及禍也其四章曰瞻彼中林侯薪侯蒸民今方殆視
天夢夢旣克有定靡人弗勝有皇上帝伊誰云憎云
者道民怨訴於天之辭也云人之乏薪蒸者瞻彼中
林則往得所欲今民方危殆而仰瞻天則夢夢然而
無所告若天能有定意則何人不可禍罰之然此訛
言亂國之民不見禍罰而使危殆之民反被其害彼
皇皇上帝果憎誰乎此怨訴之言也其五章曰謂山
蓋卑爲岡爲陵民之訛言寧莫之懲云者言人勿謂
山爲卑不能阻險以致傾覆此山至卑止爲岡陵亦
能使人傾覆言不可忽也然則訛言之人其可忽爲
無害而莫之懲乎又曰召彼故老訊之占夢具曰予
聖誰知烏之雌雄者意謂烏之雌雄尚不能知其能
知我夢之吉凶乎此驕昬之主侮慢老臣之辭也凡
禽鳥之雌雄多以其首尾毛色不同而別之烏之首
尾毛色雌雄不異人所難別故引以爲言其六章曰
謂天蓋髙不敢不局謂地蓋厚不敢不蹐維號斯言
有倫有脊哀今之人胡爲虺蝪云者大夫旣戒王無
忽訛言而不懲因又戒其小人曰汝無恃王不懲汝
譬猶謂天髙去人雖逺謂地厚託足雖安然不可不
局蹐而畏懼者天有時而降禍殃地有時而致淪陷
言天地猶如此宜常畏懼王之恩私難恃也我之斯
言甚有倫理而哀爾訛言之人聞我正言則走避如
虺蝪見人輒走然大夫所哀之人蓋指訛言之小人
也其七章曰瞻彼阪田有菀其特天之扤我如不我
克彼求我則如不我得執我仇仇亦不我力云者大
夫自傷獨立於昬朝之辭也五章旣陳戒王之意六
章又戒小人而不見聽因自傷獨立而無助云瞻彼
阪田之苗有特立者乃菀然而茂盛今我獨立於昬
朝而勢傾危天之杌我惟恐不傾折也又云彼有欲
求我相則傚者又不與我相遭其與我同列而耦居
者又不出力助我也云天之扤我者君子居危推其
命於天也古言謂耦爲仇其複言仇仇者猶昔言兩
兩今言雙雙也大夫旣傷獨力而知其無如之何故
於下章遂及亡國之憂然猶欲救之也其八章曰心
之憂矣如或結之今兹之正胡然厲矣燎之方揚寧
或滅之赫赫宗周褒姒烕之云者言我心之憂如結
而國之政何其惡也正政古用字多通而毛訓爲長
非也又言火燎于原其勢盛若不可嚮而猶或有撲
滅之者周雖赫然而必爲褒姒所滅也作詩時周實
未滅而云滅之者鄭箋是矣詩上七章皆述王信訛
言亂政至此始言滅周主於褒姒者謂王溺女色而
致昬惑推其禍亂之本以歸罪也其九章曰終其永
懷又窘隂雨云者謂欲以車棄其輔而覆其載喻王
將傾覆其國故先言隂雨者謂車遭雨水泥濘而又
棄其輔則必覆爾旣覆而求助則不及矣其十章又
戒其無棄爾輔而益其輻又顧其僕使不覆所載者
謂駕車者當如此猶恐覆敗而今乃履絶險而不以
爲意則宜其覆矣此又喻王不知戒愼以覆國也所
謂猶欲救之之辭也其十一章曰魚在于沼亦匪克
樂濳雖伏矣亦孔之炤憂心慘慘念國之爲虐云者
大夫旣憂國之將亡又自傷將及於禍之辭也水魚
所樂也而池沼近人常易得禍故曰匪樂雖濳藏隱
伏而以近人終𬒳獲也以比身仕亂邦無所逃禍也
其曰念國爲虐者意謂國君爲虐政而我仕於亂邦
也其十二章曰彼有㫖酒又有嘉肴洽比其鄰昬姻
孔云念我獨兮憂心慇慇云者大夫旣自傷將及禍
而又哀彼衆人不知危亡可憂而猶有以酒肴與其
鄰里親戚爲樂者而我獨憂也其十三章曰佌佌彼
有屋蔌蔌方有榖民今之無禄天夭是椓哿矣富人
哀此惸獨云者言彼佌佌之小人蔌蔌之貧陋者𥘉
猶有屋榖以生而今民無禄食天又夭害之國君旣
不能䘏矣彼富人之有餘者尚可哀此惸獨而䘏之
也大夫憂國者陳禍亂述危亡戒其君及其民備矣
知其無可奈何矣反告富人以哀惸獨此窘窮苟且
之急辭也故以爲卒章
　　　　十月　雨無正　小旻　小宛
論曰君子之所以貴於衆人者衆人之惑君子辨之
而丗取信焉是不可以不愼也故至於有所疑則雖
聖人猶或闕焉者愼之至也吾於十月之交小旻小
宛正其失而從其是者於浩浩昊天置之而不敢辨
者闕其所疑也此四詩者毛氏皆以爲刺幽王鄭氏
皆以爲刺厲王而後丗惑焉鄭謂十月爲刺厲王者
以畨維司徒豔妻煽方處及七子以后寵亂政知之
也其言幽王時鄭桓公友爲周司徒而非畨也按幽
王在位十一年至其八年始以友爲司徒其前七年
安知無畨爲司徒也就使畨不爲幽王司徒安知其
爲厲王司徒也毛以豔妻爲褒姒而鄭謂褒姒非王
后不得稱妻遂以豔妻自是厲王之后就使褒姒不
稱妻亦安知豔妻爲厲王后也按史記載厲王之事
惟云好專利任用榮夷公又使衛巫監謗得謗者而
殺之拒芮良夫召公等諫又云暴虐侈傲而巳若使
豔妻用事以致流亡則不得略而不載也厲王出奔
于彘十四年本紀惟言太子靜留匿召公家而不言
王后所在及其姓氏始末前丗諸書皆無之使厲王
由豔妻以致亂亡不應前丗都没而不見旣無所見
鄭氏何從而知之據詩列皇父卿士至于豔妻此入
人者皆是用事亂政之人爾而鄭氏乃以七子者皆
是后之親黨且詩無后黨之文而豔妻姓氏本末尚
皆不可知而七子者安知皆爲后黨是三者皆臆說
之繆妄者也厲幽皆昬亂之王也其及於禍也亦然
小宛之詩據文求義施於厲幽皆可雖鄭氏亦不能
爲說以見非刺厲也而爲鄭學者強附益之乃云四
詩之序皆言大夫刺旣以十月爲刺厲王則小旻小
宛從可知然則正月不云大夫刺乎安得獨爲刺幽
王也又云小旻小宛其卒章皆有怖畏恐懼之言似
是一人之作夫以似是而爲必然之論此不待攻而
可破也或問十月之交從毛爲刺幽可矣旻宛施於
厲幽皆可而子亦從毛爲刺幽而不疑者何也曰邑
中失火邑人走而相告曰火起某坊郊野道路之人
望而相語曰火在某坊則誰從乎若以邑人之言爲
非而郊野道路之言爲是者非人情也毛氏當漢初
興去詩猶近後二百年而鄭氏出使其說有可據而
推理爲得從之可矣若其說無據而推理不然又以
似是之疑爲必然之論則吾不得不捨鄭而從毛也
或者又曰然則雨無正亦可以從毛矣何疑而闕焉
曰使毛於詩序但云浩浩昊天刺幽王則吾從之矣
其曰雨無正則吾不得不疑而闕古之人於詩多不
命題篇而篇名往往無義例其或有命名者則必述
詩之意如巷伯常武之類是也今雨無正之名據序
曰雨自上下者也言衆多如雨而非政也此述篇中
所刺厲王下敎令繁多如雨而非正爾今考詩七章
都無此義與序絶異其第一章言天降饑饉於四國
及無罪之人淪陷非辜爾自二章而下皆言王流于
彘巳後之事且王旣出奔宣王未立周召二公攝政
十四年而王卒崩于外是厲王不復爲政乆矣安有
敎令所下如雨之多者乎況詩六章如毛鄭箋傳悉
是刺周之大夫諸侯不肯從王出居而無人夙夜朝
夕事王于外及在位之人不能聽言而不畏天命等
事爾殊無一言及於敎令自上而下之意然則雨無
正不爲昊天之序決可知也獨不知何爲而列於此
是以闕其所疑焉十月小旻鄭氏差其時丗及七子
豔妻之失吾旣巳詳之矣其餘箋傳之說皆得詩人
之意惟小宛箋傳之失不可以不論正其本義
論曰幽王亡國之君其罪惡非一而作詩以刺王者
亦非一人故各陳其事而刺之不必篇篇徧舉其惡
也小宛所刺據文求義是大夫刺王不能勉強以繼
先王之業而驕昬醉酒使下民多陷罪罟而君子憂
懼不安其大㫖勸王勉強之詩也而毛解鳴鳩戾天
謂行小人道不可責髙明之功正與詩人之意相反
又謂先人爲文武亦踈矣而後之學者旣以先人爲
文武而有懷二人又爲文武不應重複其言而無他
義也鄭以螟蛉之子比萬民亦踈矣至以日邁月征
爲視朝視朔及謂岸獄中人持粟出卜皆繆論也卜
者決疑之謂也有疑而問謂之卜毛以交交爲小皃
亦初無義理交交者參雜相亂之謂也鄭於甫田之
什桑扈詩以交交爲飛往來皃是也
本義曰大夫刺幽王敗政不能繼先王之業其曰宛
彼鳴鳩翰飛戾天云者謂此鳩雖小鳥亦有髙飛及
天之志而王不自勉強奮起曽飛鳩之不如以墜其
先王之業故曰念昔先人謂思宣王也其曰有懷二
人者以下章所陳二人刺王云人誰不飲酒一人則
齋肅通明雖飲而温克一人則昬然無知但以沉醉
苟一日之樂謂王也因戒之使無耽此樂宜敬天命
之無常也旣以此語警之則又勸勉之云中原有菽
庶民皆可採往者無不得也丗有善道凡人皆可爲
爲則得之矣王何獨不爲也又言人性雖惡可變而
爲善譬如螟蛉之子敎誨之則可使變其形而爲蜾
蠃子也旣勸勉之則又告其速自改悔云譬如脊令
且飛且鳴自勤其身不少休息今日月之行甚速不
可失時王亦冝夙夜汲汲勉厲庶無忝辱於先王云
所生者亦謂宣王也其下二章則言小人君子所苦
以見舉國之人今皆失所也謂彼桑扈食肉之鳥今
無肉以食則相與羣飛雜亂循塲而爭粟有如國人
失其常業而至於窮寡乃相與爲爭訟而入於岸獄
云宜者謂其勢不得不然也王又愚暗不曉民事至
乃握粟問人云此粟自何而能得成榖謂其不知稼
穡之艱難猶今丗誚愚人云菽麥不分是也王旣驕
昬如此則其君子立於朝者如集于木危懼而不安
又如臨谷履冰常憂殞陷也
詩本義卷第七
詩本義卷第八
　　　　　　歐陽氏
　　　　巧言
論曰據巧言序是大夫刺幽王信讒之詩而鄭於首
章解爲刺王傲慢無法度二章以下所斥君子又皆
以爲在位之臣則與序文異矣毛訓幠爲大鄭訓爲
傲據詩言亂如此大則義可通若云亂如此傲豈成
文理曰父母且且當爲語助鄭音苟且之且言王即
位且爲民父母其後乃刑殺無罪非惟學者附益以
増鄭過就令只依鄭說曰父母且(苟且/之且)亦豈成文理
鄭又以寢廟大猷他人有心與毚兎共爲一章言四
事各有所能乃以田犬之能擬聖人之能不惟四事
不類又殊無㫖歸蓋由誤分章句失詩本義故其說
不通也委委蛇蛇古人常語乃舒遲安閑之皃毛訓
爲淺意不知其何所據也
本義曰幽王信惑讒言以敗政大夫傷已遭此亂丗
而𬒳讒毀乃呼天而訴曰悠悠昊天爲我父母我無
罪辜而使我遭此大亂之丗我畏天之威巳太甚矣
實謹愼不敢有罪辜也此首章之義大夫先自訴也
其二章三章遂述幽王信讒致亂之事其四章曰奕
奕寢廟君子作之秩秩大猷聖人莫之他人有心予
忖度之云者寢也廟也衆工之所成也然規爲制度
本於君子是君子者皆知衆工之事也先王之大道
聖人之所謨也意謂聦明之人下通小人之賤事上
逹聖人之大道無所不知而至於忖度常人之心則
不待聦明者雖予亦能之蓋歎幽王獨不能而爲讒
邪所惑也予作詩之人自謂也其五章躍躍毚兎遇
犬獲之云者以狡兎比狡惡之人王所當誅也荏染
柔木君子樹之云者以柔木比柔善之人王宜愛護
使得樹立勿縱讒邪傷害之也往來行言心焉數之
云者謂往來行路之言焉足聽納於心也其六章曰
蛇蛇碩言出自口矣巧言如簧顔之厚矣云者謂讒
人能言然徐緩敢爲大言出口而無忌憚又善恱人
聽其美如笙簧而顔不慙愧使人易惑而難辨也其
二章三章及卒章箋傳粗得其義學者可推而通不
煩論著惟君子當爲斥幽王爾
　　　　何人斯
論曰古詩之體意深則言緩理勝則文簡然求其義
者務推其意理及其得也必因其言據其文以爲說
捨此則爲臆說矣鄭於何人斯爲蘇公之刺暴公也
不欲直刺之但刺其同行之侶又不欲斥其同侣之
姓名故曰何人斯然則首章言維暴之云者是直斥
暴公指名而刺之何假迂囬以刺其同侣而又不斥
其姓名乎其五章六章義尤重複鄭說不得其義誠
爲難見也今以下章之意求之則不逺矣但鄭以何
人爲同侣則終篇之語無及暴公者此所以不通也
古今丗俗不同故其語言亦異所謂魚梁者古人於
營生之具尤所顧惜者常不欲他人輒至其所於詩
屢見之以前後之意推之可知也詩曰母逝我梁者
谷風小弁皆有之谷風夫婦乖離之詩也其棄妻之
被逐者爲此言矣小弁父子乖離之詩也於太子冝
臼之被廢又爲此言矣胡逝我梁者何人斯有之此
朋友乖離之詩也於蘇公之被譖其語又然然則詩
人之語豈妄發邪蘇暴二公事迹前史不見今直以
詩言文義首卒參考以求古人之意於人情不逺則
得之矣谷風小弁之道乖則夫婦父子恩義絶而家
國喪何獨於一魚梁而每以爲言者假設之辭也詩
人取當時丗俗所甚顧惜之物戒人無幸我廢逐而
利我所有也蘇公之意亦然由是而求之何人斯之
義見矣
本義曰彼何人斯者斥暴公也其心孔艱者心傾險
而不平易也胡逝我梁者欲利我所有也不入我門
者與我絶也伊誰云從惟暴之云者謂聽譖者伊誰
乎乃惟暴公之言是從其二章曰二人從行誰爲此
禍胡逝我梁不入唁我始者不如今云不我可者意
謂借有二人相從則我不知果誰爲譖我者今爾何
利我梁而不入弔我之被譖又今待我不如初則爾
爲譖我者可知而不疑其三章云胡逝我陳我聞其
聲不見其人陳堂塗也蓋言其又進而隂窺其家私
矣而蘇公者自省内無所愧畏不懼其來窺爾其四
章云不自北自南者歎己適遭之也飄風取其無形
而中人有似譖言爾其下章則述與暴公俱仕王朝
相從出入親好之意云爾所安行我亦不遑舎而從
爾爾所亟行爾車旣脂吾巳從爾也言或緩或急有
一于此惟爾之從云何敢告病又云爾還而入我室
則我心安還而不入我室則我莫知何故而致爾不
入也其或入或不有一于此常使我心病之也言我
待爾之勤惟恐相失也其下章又言我與爾相親愛
而相應和如兄弟之吹塤篪相聮比如貫索而爾不
我知捨此三物不足以喻我心則惟當與爾詛其不
信爾三物謂損也箎也貫也其卒章則極道其事云
汝隱匿形迹能使我不見不覺如鬼蜮之肆害於人
乎我則不得而知汝今汝乃人爾日以面目與我相
視無窮極不可隱藏我安得不知汝之譖我乎故我
作此與汝相好之歌以究極爾反側之心
　　　　蓼莪
論曰蓼莪之義不多毛傳特簡鄭氏之失惟以視莪
爲蒿以文害辭此孟子之所患也又以缾罍比貧富
之民非詩人之本意以下文推之可見飄風非取其
寒亦非詩意也其以終養爲病亡之時滯泥之甚矣
本義曰周人苦於勞役不得養其父母者見彼蓼蓼
然長大者非莪即蒿皆草木之微者其茂盛如此者
由天地生育之功也思我之生也父母養育我者亦
劬勞矣而我不得終養以報也缾罍物之同類也此
述勞苦之民自相哀之辭也其曰鮮民之生者言不
遂其生不如死也南山烈烈望之可畏也飄風發發
暴急而中人也言王威虐可畏而暴政害人我獨罹
之也
　　　　大東
論曰鄭氏以有饛簋飱爲客始至主人所致之禮又
以公子發幣於周之列位而責周人無反幣自天漢
有光以下至卒章喻王置官司而無督察之實皆非
詩人之本義也據序本爲譚人遭幽王之時困於役
重而財竭大夫作詩以告病爾亦何暇及於主人爲
客致飱使還反幣等事且謂王置官司而無督察之
實了不關役重財竭之意若但言督察官司施於何
詩不可又若必刺官司失職則日月星辰名職至多
宜舉其大而要者義與王官相近方可以爲善譬今
詩所舉止於掩兎簸掦挹酒漿之類又其下無文莫
見王官之義蓋鄭氏不得詩人本義故其爲說汗漫
而無指歸其以天漢有光屬鞙鞙佩璲爲一章分雖
則七襄以下爲別章使詩不分章則巳若果分章則
當有義類今毛鄭所分章次以義類求之當離者合
之當合者離之使章句錯亂然不繫詩義之得失學
者自求之可見矣
本義曰大東之首章曰有饛簋飱有捄棘匕者足於
豐饒之辭也譚人得以自足者由周道平直而賦役
均也周之君子履行此道使下民視而有所賴也大
夫反顧昔時譚人蓋甞如此所以潸然出涕者傷今
不然也其二章遂言今則王政偏而賦役重無小無
大皆取於東使譚人杼軸皆空至於窮乏以葛屨而
履霜其公子佻佻然奔走於周行其祗役往來頻數
使其力疲而心病也其三章者告病之辭也謂彼刈
薪者爲水浸而腐壞尚可載刈若斯人者勞苦而困
弊則將死矣故云可以休息之也其四章則言東人
困苦如此王官無以其職來撫勞之者而周人方事
侈富㓗其衣服以相誇至於操舟之賤亦衣熊羆之
裘而私家之人皆備百官而禄食其五章則刺王多
取於下而濫用也言當飲漿者今飲酒矣佩玉之人
皆不材而冗食矣其横費如此所以致周之重歛也
其六章以下皆述譚人仰訴於天之辭也其意言我
民困矣天之雲漢有光亦能下監我民乎其不言日
月之明而言雲漢之光者謂天不能下監也又言天
雖有織女不能爲我織而成章雖有牽牛不能爲我
駕車而輸物其七章又言雖有啓明長庚不能助日
爲晝俾我營作雖有天畢不能爲我掩捕鳥獸其八
章又言雖有箕不能爲我簸揚糠粃雖有斗不能爲
我挹酌酒漿其意言我譚人困於供億其取資於地
者皆巳竭矣欲取於天又不可得也其卒章則又言
箕斗非徒不可用而巳箕張其舌反若有所噬斗西
其柄反若有所挹取於東也是皆怨訴之辭也其餘
訓解則毛鄭多得學者當自擇之
　　　　四月
論曰毛鄭於四月之義小小得失皆不足論惟以先
祖匪人爲作詩之大夫斥其先祖此失之大者也且
大夫作詩本刺幽王任用小人而在位貪殘爾何事
自罪其先祖推於人情決無此理凡爲人之先祖者
積善流慶於子孫而巳安知後丗所遭者亂君歟治
君歟今此大夫不幸而遭亂丗反深責其先祖以人
情不及之事詩人之意決不如此就使如此不可垂
訓聖人刪詩必棄而不録也鄭之所失於此尤多詩
曰滔滔江漢南國之紀直謂江漢紀率南國之衆川
以朝宗于海爾而鄭氏以爲比吴楚之君且詩人本
患下國之􁀌禍豈可反稱吴楚僣叛之君以爲美於
理豈然矧考詩文無之此亦其失之大者予當爲予
奪之予鄭以予爲我是以其說莫通也書曰官不必
備惟其人謂惟其才也詩所謂匪人者言非才也古
之仕者丗禄故詩人刺在位貪殘之臣自其先祖以
來任非其才爾凡言任才非其人者譬有能治水之
人使之爲治木之官是任非人也而鄭氏直以謂非
人者身非是人也故云是人則當知患難昔之通儒
執文害義蓋有如此或謂詩人但當刺時在位之臣
何必逺及其先祖曰作詩者人人意異四月之詩以
寒暑爲喻故推其初始而言見事皆有漸不圖之於
早也考其三章之次第可以見矣
本義曰周大夫刺幽王之臣在位者貪殘刻剥於其
下使民物耗竭如草木凋盡於秋冬乃於首章先本
其事云自四月夏暑氣盛至六月盛極當退於此之
時萬物巳有將衰之漸而人未見也如彼丗禄在位
之臣自其先祖以來所任巳非其人當時何安然忍
予之禄位者蓋未見其害其二章遂言貪殘之政使
民物傷耗如秋日之凄然使百草俱病也其三章則
極言民物窮竭如冬日寒風凛冽暴急而萬物凋盡
也其曰亂離瘼矣爰其適歸者民被患淺猶思有所
歸以苟免也又曰民莫不榖我獨何害者民被患愈
深則其辭愈緩蓋知其無如之何但自傷歎而巳而
云民誰不有生我獨何爲及此害也詩人於此三章
言有次第蓋如此也其曰山有嘉卉侯栗侯梅者又
言貪殘之臣害物廣也謂如採於山者但知貪取栗
梅不知其下美草皆被蹂踐而殘賊也其曰視彼泉
水載清載濁我日􁀌禍曷云能糓者謂此泉水澄之
則清撓之則濁譬彼諸侯可使爲善可使爲惡而彼
貪殘之臣日自􁀌怨亂之禍於下國亦何由使其爲
善其曰滔滔江漢南國之紀者勉其下國之辭也謂
此江漢二大川總納南方之衆水滔滔而流以歸乎
海故能爲南國之紀汝下國之諸侯當盡瘁以事周
相率而尊天子則土地爵禄何所不有也其下二章
則哀其人民之辭也謂其欲去則不如魚鳥有所逃
避欲居則不如草木之依山隰得遂其生也
　　　　小明
論曰小明序云大夫悔仕於亂世也鄭謂名篇曰小
者言幽王日小其明損其政事㨿詩終篇但述征
行勞苦畏於得罪不敢懷歸之事乃是大夫悔仕之
辭如序之說是也了無幽王日小其明之意大雅明
明在下謂之大明小雅明明上天謂之小明自是名
篇者偶爲誌别爾了不關詩義苟知鄭說則小旻小
宛之類有何義乎詩云嗟爾君子無恒安處乃是大
夫自相勞苦之辭云無苟偷安但靖共爾位之職惟
正直是與則神將祐爾以福也鄭乃以嗟爾君子爲
其友之未仕者且大夫方以亂世悔仕宜勉其未仕
之友以安居而不仕安得敎其無恒安處蓋鄭謂大
夫勉未仕之友去之他國無安處於周邦也故引鳥
則擇木之說夫悔仕者悔不退而窮處爾如鄭之說
則周之大夫皆懷貳志教其友以叛周而去此豈足
以垂訓也
　　　　皷鍾
論曰鼓鍾序但言刺幽王而不知實刺何事若據詩
人則作樂於淮上矣然旁考詩書史記無幽王東巡
之事無由逺至淮上而作樂不知此詩安得爲刺幽
王也書曰徐夷並興蓋自成王時徐戎及淮夷已皆
不爲周臣宣王時甞遣將征之亦不自徃至魯僖公
又伐而服之乃在莊王時而其事不明初無幽王東
至淮徐之事然則不得作樂於淮上矣其詩曰鼓鍾
將將淮水湯湯憂心且傷淑人君子懐允不忘其先
言憂心而後言君子不知憂心者復爲何人其卒章
云以雅以南以籥不僭其辭甚羙又疑非刺也毛謂
南爲南夷之樂者非也昔季札聽魯樂見舞南籥者
曰羙哉猶有憾蓋以謂文王之樂也詩人以文王之
詩爲周南召南然則此所謂以雅以南者不知南爲
何樂也皆當闕其所未詳
　　　　裳裳者華
論曰裳裳者華刺幽王者三事爾由小人在位而䜛
謟進故棄賢者之類絕功臣之世也其卒章又戒王
母近小人而當親君子義止如是而已矣然毛鄭之
失者以裳華喻君以之子爲明王由是詩之義不可
得而見毛又以左之爲朝祀之事右之爲䘮戎之事
鄭以君子爲先人考詩及序皆了無此義失之尤逺
本義曰裳裳者華其葉湑兮者言其葉華並茂喻賢
材美衆盛也我見是人而傾心用之則君臣有榮
譽也又曰裳裳者華芸其黄矣言其華色光耀喻有
功之臣功烈顯赫也我見是人作事皆可法故得慶
於後而世祿不絶也章法也陳二章刺王不能也又
曰裳裳者華或黃或白刺王朝君子小人雜處也而
䜛謟得進因戒王以馭臣之道當如馭馬使駑良並
駕而進退遲速如一者在調和其轡緩急以莭之爾
謂善馭臣下者君子小人各適其用而節制在巳也
其卒章則又言左右常當親近君子而愼其所習左
右有小人則似小人有君子則似君子也
　　　　鴛鴦
論曰鴛鴦序云思古明王交於萬物有道自奉養有
節今考詩下二章言乗馬在廐猶近於自奉養之事
然馬無事則委之以莝有事則予之以榖此前世中
材常主之所能爲而不足當詩人思古而詠歎然義
猶有說而通若其上二章之義了不渉及序意且鴛
鴦非如是鴈之類其肉不登爼非常人所捕食之物
今飛而遭畢羅乃是物之失所者而謂匹鳥止則耦
飛則雙此爲交萬物之實匹鳥之雙自是物之本性
了不干人事幽王之世鴛鴦飛止亦冝自雙耦何必
果明王之時也其二章云鴛鴦在梁戢其左翼鄭謂
明王之時人不驚駭而自若無恐惧然則人不驚駭
與遭畢羅二章義正相反而鄭皆爲明王之時理豈
得通又詩二章其下文皆云君子萬年是其在梁與
畢羅詩人本不取其驚不驚也故此篇本義未可知
也冝闕其所未詳
　　　　車牽
論曰鄭氏以車牽之詩周大夫惡襃姒之亂國欲求
賢女以輔佐幽王然解詩三章燕喜燕譽飲食歌舞
皆以爲幽王旣得賢女之後改爲善行大夫以此相
慶自相燕樂故雖無賢友㫖酒嘉殽亦且亟相飲食
歌舞言其喜甚也據詩序言襃姒之惡敗亂其國大
夫不能救止顧無如之何因思得賢女以配君子爲
輔佐庻㡬可救王爾思得者是未見之辭也所思賢
女尚未有其人而諸大夫捨其所憂之急者遂言已
得賢女之後慶喜燕樂之事使略及之猶在人情或
有今詩連章復句述其燕喜燕譽至其三章更不及
他事惟說飲酒歌舞然則鄭氏之說豈詩人之本意
哉且詩人本以幽王無道思得賢女以救其惡鄭箋
平林云王若有羙茂之德則賢女來配若王自有羙
茂之德則詩人復何所刺乎亦非詩人本意也至於
雖無㫖酒式飲庻㡬以爲庻㡬王之變改是式飲庻
㡬分爲二事又云我與汝用是歌舞相樂喜之甚也
然則上言方庻㡬幸王變改下言則已喜甚又以雖
無德三言斷爲一句皆文意乖離害詩本義不可不
論正也
本義曰間關車之牽兮思孌季女逝兮匪飢匪渴德
音來括者所謂思得賢女之辭也匪飢匪渴云者言
我所思者非飢思食非渇思飲乃思賢女以德聲來
與我王合配也雖無好友式燕且喜者謂彼所思之
女雖無衆妾與相好友祗得一人亦足以承王之燕
喜也婦人以相好爲友見關睢之文又曰依彼平林
有集維鷮辰彼碩女令德來教式燕且譽好爾無射
云者此惡襃姒嫉妬之辭也謂彼平林之廣能容飛
鳥則鳴鷮皆來依其䕃蔽碩女賢淑能容其下則衆
妾之有令德者皆來化其善行也若得此賢女與
王燕樂而享榮譽則我好愛之無厭射也又曰雖無
㫖酒式飲庻㡬雖無嘉殽式食庻㡬雖無德與女式
歌且舞云者思賢女而不可得之辭也以謂酒殽雖
不羙善庻㡬可飲食則飲食之矣賢女雖無德及汝
可配王則當共歌舞而樂之爾陟岡析薪言得之易
也鮮我覯爾我心冩兮者歎賢女難得使我傾心求
之而未見也髙山仰止景行行止者勉其不已之辭
也以謂賢女雖難得求之不已將有得也故其下則
云四牡騑騑六轡如琴者謂調和車馬徃迎之如首
章車牽也徒我見正得此賢女爲新昬則慰我心矣
詩本義卷第八
詩本義卷第九
　　　　　　歐陽氏
　　　　青蠅
論曰青蠅之汙黒白不獨鄭氏之說前世儒者亦多
見於文字然蠅之爲物古今理無不同不知昔人何
爲有此說也今之青蠅所汙甚㣲以黒點白猶或有
之然其微細不能變物之色詩人惡䜛言變亂善惡
其爲害大必不引以爲喻至於變黒爲白則未甞有
之乃知毛義不如鄭說也齊詩曰匪鷄則鳴蒼蠅之
聲盖古人取其飛聲之衆可以亂聽猶今謂聚蚊成
雷也
本義曰青蠅之爲物甚微至其積聚而多也營營然
徃來飛聲可以亂人之聽故詩人引以喻䜛言漸漬
之多能致惑爾其曰止于樊者欲其逺之當限之於
藩籬之外鄭說是也棘榛皆所以爲藩也
　　　　賓之初筵
論曰衞武公之作是詩也本以幽王荒廢飲酒無度
天下化之君臣沈湎所以刺也如鄭氏之說則王之
飲酒賔主肅然禮修樂備物有其容揖讓周旋皆中
其節先與群臣射而擇士然後祭祀其先至於受神
之福配尸登餕禮無違者及乎射祭訖事之後燕其
族人旅酬之際始與其坐賓頓出小人之態號呼傾
側以至失禮敗俗是其一日之内朝爲得禮之賢君
暮爲淫液之昬主此豈近於人情哉蓋詩人之作常
陳古以刺今今詩五章其前二章陳古如彼其後三
章刺時如此而鄭氏不分別之此其所以爲大失也
鄭氏長於禮學其以禮家之說曲爲附㑹詩人之意
本未必然義或可通亦不爲害也學者當自擇之
本義曰賓之初筵刺幽王君臣沈湎於酒其前二章
略陳昔之人君與其臣下飲酒必賓主秩秩然肅恭
至於籩豆殽蔌皆有次序而酒㫖樂和又其不徒燕
飲而巳也或行射禮以揖讓周旋因其勝不以相爵
或因祭其先祖神享而降福子孫受賜乃相湛樂蓋
明非以淫液爲樂也其下二章遂刺王之君臣上下
飲酒旣失威儀又號呶雜亂籩豆亦無次序至於起
舞傾側其冠弁又立監史以督罰不飲者皆使之醉
而時人反以不醉爲耻勿無皆禁止之辭也其卒章
曰式勿從謂無俾大怠者戒醉者無從其所謂以自
縱而至於大慢惰也匪言勿言匪由勿語由醉之言
俾出童羖云者又戒人以醉言不可聽至於謂羖羊
童首是以無爲有則醉言無度可知也三爵不識矧
敢多又云者又敎飲者以醉辭也言我三爵巳昬然
無所識知矣其又敢多飲乎
　　　　采菽
論曰詩云君子來朝言觀其旂鄭謂諸侯來朝王使
人迎之因觀其衣服車乗之威儀所以爲敬且省禍
福據序但言幽王侮慢諸侯不能錫命以禮君子思
古以刺爾如鄭所說省禍福詩及序文皆無之據詩
但述諸侯來朝車服之盛可觀爾其曰君子所届者
乃言君子所至車旂如此之盛爾亦不謂其法制之
極也天子所予者謂此諸侯旂鸞驂駟與其所服赤
芾邪幅皆是天子所賜爾以刺幽王不能賜諸侯也
諸侯爵秩車服有等差當賜則賜矣不待其幅束無
紓緩之心然後賜也其曰彼交匪紓者直自言邪幅
爾鄭謂君子所届爲法制之極天子所予爲非有解
怠紓緩之心天子以是故賜予之者皆衍說也汎汎
楊舟紼纚維之者鄭謂紼纚維舟猶諸侯御民以禮
法者非也據詩意紼纚維舟如天子以爵命維制諸
侯爾故其下文云樂只君子天子葵之毛謂明王能
維持諸侯是矣
　　　　角弓
論曰角弓據序但言幽王不親九族而好讒佞骨肉
相怨而作是詩爾如毛鄭之說老馬反爲駒謂王侮
慢老人遇之如㓜稚雖非詩本義而理尚可通其如
食冝饇如酌孔取謂王如食老人冝使之飽如飲老
人冝度其所勝多少則非詩之意也詩述九族怨王
不親爾不論老者飲食多少也言如者有所比類之
辭也至於敎猱塗附謂人心皆有仁義敎之則進雨
雪見晛喻小人雖多王若欲興善政則小人誅滅如
蠻如髦又謂小人之行如夷狄而王不能變化考序
及詩了無此義與上章意不相屬由毛鄭失其本㫖
也弓之爲物其體往來張之則内嚮而來弛之則外
反而去詩人引此以喻九族之親王若親之以恩則
内附若不以仁恩結之則亦離叛而去矣其義如此
而巳毛謂不善紲檠巧用則反者衍說也紲檠制弓
使不反之器也蓋造弓未成時所用巳成之弓則體
有往來其張之則來弛之則去古今通然是詩人所
取之義也
本義曰角弓之詩自四章以上毛鄭之說皆是其一
章言雖骨肉之親若遇之失其道則亦怨叛而乖離
如角弓翩然而外反矣二章言王與骨肉如此則下
民亦將效上之所爲也三章四章遂言效上之事云
兄弟不令而交相賊害則民亦效之各相怨於一方
貪爭不巳至於亡身也五章六章則刺王所以不賜
九族者由好讒佞而被離間也因述讒佞之人變易
是非善惡乃以老馬爲駒不顧人在其後而辨其非
也謂其肆爲讒佞傍若無人也其所以如此取王之
寵如貪飲食之人務自飽足而巳又言讒佞之人巳
自如此而王又好恱以來之如猱喜升木又敎之塗
喜著又附之其曰君子有徽猷小人與屬者徽美也
猷道也君子有所美之道則小人爭趨而爲之矣其
七章八章又述骨肉相怨之言云王踈九族而好讒
佞如此亡無日矣如雨雪見日而將消也莫肯下遺
式居婁驕者謂王不以恩意下及九族而自爲驕傲
也如蠻如髦言骨肉相視如夷狄無禮義仁恩也
　　　　菀柳
論曰鄭箋上帝乎者愬之也以謂詩人呼上帝而告
之曰幽王暴虐甚使我中心悼病然則上帝與甚蹈
當分爲兩句豈成文理考於詩意亦豈得通俾予靖
之後予極焉訓靖爲謀又以謂假使我朝王王留我
謀政事王信讒不察功考績後反誅放我如鄭此說
則詩人方呼天言王不可朝其下文遽言王使我謀
之初無假使朝王之語鄭何從而得之可知其臆說
也君子不逆詐而詩人假使朝王王必留我謀而又
後必誅我於義皆必不然也彼人之心以爲斥幽王
言王心無常不知所届考詩初無此意又與下文不
屬蓋亦其失也
本義曰不尚尚也蹈動也謂警動也靖安也詩人言
彼菀然茂盛之柳尚可以依而休息而幽王暴虐不
可親今天警動我使我無自暱近之又使我安之以
待其極其二章之義皆同惟言後予邁焉謂待其可
往朝則往焉其卒章言彼鳥之飛猶能戾天而人心
何之不可我則獨安然當此虐王之時將罹其凶禍
而不去蓋諸侯怨叛之辭也録之以見幽王之惡人
心叛離如此而王不悔改也
　　　　白華
論曰白華據序意言幽王黜申后而立褒姒致下國
化之亦多棄妻而立妾周人推本其事由褒姒淫惑
幽王竊居后位故使下國之人效之立妾爲妻正妻
被棄而王不能治也然則周人作詩本爲下國之人
以妾爲妻爾毛鄭二家所解終篇不及下國之人妻
妾事此其所以失也且序言刺幽后而鄭以詩所謂
之子爲斥幽王碩人爲斥幽后今考詩八章五章常
言之子則是刺幽王者多矣何得序獨言刺幽后也
碩人者大人爾毛旣以爲斥褒姒遂解爲妖大之人
此又其穿鑿也今考詩意言之子者棄妻斥其夫也
所謂碩人者乃刺幽后爾又序言以妾爲妻以孽代
宗雖爲兩事而其實一也蓋妾子爲孽妻子爲宗旣
升妾爲妻則自然其孽子爲嫡矣今考詩但述妻妾
之事而無及嫡庶之語乃作序者因言及之爾
本義曰白華以爲菅白茅以爲束言二物各有所施
可以並用如妻妾各有職可以並居而之子乃獨逺
棄我而不見容彼英英然白雲者於彼菅也茅也皆
覆露之而無所擇而君子之於妻妾亦當均其恩愛
無異而之子乃獨棄我蓋由天道艱難而使之子心
不善也歩猶行道也滮池北流浸彼稻田者自髙而
及下也言化自上行而及下也此刺王及后也碩人
者大人也王后是矣樵彼桑薪卬烘于煁者物失其
所也桑薪冝爨烹餁而爲燎燭棄妻自傷失職者由
幽后化之然也鼓鍾于宮聲聞于外者言王后爲惡
於内而聲逹于外使人效之而之子懆懆然棄逐我
使我邁邁而去也邁往也有鶖在梁有鶴在林言二
物皆非其所處如妾不宜居正位而妻不宜𬒳逺棄
也亦由褒姒奪據后位而下效之也鴛鴦戢翼雌雄
相好之鳥也言之子二三其德曽此鳥之不如也有
扁斯石履之卑兮言至賤之物當常在人下而爲人
助也扁石乗石也人履以升車者也棄妻指此石常
在人下而助人升者如妾止當在下而佐人爾今之
子逺我而進彼使我病也
　　　　漸漸之石
論曰序言戎狄叛之荆舒不至乃命將率東征蓋序
詩者言幽王暴虐致天下離心因言戎狄巳叛而荆
舒又不至爾然考詩之文惟言東征則是此詩但述
征荆舒也鄭氏泥於序文遂以漸漸之石比戎狄不
可伐山川悠逺爲荆舒之所處且戎狄無不可伐之
理如文王征犬夷宣王伐獫狁但幽王自不伐爾就
使戎狄爲不可伐幽王置而專討荆舒則是幽王知
所伐矣復何刺哉何國無山川豈獨荆舒有之此又
不通之論也維其勞矣者詩人述東征者自訴之辭
也鄭以爲荆舒之國勞勞廣闊何其捨簡易而就迂
回也不皇者詩人之常語鄭於此獨以皇爲正至不
皇出矣爲不能正荆舒令出使聘問於王此尤臆說
也豕渉波月離畢但將雨之兆爾毛說是也鄭曲爲
比興又汗漫而不切蓋其衍說也
本義曰漸漸髙石與悠悠然長逺之山川皆東征之
人叙其所歷險阻之勞爾不皇朝矣者謂乆處于外
不得朝見天子也其二章云不皇出矣者謂深入險
阻之地將不得岀也豕渉波而月離畢將雨之驗也
謂征役者在險阻之中惟雨是憂不皇及他也履險
遇雨征行所尤苦故以爲言
詩本義卷第十
　　　　　　歐陽氏
　　　　文王
論曰嗚呼語有之曰衆口鑠金積毀消骨豈虚言也
哉文王之甚盛德所以賢於湯武者事殷之大節爾
而後丗誣其與紂並立而稱王原其始蓋出於疑似
之言而衆說咻然附益之遂爲丗惑可不愼哉泰誓
曰惟十有一年師渡孟津武成曰誕膺天命惟九年
大統未集此所謂疑似之言也而毛鄭於詩謂文王
天命之以爲王又謂文王聽虞芮之訟而天下歸者
四十餘國說者因以爲受命之年乃改元而稱王由
是以來司馬遷史記及諸䜟緯符命怪妄之說不勝
其多本欲譽文王而尊之其實積毀之言也然而學
者可以斷然而不惑者以孔子之言爲信也孔子曰
三分天下有其二以服事殷此一言者楊子所謂衆
辭淆亂質諸聖者也至於虞芮質成毛鄭之說雖疑
過實然考傳及箋𥘉無改元稱王之事未害文王之
爲文王也惟雅之序言文王受命毛以爲受天命而
王天下鄭又謂天命之以爲王云者惑後學之述甚
者也詩人之意以謂周自上丗以來積功累仁至於
文王攻伐諸國威德並著周國自此盛大至武王因
之遂伐紂滅商而有天下然以盛德爲天所相而興
周者自文王始也其義如此而巳故序但言受命作
周不言受命稱王也且詩人述作周之業歸功於其
父而言國之興也有命自天此古今之常理初無怪
妄之說也書曰天之歷數在爾躬又曰天旣訖殷命
又曰勦絕天命之類其言甚多蓋古人於興亡之際
必推天以爲言者尊天命也如毛鄭之注文王則是
天諄諄命西伯稱王爾此所以失詩本義而使諸家
得肆其怪妄也說者但言殷未滅時文王自稱王於
一國之中理巳爲不可況毛鄭於此詩言商之子孫
衆多有國者皆在文王九服之中又言殷之諸侯來
助文王祭者皆自服殷之服此二者皆是殷巳滅之
事若如毛鄭之說是文王巳滅殷而盡有天下矣此
又厚誣文王之甚者也詩曰於緝熈敬止詩屢言緝
熈毛鄭常以爲光明不知其何據也爾雅云緝熈光
也爾雅非聖人之書考其文理乃是秦漢之間學詩
者纂集說詩博士解詁之言爾凡引爾雅者本謂旁
取他書以正說詩之失若爾雅止是纂集說詩博士
之言則何煩復引也頌敬之云學有緝熈于光明毛
鄭說以爲學有光明於光明謂賢中之賢此穿鑿之
尤甚者許愼說文熈燥也孔安國傳尚書熈廣也他
書或訓爲安或爲和隨文義各自不同而此熈訓廣
近是矣緝績也績者接續而成功也緝熈云者接續
而増廣之也駿命不易當音難易之易
本義曰文王在上於昭于天者據武王以爲言也言
武王雖滅殷而有天下然由文王在上其德昭著于
天也周雖舊邦其命維新者據后稷公劉以來爲言
也言周自上丗以來爲周乆矣至文王始受天之眷
命而興盛也有周不顯乎自文王而顯大矣其顯不
是帝命乎是帝命也文王陟降在帝左右者謂其俯
仰之間常如在帝左右言爲天所親輔也亹亹文王
令聞不巳陳錫哉周侯文王孫子文王孫子本支百
丗者言勉勉勤修文王之業使文王之善間流于後
丗者不止能如此乃是周之君而可以爲文王之子
孫也子孫能勉勉不墜文王之令聞則本與支皆可
傳於百丗也子武王孫成王也凡周之士不顯亦丗
丗之不顯厥猶翼翼思皇多士生此王國王國克生
維周之楨濟濟多士文王以寧者言周之興也不獨
其君因其丗德其衆士佐文王成功業者亦丗有顯
名而謀事忠敬惟此多士生於周國爲幹事之臣文
王用之以寧周邦也穆穆文王於緝熈敬止假哉天
命有商孫子商之孫子其麗不億上帝旣命侯于周
服者以戒成王也言美哉文王之德於此乎當續而
廣之敬愼不墜大哉天命商之子孫數甚衆多而上
帝乃命之爲周諸侯昔也天命爲商之蕃屏而今也
乃命爲周諸侯由商王失德而天奪之周有丗德而
天予之天所予奪惟德所在而無常主故又曰侯服
于周天命靡常也殷士膚敏祼將于京厥作祼將常
服黼􁇥者詩人旣先引商王子孫以戒成王又引商
之衆士以戒周之羣臣以謂殷之衆士乃服其服而
來助周祭猶服殷服者見其亡國之故臣也故引以
戒周臣使亦無失其丗德以配天命而求福禄旣又
丁寧之曰當如殷之未失衆心之時故能配上帝宜
鑒殷之亡知天命之不易無使天命至爾躬而止當
明掦善聞常虞度殷之興亡皆自天也其卒章又言
天無聲臭其命難知但效法文王所爲則可以使萬
邦信天之輔有德也
　　　　棫樸
論曰棫樸五章毛於其四章所解絕簡莫見其得失
其首章棫樸之義頗詳而二家之說相違然毛得而
鄭失也詩人本以文王能官賢才任國大事故美之
如鄭說則豫斫棫樸將祭而積薪乃賤有司之末事
民庶人人能之詩人必不以此爲能官人也鄭所以
然者牽於二章奉璋之說也奉璋助祭與積薪事不
同然能奉璋助祭亦止能官人之一事爾不必連章
言之且官人之職多矣豈專於祭祀乎自倬彼雲漢
而下二章如鄭說更無官人之意但汎述法度爲政
等事汗漫而無指歸此皆其失也
本義曰詩人言芃芃然棫樸茂盛採之以備薪槱以
喻文王養育賢才美茂官之以充列位而王威儀濟
濟然左右之臣趨而事之以見君臣之盛也其二章
言在宗廟則奉璋助祭皆髦俊之士其三章言舟之
行水由衆人以楫櫂之如王之治國必衆賢居官以
共濟其曰周王于邁六師及之者又言王有所征伐
則六師皆從以見王所官人入宗廟居軍旅皆可用
言文武之材各任其事也其四章言雲漢在上爲天
之文章由賢才在朝爲國之光采其曰周王壽考遐
不作人者作動也言文王能官群材各任其職王但
享壽考邈然在上無所動作於人而國自治也蓋言
官人之成效也其卒章又言金玉之質美矣必待追
琢而成文章以喻臣下雖有賢才必待㢡用而成德
業又言王當勉勉用人而但提其綱紀爾
　　　　思齊
論曰序言思齊文王所以聖也鄭云非但天性德有
所由成蓋言文王所以聖者由其母大任之賢也然
則思齊之義主述大任之德能致文王之聖爾今詩
四章鄭箋自惠于宗公而下三章皆了不及大任雝
雝在宫肅肅在廟又以爲文王在辟雍群臣助王養
老在宗廟群臣助祭等事考序及詩皆非詩人本意
其爲衍說失詩之㫖逺矣惠于宗公鄭以爲順于大
臣據詩上文云大姒嗣徽音則百斯男是方述大姒
之德遽云順于大臣便爲文王之事其下文又別述
神無怨恫上下文義何由聮屬毛以無射爲無厭鄭
讀射爲射御之射謂不顯亦臨無射亦保皆觀禮於
辟雍之人以不顯爲有賢才之質而不明者無射爲
無射才者且夫觀禮本欲化人雖狂愚之人皆得觀
豈限賢才之質自古王者在辟雍未聞必須能射者
方得觀禮就如鄭說不明無射之人皆來觀禮亦前
丗之常事不足彰文王之聖不聞亦式以爲有仁義
之行而不聞逹者不諫亦入以爲有孝悌之行而不
能諫爭者皆得助祭於廟且詩但云不顯亦臨無射
亦保鄭何據而知是在辟雍之人不聞亦式不諫亦
入何據而知是在宗廟之人不聞何據知爲仁義不
諫何據知爲孝悌學者穿鑿之弊至於如此毛以思
齊爲思莊以文理推之當讀如見賢思齊之齊也
本義曰文王所以聖者丗有賢妃之助也自大姜大
任以至大姒相繼有賢德也其可思而齊者大任也
可思而愛者周姜也大任文王之母也大姜大國之
婦也京大室國也言大姒每思慕任姜而繼其美聲
有不妬忌之賢而子孫衆多又能輔佐君子順事先
公而神無怨怒宗公先公也言周丗有賢婦人文王
㓜育於賢母長得賢妃之助以成其德其德廣被由
内及外由近及逺自親者始故曰刑于寡妻至于兄
弟以御于家邦雝雝在宫肅肅在廟者言文王平居
在宫中則雝雝然而和有事在宗廟則肅肅然而敬
不顯亦臨無射亦保言不以人所不見而殆常端莊
若有所臨又無厭倦而能守其常也保守也肆戎疾
不殄烈假不瑕戎衆也烈光也假大也言文王之應
於事雖衆多敏疾而不絕其施於事者光大而無瑕
也不聞亦式不諫亦入者式法也言事有雖未甞聞
舉必中法也又不待敎諫而能入於善也毛謂性與
天合者是也詩人旣述文王修身之善能和敬於人
神而出處有常度又述其遇事之聦明所爲皆中理
然後本其所以聖者由生於賢母㓜被養育而至成
人也故曰肆成人有德小子有造言文王有成人之
德自其爲㓜小之子而養育成其性也旣又推廣而
言曰不獨文王古之人自其㓜小敎育無厭倦則皆
有名譽爲俊髦之士矣
　　　　皇矣
論曰據序但言文王修德最盛而考詩則上述大伯
王季又多言文王征伐之事蓋詩人言周丗德所積
至文王又著功業而德最盛也詩謂二國者毛以爲
夏殷者非也且詩述文王何因逺及夏丗而終篇無
殷事則毛說非矣鄭謂二國爲紂及崇侯者崇侯是
其一也紂亦非也詩謂四國者毛以爲四方鄭以爲
密阮徂共者鄭亦非也鄭所謂國者皆不見於前書
莫可知其是否惟據詩稱密人則密可知爲國也又
曰以伐崇墉則崇可知爲國也其曰以按徂旅侵自
阮疆二者亦似國名而知非者以上下文考之義不
能通故也且鄭以密阮徂共爲四國以充上維彼四
國之文而數外又有串夷及崇詩人不應前以四國
爲目而後列六國上章先阮而後徂下章先徂而後
阮共則不復再見密但言不恭而不言侵伐崇不在
四國之數反著其伐功最詳其先後無次詳略失宜
詩人之作不應如此絕無倫理此所以難通也阮徂
共旣不可爲國則四國當從毛說爲四方詩云四國
順之又云四國是皇又云正是四國詩人之語此類
甚多然毛云侵阮遂往侵共以徂爲往是矣而猶以
阮共爲國者亦非也今以文考義止於侵密伐崇二
事爾且詩云密人不恭敢距大邦侵阮徂共若如鄭
說以上下文考之乃是密人有不恭距命之罪不被
討而徂阮共三國以無罪見侵理必不然毛傳亦同
但以徂爲往小異爾大義皆失之也或曰密人距周
之侵三國爾是亦不然且詩人本欲稱述文王之功
業若周侵三國而密人距之則密亦有罪矣就如鄭
說阮則侵而服徂則僅能止其旅共則不見勝敗密
則未甞加討是文王有所舉隣國不順而不能討所
侵之國又無必勝之功然則何以爲功業何以示威
德詩人亦何足稱述哉所以知其不然也而爲毛鄭
之學者又謂周侵三國召兵於密而不從者尤踈也
阮共當是密國地之別名如周有岐邠豐召也串夷
依毛傳則義通如以爲昆夷則上下文義絕不相屬
故當從毛也詩旣止述侵密伐崇則上文二國當是
密及崇也度明類長君順比七者皆古今常言毛鄭
曲爲訓義雖未害文理然於義爲衍去之可也
本義曰皇矣之首章言大哉天乃赫然下視四方求
民之所歸定見此密崇二國失政而暴亂乃於彼四
方諸國謀度孰可定民者而天意遲乆之愼其所擇
旣憎二國之自大乃眷然顧周與之使宅西土其政
不獲謂失爲政之道也耆遲乆也其二章乃本周作
宇之始岐周之民樂就有德皆共刋除樹木而營理
邑居帝亦遷就以成周家之德累丗積習常乆而増
大遂以配天而受命天立厥配者謂立其德可配天
者以爲君也受命旣固者謂丗積德乆也其三章言
帝視岐周之山柞棫松柏皆抜起茂恱謂其土地肥
美可以建國乃使之作周邦以配天而推其始自太
伯王季言此王季能友其兄太伯使讓巳以傳聖子
而餘慶流光後丗子孫受天之禄無喪失遂至奄有
天下其四章又言王季之德昭明克似可以君長大
邦而文王順承比合其丗德而無改遂受天福及于
子孫悔改也其五章言天謂文王無信從諸侯之跋
扈貪羡者冝先據可勝以臨之無信而從之也岸髙
也當先據髙以制下謂諸侯有暴亂者先修威德以
待之故密人不恭則赫然奮怒整其師旅以侵之兵
入其國自阮至共而止其不伐滅其國者但掦其威
不滅人之國以爲德所以厚周之福而示天下其六
章又言周師先據勝地然後侵之而密人不敢有其
岡陵水泉密人旣服外患巳除乃度善原於岐渭之
間以定周國其七章言天謂文王我懷爾明德深厚
不外爲聲形又不大爲變革使人不識不知如天於
人物使人不見其所爲蒙德而不自知故諸侯不識
文王之德者反助紂無道與周爲仇敵者崇侯是也
當率爾兄弟之國以往伐之其八章又言周師攻具
之盛而崇城髙大難攻而周師執生獻馘禱兵而伐
之遂以滅崇而威德加於四方無敢侮戾者言天下
之心遂歸周也一侵一伐未必能使天下皆歸詩人
上述伐崇皆先言帝謂者古人舉事必稱天於興師
討伐尤託天命如天討有罪肅將天威恭行天罰之
類是也侵密而外患息乃定邑居伐崇而威德著則
四方皆服詩人雖推大祖宗之功務極其美然功業
大小次第先後亦自有倫也
　　　　生民
論曰妄儒不知所守而無所擇惟所傳則信而從焉
而曲學之士好竒得怪事則喜附而爲說前丗以此
爲六經患者非一也后稷之生說者不勝其怪矣不
可以遍攻攻其一二之尤者則衆說可從而息也毛
謂姜嫄者帝嚳髙辛之配也髙辛爲天子以玄鳥至
之日親祠于郊禖以求子姜嫄從帝嚳而見于天將
事齊敏天歆饗而降福乃生后稷姜嫄以后稷生異
於人欲以顯其靈乃置於隘巷而牛羊辟之又置於
平林而林間人収取之又置於冰上而有鳥以翼覆
藉之於是姜嫄知有天異乃往取而育之鄭謂姜嫄
非帝嚳之配乃髙辛氏後丗子孫之妃爾髙辛後丗
不爲帝矣得用天子之禮祠髙禖者爲二王後故也
又謂當祀髙禖時有上帝大足迹姜嫄履其指拇歆
然感而有身遂生后稷以無人道而生子懼人不信
乃寘之隘巷等處以顯其異凡怪妄之說使諸家合
辭并力以相固結若折以至理猶可攻而破之况二
家自相乖戾如此也今各以其所自爲說者反攻之
則亦可以屈矣毛鄭之前丗巳傳姜嫄之事也今見
於史記者是矣初無髙禖祈子與欲顯靈異之事也
直言姜嫄出履大人之迹生子懼而棄之及見牛羊
不踐等事始知爲異兒遂収育之爾就其妄說猶若
有次第至二家解詩乃各増損其事以遷就巳說毛
能不信履迹之怪善矣然直謂姜嫄從髙辛祠於郊
禖而生子則是以人道而生矣且有所禱而夫婦生
子乃古今人之常事有何爲異欲顯其靈而以天子
之子棄之牛羊之徑及林間冰上乎此不近人情者
也毛傳商頌亦言髙辛次妃簡狄以玄鳥至之日祀
髙禖而生契與姜嫄生后稷事正同其先生契也未
甞以爲異其後生后稷豈特駭而異之乎此又理之
不通矣五帝君臣丗次至周以後巳失其傳蓋其相
去千五六百歳歳乆不能無訛繆而無所考正矣今
史記本紀出於大戴禮丗本諸書其言堯及契稷皆
爲帝嚳之子先儒以年丗長短考之理不能通固難
取信而鄭又自惑於䜟緯專用命曆序言帝嚳傳十
丗因以堯契皆不爲嚳子而猶以后稷爲嚳後丗子
孫謂堯不徒非嚳子亦非髙辛氏之族故以后稷於
堯丗爲二王之後其言無所稽據而皆由其臆出夫
天命有德以王天下此聖賢之通論也天生聖賢異
於衆人理亦有之然所謂天命有德者非天諄諄有
言語文告之命也惟人有德則輔之以興爾所謂天
生聖賢者其人必因父母而生非天自生之也詩曰
維嶽降神生甫及申申甫皆父母所生也鄭則不然
直謂后稷天自生之爾夏有天下四百餘歳而爲商
商有天下六百歳而爲周如鄭之說是天不因人道
自與姜嫄歆然接感而生后稷其傳子孫一千歳後
爲周而王天下且天旣自感姜嫄以生后稷不王其
身而王其一千歳後之子孫天意果如是乎無人道
而生子與天自感於人而生之在於人理皆必無之
事可謂誣天也蓋毛於史記不取履迹之怪而取其
訛繆之丗次鄭則不取其丗次而取其怪說三家或
異或同諸儒附之駮雜紛亂附毛說者謂后稷是帝
嚳遺腹子附鄭說者謂是蒼帝靈威仰之子其乖妄
至於如此夫以不近人情無稽臆出異同紛亂之說
逺解數千歳前神怪人理必無之事後丗其可必信
乎然則生民於詩孔子之所録也必有其義蓋君子
之學也不窮逺以爲能闕所不知愼其傳以惑丗也
闕焉而有待可矣毛鄭之說余能破之不疑生民之
義余所不知也故闕其所未詳
　　　　鳬鷖
論曰鳬鷖序言太平之君子能持盈守成神祇祖考
安樂之者但言人神和樂而巳其曰鳬鷖在涇在沙
謂公尸和樂如水鳥在水中及水旁得其所爾在沙
在渚在潨在亹皆水旁爾鄭氏曲爲分別以譬在宗
廟等處者皆臆說也於詩大義未爲甚害然學者戒
於穿鑿而汨亂經義也
　　　　假樂
論曰假樂序所以但言嘉成王而不列所嘉之事者
以詩文意顯更無他事可陳大意止於臣民嘉美成
王之德爾而鄭氏乃以宜人爲能官人成王德美甚
衆不應獨言其官人若專爲官人而作則序當見詩
人之意况考文求義理不然也其二章言子孫千億
宜君宜王則不愆不忘當爲戒其後丗無忘成王之
法爾而鄭以爲成王循用周公之禮法者亦非也燕
及朋友非謂燕飲之燕也語曰子之燕居則燕私之
燕也三者皆爲小失然旣汨詩義則不可以不明
本義曰詩人言大哉可樂者彼成王君子有顯顯之
德以宜其人民而受天之禄爲天所保右而命之以
爲王也其二章言成王福禄及其子孫之衆丗丗宜
爲君王又戒其子孫常循用成王之典法無使過差
忽忘也其三章言成王外有威儀内有令德其臨下
無有怨惡於人率用羣臣以共治之王享其福禄揔
其綱紀而巳其卒章言在燕私則朋友在公朝則卿
士皆當共愛于王而不解于位民乃得安息也
詩本義卷第十
　　　　　　　　　　　　　點校周允成
詩本義卷第十一
　　　　　　歐陽氏
　　　　卷阿
論曰卷阿言召公戒成王求賢用吉士毛鄭二家所
解得詩義者多矣而其所失者三詩曰有馮有翼有
孝有德以引以翼毛以爲道可馮依以爲輔翼得之
矣而鄭謂馮爲馮几有孝爲成王有德爲群臣言王
之祭祀擇賢者以爲尸豫撰几擇佐食尸之入也使
祝贊道扶翼之據詩十章其九章皆言用賢不應忽
於此章三句特言祭祀用尸之事於其本章豈弟君
子四方爲則義巳不倫而以上下章文義考之又絕
不相屬且詩本無祭祀之事此鄭之失一也詩曰鳯
皇于飛翽翽其羽亦集爰止者謂吉士來居王朝如
鳯皇來集鳯皇丗所稀見之鳥故詩人引以喻賢臣
難得王能致之其義止於如此爾而鄭以亦集爰止
爲衆鳥也謂衆鳥慕鳯皇而來喻賢者所在群士慕
而往仕且詩人但言亦集爰止安知亦爲衆鳥如下
章亦傅于天豈可鳯自來集而衆鳥上傅于天此理
不通灼然可見且詩人言亦者多矣皆是連上爲文
未甞以亦別爲他物也鄭又言因時鳯皇至故以爲
喻考於詩書成王時未甞有鳯至此其失者二也詩
曰鳯皇鳴矣于彼髙岡梧桐生矣于彼朝陽菶菶萋
萋雝雝喈喈者言鳯鳴髙岡而集於梧桐之上梧桐
則菶菶萋萋然茂盛鳯皇則雝雝喈喈而和鳴以喻
成王能致賢士集於朝君臣相得而樂也故其下文
遂言君子車多而馬閑謂其得優游之樂也而毛謂
梧桐太平而後生朝陽且梧桐丗所常有之木無時
不生詩人言生朝陽者取其向陽而茂盛爾安有太
平然後生朝陽之理此妄說也鄭又謂梧桐生猶明
君出生於朝陽猶君德之温仁者亦衍說也此其失
者三也
　　　　蕩
論曰詩人言上帝者多矣皆謂天帝也而毛鄭惟於
板及此詩以上帝爲君王意謂斥厲王者皆非也蕩
自二章以下每言文王曰咨咨女殷商者自是詩人
之深意而鄭謂厲王弭謗穆公不敢斥言王惡故上
陳文王咨嗟殷紂以切刺之者亦非也厲王之詩多
矣今不暇逺引如蕩之前板也所謂靡聖管管天之
方虐之類斥王之言多矣蕩之後抑也所謂其在于
今興迷亂于政顛覆厥德荒湛于酒之類斥王之言
多矣豈凡伯衛武公敢斥而獨召穆公之不敢也蓋
鄭見詩爲厲王作終篇不刺王而但述殷商不得詩
人之意所以云然也鄭又謂天降淊德是厲王施倨
慢之化者亦非也且詩終篇述殷紂不宜中取一句
獨斥厲王此理難通矣至於流言以對箋云王若問
之則以對侯作侯祝謂王與羣臣乖爭而祝詛鄭意
皆謂厲王者皆非也蕩蕩廣大也謂蕩然無限畔也
序言天下蕩蕩無綱紀文章者謂天下廣大無綱紀
條理以治之也文章條理也鄭不逹此意以蕩蕩爲
法度廢壞遂失詩義矣凡人善惡有大小故作詩之
意從而有深淺時君之過惡小則勸戒之而巳宣王
之有規誨成王之有戒之類是也其過惡巳大然尚
可力救之庶幾能改則指其事而責誚之凡言刺者
皆是也其過惡巳甚顧力不可爲則傷嗟而巳蓋刺
者欲其君聞而知過傷者顧其君不可與言矣直自
傷其國之將亡爾然則刺者其意淺故其言切而傷
者其意深故其言緩而逺作詩之人不一其用心未
必皆同然考詩之意如此者多蓋人之常情也蕩之
序云召穆公傷周室大壞也是穆公見厲王無道知
其必亡而自傷周室爾所以言不及厲王而逺思文
王之興也能事事以殷爲鑒因歎人事常有𥘉而無
終以謂𥘉以文王興終以厲王壞也詩之所陳殷商
之事自其𥘉用小人至於大命傾亡其訓義則毛鄭
得之矣所失者詩之大義也
本義曰召穆公見厲王無道而傷周室將由王而隳
壞乃仰天而訴曰蕩蕩上天乎此厲王者下民之君
也天之禍福於人其應甚疾而尊嚴之威可畏乃命
此多邪辟之王以君天下遂言天之生民其命難信
謂天果愛斯民乎則宜常命賢王奈何有𥘉而無終
謂𥘉則命文王終則命厲王也其二章以下乃條陳
王者之過惡言此等事皆殷紂所行文王咨嗟以戒
於𥘉而厲王踐而行之於終也其曰枝葉未有害本
實先撥者謂紂時宗廟社稷猶在天下諸侯未盡叛
但王自爲惡盈滿而禍敗爾蓋穆公作詩時周室尚
存然知其必亡者以王爲無道根本先壞爾王者國
之本也又曰殷鑒不逺在夏后氏之丗者言非獨文
王之鑒殷殷之𥘉興亦鑒夏之亡矣謂今旣然則後
之興者當又鑒厲王也此言傷之尤深者
　　　　抑
論曰序言衛武公刺厲王亦以自警也考詩之意武
公爲厲王卿士見王爲無道乃作詩刺王不自修飾
而陷於過惡其詩汎論人之善惡無常在人自修則
爲哲人不自修則爲愚人爾其意雖以刺王不自修
而陷於不善然其言大抵汎論哲人愚人因以自警
也蓋詩終篇汎論之語多指切厲王之語少而毛鄭
多以汎論之語爲刺王如靡哲不愚謂王政暴虐賢
者佯愚之類是矣皆非詩義也鄭於蕩謂召穆公畏
王監謗不敢斥言王而逺引殷商於抑則以小子皆
爲斥王何前後之不類也召穆衛武厲王時人不宜
相異如此畏監謗而不敢斥理實不通然臣斥其君
爲小子義亦難安也今徧考詩書稱小子者多矣皆
王自稱爲謙損自卑之言也未有臣呼其君爲小子
者也書曰小子封小子胡君命其臣可也周公呼成
王爲孺子者成王㓜周公屬親而尊其語或然其曰
公將不利於孺子者主言成王之㓜疑周公害之猶
言欺孤兒爾理亦通也衛武於厲王非如周公之尊
親而厲爲暴虐之長王斥以小子而乳臭待之理必
不然况考詩義亦非也詩云相在爾室尚不愧于屋
漏者不欺暗之謂也神之格思不可度思者言幽則
有鬼神亦不欺暗之謂鄭引禮祭於奥旣畢改設饌
於西北隅神之來止不可度知況可於祭末而有厭
倦乎者衍說也考詩上下文直謂修愼容德爲人儀
法爾了不渉祭祀之事也詩又曰彼童而角實虹小
子蓋言事有是非相亂者爾鄭謂童羊譬王后與政
事又言天子未除喪稱小子以上下文考之殊無倫
次亦其衍說二者尤汨亂詩義者也至於分斷章句
皆失其本旣害詩義不可以不正也詩句無長短之
限短或一二言長至八九言取其意足而巳罔敷求
先王克共明刑當以九言爲一句也
本義曰武公刺王不修愼其容德而陷於不善其首
章曰抑抑威儀維德之隅云者汎言人當外謹其容
止則舉動不陷於過惡是其威儀爲德之廉隅也人
亦有言靡哲不愚云者謂哲人不自修愼則習陷爲
昬愚矣如書言惟聖罔念作狂也庶人之愚亦職維
疾云者謂衆人性本善而初不明不能勉自開發而
終爲昬愚者譬人之疾是其不幸爾哲人之愚亦維
斯戾云者言哲人性明而本善惟不自修愼而習陷
於過惡終爲愚人者自戾其性爾此雖汎論人之善
惡在乎自修愼與不修愼以譏王而勉之亦以自警
其怠忽也其二章曰無競維人四方其訓之云者競
彊也亦汎言莫彊於人乃以一身所爲而訓道四方
謂以天下爲巳任可謂自彊者也有覺德行四國順
之云者覺警動也言德行修著可以動人則四國服
從矣謂一日克巳而天下歸仁也二者爲君天下者
言也訏謨定命逺猶辰告敬愼威儀維民之則云者
言君天下者欲使四方四國訓道而服從其君臣相
與謨謀以出命令逺慮深圖而以時相告戒者其要
在一言而巳敬愼威儀以爲民法爾謂修身而天下
服也一章二章皆汎論下章乃專以刺王其三章曰
其在于今興迷亂于政㒹覆厥德荒湛于酒云者指
時事以刺王也女雖湛樂從弗念厥紹罔敷求先王
克共明刑肆皇天弗尚如彼泉流無淪胥以亡云者
言王荒于湛樂不思繼紹文武之業又不求先王所
作之典刑不知爲惡者有戮乃躬自蹈於罪咎而皇
天不祐則大戮當至如泉水之流汎濫無不𬒳而君
臣皆將滅亡也其四章曰夙興夜寐洒埽廷内維民
之章修爾車馬弓矢戎兵用戒戎作用逷蠻方云者
刺王有廷内知日夕洒埽以示人嚴㓗而不知修飭
其身以自㓗其容德又刺王知修戎備以防兵亂禦
夷狄而不知修身以逺禍敗逷與惕同謂警惕之也
其五章曰質爾人民謹爾侯度用戒不虞云者敎王
此所以防禍亂也質定也安定人民謹守爲君之法
度此乃以防非意之事也愼爾出話敬爾威儀無不
柔嘉云者亦敎王自修也謂愼出話敬威儀不猶愈
於洒埽廷内與修戎備乎謂王知嚴㓗其廷之勤而
不知修飭其身之要知防兵戎於外知備夷狄於逺
而不知敬愼近在其身而可以逺禍也其六章曰白
圭之玷尚可磨也斯言之玷不可爲也云者又戒王
之愼岀話也無易由言無曰苟矣莫捫朕舌言不可
逝矣云者謂言不可苟雖莫有持我舌者而言不可
以妄出也其七章曰無言不讎無德不報惠于朋友
庶民小子子孫繩繩萬民靡不承云者又戒王愼言
與德謂善惡各有其報當施德于朋友庶民小人皆
使懷惠則王子孫之衆丗丗爲萬民承順謂施德自
其身者子孫猶將獲報也視爾友君子輯柔爾顔不
遐有愆云者又戒王起居左右當友君子和柔其顔
以接之以習爲善道則庶幾逺罪也不遐遐也詩人
語常如此其八章曰相在爾室尚不愧于屋漏無曰
不顯莫予云覯云者不欺暗也神之格思不可度思
矧可射思云者謂君子非徒不以不我見而自欺又
有神鑒於幽而不可測宜常畏懼而不可怠忽也此
又戒王不惟自修於顯又當不懈於幽隱也射厭也
厭怠也其九章曰辟爾爲德俾臧俾嘉淑愼爾止不
愆于儀不僣不賊鮮不爲則云者謂臣民法王之爲
德當使稱善而美之則宜愼其舉止不愆於儀而不
至於僣差而賊害則民罕有不效以爲法者謂人心
樂善惟上所爲是效其下章乃刺王之不然其十章
曰投我以桃報之以李言有待而應以類也謂上若
修德以示下則下當爲善以應之也彼童而角實虹
小子云者言失所望也謂下當效上之爲善而上反
爲惡使民無所效譬猶當童而反角使小人惑亂而
不知所從也荏染柔木言緡之絲温温恭人維德之
基云者汎言人必先觀其質性之如何也謂木必柔
忍然後可以緡絲人必温恭然後可以修德其十一
章曰其維哲人告之詁言順德之行其維愚人覆謂
我僣民各有心云者又汎言哲人可敎愚人不可敎
如此其下章乃以刺王其十二章曰於乎小子未知
臧否匪手攜之言示之事匪面命之言提其耳云者
刺王之不可敎告而武公自悔也小子者武公自謂
也未知臧否者不度可否也言我小子不度可否而
欲敎告王以善道非徒引其手而指以所從乃取巳
驗之事以示之欲其信非徒對面語之乃提其耳而
告之欲其聽而王終不信聽也借曰未知亦旣抱子
民之靡盈誰夙知而莫成云者武公巳自悔而又自
解也抱持也謂扶持也假使我未知可否而遽敎告
王然我爲卿士當扶持王雖遽敎之不爲過也惟人
不自滿者何人早有知而不成其德言自是王心自
滿敎不可入爾其十三章曰昊天孔昭我生靡樂云
者武公自傷丁此時也視爾夢夢我心慘慘誨爾諄
諄聽我藐藐匪用爲敎覆用爲虐云者君暗於上臣
憂於下臣言甚至而君聽甚忽不以爲德而反以爲
罪也借曰未知亦聿旣耄云者言使我不知如此之
難而敎告王然我亦老矣今而不言恐後遂死而不
得言也其十四章曰於乎小子告爾舊止聽用我謀
庶無大悔云者不忍棄王而不告也言我小子所告
爾者非我妄言皆據舊事之巳然者庶幾聽我猶可
不至於大悔也天方艱難曰喪厥國取譬不逺昊天
不忒回遹其德俾民大棘云者急辭也言天方將喪
我國不暇逺引前丗興亡之驗天之於人福善禍淫
不差忒言王爲惡必及禍也而王方爲邪僻使民困
急言天愛民必降禍罰於王也
　　　　桑柔
論曰桑柔之序但云芮伯刺厲王而不言所刺之事
蓋厲幽暴虐之王其政昬亂人民勞苦上下愁怨王
之過惡甚多故序不能以徧舉也其於兵役亦是暴
政之一事宜或有之然考厲王事跡據國語史記及
詩大小雅皆無用兵征伐之事在此桑柔語文亦無
王所征伐之國凡鄭氏以爲軍旅乆出征伐士卒勞
苦等事皆非詩義也軍旅乆出士卒勞苦是大舉兵
也在於朝廷乃一大事宜有所伐主名與其勝敗事
迹不應詩無明文序又不言旁稽史傳皆無其事不
知鄭氏何據而爲說也詩曰菀彼桑柔其下侯旬捋
采其劉瘼此下民據詩但以桑無葉不能䕃覆人喻
王無德不能庇民爾鄭以詩言捋采其劉乃云羣臣
恣放損王之德者亦非詩人本意也又曰誰能執熱
逝不以濯者厭亂之辭也鄭以爲治國之道當用賢
者不惟取喻踈逺又與下文意不聮屬亦非詩義也
其餘小失甚多至其本義理自可見故不復具列也
毛於刺厲之詩常以昊天上帝爲斥王至此一篇鄭
獨以昊天爲上天鄭旣不從可知毛說非矣
本義曰桑柔捋采病此下民者以桑無葉不能䕃人
喻王無德不能庇民也他木皆有枝葉而詩人獨以
桑爲喻者惟桑以葉用於人常見捋采爲空枝而人
不得䕃其下故以爲喻也四牡騤騤臣吏奔走於道
路也旟旐有翩庶民召集於兵役也此臣民勞苦之
辭也暴虐之政臣民勞苦不息則禍亂日生而不可
平夷無國不至於泯滅民人雖衆皆爲灰燼矣黎衆
也此汎言暴政之爲害有國必滅有民必盡旣則歎
嗟哀王爲國所行之道方頻急如此也靡所止疑云
徂何往者謂欲止則不知所安欲行則不知所往此
臣民勞苦怨訴之辭也君子實維秉心無競誰生厲
階至今爲梗者民歸其咎於上之辭也言諸君子本
無彊爭之心而何人生此禍亂之階爲今人之病意
若禍有根原其來也逺而今人適遭之爾其實刺禍
由王致也我生不辰逢天僤怒謂不幸生此虐王之
時天方降怒於王而臣民遭此亂亡之禍也自西徂
東靡所定處者不知逃亂之所也多我覯􁇩孔棘我
圉者謂民疲病矣又急迫之以禦捍㓂盜爲謀爲毖
亂況斯削者刺王謀事不愼亂日滋而國日削也告
爾憂恤誨爾序爵誰能執熱逝不以濯其何能淑載
胥及溺者言王之臣遭王虐政如蹈水火也序爵者
謂外則守土公侯伯子男内則在位公卿大夫士也
告誨之者謂芮伯也告王以可憂之事誨王以方今
外内守土在位之臣皆有去王之心謂遭王暴虐思
得賢君以紓患如執熱者孰不思往就水滌濯其煩
也旣以火喻矣則又曰今羣臣逃禍不暇何能自守
善道譬如遇水患者不思逃避以苟免則相與就溺
矣是謂厭亂之辭也如彼遡風亦孔之僾者芮伯旣
以禍亂日滋而國家日削羣臣各懷去就之心以告
誨王可憂可恤而王不能聽如彼嚮風而歎未必聞
也蓋呼聲者順風則聞速而逺逆風則難故以爲喻
也民有肅心荓云不逮好是稼穡力民代食者言民
本無怠惰之心而不逮於事者言王盡民之力於稼
穡而重歛之爲羣臣禄食也稼穡維寶代食維好者
言稼穡可寶當以禄養賢才而刺王不然也天降喪
亂滅我立王降此蟊賊稼穡卒痒哀恫中國具贅卒
荒靡有旅力以念穹蒼者言天降喪亂將滅亡我王
室而歳又蝗螟爲災稼穡盡病哀痛羣臣具列於位
如贅疣而使中國卒至荒亂無有同力以念天災而
救患者也其餘鄭氏得其義雖小有不合不害大義
者皆可通也故不煩復解
　　　　瞻卬
論曰詩云瞻卬昊天則不我惠孔填不寧降此大厲
者述民呼天而仰訴之辭也言天不惠養我使乆不
安而降此大惡謂命此幽王爲君故使邦靡有定而
士民病也其下遂陳幽王之事也又曰藐藐昊天無
不克鞏無忝皇祖式救爾後者此稱天以戒王之辭
也言藐藐天無不能鞏固周室無自爲敗亂則上不
忝先祖下全爾子孫也而毛鄭以昊天皆爲斥王者
非也又云微箴之者亦非也據詩述幽王有人之土
田奪人之民人収無罪而說有罪等事直陳其過惡
而斥言之者多矣何假微箴也哲夫成城哲婦傾城
但謂士多才智者爲謀慮則能興人之國婦有才智
者干外事則傾敗人國爾此義不待訓解而可知而
鄭謂丈夫陽也婦人隂也及陽動隂靜等語皆其衍
說汨亂本義者也匪敎匪誨時維婦寺者謂婦人與
寺人皆王所親近者其日相親近則不待敎誨而習
成其性爾言婦寺者舉類而言爾而毛訓寺爲近鄭
謂近愛婦人寺無訓近之義且詩所刺婦人本不謂
踈逺者不暇更言近也婦無公事休其𧖟織者謂婦
人不當與外事苟無公事則但當樂其𧖟織爾休之
義當如心逸日休之休而毛鄭以爲休息也謂婦止
不𧖟而干公事考詩之文義不如此也公事者王后
以下所治宫中之内政及共祭祀之事也
詩本義卷第十一
詩本義卷第十二
　　　　　　歐陽氏
　　　　維天之命
論曰維天之命者謂天命文王爾鄭以命爲道謂天
道動而不止行而不巳者以詩下文考之非詩人之
本義也序言以太平告文王者謂成王繼紹文武之
業於時天下治安乃歸其美於祖考作爲歌頌因其
祭祀而歌之其於祭文王也乃述文王有盛德以受
天命之事爾蓋頌作於成王之時而巳其年數早晚
不可知亦不必知而鄭謂告太平在周公居攝五年
之末者旣無所據出於臆說因謂旣告之後遂制禮
作樂又解駿惠我文王謂爲周禮六官之職者皆詩
文所無以惑後人者不可不正也
本義曰成王謂天命文王以興周文王中道而崩天
命不巳王其後丗乃大顯文王之德假以及我我其
承之以大順文王之德不敢違又戒其子孫益篤承
之也假之爲言如不以禮假人之假溢及也如水溢
而旁及也成王謙言天本命文王興周而文王不卒
遂假以及我爾不言武王主於祭文王也
　　　烈文
論曰詩云錫兹祉福毛以爲文王錫之鄭以爲天錫
之據序言成王新即政諸侯來助祭於廟則祉福當
爲文武所錫宜從毛義爲是無封靡于爾邦是詩人
述成王告在廟諸侯之語云無封不在于爾邦而毛
鄭以爲無大累於爾邦者非也無競維人四方其訓
之鄭於抑箋與此意同亦非詩人之本義也詩人述
成王即位之初與羣臣謀政事於廟中則訪落是也
王之見于廟也諸侯來助祭巳事而去以禮遣之則
臣工是也其序皆言詩人所述之事至於烈文之序
但云諸侯助祭而不言詩人所述之事其言略而不
備者以詩文甚明而易見故序不復云也今考詩意
乃是詩人述成王初見於廟諸侯來助祭旣祭而君
臣受福自相勑戒之辭也
本義曰成王祭於廟乃呼助祭之諸侯曰烈文辟公
文武錫此祉福矣惠我君臣以無疆之休子孫其永
保之無封靡于爾邦者由言無封不在于爾邦謂有
封必于爾邦也言我周之爵命封建于爾邦是先王
所以尊崇諸侯諸侯宜念此大功丗繼其序而増大
之故曰維王其崇之又曰念兹戎功繼序其皇之此
君勑其臣之辭也莫彊於人乃以其一身所修而爲
四方之訓者王也其可不顯明其德而使百辟爲法
乎嗚呼前丗之王皆不忘勉強於此此臣戒其君之
辭也
　　　天作
論曰天作髙山大王荒之考詩本義伹謂天有此髙
山大王依以爲國爾荒奄也謂奄有之爾鄭謂髙山
爲岐山者是也又云天生此髙山使興雲雨者衍語
也何山不興雲雨乎毛又謂天生萬物於髙山大王
行道能安天之所作者益非也且物生於平地多而
髙山少豈獨能安山生之物乎彼作矣文王康之者
作起也彼大王也謂天起髙山大王奄有之大王起
於此而文王安之彼徂矣岐有夷之行者徂往也謂
大王自豳往遷岐夷其險阻而行言艱難也故其下
言戒子孫保之也鄭謂彼作矣爲作宫室又云岐邦
之君有佼昜之道者皆非也
　　　時邁
論曰據詩伹言時邁其邦昊天其子之實右序有周
爾鄭謂多生賢知使爲之臣者詩旣無文鄭何從而
得此說由鄭以天其子之旣爲子周矣嫌其下文又
云實右序有周義無所屬故贅以多生賢臣之語爾
載戢于戈載櫜弓矢鄭謂王廵守而天下感服不復
用兵考武王之事蓋天下巳定遂収藏兵器而後廵
守爾不得云王廵守而天下服也我求懿德肆于時
夏允王保之鄭謂我武王求有懿德之士而任用之
故陳其功而歌之如鄭之說是武王陳臣下之功而
歌頌之其下文云允王保之者是誰呼武王而戒使
長保也鄭於此頌其失尤多也
本義曰時邁者是武王滅紂巳定天下以時廵守而
其臣作詩頌美其事以爲告祭柴望之樂歌也其曰
時邁其邦昊天其子之實右序有周者言武王廵守
所至之邦天當子愛之以其能右助我有周也薄言
震之莫不震疊者言武王廵守諸國聊警動之而諸
侯皆警懼而脩職也莫不者非一之辭也懷柔百神
及河喬嶽允王維后者言武王又來安和其山川百
神信矣我王眞天下之君也明昭有周式序在位者
言顯昭有周之命以序諸侯之在位者謂時邁所至
之邦考其功過而黜之皆天子廵守所行之事也作
頌者旣巳述巡守之事乃於卒章頌周之功德以告
神因以戒王曰載戢干戈載櫜弓矢者言王以武除
暴亂成功而兵不用也又曰我求懿德肆于時夏者
我者作頌之臣自我也言我求周之美德陳于是夏
而歌之遂戒王曰信矣王宜保守之
　　　　思文　臣工
論曰思文曰貽我來牟臣工又曰於皇來牟毛但以
牟爲麥而鄭於思文謂武王渡孟津白魚躍入王舟
出涘以燎後五日火流爲烏五至以榖俱來此出於
今文尚書僞泰誓之文也故於臣工又云赤烏以牟
麥俱來甚矣漢儒之好怪也生民曰誕降嘉種維秬
維秠維穈維芭毛謂詩言誕降者天降也鄭遂云天
應堯之顯后稷爲之下此四榖之嘉種蓋毛鄭於生
民巳爲天降四榖之說至於思文臣工又爲此說不
獨鄭氏之失毛意似亦同也書稱后稷播時百榖者
蓋其爲舜敎民耕殖以足食爾如後丗有勸農之官
也非謂堯舜巳前地無百榖而民不粒食待天降種
與后稷而後有也然則百榖草木其有固巳乆矣安
知四榖之種爲后稷而降也使天有顯然之迹特爲
后稷降此四榖其降在於何地自周秦戰國之際去
聖逺而異端起竒書怪說不可勝道而未甞有天爲
后稷降種之說詩又無明文但云誕降則毛鄭何據
而云天爲后稷降種也可謂無稽之言矣是以先儒
雖主毛鄭之學者亦覺其非但云詩人美大其事推
天以爲言爾然則毛鄭於后稷喜爲怪說前後不一
也自秦焚書之後漢初伏生口傳尚書先出而泰誓
三篇得於河内女子其書有白魚赤烏之事其後魯
恭王壞孔子宅得眞尚書自有泰誓三篇初無怪異
之說由是河内女子泰誓丗知非眞棄而不用先儒
謂之僞泰誓然則白魚赤烏之事甚爲繆妄明智之
士不待論而可知然毛鄭之說旣存汨亂經義則中
人以下不能無惑不可以不正也牟者百榖中一榖
爾自漢以前巳有此名故孟子亦言麰麥然言麰又
言麥則明非一物蓋麥類也而後之學者以麥不當
有二名因以牟爲大麥然謂麰爲麥之類或爲大麥
理尚可通若謂來麰爲麥則非爾且毛鄭所據僞泰
誓但云以榖俱至則在百榖之中不知爲何榖是毛
鄭妄信僞書不可知之榖億度以爲麥而苟欲遷就
來牟之說爾古今諸儒謂來麰爲麥者更無他書所
見直用此二頌毛鄭之說爾是以來麰爲麥始出毛
鄭而二家所據乃臆度僞泰誓不可知之言爾其可
信哉爾雅釋草載詩所有諸榖之名黍稷稻粱之類
甚多而獨無麥謂之來牟是毛公之前說詩者不以
來牟爲麥可知矣然來牟旣不爲麥而於爾雅亦無
他解詁旁考六經牟無義訓多是人名地名爾然則
闕其不知可也來牟之義旣未詳則二篇之義亦當
闕其所未詳
　　　　敬之
論曰敬之一章毛鄭失其義者三四則所得者幾何
也陟降厥士日監在兹毛但易士爲事而都無其說
鄭遂云天上下其事謂轉運日月施其所行且天之
蒼然在上者一氣也運行晝夜照臨萬物者日月之
明也其所以降監善惡禍福於人者乃天之至神也
而鄭氏遂言天運日月以日月曕視何其淺也緝熈
詩書之常語也而毛鄭常以爲光明至於此頌云學
有緝熈于光明然則緝熈不爲光明可以悟矣而二
家對執遂云學有光明于光明謂賢中之賢此豈爲
通義哉示我顯德行者成王荅羣臣見戒之意爾鄭
謂成王自知未能成文武之功周公始有居攝之志
且周公所以居攝者以武王初崩成王㓜未能視事
遂代之攝行政事爾蓋自武王崩之初即攝政也豈
待嗣君祭廟見羣臣自陳不能於詩頌然後始有居
攝之意邪況考詩文了無此語鄭氏之㫖不惟衍說
實惑後人不可以不正也命不易哉當爲難易之易
毛鄭以爲變易之易者非也
本義曰羣臣之戒成王曰敬之哉天道甚顯然其命
不易無以天髙爲去人逺凡一士之微其陟降天常
監見之況於王者乎其舉止善惡天監不逺也命不
易哉云者言王者積功累仁至於受命而王甚艱難
也成王乃荅羣臣見戒之意爲謙恭之辭曰維予小
子不聦明於敬天之道但當以日月勉強積學而増
緝廣大至於其道光明然更賴羣臣輔助我所負荷
之任而告示我以顯然可修之德行也
　　　　酌
論曰於鑠王師遵養時晦毛傳但云遵率養取晦昧
而更無他說爲義䟽者述其意云率此師以取是闇
昧之君謂誅紂以定天下則毛公謂於鑠王師者武
王之師也鄭箋云文王之用師率叛國以事紂則鄭
又以爲文王之師也二說自相違異毛謂武王之師
是矣而遵養時晦毛鄭之說皆非也養之爲言不待
訓詁而其義自明毛訓爲取者苟欲曲就已之說爾
遵養當連言及下時晦共爲一事而毛鄭皆斷遵一
字獨爲一義而養時晦又爲一義如此豈成文理毛
以遵爲率師鄭謂遵爲文王率殷之叛國以事紂且
毛謂率師猶以上文有王師之言如鄭之說是詩人
但著一遵字而使後丗知是大王率殷之叛國以事
紂此鄭之臆說穿鑿可知矣毛謂武王率師以取闇
君雖非詩人所謂遵養時晦之義然率師取紂實是
武王之事但詩人之意與毛不同爾若鄭謂文王養
紂以老其惡者是厚誣文王也紂爲暴虐比干直諌
以死孔子目爲殷之仁人蓋比干非不知紂之不可
諫然不忍棄其君而不救其惡使䧟於禍敗遂冒死
以進者猶冀可救於萬一孔子以其愛君之意篤故
以仁人目之如鄭所謂文王者異乎仁人之用心也
孔子於湯武之事心甚非之其於論樂云武未盡善
略見其意而無明言以貶之但咨嗟歎息極稱文王
之美而巳美於此則非於彼可知矣此聖人之深意
也苟如鄭說則文王幸紂爲不善養成其惡利而取
之此小人尚或不爲而孔子尚何極稱其美哉是故
知文王之用心者惟孔子一言而爲萬丗信者亦惟
孔子也由是言之鄭氏可謂厚誣矣鄭氏此說近丗
學者多以爲非而著論以辨之余於此頌因衆論而
正之也
本義曰於鑠王師者美武王之師也遵養時晦者循
養以自晦之道謂有師而不耀其威武養之以晦也
時純熈矣是用大介者介助也時至而後動乗時而
興用王師爲大助也謂周興以德不專用武以師助
其興爾我龍受之者謂武王之功興此王業成王寵
受而承之也蹻蹻王之造言蹻蹻然武功武王之所
爲也載用有嗣者謂後丗能承其業爲有嗣矣實維
爾公者武王用師實天下之至公信可謂王師矣
　　　　有駜
論曰有駜之義毛以爲馬肥彊皃又謂馬肥彊則能
升髙進逺臣彊力則能安國據詩但述乗馬肥彊爾
毛以喻臣能彊力巳爲衍說而鄭又謂喻僖公用臣
必先足其禄食則莫不盡忠意謂畜馬者必先豐其
養飼養飼豐則馬肥彊馬肥彊則能盡力以喻養臣
者必先豐其禄食禄食足則臣盡忠者皆詩文所無
此又妄意詩人而委曲爲說故失詩之義愈遠也振
振鷺鷺于下毛以爲興㓗白之士鄭又謂僖公君臣
無事相與明義明德而巳㓗白之士羣集於君之朝
君與之飲酒鄭所謂君臣明義明德者解在公明明
也故爲義䟽者廣鄭之說謂僖公君臣旣明德義則
㓗白之士慕其所爲羣集於朝因謂在公爲舊臣振
鷺爲新來之士不惟詩無明文妄爲分别非詩之本
義若以首章之義如鄭說則舊臣夙夜在公而新來
之士飲酒醉舞此豈近於人情所以然者皆由委曲
生意爲衍說以自累也據序言頌君臣之有道者謂
僖公君臣之治國之道致其國治民安然後君臣燕
樂有威儀爾振鷺取其能自修㓗翔集有威儀也鄭
於周頌箋傳是矣
本義曰有駜有駜駜彼乗黃者僖公寵錫其臣車馬
之盛也夙夜在公在公明明者其臣修其官稱其車
服之謂也在公明明者謂修明其職也振振鷺鷺于
下鼔咽咽醉言舞于胥樂兮者言其羣臣能自修㓗
有威儀君臣燕飲以相樂也胥相也其先言在公而
後言胥樂者先公而後私也下章飲酒載燕其義皆
同卒章箋傳是矣
　　　　那
論曰詩云置我鞉鼔毛鄭皆讀置爲植謂三代之鼔
異制夏足鼔殷植鼔周縣鼔湯伐桀定天下作濩樂
始用植鼔故詩人歎美之者非也如毛鄭之說鞉貫
而摇之非植鼔則置不讀爲植巳可知矣且詩人稱
頌成湯之功德當舉其大者如正域彼四方奄有九
有聖敬日躋式于九圍武王載旆有虔秉鉞之類是
也湯作大濩雖是成功之樂詩人欲歌頌之必亦舉
其大者據禮家之說三代器服無一物相襲者至於
樂舞其器甚衆商人改夏制者不可勝數不獨植鼓
也鼔衆樂器中一器爾鞉器之尤小者也商人歌頌
成湯功德不應遺大舉小若曰植鼓取其變夏制而
立殷制則器服變制大者頗多又況鞉非植鼓乎書
曰下管鞉鼓蓋自虞夏以來舊物常用者詩人必不
引以爲成湯之美事以此可知毛鄭之非也據序云
那祀成湯也若依序說商人作頌以爲祀湯之樂歌
述其祀時樂舞之盛以衎樂先祖則得之矣古人作
頌之體此類甚多如周頌我將祀文王但述祀時羊
牛肥腯執競祀武王亦言祀時鍾鼓管磬之類是也
頌曰湯孫奏假毛謂湯孫者成湯也言湯善爲人子
孫也鄭謂湯孫者太甲也二家之說皆非也且湯孫
者當是湯之孫爾若以湯爲孫則是商人謂其先祖
爲孫理豈得通鄭以湯孫爲太甲者但以丗次數之
太甲於湯爲孫爾至烈祖祀中宗又云湯孫之將殷
武祀髙宗又云湯孫之緒則那所謂湯孫者不得爲
太甲也頌言湯孫者斥主祀之時王爾自太甲以下
至紂皆可爲湯孫不知頌作於何時所斥者何王爾
蓋商有天下六百年而爲周自天下爲周而微子封
於宋又四百餘年而孔子始得商頌於宋宋之禮壞
樂崩乆矣其頌亡失之餘纔五篇僅存爾當孔子得
頌時巳不知其作於何王之丗也然則湯孫不知是
商之何王鄭以爲太甲者妄意而言爾置當讀如置
器之置綏我思成者綏安也思語助也安然而成者
謂下章所陳管磬和調而成聲也毛引禮記齋日之
說亦非也思讀如不可射思之思
本義曰猗那之頌詩人述商王祀其先祖成湯美其
樂舞及其助祭諸侯與其執事之臣皆由商王之能
將其事也其述樂也先自其小者故先言鞉鼓次言
管磬次言庸鼓次言萬舞皆述其聲容之美又言諸
侯助祭者皆恱懌羣臣執事者皆恭恪一章三稱其
主祀之時王而謂之湯孫者言其能主商祀之烝甞
可謂湯之子孫矣其大義止於如此爾其始云湯孫
奏假者言能奏此樂而升薦之鄭解假爲升是也其
又云於赫湯孫者謂於赫湯之孫也詩人作此頌以
爲祀成湯之樂歌其言湯孫能修祀事則可若於赫
者盛美之辭也不應自稱盛美之孫以誇其先祖故
當爲於赫湯之孫也卒云湯孫之將者謂能將祀事
也其述樂先小者而間稱湯孫至于再三者蓋詩無
定體作者之意或然也
　　　　烈祖
論曰序言烈祖祀中宗則嗟嗟烈祖者中宗也鄭執
那頌烈祖以爲成湯者非也如丙以甲爲祖戊亦可
以丙爲祖矣此古今人之常也是則湯之後丗以湯
爲祖中宗之後丗以中宗爲祖此常事也何必曲爲
之說哉頌云亦有和羹旣戒旣平鬷假無言時靡有
爭毛訓假爲大而巳鄭謂和羹喻諸侯有和順之德
者非也其失自左氏傳春秋也左傳魯昭二十年晏
子爲齊侯陳和同之異云和如羹焉者其意本譏齊
侯與子猷同欲不得爲和也因引和羹爲喻以謂和
者鹹酸異味相濟爲和以喻君臣以可否相濟爲和
故曰君臣亦然因引此頌云亦有和羹但謂羹當以
五味相和爾古人引詩喻事多不用詩本義但取其
一句足以曉意而巳如鵲巢本述后妃而魯穆叔引
以喻晉君有國而趙孟治之之類是也方晏子引頌
和羮雖非詩義而未爲甚失鄭則不然據詩上言旣
載清酤下言亦有和羹乃是直陳祭時酒與羹爾鄭
何據而爲喻諸侯哉詩無明文乃是臆說也至於鄭
解鬷假無言以謂諸侯助祭緫升堂而齊一寂然無
言而杜預注左氏傳言緫大政能使上下皆如和羹
以此見先儒各用其意爲解以就成巳說豈是詩人
本意也至如詩云來假來饗降福無疆假至也據詩
但言神至而饗乃降福爾蓋鄭訓假爲升遂云諸侯
助祭者來升堂獻酒而神饗且諸侯助祭古無獻酒
之禮今詩又無明文亦鄭之臆說也
本義曰嗟嗟我烈祖中宗以其有常之福申錫及爾
爾者爾時主祀之王也旣載清酤賚我思成謂以清
酒祼獻而神賚我使成祀事也亦有和羹者言調和
此羹之人謂膳夫也旣戒旣平者戒愼其事也而緫
至無言時靡有爭者謂執事之臣緫至無喧譁又不
交侵其職位以見在廟之人皆肅恭而舉動得禮所
以神明錫以眉壽黃耇之福也約軧錯衡八鸞鶬鶬
者此始謂助祭之諸侯也以假以享者謂諸侯旣至
而助享也我受命溥將自天降康豐年穰穰者我時
王受天命溥將此祭祀而天降豐穰使我備物而祭
致神歆饗而降福也上云以享者謂諸侯來助致享
於神也下云來饗者謂神來至而歆饗也
　　　　長發
論曰帝立子生商帝上帝也而鄭以爲黒帝鄭惑䜟
緯其不經之說汨亂六經者不可勝數學者稍知正
道自能識爲非聖之言然今著于箋以害詩義不可
以不去也至玄王桓撥又云承黒帝而立子者亦宜
云也書稱格王正厥事寧王遺我大寶龜商頌亦云
武王載旆之類甚多蓋古人往往以美稱加王　玄
者深微之謂也老氏言玄之又玄是　不必爲黒也
苞有三蘖莫遂莫達　有截韋顧旣伐昆吾夏桀
詩本義卷第十三
　　　　　　歐陽氏
　　　　一義解
甘棠美召伯也其詩曰蔽芾甘棠勿翦勿伐召伯所
茇毛鄭皆謂蔽芾小皃茇舎也召伯本以不欲煩勞
人故舎於棠下棠可容人舎其下則非小樹也據詩
意乃召伯死後思其人愛其樹而不忍伐則作詩時
益非小樹矣毛鄭謂蔽芾爲小者失詩義矣蔽能蔽
風日俾人舎其下也芾茂盛皃蔽芾乃大樹之茂盛
者也
邶日月衛莊姜遭州吁之難傷巳不見荅於先君也
其詩曰日居月諸東方自出父兮母兮畜我不卒者
謂父母不能畜養我終身而嫁我於衛使至困窮也
女無不嫁其曰畜我不卒者困窮之人尤怨之辭也
鄭謂莊姜尊莊公如父母而遇我不終者非也妻之
事夫尊親如父母義無此理也
谷風刺夫婦失道也衛人淫於新昏而棄其舊室其
詩曰母逝我梁母發我笱我躬不閲遑恤我後者舊
室𬒳棄之辭也禁其新昬母發我笱者言棄妻將去
猶顧惜其家之物旣而歎曰我身不容安能恤其後
事乎以見其妻雖去而猶不忘其家所以深嫉其夫
也鄭謂禁其新昬母之我家以取我室家之道者非
也蓋舊室所以見棄者爲有新昬爾尚安能禁其母
之我家乎又云何暇憂我後所生之子孫者亦非也
據詩意後後事也
簡兮刺不用賢也衛之賢者仕於伶官也其詩曰有
力如虎執轡如組左手執籥右手秉翟者謂此賢者
才力皆可任用而反使之執籥秉翟爲伶官也萬舞
正是惜其非所宜爲也豈以爲能哉矧能籥舞豈足
爲文武道備鄭云能籥舞言文武道備者非也
木瓜美齊桓公也衛國有狄人之敗桓公救而封之
衛人思之欲厚報也其詩曰投我以木瓜報之以瓊
琚匪報也永以爲好也鄭謂欲令齊長以爲玩好結
巳國之恩者非也詩人但言齊德於衛衛思厚報永
爲两國之好爾好當如繼好息民之好木瓜薄物瓊
琚寶玉取厚報之意爾豈以爲玩好也
蘀兮刺忽也君弱臣強不倡而和也其詩曰蘀兮蘀
兮風其吹女鄭謂風喻號令喻君有政敎臣乃行之
近得之矣又曰伯兮叔兮倡予和女毛謂君倡臣和
是矣鄭謂群臣無其君自以強弱相服女倡矣我則
和之者非也詩人本謂蘀須風吹則動臣須君倡則
和爾如鄭之說與上文意不相屬非詩人之本義國
君以伯叔稱其臣者蓋大臣也
野有蔓草民窮於兵革男女失時思不期而㑹也其
詩曰野有蔓草零露漙兮有美一人清揚婉兮邂逅
相遇適我願兮此詩文甚明白是男女㛰娶失時邂
逅相遇於野草之間爾何必仲春時也周禮言仲春
之月㑹男女之無夫家者學者多以此說爲非就如
其說乃是平時之常事兵亂之丗何待仲春鄭以蔓
草有露爲仲春遂引周禮㑹男女之禮者衍說也
伐檀刺貪也在位貪鄙無功受禄君子不得仕進也
其詩曰坎坎伐檀兮寘之河之干兮河水清且漣漪
毛謂伐檀以俟丗用若俟河水清且漣如毛之說是
寘檀於濁河之側以俟河清不可得也據詩文乃寘
檀於清河之側爾初無俟清之意知毛之說非也詩
人之意謂伐檀將以爲車行陸而寘於河干河水雖
清漣然檀不得其用如君子之不得仕進莫能施其
用矣其下章伐輻伐輪義皆同也
羔裘晉人刺其在位不恤其民也其詩曰羔裘豹祛
自我人居豈無他人維子之故鄭謂此民卿大夫采
邑之民爾又云我不去者念子故舊之人據詩乃晉
人述其國民怨上之辭云我豈無他國可往猶顧子
而不去爾在位者晉國執政之大臣民於上位何論
故舊序但云不恤其民鄭何據而限以卿大夫采邑
皆曲說也
七月陳王業也其詩曰三之日于耜四之日舉趾同
我父子饁彼南畒田畯至喜據詩農夫在田婦子往
饋田大夫見其勤農樂事而喜爾鄭易喜爲饎謂饎
酒食也言餉婦爲田大夫設酒食也鄭多改字前丗
學者巳非之然義有不通不得巳而改者猶所不取
況此義自明何必改之以曲就衍說也
南山有臺樂得賢也其詩曰南山有臺北山有萊樂
只君子邦家之基鄭謂山有草木以自覆蓋成其髙
大喻人君有賢臣以自尊顯者非也考詩之義本謂
髙山多草木如周大國多賢才爾且山以其髙大故
草木託以生也豈由草木覆蓋然後成其髙大哉
菁菁者莪樂育材也君子能長育人材則天下喜樂
之矣其詩曰菁菁者莪在彼中阿旣見君子樂且有
儀育材之道博矣人之材性不一故善育材者各因
其性而養成之或敎於學或命以官勸以爵禄勵以
名節使人人各極其所能然則君子所以長育之道
亦非一也而鄭氏引禮家之說曰人君敎學國人秀
士選士俊士造士進士養之以漸至於官之者拘儒
之狹論也又曰旣敎學之又不征役者衍說也旣見
君子樂且有儀謂此君子樂易而有威儀爾樂易所
以容衆有儀所以爲人法也而鄭謂有官爵然後得
見君子見則心喜樂又以禮儀見接者亦衍說也鄭
氏於詩常患以衍說害義如其所說則未往之人不
見君子而不得敎育矣
采芭宣王南征也其詩稱述將帥師徒車服之盛威
武之容而其首章曰于以采芭于彼新田于此菑畒
者言宣王命方叔爲將以伐蠻荆取之之易如采芭
爾芭苦菜也人所常食易得之物于新田亦得之于
菑畒亦得之如宣王征伐四夷所往必獲也其言采
芭猶今人云拾芥也其所以往而必得之易者由命
方叔爲將而師徒車服之盛威武之容如詩下章所
陳是也毛鄭於此篇車服物名訓詁尤多其學博矣
獨於采芭之義失之以謂宣王中興必用新美天下
之士鄭又謂和治軍士之家而養育其身可謂迂踈
矣
頍弁刺幽王也暴戾無親孤危將云也其詩曰如彼
雨雪先集維霰箋云喻幽王不親九族亦有漸自微
至甚如先霰後大雪非詩意也考詩之意非謂不親
九族有漸謂其危亡有漸爾謂國將亡必先離其九
族如雪將降必先下霰見霰知必有雪見九族離心
知必亡國必然之理也故其下文云死喪無日無幾
相見也
魚藻刺幽王也言萬物失其性王居鎬京將不能以
自樂故君子思古之武王焉其詩曰魚在在藻有頒
其首王在在鎬豈樂飲酒鄭謂魚之依水草猶人之
依明王明王之時魚處於藻得其性則肥充詩之言
有述事者有比物者一句之中不能兼此兩義也魚
藻述事之言也詩人謂幽王時萬物失其性而不安
其生王亦將不能長有其樂也乃思古武王之時萬
物得其性故王亦安其樂其言魚在在藻者言萬物
之得其性也王在在鎬者謂武王安其樂爾其義止
於如此而巳鄭謂魚依水草如人依明王者非詩人
之本意也
板刺厲王也其詩曰上帝板板下民卒癉者上帝天
也其民呼天而訴曰上帝反反者謂天宜愛養民下
而今反使民皆病也其義如此而巳毛鄭以爲上帝
斥王者非也其下云天之方難又以爲斥王者亦非
也天之方蹶方虐方懠及天之牖民皆呼天而訴之
辭也其謂天之方虐者天不宜酷虐蓋民怨尤之辭
猶言天未悔禍也苟如鄭說其卒章云敬天之怒又
豈得爲斥王乎故凡言天者皆謂上天也
雲漢仍叔美宣王也遇烖而懼側身修行欲銷去之
其詩曰昊天上帝則不我遺胡不相畏先祖于摧毛
訓摧爲至初無義理鄭又改摧爲嗺嗟也改字先儒
不取據詩摧當爲摧壞之義謂旱旣大甚人民饑饉
不能爲國則將摧壞先祖之基業爾故其下章又云
父母先祖胡寧忍予者其義同也而毛鄭皆謂先祖
文武爲民父母者亦非也蓋詩人述宣王訴于父母
及先祖爾
召旻凡伯刺幽王大壞也其詩曰旻天疾威天篤降
喪又云天降罪罟皆述周之人民呼天而怨訴之辭
也其義與瞻卬同而毛鄭常以爲斥王者皆非也
有客微子來見祖廟也其詩曰有客有客亦白其馬
毛以爲亦周鄭以爲亦武庚者其說皆非也毛鄭之
意謂亦者又也有因之辭也以謂彼旣爲是此又爲
是者爲亦也其謂亦周亦武庚者謂周人與武庚乗
白馬而微子亦乗白馬也今考詩之文不然詩言亦
者多矣若抑曰哲人之愚亦惟斯戾者似因上文先
述庶人之愚然庶人之愚自云亦職惟疾則又無所
因以此知其不然也卷阿曰鳳皇于飛亦集爰止鄭
以爲亦衆鳥其義不通巳見別論至于下章又云亦
傅于天則鄭更無所說菀柳曰有鳥髙飛亦傅于天
鄭亦無所說蓋其義不通不能爲說也至於人亦有
言亦孔之哀民亦勞止之類甚多皆非有所亦蓋亦
者詩人之語助爾然則亦白其馬者直謂有客乗白
馬爾況詩無周及武庚之文二家妄自爲說所以不
同也
閟官頌僖公也其詩曰赫赫姜嫄其德不回上帝是
依無災無害彌月不遲毛謂上帝是依依其子孫鄭
謂依其身也天依馮而降精氣鄭之此說是用履帝
武敏歆之說也其言怪妄生民之論詳之矣而毛謂
依其子孫者亦非也其上下文方言姜嫄生后稷時
事與上帝依其子孫文意不屬據詩意依猶賴也謂
上帝是賴者言姜原賴天帝之靈而生后稷無災害
爾
　　　　取舎義
緑衣衛莊姜傷已也言妾上僣夫人失位也其詩曰
緑兮衣兮緑衣黃裏毛謂緑間色黃正色者言間色
賤反爲衣正色貴反爲裏以喻妾上僣而夫人失位
其義甚明而鄭改緑爲禒謂禒衣當以素紗爲裏而
反以黃先儒所以不取鄭氏於詩改字者以謂六經
有所不通當闕之以俟知者若改字以就己說則何
人不能爲說何字不可改也況毛義甚明無煩改字
也當從毛
旄丘責衛伯也狄人迫逐黎侯寓于衛衛不能修方
伯連率之職黎之臣子以責於衛也其卒章曰叔兮
伯兮褎如充耳毛謂大夫褎然有尊盛之服而不能
稱鄭謂充耳塞耳也言衛諸臣如塞耳無聞知也據
詩四章皆責衛之辭其卒章云充耳者謂衛諸臣聞
我所責如不聞也鄭義爲長當從鄭
出其東門閔亂也鄭公子五爭男女相棄思保其室
家焉其詩曰出其闉闍有女如荼毛謂荼英荼也言
皆喪服也鄭謂荼茅秀物之輕者飛行無常考詩之
意云如荼者是以女比物也毛謂喪服踈矣且棄女
不當喪服而下文云雖則如荼匪我思徂言女雖輕
美匪我所思爾以文義求之不得爲喪服當從鄭
載驅齊人刺襄公也盛其車服與文姜淫播其惡於
萬民焉其詩曰四驪濟濟垂轡濔濔魯道有蕩齊子
豈弟毛云言文姜於是樂易然者謂文姜爲淫穢之
行曽不畏忌人而襄公乗驪垂轡而行魯道文姜安
然樂易無慙恥之色也其義甚明鄭改豈字爲闓轉
引古文尚書以弟爲圛而訓圛爲明以謂闓明猶發
夕也迂踈甚矣當從毛
敝笱刺文姜也魯桓公微弱不能防閑文姜使至淫
亂其詩曰敝笱在梁其魚魴鰥毛謂鰥大魚也鄭謂
鰥魚子也孔頴逹正義引孔叢子言鰥魚之大盈車
則毛爲大魚不無據矣鄭改鰥字爲鯤遂以爲魚子
其義得失不較可知也詩人之意本以魯桓弱不能
制強則敝笱不能制大魚是其本義苟如鄭說則小
猶不能制大則可知義亦可通然鰥爲大魚非毛臆
說又其下文言從者如雲雨是其黨衆盛恣行無所
畏忌以見齊子強盛宜以大魚爲比皆當從毛
園有桃刺時也大夫憂其君儉嗇不能用其民也其
詩曰園有桃其實之殽毛謂園有桃其實之食國有
民得其力鄭謂魏君薄公稅省國用不取於民食園
桃而巳考詩之意本刺魏君儉嗇不能用其民者謂
不知爲國者用有常度其取於民有道而過自儉嗇
爾非謂其不取於民但食桃也桃非終歳常食之物
於理不通其曰園有桃其實之殽謂園有桃尚可取
而食況國有人民反不能取之以道至使國用不足
而爲儉嗇乎毛說爲是當從毛
椒聊刺晉昭公也君子見沃之盛彊知其蕃衍盛大
子孫將有晉國焉其詩曰椒聊之實蕃衍盈升彼其
之子碩大無朋毛謂朋比也鄭謂平均無朋黨彼其
之子曲沃桓叔也詩人但憂桓叔盛大將奪晉國本
不美其爲政平均也毛以朋爲比比者以類相附之
謂也無朋者謂桓叔盛大無與爲此謂其特盛出於
倫類也義當從毛
綢繆刺晉亂也國亂則昏姻不得其時其詩曰綢繆
束薪三星在天毛謂三星參也男女待禮而成若薪
蒭待人事而後束鄭謂三星心星也二月之合宿故
嫁娶者以爲候今我束薪於野乃見在天則三月之
末四月之中見於東方矣故云不得其時參心皆三
星而知鄭義爲得者以其所見之月候嫁娶早晚爲
有理毛以束薪喻男女成婚於義不類鄭謂因束薪
於野而見天星義簡而直故皆當從鄭
蜉蝣刺奢也昭公國小而迫好奢而任小人也其詩
曰蜉蝣之羽衣裳楚楚考詩之意謂曹國迫小而昭
公無法自守將至危亡但好奢侈而整飾其衣服楚
楚然如蜉蝣雖有羽翼不能乆生也鄭謂不知君臣
死亡無日如渠略者是也毛謂渠略猶有羽翼以自
修則是昭公不能修飾衣服不如渠略爾與詩之義
正相反也當從鄭
下泉思治也曹人疾共公侵刻下民也其詩曰冽彼
下泉浸彼苞稂毛謂稂童梁非漑草得水而病鄭謂
稂當作凉凉草蕭蓍之屬毛鄭皆謂泉流浸病其草
如共公爲政困病其民大意則同伹稂爲童梁其義
自通何煩改字理當從毛
楚􁆆刺幽王也其詩曰或肆或將毛謂肆者陳于牙
將者齊于肉鄭謂或肆其骨體於爼或捧持而進之
詩之大義毛鄭皆得之無所違異惟此一句雖不害
大義然各爲一說使學者莫知所從以理考之當從
鄭
玄鳥祀髙宗也其詩曰天命玄鳥降而生商毛謂春
分玄鳥降有娀氏女簡狄配髙辛氏帝帝率與之祈
于郊禖而生契故本其爲天所命以玄鳥至而生焉
古今雖相去逺矣其爲天地人物與今無以異也毛
氏之說以今人情物理推之事不爲怪宜其存之而
鄭謂吞鳶卵而生契者怪妄之說也秦漢之間學者
喜爲異說謂髙辛氏之妃陳鋒氏女感赤龍精而生
堯簡狄吞乙卵而生契姜嫄履大人迹而生后稷髙
辛四妃其三皆以神異而生子蓋堯有盛德契稷後
丗皆王天下數百年學者喜爲之稱述欲神其事故
務爲竒說也至帝摰無所稱故獨無說鄭學博而不
知統又特喜䜟緯諸書故於怪說尤篤信由是言之
義當從毛
詩本義卷第十三
詩本義卷第十四
　　　　　　　歐陽氏
　　　　時丗論
鄭氏譜周南召南言文王受命作邑於豐乃分𡵨邦
周召之邑以爲周公旦召公奭之采地使施先公太
王王季之敎於己所職六州之國其民𬒳二公之德
敎尤純至武王滅紂巡守天下陳其詩以屬太師分
而國之其得聖人之化者繋之周公謂之周南其得
賢人之化者繫之召公謂之召南今考之於詩義皆
不合而爲其說者又自相抵梧所謂𬒳二公之德敎
者是周公旦召公奭所施太王王季之德敎爾今周
召之詩二十五篇關雎葛覃卷耳樛木螽斯桃夭兎
罝芣苢皆后妃之事鵲巢采蘩小星皆夫人之事夫
人乃大姒也麟趾騶虞皆后妃夫人德化之應草蟲
采蘋殷其雷皆大夫妻之事漢廣汝墳羔羊摽有梅
江有汜野有死麕皆言文王之化蓋此二十二篇之
詩皆述文王太姒之事其餘三篇甘棠行露言召伯
聽訟何彼穠矣乃武王時詩烏有所謂二公所施先
公之德敎哉此以譜考詩義不能合者也譜言得聖
人之化者謂周公也得賢人之化者謂召公也謂旦
奭共行先公之德敎而其所施自有優劣故以聖賢
別之爾今詩所述旣非先公之德敎而二南皆是文
王大姒之事無所優劣不可分其聖賢所謂文王大
姒之事者其德敎自家刑國皆其夫婦身自行之以
化其下乆而變紂之惡俗成周之王道而著於歌頌
爾蓋譜謂先公之德敎者周召二公未甞有所施而
二南所載文王大姒之化二公亦又不得而與然則
鄭譜之說左右皆不能合也後之爲鄭學者又謂譜
言聖人之化者爲文王賢人之化者爲大王王季然
譜本謂二公行先公之敎初不及文王則爲鄭學者
又自相抵梧矣今詩之序曰關雎麟趾之化王者之
風故繫之周公鵲巢騶虞之德諸侯之風故繫之召
公至於關雎鵲巢所述一大姒爾何以爲后妃何以
爲夫人二南之事一文王爾何以爲王者何以爲諸
侯則序皆不通也又不言詩作之時丗蓋自孔子殁
羣弟子散亡而六經多失其㫖詩以諷誦相傳五方
異俗物名字訓往往不同故於六經之失詩尤甚詩
三百餘篇作非一人所作非一國先後非一時而丗
乆失傳故於詩之失時丗尤甚周之德盛於文武其
詩爲風爲雅爲頌風有周南召南雅有大雅小雅其
義類非一或當時所作或後丗所述故於詩時丗之
失周詩尤甚自秦漢巳來學者之說不同多矣不獨
鄭氏之失也昔孔子甞言關雎矣曰哀而不傷太史
公又曰周道缺詩人本之袵席關雎作而齊魯韓三
家皆以爲康王政衰之詩皆與鄭氏之說其意不類
蓋常以哀傷爲言由是言之謂關雎爲周衰之作者
近是矣周之爲周也逺自上丗積德累仁至於文王
之盛征伐諸侯之不服者天下歸者三分有二其仁
德所及下至昆虫草木如靈臺行葦之所述蓋其功
業盛大積累之勤其來逺矣其威德被天下者非一
事也大姒賢妃又有内助之功爾而言詩者過爲稱
述遂以關雎爲王化之本以謂文王之興自大姒始
故於衆篇所述德化之盛皆云后妃之化所致至於
天下太平麟與騶虞之瑞亦以爲后妃功化之成効
故曰麟趾關雎之應騶虞鵲巢之應也何其過論歟
夫王者之興豈專由女德惟其後丗因婦人以致衰
亂則宜思其初有婦德之助以興爾因其所以衰思
其所以興此關雎之所以作也其思彼之辭甚美則
哀此之意亦深其言緩其意逺孔子曰哀而不傷謂
此也司馬遷之於學也雜博而無所擇然其去周秦
未逺其爲說必有老師宿儒之所傳其曰周道缺而
關雎作不知自何而得此言也吾有取焉昔吴季扎
聞魯人之歌小雅也曰思而不貳怨而不言其周德
之衰乎猶有先王之遺民焉而太史公亦曰仁義陵
遲鹿鳴刺焉然則小雅者亦周衰之作也周頌昊天
有成命曰二后受之成王不敢康所謂二后者文武
也則成王者成王也猶文王之爲文王武王之爲武
王也然則昊天有成命當是康王巳後之詩而毛鄭
之說以頌皆是成王時作遂以成王爲成此王功不
敢康執競曰執競武王無競維烈不顯成康上帝是
皇自彼成康奄有四方所謂成康者成王康王也猶
文王武王謂之文武爾然則執競者當是昭王巳後
之詩而毛以爲成大功而安之鄭以爲成安祖考之
道皆以爲武王也據詩之文但云成康爾而毛鄭自
出其意各以増就其巳說而意又不同使後丗何所
適從哉噫嘻曰噫嘻成王者亦成王也而毛鄭亦皆
以爲武王由信其己說以頌皆成王時作也詩所謂
成王者成王也成康者成王康王也豈不簡且直哉
而毛鄭之說豈不迂而曲也以爲成王康王則於詩
文理易通如毛鄭之說則文義不完而難通然學者
捨簡而從迂捨直而從曲捨易通而從難通或信焉
而不知其非或疑焉而不敢辨者以去詩時丗逺茫
昧而難明也余於周南召南辨其不合者而關雎之
作取其近是者焉蓋其說合於孔子之言也若雅也
頌也則辨之而不敢必而有待焉夫毛鄭之失患於
自信其學而曲遂其說也若余又將自信則是笑奔
車之覆而疾驅以追之也然見其失不可以不辨辨
而不敢必使余之說得與毛鄭之說並立於丗以待
夫明者而擇焉可也
　　　本末論
關雎鵲巢文王之詩也不繫之文王而下繫之周公
召公召公自有詩則得列於本國周公亦自有詩則
不得列於本國而上繫於豳豳大王之國也考其詩
則周公之詩也周召周公召公之國也考其詩則文
王之詩也何彼穠矣武王之詩不列於雅而寓于召
南之風棠棣周公之詩也不列於周南而寓於文王
之雅衛之詩一公之詩也或繫之邶或繫之鄘或繫
之衛詩述在位之君而風繋巳亡之國晉之爲晉乆
矣不得爲晉而謂之唐鄭去咸林而徙河南爲鄭甚
新而遂得爲鄭自漢巳來其說多矣蓋詩之類例不
一如此宜其說者之紛然也問者曰然則其將奈何
應之曰吾之於詩有幸有不幸也不幸者逺出聖人
之後不得質吾疑也幸者詩之本義在爾詩之作也
觸事感物文之以言善者美之惡者刺之以發其揄
揚怨憤於口道其哀樂喜怒於心此詩人之意也古
者國有采詩之官得而録之以屬太師播之於樂於
是考其義類而別之以爲風雅頌而次比之以藏于
有司而用之宗廟朝廷下至郷人聚㑹此太師之職
也丗乆而失其傳亂其雅頌亡其次序又採者積多
而無所擇孔子生於周末方修禮樂之壞於是正其
雅頌刪其煩重列於六經著其善惡以爲勸戒此聖
人之志也周道旣衰學校廢而異端起及漢承秦焚
書之後諸儒講說者整齊殘缺以爲之義訓恥於不
知而人人各自爲說至或遷就其事以曲成其巳學
其於聖人有得有失此經師之業也惟是詩人之意
也太師之職也聖人之志也經師之業也今之學詩
者不出於此四者而罕有得焉者何哉勞其心而不
知其要逐其末而忘其本也何謂本末作此詩述此
事善則美惡則刺所謂詩人之意者本也正其名別
其類或繫於彼或繫於此所謂太師之職者末也察
其美刺知其善惡以爲勸戒所謂聖人之志者本也
求詩人之意逹聖人之志者經師之本也講太師之
職因其失傳而妄自爲之說者經師之末也今夫學
者得其本而通其末斯盡善矣得其本而不通其末
闕其所疑可也雖其本有所不能逹者猶將闕之况
其末乎所謂周召邶鄘唐豳之風是何疑也考之諸
儒之說旣不能通欲從聖人而質焉又不得然皆其
末也若詩之所載事之善惡言之美刺所謂詩人之
意幸其具在也然頗爲衆說汨之使其義不明今去
其汨亂之說則本義粲然而岀矣今夫學者知前事
之善惡知詩人之美刺知聖人之勸戒是謂知學之
本而得其要其學足矣又何求焉其末之可疑者闕
其不知可也蓋詩人之作詩也固不謀於太師矣今
夫學詩者求詩人之意而巳太師之職有所不知何
害乎學詩也若聖人之勸戒者詩人之美刺是巳知
詩人之意則得聖人之志矣
　　　　豳問
或問七月豳風也而鄭氏分爲雅頌其詩八章以其
一章二章爲風三章四章五章六章之半爲雅又以
六章之半七章八章爲頌一篇之詩別爲三體而一
章之言半爲雅而半爲頌詩之義果若是乎應之曰
七月周公之作也其言豳土寒暑氣節農桑之候勤
生樂事男女耕織衣食之本以見大王居豳興起王
業艱難之事此詩之本義毛鄭得之矣其爲風爲雅
爲頌吾所不知也所謂七月之本義幸在者吾旣得
之矣其末有所難知者闕之可也雖然吾知鄭氏之
說自相抵梧者矣今詩之經毛鄭所學之經也經以
爲風而鄭氏以爲雅頌豈不戾哉夫一國之事謂之
風天下之政謂之雅以其成功告於神明謂之頌此
毛鄭之說也然則風諸侯之事雅天子之事也今所
謂七月者謂之風可矣謂之雅頌則非天子之事又
非告功於神明者此又其戾者也風雅頌之爲名未
必然然於其所自爲說有不能通也問者又曰鄭氏
所以分爲雅頌者豈非以周禮籥章之職有吹豳詩
雅頌之說乎應之曰今之所謂周禮者不完之書也
其禮樂制度蓋有周之大法焉至其考之於事則繁
雜而難行者多故自漢興六經復出而周禮獨不爲
諸儒所取至或以爲黷亂不驗之書獨鄭氏尤推尊
之宜其分豳之風爲雅頌以合其事也問者又曰今
豳詩七篇自鴟鴞以下六篇皆非豳事獨七月一篇
豈足以自爲一國之風然則七月而下七篇寓於豳
風爾豳其自有詩乎周禮所謂豳雅豳頌者豈不爲
七月而自有豳詩而今亡者乎至於七月亦甞亡矣
故齊魯韓三家之詩皆無之由是言之豳詩其猶有
亡者乎應之曰經有其文猶有不可知者經無其事
吾其可逆意而謂然乎
　　　　魯問
或問魯詩之頌僖公盛矣信乎其克淮夷伐戎狄服
荆舒荒徐宅至于海邦蠻貊莫不從命何其盛也泮
水曰旣作泮宫淮夷攸服矯矯武臣在泮獻馘又曰
旣克淮夷孔淑不逆又曰憬彼淮夷來獻其琛閟宫
曰戎狄是膺荆舒是懲又曰淮夷來同魯侯之功又
曰遂荒徐宅至于海邦淮夷蠻貊及彼南夷莫不率
從其武功之盛威德所加如詩所陳五霸不及也然
魯在春秋時常爲弱國其與諸侯㑹盟征伐見於春
秋史記者可數也皆無詩人所頌之事而淮夷戎狄
荆舒徐之人事有見於春秋者又皆與頌不合者何
也按春秋僖公在位三十三年其伐邾者四敗莒滅
項者各一此魯國自用兵也其四年伐楚侵陳六年
伐鄭是時齊桓公方稱伯主兵率諸侯之師而魯亦
與焉爾二十八年圍許是時晉文公方稱伯主兵率
諸侯而魯亦與焉爾十五年楚伐徐魯救徐而徐敗
十八年宋伐齊魯救齊而齊敗二十五年齊人侵伐
魯鄙魯乞師于楚楚爲伐齊取榖春秋所記僖公之
兵止於是矣其自主兵所伐邾莒項皆小國雖能滅
項反見執於齊其所伐大國皆齊晉主兵其所救者
又力不能勝而輒敗由是言之魯非強國可知也烏
有詩人所頌威武之功乎其所侵伐小國春秋必書
烏有所謂克服淮夷之事乎惟其十六年一㑹齊侯
于淮爾是㑹也淮夷侵鄫齊桓來㑹謀救鄫爾由是
言之淮夷未甞服於魯也其曰戎狄是膺荆舒是懲
者鄭氏以謂僖公與齊桓舉義兵北當戎與狄南艾
荆及群舒按僖公即位之元年齊桓二十七年也齊
桓十七年伐山戎逺在僖公未即位之前至僖公十
年齊侯許男伐北戎魯又不與鄭氏之說旣繆而詩
所謂戎狄是膺者孟子又曰周公方旦膺之如孟子
之說豈僖公事也荆楚也僖公之元年楚成王之十
三年也是時楚方強盛非魯所能制僖之四年從齊
桓伐楚而齊以楚強不敢速進乃次于陘而楚遂與
齊盟于召陵此豈魯僖得以爲功哉六年楚伐許又
從齊桓救許而力不能勝許男卒面縛㘅璧降于楚
十五年楚伐徐又從齊桓救徐而又力不能勝楚卒
敗徐取其婁林之邑舒在僖公之丗未甞與魯通惟
三年徐人取舒一見爾蓋舒爲徐取之矣然則鄭氏
謂僖公與齊桓南艾荆及羣舒者亦繆矣由是言之
詩所謂戎狄是膺荆舒是懲者皆與春秋不合矣楚
之伐徐取婁林齊人徐人伐楚英氏以報之蓋徐人
之有楚伐也不求助於魯而求助於齊以報之以此
見徐非魯之與國也則所謂遂荒徐宅者亦不合於
春秋矣詩孔子所刪正也春秋孔子所修也詩之言
不妄則春秋踈繆矣春秋可信則詩妄作也其將奈
何應之曰吾固巳言之矣雖其本有所不能逹者猶
將闕之是也惟闕其不知以俟焉可也
　　　　序問
或問詩之序卜商作乎衛宏作乎非二人之作則作
者其誰乎應之曰書春秋皆有序而著其名氏故可
知其作者詩之序不著其名氏安得而知之乎雖然
非子夏之作則可以知也曰何以知之應之曰子夏
親受學於孔子宜其得詩之大旨其言風雅有變正
而論關雎鵲巢繋之周公召公使子夏而序詩不爲
此言也自聖人沒六經多失其傳一經之學分爲數
家不勝其異說也當漢之初詩之說分爲齊魯韓三
家晚而毛氏之詩始出久之三家之學皆廢而毛詩
獨行以至于今不絶今齊魯之學沒不復見而韓詩遺
說徃徃見於他書至其經文亦不同如逶迤郁夷之
類是也然不見其終始亦莫知其是非自漢以來學
者多矣其卒捨三家而從毛公者蓋以其源流所自
得聖人之㫖多歟今考毛詩諸序與孟子說詩多合
故吾於詩常以序爲證也至其時有小失随而正之
惟周南召南失者類多吾固已論之矣學者可以察
焉
詩本義卷第十四
詩本義卷第十五
　　　　　　歐陽氏
　　　　詩解統序
五經之書世人號爲難通者易與春秋夫豈然乎經
皆聖人之言固無難易繫人之所得有深淺耳今考於
詩其難亦不讓二經然世人反不難而易之用是通
者亦罕使其存心一則人人皆能明而經無不通矣
大抵謂詩爲不足通者有三曰章句之書也曰淫䙝
之辭也曰猥細之記也若然孔子爲泛儒矣非唯今
人易而不習之考于先儒亦無㡬人是果不足通歟
唐韓文公最爲知道之篤者然亦不過議其序之是
否豈足明聖人本意乎易書禮樂春秋道所存也詩
關此五者而明聖人之用焉迹其道不知其用之與
奪猶不辨其物之曲直而欲制其方圓是果於其成乎
故二南牽於聖賢國風惑於先後豳居變風之末惑
者溺於私見而謂之兼上下二雅混於小大而不明
三頌昧於商魯而無辨此一經大㮣之體皆所未正
者先儒既無所取捨後人因不得其詳由是難易之
說興焉毛鄭二學其說熾辭辨固已廣慱然不合于
經者亦不爲少或失於踈略或失於謬妄蓋詩載關
雎上兼商世下及武成平桓之間君臣得失風俗善
惡之事濶廣䆳邈有不失者鮮矣是亦可疑也予欲
志鄭學之妄益毛氏踈略而不至者合之於經故先
明其統要十篇庻不爲之蕪泥云爾
　　　　二南爲正風解
天子諸侯當大治之世不得有風風之生天下無王
矣故曰諸侯無正風然則周召可爲正乎曰可與不
可非聖人不能斷其疑當文王與紂之時可疑也二
南之詩正變之間可疑也可疑之際天下雖惡紂而
主文王然文王不得全有天下而亦曰服事於紂焉
則二南之詩作於事紂之時號令征伐不止於受命
之後爾豈所謂周室衰而關雎始作乎史氏之失也
推而别之二十五篇之詩在商不得爲正在周不得
爲變焉上無明天子號令由已出其可謂之正乎二
南起王業文王正天下其可謂之變乎此不得不疑
而輕其與奪也學詩者多推於周而不辨於商故正
變不分焉以治亂本之二南之詩在商爲變而在周
爲正乎或曰未諭曰推治亂而迹之當不誣矣
　　　　周召分聖賢解
聖人之治無異也一也統天下而言之有異焉者非
聖人之治然也由其民之所得有淺深焉文王之化
出乎其心施乎其民豈異乎然孔子以周召爲别者
蓋上下不得兼而民之所化有淺深爾文王之心則
一也無異也而說者以爲由周召聖賢之異而分之
何哉大抵周南之民得之者深故因周公之治而繋
之豈謂周公能行聖人之化乎召南之民得之者淺
故因召公之治而繋之豈謂召公能行聖人之化乎
殆不然矣或曰不繋於雅頌何也曰謂其本諸侯之
詩也又曰不統於變風何也曰謂其周迹之始也列
於雅頌則終始之道混矣雜於變風則文王之迹殆
矣惟頌焉不可混周迹之始其將畧而不具乎聖人
所以慮之也由是假周召而分焉非因周召聖賢之
異而别其稱號爾蓋民之得者深故其心厚心之
感者厚故其詩切感之薄者亦猶其深故其心淺心
之淺者故其詩略是以有異焉非聖人私於天下而
淺深厚薄殊矣二南之作當紂之中世而文王之初
是文王受命之前也世人多謂受命之前則大姒不
得有后妃之號夫后妃之號非詩人之言先儒序之
云爾考於其詩惑於其序是以異同之論爭起而聖
人之意不明矣
　　　　王國風解
六經之法所以法不法正不正由不法與不正然後
聖人者出而六經之書作焉周之衰也始之以夷懿
終之以平桓平桓而後不復支矣故書止文侯之命
而不復錄春秋起周平之年而治其事詩自黍離之
什而降於風絶於文侯之命謂教令不足行也起於
周平之年謂正朔不足加也降於黍離之什謂雅頌
不足興也教令不行天下無王矣正朔不加禮樂徧
出矣雅頌不興王者之迹息矣詩書貶其失春秋憫
其微無異焉爾然則詩處於衞後而不次於二南惡
其近於正而不明也其體不加周姓而存王號嫌其
混於諸侯而無王也近正則貶之不著矣無王則絶
之太遽矣不著云者周召二南至正之詩也次於至
正之詩是不得貶其微弱而無異二南之詩爾若然
豈降之乎太遽云者春秋之法書王以加正月言王
人雖微必尊於上周室雖弱不絶其正苟絶而不興
其尊周乎故曰王號之存黜諸侯也次衞之下别正
變也桓王而後雖欲其正風不可得也詩不降於厲幽
之年亦猶春秋之作不在惠公之世爾春秋之作傷
典誥之絶也黍離之降憫雅頌之不復也幽平而後
有如宣王者出則禮樂征伐不在諸侯而雅頌未可
知矣柰何推波助瀾縱風止燎乎
　　　　十五國次解
國風之號起周終豳皆有所次聖人豈徒云哉而明
詩者多泥於䟽說而不通或者又以爲聖人之意
不在於先後之次是皆不足爲訓法者大抵國風之
次以两而合之分其次以爲比則賢善者著而醜惡
者明矣或曰何如其謂之比乎曰周召以淺深比也
衞王以世爵比也鄭齊以族氏比也魏唐以土地比
也秦陳以祖裔比也檜曺以羙惡比也豳能終之以
正故居末焉淺深云者周得之深故先於召得失云
者衞爲紂都而紂不能有之周幽東遷無異是也加
衞於先明幽紂之惡同而不得近於正焉姓族云者
周法尊其同姓而異姓者爲後鄭先於齊其理然也
土地云者魏本舜地唐爲堯封以舜先堯明晉之亂
非魏𥚹儉之等也祖裔云者陳不能興舜而襄公能
大於秦子孫之功陳不如矣穆姜卜而遇艮之随乃
引文言之辭以爲卦說夫穆姜始筮時去孔子之生
尚四十年爾是文言先於孔子而有乎不然左氏不
爲誕妄也推此以迹其怪則季札觀樂之次明白可
驗而不足爲疑矣夫黍離已下皆平王東遷桓王失
位之詩是以列於國風言其不足正也借使周天子
至甚無道則周之樂工敢以周王之詩降同諸侯乎
是皆不近人情不可爲法者昔孔子大聖人其作春
秋也旣微其辭然猶不公傳於人第口授而巳况一
樂工而敢明白彰顯其君之惡哉此又可驗孔子分
定爲信也本其事而推之以著其妄庶不爲無據云
　　　　定風雅頌解
詩之息久矣天子諸侯莫得而自正也古詩之作有
天下焉有一國焉有神明焉觀天下而成者人不得
而私也體一國而成者衆不得而違也㑹神明而成
者物不得而欺也不私焉雅著矣不違焉風一矣不
欺焉頌明矣然則風生於文王而雅頌雜於武王之
間風之變自夷懿始雅之變自厲幽始覇者興變風
息焉王道廢詩不作焉秦漢而後何其㓕然也王通
謂諸侯不貢詩天子不採風樂官不逹雅國史不明
變非民之不作也詩出於民之情性情性其能無哉
職詩者之罪也通之言其㡬於聖人之心矣或問成
王周公之際風有變乎曰豳是矣幸而成王悟也不
然則變而不能復乎豳之去雅一息焉盖周公之心
也故能終之以正
　　　　十月之交解
小雅無厲王之詩著其惡之甚也而鄭氏自十月之
交已下分其篇以爲當刺厲王又妄指毛公爲詁訓
時移其篇第因引前後之詩以爲據其說有三一曰
節彼刺師尹不平此不當譏皇父擅恣予謂非大亂之
世者必不容二人之專不然李斯趙髙不同生於秦
也其二曰正月惡褒姒㓕周此不當疾豔妻之說出
於鄭氏非史傳所聞况襃姒之惡天下萬世皆同疾
而共醜者二篇譏之殆豈過哉其三曰幽王時司徒
乃鄭桓公友此不當云番維司徒予謂史記所載鄭
桓公在幽王八年方爲司徒爾豈止桓公哉是三說
皆不合於經不可按法爲鄭氏者獨不能自信而欲
指他人之非斯亦惑矣今考雨無正已下三篇之詩
又其亂說歸向皆無刺厲王之文不知鄭氏之說何
從而爲據也孟子曰說詩者不以文害辭不以辭害
意非如是其能通詩乎
　　　　魯頌解
或問諸侯無正風而魯有頌何也曰非頌也不得已
而名之也四篇之體不免變風之例爾何頌乎頌惟
一章而魯頌章句不等頌無頌字之號而今四篇皆
有其序曰季孫行父請命于周而史克作之亦未離
乎彊也頌之本一人是之未可作焉訪於衆人衆人
可之猶曰天下有非之者又訪於天下天下人亦曰
可然後作之無疑矣僖公之政國人猶未全其惠而
春秋之貶尚不能逃未知其頌何從而興乎頌之羙
者不過文武文武之頌非當其存而作者也皆追述
也僖公之德孰與文武而曰有頌乎先儒謂名生於
不足冝矣然聖人所以列爲頌者其說有二貶魯之
彊一也勸諸侯之不及二也請於天子其非彊乎特
取於魯其非勸乎或曰何謂勸曰僖公之善不過復
土宇脩宮室大牧養之法爾聖人猶不敢遺之使當
時諸侯有過於僖公之善者聖人忍絶去而不存之
乎故曰勸爾而鄭氏謂之備三頌何哉大抵不列於
風而與其爲頌者所謂憫周之失貶魯之彊是矣豈
鄭氏之云乎
　　　　商頌解
古詩三百始終於周而仲尼兼以商頌豈多記而
廣錄者哉聖人之意存一頌而有三益大商祖之德
其益一也予紂之不憾其益二也明武王周公之心
其益三也曷謂大商祖之德曰頌具矣曷謂予紂之
不憾曰憫廢矣曷謂明武王周公之心曰存商矣按
周本紀稱武王伐紂下車而封武庚於宋以爲商後
及武庚叛周公又以微子繼之是聖人之意雖惡紂
之暴而不忘湯之德故始終不絶其爲後焉或曰商
頌之存豈異是乎曰其然也而人莫之知矣非仲尼
武王周公之心殆而成湯之德微毒紂之惡有不得
其著矣向所謂存一頌而有三益焉者豈妄云哉

詩本義卷第十五
