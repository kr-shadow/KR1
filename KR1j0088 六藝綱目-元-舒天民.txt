#+TITLE: 六藝綱目-元-舒天民
#+DATE: 2018-05-12 10:15:25
#+SOURCE: github.com/kanripo/KR1j0088 master 4252e473                
欽定四庫全書　　　　　經部十
　六藝綱目　　　　　　　小學類三(附録)
提要

　　　　(臣)等謹案六藝綱目二卷元舒天民撰天民
　　　　字蓺風鄞縣人是書取周禮保氏六藝之文
　　　　因鄭康成之注標為條目各以四字韻語括
　　　　之其子恭為之注同郡趙宜中為之附注均
　　　　能考證精核於小學皆有發明惟其中論六
　　　　書轉注一門以為轉注者乃轉形互用有倒
　　　　有側有反有背今求其說若云倒首為反
　　　　正為乏雖本傳記然究屬㑹意字至謂尸為
　　　　側人匚為側凵不特誤以象形為轉注即字
　　　　書中於此二字亦從無側人側凵之訓此妄
　　　　以意為之者也其九數一門以宻術推鄭注
　　　　則頗為詳至以之補正賈疏亦攷禮之一助
　　　　云恭字自謙號說齋宜中字彦夫其書刋於
　　　　至正甲辰前有張翥胡世佐掲汯劉仁本四
　　　　序皆未言及宜中附注事末有舒睿後序題
　　　　戊申嵗已為洪武元年亦不及宜中則宜中
　　　　疑為明人矣乾隆四十六年二月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　總　校　官臣陸費墀
六藝綱目原序
古者教人之法六藝而已周官大司徒掌之六藝通習
故士皆可用公卿大夫居則冠冕佩玉以理朝政一有
戎事則出為將帥介胄行陳文武兼舉而無不得其任
者由教之有方而學之有其素也六藝今惟書算是用
人亦罕習朱文公著小學書特表焉徒名存爾四明舒
君隠儒也纂為綱目子恭注之條陳詳解不啻折旋於
儀文之間詠蹈於音樂之所司容於賓卿之次為範於
驅馳之地可謂明且備矣至正癸巳予以太學博士考試大
都至秋闈發䇿漢人問以六藝衆皆罔然叩簾語之尚弗達
所答遺五得一舉二舛四終場無全䇿第曰試官困我舉人
而已蓋以為兒童之學而易之不知此成德達材之先務也
鄞令陳止善槖此乞序刋行以惠學者學者能致意此書
按古禮以㕘今禮而知其數度損益之宜按古樂以證今樂
而知律吕旋生之妙按古書以挍今書而知聲形訓詁之文
射雖禁而弧矢有其方御雖廢而驂駕有其法亦所當知也
數則古今一爾果善乎此豈非博物之通儒哉舒君諱天
民號藝風子恭字自謙號説齋至正甲辰冬仲月望日翰
林學士承旨榮禄大夫知制誥兼修國史潞國張翥序
曩嘗授童子業或問以六藝畧舉其綱答之次問所名之
目記已不能悉又次問衆名所立之義記尤不能詳私竊
病之欲纂集便觀覽未遑也自濂洛諸賢講明窮理盡性
之學辭必成文文必綴字字必取義義有難知先儒或為
之説名曰字訓愚猶意有所未盡欲續之以足遺闕未能
也比僑四明士友舒君自謙出示其先人藝風先生所作
六藝綱目及性理字訓補遺二書綱舉目張類聚條析制
度事為具載其實詞意旨趣明著其義皆四言成句聲韻
叶諧便於誦記非徒可用為啟擊䝉童之具雖老於學者
得之亦足以備遺忘資講釋信有益哉吁人心不相逺愚
也嚮嘗有志於斯未遑詎意已有先吾著鞭如藝風者乎
三復起敬書此於卷首而歸之至正丁酉秋七月甲午前
鄉貢進士徽州路儒學教授天台胡世佐序
先王以鄉三物教萬民而六藝已習於小學之時及夫
世降教弛而六藝之所存者名耳學者又漫視之而所
存之名乃復記之不悉語之不詳况能尋其至理之所
寓耶識者病焉藝風舒先生乃推其名之所始義之所
在綱以提其要目以盡其詳作為六藝綱目類分臚列循
文生訓句以四言使觀者便於記誦其子恭又加註釋指
意原委儀物度數粲然明備於戲因是書而名之存者常
接於目常接於目則得於心得於心則先王之遺制或由
之而舉豈小補哉至正二十五年十二月豫章掲汯序
人生八嵗教以洒掃應對進退之節禮樂射御書數之
文此雖小學之事而世之擊䝉授徒者往往僅能汎舉
其大槩以語之而於衆目之詳已不復記憶覼縷析對
必資檢閲而後罄焉此藝風舒先生六藝綱目之所由
作也然聖人生而知之亦曰義理耳至於名物度數必
待講學而明苟講之弗明弗措者於此編不為無補朝
列大夫溫州路總管天台劉仁本序
先君生甫十嵗而宋社亡泣曰吾不可以有為矣及長
以隱儒名其堂旌厥志也一日讀漢書至君子舒六藝
之風之句撫卷笑曰班孟堅其先得我心之所欲乎因
自號藝風同郡太博蔣公汝礪歎曰先生之號其甚美
矣他日表章六藝其惟先生乎先生嘗病世之君子以
六藝為教者僅舉其畧乃博采六藝集為章句曰六藝
綱目以詔家塾識者翕然稱之曰先生之美號斯稱矣
夫顧世之輯是書者多矣然未有若此之簡而明且句
以四字尤便初學誠六藝之指南也請與同志共之由
是繕寫者衆居無何先君下世手澤未乾嗚呼痛哉恭
不能繼述徒為人子遂忘固陋乃討論而注之至正甲
辰夏邑令陳君止善以之達承㫖仲(缺)張公公喜曰何見
此書之晩也乃序其端有曰四明舒君隱儒也夫隱儒
之稱豈偶然哉恭也一讀則三感慨焉重悼先君生不
逢時抱恨而殁所賴遺墨有補世教復有字原亦學者
所好附於卷後吁先君學而不仕非隱儒乎六藝之風
自我而舒蔣公之期不謀而符今乃夀諸梓而惠後學
其庶乎可以無憾矣夫丙午三月既望男恭百拜謹書
　六藝綱目原序
六藝綱目題詞
維古設教以鄉三物六藝居一蓋不可忽八歲䝉士初
入小學先誦其文旋加考索迨其長也則復游焉博
極㫖趣才徳可全顧諟六藝有條有理昔之學者无間
終始於戲虣秦典籍煨燼六藝樞要亡滅殆盡五禮六
樂條目具存節文音調舉莫討論曰射曰御亦不易語
執弓行車罔循軌度六書之品九數之計人生日用疇
能或廢聖遠經殘風頺教弛師生援受滅裂而已時觀
字學信筆而作挍之古文十字九錯然則五者槩可知
矣教或得人學无難爾士夫為學學書宜先次則數也
射御繼焉若夫治體禮樂為急有國有家盍先教習後
世沿襲惟訓孺子豈知大學實基乎是嗟我先君有感
於斯纂集成章綱舉目隨恭也不敏黽勉箋注新學習
之庶知門户
　六藝綱目題詞
欽定四庫全書
　六藝綱目卷上　　　　　元　舒天民　撰
　　　　　　　　　　　　　　舒　恭　注
　　　　　　　　　　　　　　趙宜中附注
六􁍛綱領

　􁍛俗作藝非鄭剛中曰才有所長者􁍛也
　許氏曰藝作􁍛種也从埊禾樹土之意从手樹禾
　之象工藝藝事猶農夫􁍛禾也因以為六藝之藝
　(附注)藝種也从坴土凷也有耕耨之義丮古藝字藝者
　藝事農也天下之民以耕為先故凡學業者皆曰藝
六藝之學五禮六樂五射五御六書九數
　六者皆至理所寓而日用之不可闕者也古之教小
　學者以此為先也剛中曰禮樂之妙通乎天地亦名
　一藝何也蓋通禮樂之理者為聖人為君子若夫行
　禮之升降揖讓作樂之聲音節奏遠乎此者以藝名
　之可也
一曰五禮吉禮居先凶禮賓軍嘉禮終焉
二曰六樂雲門咸池大韶大夏大濩大武(濩與護同)
三曰五射白矢參連剡注襄尺井儀繼焉(剡一音閃襄與讓同)
四曰五御一鳴和鸞二逐水曲三過君表四舞交衢五
逐禽左(御或作馭同鸞或作同)
五曰六書象形指事㑹意轉注諧聲假借
六曰九數方田􁊰米衰分少廣商功均輸盈朒方程終
於句股(􁊰作粟衰倉回切朒如六切俗作朏者非句音鈎)
先舉其綱後分其目惟爾小子畱心熟讀

六藝條目


五禮(見周禮春官大宗伯)

五禮之目三十有六周公定制天子行止
　吉禮事天地人鬼凶禮哀邦國之憂賓禮親睦邦國
　軍禮以同邦國嘉禮以親萬民也凡三十六條
公卿大夫下及士庶其行可平中有九節上下通行聖
人設法不奪民情
　九節者若享人鬼䘮荒弔襘卹飲食㑹宗族及夫昏
　冠賀慶之禮士庶可以通行也然以嘉禮親萬民之
　語觀之槩可知矣
夫禮也者天理節文人事儀則主敬而行秩然有序
　朱子曰禮者天理之節文而人事之儀則陳北溪曰(闕)
　　　　　　　　之何也蓋天理只是人事中之理
　而具於心者天理在中而著見於事人事在外而根
　於中天理其體而人事其用也儀容儀見於外者則法
　則存於中者儀與文相應則與節相應文而後儀節
　而後則也言禮須兼此二者意乃圓備
禮之為用莫重於祭字从示豊示乃神示豊其器也
　示與祗同豊行禮之器也音禮與豐字不同
一曰吉禮十有二條事鬼神示大宗伯職肆師佐之祭
則受福故謂之吉
　大宗伯掌禮之長官堯以伯夷作秩宗典天神地示
　人鬼三禮漢曰太常肆陳也肆師佐宗伯陳列祭祀
　之位及牲器玉帛粢盛禮所以事神致福
昦天上帝精意潔祀燔柴與牲及其玉帛謂之禋祀
　天以形體言帝以主宰言郊曰天明堂曰帝以其氣
　之浩浩故曰昦天以其位乎上故曰上帝精意以享
　曰禋説文潔祀也玉蒼璧也象天之形色帛純素之
　物不加文采以質為尚○昦俗作昊
日月星辰實牲柴上燔而祝之謂之實柴
　星五星金木水火土辰日月所㑹十二次也起於辰
　止於巳曰夀星大火析木星紀玄枵娵訾降婁大梁實沈
　鶉首鶉火鶉尾是也實柴實牲於柴上也
司中司命風師雨師柴牲並燔謂之槱燎
　槱音酉○司中司命文昌第五第四星風師箕雨師
　畢積柴以燎曰槱槱積也○三者皆置牲於柴上加
　以玉帛燔燎而升煙所以報陽也○月令立春後丑
　日祭風師於國城東北立夏後申日祀雨師於城西
　南後漢以丙戌日祀風師於戌地己丑日祀雨師於丑
　地牲用羊豕○剛中曰昊天上帝位為至尊物无以
　稱其徳惟致其精意可以享之故曰禋祀若夫日月
　星辰民所瞻仰以其體同乎天不可得而親也必以
　氣臭而達之故用實柴司中司命風師雨師皆神之
　在天者也日月星辰麗乎上而照臨乎下所以次於
　天帝司中而下能麗乎上而用事於人間不得以比
　日月星辰之尊以氣達之不必實柴故曰槱燎謂積
　薪以燔不實牲體也或謂三台上台司命中台司中
　下台司禄又謂文昌宫第四星曰司命五曰司中何
　邪及考之祭法王立七祀曰司命中霤國門國行泰
　厲户竈此司命者乃七祀之司命司中者其七祀之
　泰厲與蓋人受命以生萬物之命係乎司命人受中
　以生萬物之生係於司中論者謂人之性正則中過
　則厲司中以正言之泰厲以反言之其實一也七祀
　之神其五者託體乎地故以血祭祭之此二者託體
　乎天故以槱燎祀之各從其類也二十八宿迭見四
　方以示民時至於祀也則止及箕畢何哉以為示民
　時於上者其體无為而散潤萬物者有及民之功非
　風則无以化成萬物非雨則无以滋萌品彚有功於
　物不可不報所以特祀之也先儒言禋祀有玉帛牲
　牷實柴有牲幣而無玉槱燎但只有牲然考之經文於
　柴言實則見其用牲以實之明矣至於槱燎則不見
　其有實牲之文然則槱燎者止於燔柴也與
　(附注)今郡縣得祀風師雨師及社稷之神其名山大川
　載於祀典者有司歲時致祭或奉上命特祭不在時
　祀之數此天子望於山川徧於羣神之禮也

以上三者祀於天神

　祀昦天詞曰皇皇上天照臨下土集地之靈降甘風
　雨庻物羣生各得其所靡今靡古維予一人某敬拜
　皇天之祐見大戴禮公符篇地示人鬼二詞未聞
社之與稷五祀五嶽貴於氣臭以血祭之謂之血祭
　社后土稷榖神凡建國必先立社稷壇墠蓋土榖國
　家之所賴最重而當先者也孝經説曰社土地之主
　稷五榖之長土地廣博不可徧敬故封土以為社五
　榖衆多不可徧祭故立稷而祭之五祀户竈中霤門
　行中霤土也司人之堂室居處也門金户木也司出
　入之神行水也主道路之神竈火也主飲食之神皆
　五行之小神而在地者各隨五行之王而祭之春祭
　户夏祭竈季夏祭中霤秋祭門冬祭行山高而尊衆
　山之宗曰嶽五嶽東曰岱南曰衡西曰崋北曰恒中
　曰嵩高五山國之重望鎮也配五嶽者江淮河泲四
　瀆也不言四瀆者省文也不言祭地者此皆地示也
　臭氣也陰祀自血起貴氣臭也○剛中曰血所以為
　歆神之始殺牲而先以血言者貴氣而不重味誠之
　至也社稷有功於人而神為幽陰故祭自血始天子
　七祀此祭五祀何也蓋司中泰厲神之屬乎天者也
　以槱燎祀之矣此五祀者則屬乎地也五祀五岳之
　神皆託於土故此三者同於血祭蓋血之為物有象
　而非虗有形而非實物之幽也陸氏曰社祭五土之
　示稷祭五糓之神祭社必及稷以其同功均利以養
　人也○一説五祀為五官之神四時則迎五行之氣
　於四郊而祭之也○气象形氣許既反饔气字也既
　有气字何必舍正而从借音今从正泲俗用濟非四
　瀆之水也蓋濟水出恒山房子縣贊皇山而泲水即
　沇水在兖州出王屋山東入海是也
　(附注)王立七祀諸侯五祀大夫三祀曰泰厲門行適士
　二祀門與行庶士庶人一祀或户或竈杜預曰土正
　曰句龍在家主中霤在野為社
祭於山林薶牲於土祭於川澤沈牲于水各順其性以
象其徳謂之薶沉(薶周禮作貍俗作埋)
　山林川澤之於物則有薶藏涵容之功所祭之牲則
　薶之沉之則順其性象其徳也
　晉魏獻子伐齊以朱絲繫白璧投於河漢武帝河決
　之時則刑白馬沉璧于河此薶沉之遺意也
四方百物所祭之牲桀裂其胸謂之疈辜
　桀陟格反因借為桀黠字故加石作磔疈拍逼反○
　桀裂牲於木上也疈疈牲胸也辜手磔牲也大宗伯
　以疈辜祭四方百物此年終之祭百神於蜡夏曰清
　祀商曰嘉平周曰大蜡○此三者報陰也○剛中曰
　四方百物則八蜡也祭及於百物仁之至義之盡也
　四方異體百物異用其生也合聚其死也桀裂以象
　其分散之義也○八蜡郵表畷貓虎坊水庸昆蟲草
　木
　(附注)爾雅祭天曰燔柴祭地曰瘞薶祭山曰庪縣祭川
　曰浮沈祭星曰布祭風曰磔郭璞曰或庪或縣置之
　於山投祭於水中或浮或沉布散祭於地也○蜡蠅
　䏣也説文引周禮蜡氏掌除骴又借為年終祭名曰
　大蜡者謂冬時無蠅䏣潔享之意故因其義就名之
　即蜡氏掌除骴之借義同也秦名曰臘臘獵也獵取
　禽獸以祭之名漢以火徳王故以冬至後三戌為臘
　宋亦火德亦以戌為臘○蜡音乍俗作䄍非

以上三者祭於地示

　張南軒曰古者祭山川以其能雲雨澤物為之壇壝
　立之祝史設之牲幣所以致吾禱祀之實而交孚於
　隱顯之際誠之不可掩如此後世有山川之祠而人
　其形封其地則失之矣
亯於先王解牲骨體灌以鬱鬯曰肆獻祼
　亯俗作享鬱作欎非鬱金芳草也產鬱林郡鬯尺諒
　反肆音剔祼灌同○亯獻也祭也鬱鬯以黒秬和鬱
　金草釀酒謂之黄流其氣芬香條暢又謂之秬鬯蓋
　周人尚臭灌用鬱鬯也肆解牲體謂薦孰時也獻獻
　醴體薦血腥也祼用圭瓚酌鬱鬯灌地求神時也亦
　曰降神郊特牲曰魂氣歸於天形魄歸于地故祭所以
　求諸陰陽之義也殷人先求諸陽周人先求諸陰
　(附注)大夫有九錫之命者然後賜秬鬯圭瓚以祭宗廟
　也
進以黍稷謂之饋食
　饋食言有黍稷也先灌次獻血腥次獻熟次饋食凡
　祭皆然互相備也○剛中曰先王之制祭禮也不欲
　數數則煩不欲疏疏則怠怠則失孝敬煩則近䙝
　瀆故有四時之祭又有五年三年之禘祫生則有合
　族之歡死則有合食之禮縁生事死設為盛祭是以有
　禘祫也
　(附注)享祭先祖之禮自天子至於庶人但有殺豐耳天
　子孟月大夫士仲月庶人季月士有田則祭無田則
　薦
春享曰祠品物不多誠主乎詞(詞祠也若祝文之類)
　(附注)春田曰蒐蒐之言搜也蒐本茅蒐字搜索於茅
　蒐之中擇其牡者與無孕者以祭之獻歲發生之時
　不敢傷其仁而品物少故曰祠以言詞達其誠也
夏享曰禴百物未成其祭尚薄樂以旌誠
　禴薄也易東隣殺牛不如西隣之禴祭前漢郊祀志
　瀹祭顔師古曰煑新菜以祭瀹與禴通以樂為之主
　也
秋享曰嘗新糓既升薦其馨香
　香小篆作古作皀以白從匕白粒也以匕嘗米之
　馨皀也○百物至秋皆成可享者衆而以新糓為主
　也
冬享曰烝水陸珍味巨細咸備孝敬之至
　烝衆也○祭統曰水草之菹陸產之醢小物備矣三
　牲之俎八簋之實美物備矣昆蟲之異草木之實陰
　陽之物備矣凡天之所生地之所長苟可獻者莫不
　咸在示盡物也外則盡物内則盡志此祭之心也○
　享禮春夏蓋以少為貴秋冬則以多為貴也

以上六者享於人鬼

　剛中曰春夏以蒐苖而奉祭祀時物方生可獻者寡
　故春以詞為主夏以樂為主尚詞者以言詞道意也
　尚樂者陽氣浸盛樂由陽來也此以少為貴也秋冬
　以獮狩而奉祭祀百物既登可獻者衆故秋以薦新
　為主冬以備物為主焉嘗者物初成始可嘗於是薦
　新糓也烝者物畢登皆可進也此以多為貴也○又
　曰天在上而无為以道交之而已故曰祀祀以言其
　道也地主生物以物接之故曰祭祭以言其物也人
　鬼則以人道事之故曰享言以物享獻之也然記曰
　郊血大享腥不獨祭地用血郊亦用也書言王賓殺
　禋咸格王入太室祼則宗廟亦禋也不獨祀天稱禋
　記曰惟聖人為能享帝則祀天亦享也不獨先王稱
　享焉其分如此者亦各以其所主者言之爾
二曰凶禮其目有五邦國有憂分烖救患是之謂凶
　周禮以凶禮哀邦國之憂哀謂分烖救患也○剛中
　曰天子之於諸侯位雖君臣而情則父子未有子疾
　病痛苦而父不為之憂者故邦國有憂則以凶禮而
　哀之
　(附注)憂本作􁌈从心从頁俗用憂行皃也
國有死亡親者有服疏者含襚謂之䘮禮
　服䘮服凡五等也含送死者口中玉也天子以珠諸
　侯玉大夫璧士貝衣衾曰襚蓋遂彼生時之意也又車
　馬曰賵貨財曰賻皆助䘮之禮也凡知生者賵賻知
　死者含襚
　(附注)親友死䘮必有弔慰之禮弔者傷其死慰者安其
　生
歲歉民病􁒼利補乏謂之荒禮
　糓不熟曰歉荒者人物有傷也大司徒則令邦國移
　民通財舍禁弛力薄征緩刑晉飢秦輸之粟是也○
　􁒼俗作散非
國有禍烖㷉問行焉謂之禮
　㷉俗作尉慰非本㷉斗字○禍烖謂遭水火之類宋
　大水魯莊公使人弔焉曰天作滛雨如何不弔廐焚
　孔子拜鄉人為火來者拜之士一大夫再亦相弔之
　道尉安之也有以㥦其情也弔傷也愍也○从人
　持弓俗作弔吊並非本問䘮而制字持弓以避不
　祥也
鄰國受圍將士敗績㑹財補之謂之禬禮
　禬古外反○績功也事也禬者㑹合貨財以補其不
　足也秋官大行人曰致禬以補諸侯之烖襄公三十
　年冬㑹於澶淵謀歸宋財定公五年夏歸粟於蔡是
　也蓋蔡為齊所圍故也
寇作於外亂作於内鄰國救援謂之恤禮
　兵作於外為寇作於内為亂外寇若衛與邢有狄人
　之難也内亂若晉驪姬之譛申生衞輒之拒父是也
　恤憂也收也心戍然而慘惻之心哀痛而收之若已
　身之有患焉故从心血為恤故齊桓救邢曰簡書同
　惡相恤之謂也○愚謂為冦為亂者則罪而治之无
　故而受禍者恤之禮得其宜也
三曰賓禮其目有八親附列國是之謂賓諸侯來朝其
名不同
　以賓禮親邦國蓋天子諸侯有賓主之禮焉諸侯皆
　見於王故謂之同
春見曰朝猶朝之早(曰朝之朝音潮)
　朝者欲其來之早也
夏見曰宗尊王之道
　宗尊也欲其尊王
秋見曰覲勤勞王事
　覲勤也欲其勤王之事
冬見曰遇不期之義
　遇偶也欲其不期而俱至○愚謂諸侯朝王未嘗不
　早不尊不勤也然三時之朝見而曰朝曰宗曰覲者
　其名雖殊而義則一也四時之朝諸侯胥㑹莫非相
　遇至冬而曰遇者何也剛中曰冬則萬物歸根於時
　為藏是時相見蓋取其邂逅之義也○曲禮曰天子
　當依而立諸侯北面而見天子曰覲天子當宁而
　立諸公東面諸侯西面曰朝鄭注諸侯春見曰朝受
　贄於朝受享於廟生氣文也秋見曰覲一受之於廟
　殺氣質也朝者位於内朝而序進覲者位於廟門外
　而序入王南面立於扆宁而受焉夏宗依春冬遇依
　秋春秋時齊侯唁魯昭公以遇禮相見取易畧也覲
　禮今存朝宗遇禮今亡
時見也者言無常期或有不服王將征討為壇國外以
合諸侯而命以事是之謂㑹
　春秋傳曰有事而㑹不協而盟
殷見也者六服盡朝王亦為壇委之以政一其徳也是
之謂同
　殷衆也服屬也從也服從天子之事也六服王畿侯
　甸男采衞又王畿侯甸綏要荒
　(附注)朱子曰衆覜曰同
時聘也者亦无常期天子有事乃聘之焉是之謂問
　聘以財為禮王制曰諸侯之於天子也比年一小聘
　三年一大聘小聘大夫大聘使卿
殷覜也者一服之中朝之者希諸侯使卿聘以大禮是
之謂視
　覜眺同視也○大行人曰春朝諸侯而圖天下之事
　秋覲以比邦國之功夏宗以陳天下之謨冬遇以協
　諸侯之慮時㑹以發四方之禁殷同以施天下之政
　時聘以結諸侯之好殷覜以除邦國之慝○舊説時
　㑹殷同者諸侯非當朝覲之歲奔命而見天子之名
　也時聘殷覜者諸侯間歲遣臣以聘天子之名也剛
　中曰聘則以財為禮其名曰問有問遺之意覜則以
　見為禮其名曰視有省視之意然以王而問遺省視
　乎諸侯則於義為順自諸侯而言謂問遺省視乎天
　子則其語不順也以大行人之言曰時聘以結諸侯
　之好殷覜以除邦國之慝此乃王見諸侯之文也槩
　以為諸侯聘覜乎天子則與行人之文不合槩以為
　王者之禮則又與大宗伯諸侯見王之文不合嘗合
　二官以考之蓋聘頫之禮王與諸侯交用之故其名
　不異何以言之時聘殷覜繼於春朝夏宗之下則
　曰問曰視為諸侯問視乎天子之禮也若以行人結
　好除慝之文例之則又是王者聘以結諸侯之好覜
　以除邦國之慝也人徒見古者比年小聘三年大聘
　小聘使大夫大聘使卿皆臣聘乎君也遂謂君无聘
　覜乎臣之理殊不知小行人有曰王之所以撫諸侯
　者歲徧存三年徧覜五年徧省則王有覜禮於諸侯
　明矣然諸侯行之則曰問曰視天子行之則曰除慝
　結好名雖同不害其為異也天子之覜見於小行人
　三歲之制若夫聘禮則无傳春秋之時王臣來聘於
　魯者八此亦可以為證
四曰軍禮其别有五邦國不協威以制之使歸於同是
之謂軍
　别彼列反後同○夏官司馬凡制軍萬有二千五百
　人為軍王六軍大國三軍次國二軍小國一軍此以
　軍禮同邦國同謂威其不協僭差者使侯國相和同
　也
　(附注)夫五禮軍禮居其一大司馬之職掌建邦國之九
　法以佐王平邦國以九伐之法正邦國正月之吉布
　政於邦國都鄙乃懸政象之法于象魏使萬民觀政
　象挾日而斂之中春教振旅平列陳遂以蒐田有司
　表貉中夏教茇舍之法辨號名之用如振旅之陣遂
　以苖田中秋教治兵如振旅之陳辨旗物之用遂以
　獮田惟中冬農隙教大閲遂以狩田以旌為左右和之
　門即過君表也致獲禽饁獸於郊獻享太廟○挾與
　浹同貉與禡同
用其義勇衆以成功謂之大師
　剛中曰五軍以為師以師統軍以軍統旅以旅統卒以卒
　統兩以兩統伍上下相統聞鼔則進聞金則止所謂
　同也楊氏曰行師之法其坐作進退以金鼔為之節
　而不可亂左不攻左右不攻右則刑之五伐六伐七
　伐乃止齊焉勇者不敢前怯者不敢後此大師用衆
　之禮也
平均地政憂恤庶民謂之大均(政音征税也)
　地官土均掌平土地之政以均地守地事地貢謂徧
　天下皆均之不均則民患故大均之禮所以憂恤其
　庻民也王昭禹曰因地以出賦因家以起役地有肥
　磽而賦有輕重家有上下而役有多寡此所以恤其
　事也
　(附注)均人掌均地政均地職均人民牛馬車輦之力政
　豐年則公旬用三日中年公旬用二日無年公旬用
　一日凶札則無力政無財賦不收地守地職不均地政
　三年大比則大均○旬音均同古者用民力歲亦不
　過三日
因田習簡閲車徒謂之大田(俗作兵)
　捕禽獸曰田四時之田春蒐夏苖秋獮冬狩王者至
　中冬因田而大閲蓋田獵之時有車徒旗鼔甲兵之
　事大閲者揀選練習軍馬之謂也司馬主其禮此教
　戰陣之法也
築城鑿池任民之力謂之大役
　役工作也所以事民力之彊弱有司造作不止城池
　兹舉其凡
正其畺合聚編氓謂之大
　正畺溝塗之固以合聚其衆也从㞢从土从寸
　令諸侯各㞢其土而守其法度也○王畿界五百里
　大國界方百里小國界方五十里編氓聯比百姓户
　名上於有司也一説謂諸侯侵境則民庶遷移不得
　合聚故以兵往正其封疆各安其所蓋地有定域民
　有常主也
五曰嘉禮其别有六欲親萬民近自親始上行下效其
禮至善是之謂
　此以親萬民也因人心之所善者而為之制易曰亨
　者嘉之㑹也又曰嘉㑹足以合禮剛中曰人君待宗
　族故舊與夫四方賓客同姓異姓之邦也而曰親萬
　民何耶孟子曰人倫明於上小民親於下人君御四
　海之廣安能家至而户曉而使之相親睦哉躬行於
　上使下觀而化爾兄弟朋友男女賓客及同姓之親
　豈獨人君有之民亦有之也人君親親於上則民亦
　親親於下矣
　(附注)喜樂也㑹聚親友而燕饗之亦必有樂而樂
　也字故从豈豈古皷字象形加聲俗作嘉
飲食之禮親睦宗族
　人君有食宗族之禮雖親盡不異之所以親之也文
　王世子曰族食世降一等孔氏曰同姓為宗有合族
　之義故繫之以姓而弗别綴之以食而弗殊人道以
　親親為大其禮則以飲食為之主也○殊食多少也
冠昏之禮親成男女
　昏婦家也禮取婦以昏時蓋婦人陰也冠昏言冠不
　言筓言昏不言姻省文也剛中曰冠禮之始昬禮之
　本冠以成其徳昏以親其情
　(附注)冠禮人倫之所重者也近世人情尤為輕薄子纔
　數歲以冐為戲因習至長視以為常甚不知成人之
　道所以風俗不厚矣古者男子二十而冠冠而字乃
　所以重其成人之道冠義曰適子冠於阼以著代也
　庶子冠于房户外○士昏禮有六曰納采問名納吉
　納徴請期親迎迎謂壻摯雁往拜婦翁而迎婦來也
　孔子曰大昏為大大昏至矣大昬既至冕而親迎親
　之也又曰大昏萬世之嗣也禮記曰取婦之家三日
　不舉樂思嗣親也
賓射之禮諸侯來朝王與之射有賓主焉以親朋舊
　剛中曰人君有大射有燕射賓射大射者擇士取祭
　也燕射者與人臣射而飲也賓射者諸侯來朝與之
　分賓主之禮而射也蓋朝以明君臣之分而燕射賓
　射所以明恩也康成曰王為世子時共在學者蓋天
　子有友諸臣之義待之以賓而與之射見人君不忘
　故舊朋友之情好也
饗燕之禮饗有體薦燕有折且以親賓客
　折音哲且古俎字从几足有二横木下从一地也象
　形因借為語詞後人加半肉作爼以别之饗燕與享
　宴通○杜預曰饗在朝燕在寢諸侯曰賓諸侯之臣
　曰客待以饗燕之禮所以示隆厚之情也春秋成公
　十三年饗以訓共儉燕以示慈惠饗有體薦設几而
　不倚爵盈而不飲肴乾而不食所以訓共儉燕則脱
　屨升堂折俎共食酒行無筭以醉為度所以示慈惠也
　○愚謂體薦以羊或豕脊左右胖俱用但去其近竅
　一塊而已兩肩兩髀兩脅凡七體折且或羊與豕每
　用右胖帶脊脊取三體正脊脡脊横脊前體胘骨離
　為三曰肩臂臑後體股骨去髀離為二曰肫胳脅三
　體短脅正脅代脅凡一十一體或賓衆則合升左胖
　八體以用之折截之使斷胖半體肉也禮家以胖為
　半體胖之言片也臑羊豕臂肫胳股也且薦肉之几
　也○賓客朝聘之臣也○肩前脚上節臂前脚中節
　臑前脚下節去蹄正脊第一第二節骨脡脊第三第
　四脊骨横脊第五第六脊骨代脅肋前兩骨正脅肋
　中兩骨短脅肋後兩骨肫後脚中節胳後脚下節去
　蹄(臑奴刀反肫胳音純各胖音判)
　(附注)天子養老尊賢有饗燕之禮示隆厚也三代尚矣
　唐開元二年九月宴老者於含元殿九十以上賜几
　杖八十賜鳩杖婦人亦如之天寳元年頒鄉飲酒禮
　於州縣每歲十二月行之宋高宗紹興二十六年許
　行於里社鄉飲酒義曰賓主象天地介僎象陰陽三
　賓象三光四面坐象四時五十者立侍以聼政役夫
　主人者守令為之坐東南盛徳之仁氣也賓乃寄居
　年徳高及致仕者坐西北尊嚴之義氣也僎輔主人
　者倅貳為之坐東北介輔賓者次長者為之坐西南
　三賓又次者為之位在賓介之後又設僚友之位東
　西相向其餘仕與未仕者以齒序位兩廊又推識禮
　衆服者一人為司正及士之習禮者為唱禮贊相質
　明主人以下先舎菜於先聖先師退以俟速賓于庠
　門之外三揖三讓而升遂行禮焉樂作乃歌鹿鳴魚
　麗關雎等詩衆賓受獻降階將去主人命司正揚觶
　以畱然後酌交錯無筭樂無筭禮成樂備主人拜送
　拜既畢而退禮樂備有儀式别録
脤膰之禮祭肉分胙親兄弟國同其福禄(脤是軫反)
　脤膰祭宗廟社稷及出師祭社之肉也天王所以分
　賜同姓同受其福禄也春秋定公十四年天王使石
　尚來歸脤是也一説盛祭肉之器或似蜃形或以蜃
　甲飾之因名焉膰燔通炙炮肉也胜曰脤熟曰膰胜
　生肉也胙福也○剛中曰兄弟同姓之國與之共事
　先王而保其祭祀則當與之同其福禄惟祭祀之肉
　神所福也饋之遺之乃所以親之也
　(附注)天子祭祀之胙豈止致于同姓而已哉異姓諸侯
　及羣臣亦必致之矣大行人所謂歸脤以交諸侯之
　福是也若夫魯郊不致膰爼於大夫孔子行蓋惡其
　无禮也故諸侯大夫士祭胙亦然孔子於朋友之饋
　雖車馬非祭肉不拜此之謂也
賀慶之禮贊其有喜賀則以物慶則以禮異姓之國昏
姻甥舅以此親之
　喜者若受命拜爵弄璋稱壽之類物者玩好幣帛羊
　酒也慶則以禮者禮文也以言稱頌之也或今詩詞
　啟事之類大行人曰歸脤以交諸侯之福賀慶以贊
　諸侯之喜○剛中曰以脤膰親兄弟之國而異姓之
　國亦有之故天王使宰孔賜齊侯胙曰天子有事於
　文武使孔賜伯舅胙至于二王之後亦有之故皇武
　子曰宋先代之後於周為客天子有事膰焉皆不專
　為同姓之拜正以歸脤為主也情之親者因物以示
　恩情之疏者託言以見意故有可賀可慶之事則以
　言而慶賀之若夫慶賀之别則賀或以財而慶則專
　以言也觀行人言慶賀以贊諸侯不别同姓異姓而
　總謂之諸侯則同姓之邦非无慶賀要之以待異姓
　為主而已
　(附注)案説文慶行賀人也古者以鹿皮為贄禮故从鹿
　从愛省愛行皃也若以大行人賀慶言之亦非止賀
　則以財而慶則專以言之意

六樂(見周禮地官保氏下注)

聖王為治樂由是作非為己樂○正教之興始於音聲
音聲正矣血脉動盪精神流通心正而融○宫音居中
以總四方聲重而尊君之象也○商音屬金金主斷制
臣之職也○角音屬木春物並生各有區别民之象也
○徵音屬火萬物長茂皆成形體故配以事○羽音屬
水以物配之○宫音動脾而和正信商音動肺而和正
義角音動肝而和正仁徵音動心而和正禮羽音動腎
而和正智(以上並見史記)
　(附注)孔子曰興於詩立於禮成於樂樂有五聲六律六
　吕播之於八音可以祀郊廟百神可以燕饗賓射然
　後化民成俗治天下國家莫不由樂之所致也○昔
　黄帝使伶倫自大夏之西昆侖之陰取解谷之竹制
　十二律筩以黄鍾之宫生六律六吕以候氣鑄十二
　鐘以和五音而律吕起黄鍾九九之數黄鍾子之氣
　長九寸圍九分積實八百一十分三分損一下生林
　鍾林鍾未之氣三分益一上生太蔟太蔟寅之氣三
　分損一下生南吕南吕酉之氣三分益一上生姑洗
　姑洗辰之氣三分損一下生應鍾應鍾亥之氣三分
　益一上生蕤賔蕤賔午之氣三分益一再上生大吕
　大吕丑之氣三分損一下生夷則夷則申之氣三分
　益一上生夾鍾夾鍾卯之氣三分損一下生無射無
　射戌之氣三分益一上生中吕中吕巳之氣三分損
　一上生黄鍾周而復始又有清聲四曰黄鍾清大吕
　清太蔟清無射清以和其音故每縣鐘磬十六枚蓋
　樂有隆殺天子宫縣諸侯軒縣大夫判縣士特縣鐘
　磬之縣於簨虡植曰虡横曰簨鄭氏注明堂位云簨
　飾之以鱗屬虡飾之以臝屬羽屬又梓人職云厚脣
　弇口出目短耳大胷燿後大體短脰若是者謂之臝
　屬恒有力而不能走其聲大而宏則於任重宜若是
　者以為鐘虡故擊其所縣而由其虡鳴鋭喙決吻数目
　顅脰小體騫腹若是者謂之羽屬恒無力而輕則於
　任輕宜其聲清揚而遠聞於磬宜以為磬虡故擊其
　所縣而由其虡鳴小首而長摶身而䲨若是者謂之
　鱗屬以為筍謂制為龍頭及顅銜璧璧下有旄牛尾
　飾其簨虡鳥獸聞皆動頰􁎯鱗屬之簨即業也是簨
　上大板詩云設業設虡崇牙樹羽○臝音祼同燿音
　悄顅音慳長脰貌䲨音洪肥大也􁎯音窟頰旁骨也
樂者樂也出於人心布於管弦詠歌舞蹈更唱迭和涵
養性情蕩滌邪穢消融渣滓以全和氣以迻風俗法在
成均屬大司樂樂徳樂語以教國子乃以律呂五聲八
音六代之舞以大合樂致鬼神示以和邦國以諧萬民
以安賓客以説遠人以作動物(弦迻説俗作絃移悦)
　見周禮成均五帝學名大司樂樂官之長掌成均之
　法以治建國之學政而合國之弟子焉俾有徳者教
　之樂徳中和祗庸孝友樂語興道諷誦言語六律黄
　鍾太蔟姑洗㽔賓夷則無射陽聲也六吕大吕夾鍾
　中吕林鍾南吕應鍾陰聲也文之以五聲宫商角徴
　羽播之以八音金石土革絲木匏竹而合六代之樂
　舞焉○夫樂之為用其效大矣蓋奏之郊廟則鬼神
　來格賜之諸侯則邦國和協用之鄉射則萬姓雝睦
　施之宴享則賓客安寧四夷來朝作樂宴之則遠者
　説懌作鼔舞之也動物鱗羽臝毛介五蟲也樂之作
　作動物猶擊石而百獸率舞簫韶九成而鳯凰來儀
　也
　(附注)夫祭天神地示人鬼之樂而天神用圜鐘為宫黄
　鍾為角太蔟為徴姑洗為羽靁鼔靁鼗孤竹之管雲
　和之琴瑟雲門之舞冬日至於地上之圜丘奏之樂
　六變則天神皆降謂天神則主北辰而先奏是樂以
　降其神禮之以蒼璧圜鍾夾鍾也夾鍾生於房心之
　氣房心為大辰天帝之明堂而布政之所出也地祗
　用函鐘為宮太蔟為角姑洗為徵南吕為羽靈鼓靈
　鼗孫竹之管空桑之琴瑟咸池之舞夏日至於澤中
　之方丘奏之樂八變則地示皆出地示則主崑崙先奏
　是樂以致其神禮之以黄琮函鐘林鍾也林鍾生於
　未之氣未坤之位或曰天社在東井輿鬼之外天社
　地神也祭人鬼用黄鍾為宫大吕為角太蔟為徵應
　鍾為羽路鼔路鼗隂竹之管龍門之琴瑟九徳之歌
　九韶之舞於宗廟之中奏之樂九變則人鬼可得而禮
　矣人鬼則主后稷先奏是樂以致其神而以珪瓉祼
　神也此謂秋祫黄鍾生於子子虚危之氣虚危為宗
　廟也○靁鼔八面鼔也孤竹特生者雲和山名靈鼔六
　面鼔也孫竹竹枝根之末生者空桑山名路鼔四面
　鼔也陰竹生於山北者龍門亦山名言天神六變地
　示八變人鬼九變靈異大者易感小者難致故也已
　上見三禮圖○成均學名周制天子五學東曰東序
　西曰瞽宗北上庠南成均中學辟雍也學樂徳樂語
　樂舞者就成均者兼祭酒之職也
黄帝之樂云門大卷蓋其盛徳其出如云民得簇聚阜
財以處萬物之名悉由是成(云古雲字本作卷音拳)
　帝姓公孫名軒轅生時有雲瑞故以雲紀官命蒼頡
　制字大撓作甲子容成造厯數隷首作算數伶倫造
　律呂岐伯明醫術始作衣裳而舟車棟宇杵臼弧
　矢網罟之類皆自此起樂曰云門大卷土徳王故曰
　黄帝都涿鹿在位百二十有四年卷者聚民阜財之
　謂
唐堯之樂大咸咸池徳澤溥博无所不􁚹天下之物皆
蒙潤滋(􁚹俗作施非)
　高辛之子曰陶唐氏姓伊祁火徳王都平陽樂曰大
　咸咸池池􁚹也在位百年禪於舜○賈公彦曰云門
　大卷為一故分樂而序之時更不序大卷蓋改樂名
　也秦始皇改大韶為五行舞漢高帝六年改大韶為
　文始故有改樂之法也愚意大咸亦然
虞舜之樂謂之大韶紹堯無為􁄗拱而朝(韶周禮作㲈􁄗俗作垂又)
　(作)
　舜姓姚堯以二女女之以觀其内治遂禪以位土徳
　王都蒲阪國號虞樂曰大韶紹堯之治無所作為但
　􁄗衣拱手而坐朝也在位五十年
夏禹之樂謂之大夏平治水土功烈大著(治平聲)
　禹姒姓佐堯治水有功能大堯舜之徳受舜禪金徳
　王都安邑國號夏樂曰大夏在位九年著於國曰功
　及於民曰烈烈功之光且盛者傳世十有七歴年四
　百三十七
成湯之樂謂之大濩誅鉏凶虣䕶養黎庶
　湯子姓名履舜命契為司徒封於商十三世至湯伐
　桀而有天下因以商為國號盤庚改曰殷水徳王都
　亳○吕氏春秋曰湯命伊尹作大濩歌晨露韓詩外
　傳曰湯作大濩宫聲使人温良而寛大商聲使人方
　亷而好義角聲使人惻隱而仁愛徴聲使人樂養而
　好施羽聲使人恭儉而好禮濩䕶也湯之寛仁能救
　䕶生民也在位一十三年傳世三十歴年六百二十
　九
武王之樂謂之大武一著戎衣武功昭著
　王姬姓名發棄為堯稷官封於邰十五世至武王伐
　紂而有天下木徳王都鎬國號周樂曰大武在位七
　年一戎衣武成文言一著戎衣而武功成也傳世三
　十六歴年八百六十七○鄭氏曰此周所存六代之
　樂雲門大卷黄帝能成名萬物以明民共財言其徳
　如雲之出民得以有族類大咸咸池堯能禪均刑法
　以儀民言其徳無所不施大韶言舜能紹堯之道也
　大夏禹治水敷土言其徳能大中國也大濩湯以寛
　治民而除其邪言其徳能使天下得其所也大武武
　王伐紂以除其害言其徳能成武功也○夫六樂之
　名惟見於經至西漢而六樂之器猶有存者今不復
　見矣惟大武之儀備見於樂記又如周頌之武桓賚
　酌時邁五篇皆為頌文武之詩遂以為大武之樂章
　也豈其然乎
六代之舞周備用之分樂而序祭鬼神示○内輔正心
外異貴賤上事天地社稷宗廟下以變化羣黎百姓○
人聞樂聲隨聲感見聞官音者温舒而廣大聞商音者
方正而好義聞角音者惻隱而愛人若聞徵音樂善而
好施若聞羽音整齊而好禮(已上並見史記)
樂之為徳功用大矣惜乎樂章无所傳爾
　周人備用六代之舞而大司樂分樂而序之以祭以
　享以祀乃奏黄鍾歌大吕舞雲門以祀天神奏太蔟
　歌應鍾舞咸池以祭地示奏姑洗歌南吕舞大韶以
　祀四望奏㽔賓歌林鍾舞大夏以祭山川奏夷則歌
　中吕舞大濩以享先妣奏無射歌夾鍾舞大武以祀
　先祖○凡六樂者一變而致羽物及川澤之示再變
　而致臝物及山林之示三變而致鱗物及丘陵之示
　四變而致毛物及墳衍之示五變而致介物及土示
　六變而致象物及天神○或問小學載樂一段不知
　今人能用得否朱子曰姑使知之古人自小即以樂
　教之乃是人執手提誨到得大來涵養已成稍能自
　立便可今人既无此非志大有所立因何得成立又
　問此是作樂使之聽或其自作曰自作若自理㑹不
　得自作何益○朱子曰古者教法禮樂射御書數不
　可闕一就中樂之教尤親切䕫教胄子只用樂大司
　徒之職也是用樂蓋是教人朝夕從事於此拘束得
　心長在動作這上面蓋為樂有節次學他底急也不
　得慢也不得久之都換他一副了當情性○大司徒
　以五禮防萬民之偽而教之中以六樂防萬民之情
　而教之和六藝獨申言禮樂二事者蓋化民以禮樂
　為急也故樂記云心中斯須不和不樂而鄙詐之心
　入之矣外貌斯須不莊不敬而易慢之心入之矣故
　樂也者動於内者也禮也者動於外者也是致禮樂
　以治内外之急也孝經云安上治民莫善於禮移風
　易俗莫善於樂是禮樂為化民之急也故特言其詳
　(附注)自漢以降歴代帝王亦莫不有所制之樂如宋太
　祖至徽宗八君皆有之曰大定大文大明大仁大英
　大神大成大晟今遵用之以祀先聖者即大晟樂也
　○晟時正切訓明也

五射(見周禮地官保氏注)

夫射也者男子之事天地四方皆其所志
　射義曰故男子生桑弧蓬矢六以射天地四方天地
　四方者男子之所有事也○吕大臨曰天地之性人
　為貴人之類男子為貴其配則天地陽也乾也可以
　服人而不服於人者也故天地四方之大皆吾之所
　有事不能則幾於非男子也故於始生以桑弧蓬矢
　六射天地四方也士无事而食不可故君子寧功浮
　於食不欲食浮于功有事於天地四方而後敢用糓
　則功浮於食而无愧於食功无愧於食是亦男子之
　事故因射義而及之射之為字从身从寸心平體
　直持弓審固發矢合度乃能中的
　射侯之中曰的的即正鵠也○射本作䠶从身从矢小
　篆作射从寸寸法度凖則也
與射者誰君與臣俱天子諸侯卿士大夫
天子射禮禮有三也曰大射者選賢士也曰賔射者
待臣為賓以同射也曰燕射者乃與諸侯射而飲也
　諸侯三年一貢士於天子大國三人次國二人小國
　一人然後天子以射而選擇賢良而用之然大射賓
　射王與諸臣異其侯惟燕射之侯則同也異侯所以
　辨尊卑同侯所以一其歡
大侯既抗弓矢斯張各繹已志觀其徳行
　大侯君侯也抗張也繹審度也○侯从厂象形从矢
　从人在其後而候其中否也
侯方十尺以布為之皮飾其側的居侯中畫正與鵠正
鵠二鳥小而健黠射之難中中者為俊(正或叶音征鵠姑沃反)
　正或作鴊題肩鵠鵠皆小而健黠射之難中畫布
　曰正栖皮曰鵠朱子曰大射則張皮侯而設鵠賓射
　則張布侯而設正射義曰正之言正也鵠之言梏也
　直也言人正直乃能中也
　(附注)按三禮圖侯有九十弓七十弓五十弓弓計二十
　九十弓布九幅丈八尺七十弓布七幅丈四尺五十弓
　布五幅侯中一丈虎侯九十弓熊侯糝侯七十弓豹
　侯麋侯五十弓士豻侯五十弓畿内諸侯熊侯五十
　弓畿外諸侯之熊侯亦九十弓此祭祀大射之皮侯
　也又天子有五正侯九十弓諸侯三正侯七十弓卿
　大夫二正侯五十弓並畫雲氣於側此賓射之侯也
　又有獸侯天子白質畫熊首諸侯赤質畫麋首又布
　侯者卿大夫畫虎豹首士畫鹿豕首不采地故名布
　侯與獸侯側俱畫雲氣並五十弓此燕射之侯上下
　同觀而同也凡畫雲氣用丹為地丹淺於赤也
天子三侯曰虎熊豹諸侯侯二維熊與豹卿大夫者其
侯曰麋士則豻侯(豻音岸)
　天子有大射賓射燕射諸侯卿大夫士禮有等差其
　侯之制有三虎侯熊侯豹侯各以其皮縁其側此大
　射之侯也王五采諸侯三采卿大夫二采五采之正中
　下次白次蒼次黄玄居外三采損玄黄二采去蒼白
　而畫以朱緑此賓射之侯也天子熊侯白質諸侯麋
　侯赤質大夫布侯畫以虎豹士布侯畫以鹿豕熊侯
　之外則丹地畫以雲氣此燕射之侯
　(附注)五采三采二采即五正三正二正侯
其射何為蓋以選賢三代射禮惟周備焉
王將郊廟擇賢與祭賢否莫知决於射禮
　射義曰天子將祭必先習射于澤澤者所以擇士也
　已射於澤而后射於射宫射中者得與於祭不中者
　不得與也○澤宫名
　(附注)司裘云王大射則供虎侯熊侯豹侯設其鵠謂之
　皮侯即大侯也用虎熊豹之皮飾其側此天子將祀
　天地宗廟以射選諸侯卿大夫士之射也又卿大夫
　則供麋侯三禮圖云此謂正朝卿大夫畿内有采地
　者將祭先祖亦行大射之禮張麋侯君臣共射亦以
　麋皮餙其側又以皮方制其鵠其侯道亦五十弓丈
　尺與王之豹侯同
諸侯大夫祭亦然乎射于射宫大射名同
　諸侯大夫亦曰大射
　(附注)三禮圖云畿内諸侯將祭先祖行大射禮近尊不
　得同於天子三侯但射熊豹二侯而已並五十弓畿
　外諸侯將祭先祖亦行大射三侯與天子同遠尊故
　得用三侯雖同而用皮則異耳謂熊糝豻侯也熊侯
　亦曰大侯侯道九十弓其卿大夫助祭所射糝侯糝
　雜也雜侯者以豹為鵠麋為飾下天子卿大夫故也
　其侯七十弓侯廣鵠方丈尺與天子熊侯同士助祭
　所射豻侯以豻皮飾侯亦方制其鵠其侯道五十弓
　方廣與天子豹侯同按上文云諸侯侯二者畿内之
　諸侯也今依聶崇義所定禮圖有五十侯而説詳矣
　略見前注
復有一義天子射中服諸侯與諸侯射中服卿大夫由
卿逮士射中其的獲封侯爵得名侯者義取此也
　王朝禮朝聘之禮者所以正君臣之義也諸侯服於
　德義則天下太平古者天子為諸侯不修法度不服
　徳義故以射禮選其徳行儀禮注曰尊者射之以明
　不寧者卑者射之以求為侯也粤維射禮惟王為備
　(謂具三侯也)
王既射畢虎侯徹只諸侯而下各張其侯次第而射皆
奏樂焉
射必作樂樂必奏詩俾其射容比於樂節升降疾徐皆
欲合度
天子之射樂奏騶虞諸侯之射樂奏貍首(逸詩也)
卿大夫者則奏采蘋士以采蘩
發而不中反求諸已下堂而飲不勝愧耻飲罰爵者自
諸侯降
　其射之所王大射在郊賓射在朝燕射在寢諸侯大
　射於國之郊賓於國燕於竟卿大夫庠士序○凡射
　張侯而不繫左下綱中掩束之至將射司馬命張侯
　子弟脱束遂繫下綱也○其射之義進退周旋必中
　禮内志正外體直然後持弓矢審固持弓矢審固然
　後可以言中此可以觀徳行矣射之為言繹也各繹
　已志也射者仁之道也射求正諸已已正而後發發
　而不中不怨勝已者反求諸已而已矣○祭侯之禮
　以酒脯醢祝曰惟若寧侯毋或若女不寧侯不屬于
　王所故抗而射女强飲强食詒爾曽孫諸侯百福
　(附注)射禮惟天子為備大射尤重天子射畢徹虎侯次
　諸侯射次卿大夫射各張其侯奏其樂凡射令人去
　侯所立於後以矢行高下左右告于王欲必中也服
　不氏以旌居乏而待獲中則揚之○春官大射王出
　入奏王夏及射奏騶虞又曰凡射王以騶虞為節諸
　侯以貍首為節卿大夫以采蘋為節士以采蘩為節
　○射義曰古者諸侯之射也必先行燕禮卿大夫士
　之射也必先行鄉飲酒之禮故燕禮者所以明君臣
　之義也鄉飲酒之禮者所以明長幼之序也○乏藏矢
　也形似小屏風言乏者矢至此乏匱而去也爾雅云
　容謂之防是也三禮圖云其制方廣七尺以牛鞔桼
　之
矢貫其侯鋒鍉見白謂之白矢(鍉又作鏑並音的)
　鋒鍉矢鋒也又曰鏃
首發一矢三矢繼之謂之參連
　射必四矢詩曰四矢反兮
羽高鏃低去剡剡然謂之剡注(鏃子木反)
君與臣射臣退一尺謂之襄尺
四矢貫侯其形如井謂之井儀
　本注白矢矢貫侯過見其鏃白也參連首放一矢後
　三矢連續而去也剡注謂羽頭高鏃低而去剡剡然
　也襄尺謂臣與君射不與君並立讓君一尺而退也
　井儀謂矢貫侯如井之容儀也○孔氏曰射之所起
　自黄帝易繫辭云弦木為弧剡木為矢弧矢之利以
　威天下又虞書云侯以明之則射義見於堯舜夏殷
　無文周則具矣
射蓋一藝施之甚衆隨時舉用
天子季秋乃教田獵至於孟冬命將講武並有射焉春
秋二仲獻其弓矢命學射者試弓以射習乎武事
　夏官司馬司弓矢之職仲春仲秋獻弓弩矢箙頒弓
　以授學射者蓋令試弓習武事也
春王元日上功上齒於是射只
　王制耆老皆朝於庠元日習射上功習鄉上齒大司
　徒率國之俊士與執事焉不變命國之右鄉簡不率
　教者移之左命國之左鄉簡不帥教者移之右如初
　禮不變移之郊如初禮不變移之遂如初禮不變屏
　之遠方終身不齒
州之長官則於春秋以禮㑹民射于州序
　序學也㑹民而射所以正其志也
武王兵罷散軍郊射但主中的不尚貫革
民无射禮田獵分禽張皮而射不設侯也
頑愚之人其心不正侯以明之善惡乃定
先王設射蓋有深意觀人之術於斯為至豈期後世此
禮遂廢
　(附注)士庶鄉射之禮地官鄉大夫三年一大比考其徳
　行道藝獻賢能之書於王退而以鄉射之禮五物詢
　衆庶一曰和二曰容三曰主皮四曰和容五曰興舞
　此之謂使民興賢出使長之使民興能入使治之和
　謂發而中節也容謂動皆合禮主皮不失正鵠也和
　容容體比於和也興舞節比于樂也又曰春秋以禮
　㑹民而射于州序學宫有射圃今廢之矣

五御

升車執轡驅馬疾徐是之謂御御之為字从彳从卸彳
者行也卸者解也或行或卸御者之職一車四馬四馬
八轡兩轡納觼六轡在手欲其調習不失其馳(彳丑亦反卸史)
(夜反觼音决)
　車輪輿總名黄帝所造引重致遠行於平陸車尺遮
　反蓋車中可以居人又作斤於反韋昭謂自漢以來
　始有居之音愚按易暌卦詩北風並已作斤於押韻
　矣轡馬韁也一舉足曰彳停車解馬曰卸四馬八轡
　而驂馬轡兩納之於解觼故惟六轡在手也觼環之
　有舌者置於軾首以繫驂馬之兩轡也○孔氏曰以
　禮齊民譬之於御則轡也以刑齊民譬之於御則鞭
　也執轡於此而動於彼御之良也无轡而用策則馬
　失道矣古之善馭馬者執轡如組兩驂如舞非策之
　助也見孔叢子
　(附注)御者六藝之一也少者賤者之職也周官大馭掌
　玉路以禮及祀軷此馭之最尊者凡馭路行以肆夏
　趨以采齊凡馭路之儀以鸞和為節天子五路玉路
　金路象路革路木路又有馭夫掌馭貳車從車使車
　分公馬而駕治之○路輅同齊茨同
和鸞二鈴節車之行和在軾上鸞在衡上馬引車行鸞
和應響合乎節奏曰鳴和鸞
　左傳鍚鸞和鈴注鍚在馬額鸞在鏕和在衡鈴在旂
　上此田車也若乗馬則和在軾鸞在衡車行則皆有
　聲焉節奏謂音調作止高下緩急之度夫車馬之行
　不疾不徐則鸞和之聲自合于度所以為難也○鍚
　音羊馬頭飾也本作鐊鑣馬御也○京山程氏曰和
　鸞皆鈴也和金口木舌鸞金口金舌所以節車之行
　鸞在衡上近于馬和在軾上衡是車前横木駕馬者
　即軏也軾是車上横板手所凭伏以致敬者升車則
　馬動馬動則鸞鳴鸞鳴則和應自然有箇節奏所以
　使之皆中節若車行速則不相應行遲則不響若雜
　然都響皆不合此節奏○陸農師曰雌曰和雄曰鸞
　赤色五采雞形鳴中五音頌聲作則至山海經曰上
　古鑾輿順動此鳥集於車上雄鳴於前雌鳴於後後
　世不能致作鸞和以象之説見爾雅
水勢屈曲車行隨之曰逐水曲
　謂御車隨水之屈曲而不墜於水也然此无明文可
　考
天王大閲教習戰法對植兩旗以褐纒旃謂之君表表
廣於車僅容二握君表中間則置一闑别植兩旌其門
為和吏率車從出自和門乃對君表疾驅而入全在御
者中而不偏入則无礙曰過君表(植直吏反表从毛从衣)
　大閲者春教以鐃鼔夏教以號名秋教以旗物至冬
　農隙則合三時所教者而大習乎戰陳之法也旃旌
　旗名褐纒旃以毛褐纒旗竿之表相聯似門也闑以
　裘纒質置於君表之中以為門闑也質木椹其制未
　詳析羽為旌注旄于竿首也名其門為和者使衆心
　皆和睦也傳曰師克在和儀禮經傳通解曰田者大
　艾草以為防謂田獵者必大芟殺野草以為限防作
　田獵之場擬殺圍之處或舍其中者謂未田之前誓
　士戒衆故教示戰法當在其間止舍也其防之廣狹
　无文褐纒旃以為門者謂既為防限當設周衛而立
　門焉乃以織毛褐布纒通帛旃之竿以為門之兩旁
　其門盖南開並為二門用四旃四褐也裘纒質以為
　闑者又以裘纒椹質以為門中之闑闑車軏之裏兩
　邊約車輪者間容握驅而入擊則不得入其門之廣
　狹兩頭去旃竿之間各容一握握人四指為四寸是
　門廣於軸八寸也入此門當馳走而入不得徐日以
　教戰試其能否故令驅焉若驅之其軸頭繫著門旁
　旃竿及中間之闑則不得入所以罰不工也○愚謂
　執綏使馬引車要歩驟適中御之法皆不易也竊意
　過君表為尤難耳然中原之人自小習之誠為易事
　其入表之時兩服兩驂從容中節全在我之掌握於
　兩旁之旗竿與夫中間之闑彼此並無妨礙此御之
　良也語曰習慣如自然此之謂也○愚嘗聞君之正
　朝其中門則有闑蓋所以限羣臣之出入使不得
　由乎中門也若夫君表之設則天王因田獵而大
　閲之時立兩旗以為門而門之中亦設一闑闑謂
　以毛裘纒質而用之然質之為物以木為之高低
　大小其制未聞而以毛裘纒之亦所未喻程氏謂
　質若斧之錐頭又云用刑之椹子此即刑人之斧
　質也又云古者門之當中用一壁尺壁尺者意若
　今當中拒門長􁁧之類而朱子謂後世只用石墪
　然制與名雖不同而皆謂之為闑且古今闑之制
　度不同而程氏云云又若此其多學者疑焉故妄
　意解之○闑作臬乃射之凖的也俗作又作𣙗
　並非
十字之街轉旋其車應於舞節曰舞交衢
　周禮注曰謂御車在交道車旋應於舞節京山程氏
　補注如今十字街模樣若轉過者一邊須要轉得合
　箇舞底節奏熊氏曰鄭詩兩驂如舞亦言御中節然
　无交衢明文可證
禽獸在右驅車使左便君之射曰逐禽左
　御者若遇禽在右邊須要驅車過左以便君之射秦
　詩公曰左之是也葢射必中其左乃為中殺曰禽而
　不及獸者蓋禽者鳥獸之總名也又凡可禽者皆曰
　禽○本注逐禽左謂御驅逆之車逆驅禽獸使左當
　人君以射之也○程氏曰逐禽左亦是難事若禽在
　右邊須要驅車過左以就主人之射若禽在右邊則
　射不得了○公羊傳曰自左膘射之逹於右腢為上
　殺逹右耳本次之射左膘達之於右骼為下殺靣傷
　不獻踐毛不獻不成禽不獻禽雖多擇三十焉其餘
　以與大夫習射於澤宫者蓋中心而速死者上殺也
　以為乾豆遠心而死緩者次殺也以待賓客中腸胃
　汚脬而死尤緩者下殺也以充君庖面傷不獻為誅
　降也不成禽不獻為殀夭也擇取三十每禽擇三十
　而乾豆賓客君庖各十也
射禽必左亦分三等能合厥度為射之正
射自左膘逹于右腢中心速死是為上殺以為乾豆薦
之宗廟(膘普沼反脅也腢魚侯切又音偶義同膞前骨也俗曰肩頭)
射自左膘逹于右脾遠心死緩是謂次殺以待賓客
射自左膘逹於右骼中其腸胃以汚其脬其死尤緩是
為下殺以充君庖(骼音格骨也脬披交反即膀胱水府也俗作胞非)
獲禽雖多擇取三十宗廟而下各以十焉葢不多取惟
正之供
三殺之外餘禽誰取習射士夫皆䝉賚予
　射禽有上中下三殺之殊而學者多不能記故先人
　亦集成章句以附于後便童習云
　六藝綱目卷上
欽定四庫全書
　六藝綱目卷下　　　　元　舒天民　撰
　　　　　　　　　　　　　舒恭　注
　　　　　　　　　　　　　趙宜中附注

六書

　周禮漢律皆當學六書貫通其意
上古聖人曰伏羲氏仰觀天文俯察地理始畫八卦乃
造書契爰命朱襄六書是啟以代結繩文籍生矣黄帝
史臣倉頡沮誦復廣六書大哉功用
　仰觀奎星圜曲之勢俯察龜文鳥迹之象博采衆美
　合而為字即科斗字也
　(附注)古者庖犧氏之王天下也始畫八卦乃命飛龍朱
　襄氏造六書黄帝史倉頡與沮誦廣伏羲之文更造
　六書是為古文又名科斗書用漆寫則頭大尾細形
　似科斗亦名漆書至周宣王太史籒増益成字名曰
　大篆亦名籒書秦李斯或存其八分去其二分名曰
　小篆専行於世程邈又變大篆為隸施於佐隸便於
　官府故曰隸書漢之王次仲乃以隸書變為八分今
　俗呼為隸非也楷即今隸亦由古隸之變也
依類象形故謂之文形聲相益孳生不已故謂之
字文有母子主類為母從類為子象形為文指事㑹
意轉注諧聲是為字也曰假借者本無其字借而用
之文字備矣書者如也以其所言著於竹帛能如人
意故謂之書文言其形字言其孳書言其用藝之至
也
　古未有紙編竹簡而書之或書於帛帛亦謂之紙前
　漢皇后紀有赫蹏紙世謂始於後漢蔡倫非也蓋至
　於蔡倫制造然後紙之精好為世之寶和帝元興元
　年奏上之○􁋮本作蹏
六書之學儒之本也師教生習是為先也人亡世降書
法無傳俗儒授業孰探本原
能明其文可通於詞詞既通矣可得其意明經考史皆
本於是天下事物莫有加此
五方之人言語不同名稱不一文字不通聖人既出協
其名聲同其文字歸一而已
制字之原先序其聲次文及名三者既具制作之道得
其所矣
聲為陽也形而上者文為陰也形而下者夫聲為經既
圓且備文為緯也方而不足
訓詁之士因文求義蓋知之矣因聲求義殆未知也文
字之用諧聲最博假借次之能因其聲以求其義文字
之情方能盡矣
䝉士入學屬諸瞽史史正書名瞽協聲音聲以耳治書
以目治瞽史協修耳目之政不爽矣夫
夫文也者猶八卦也文之立也字乃孳焉因而重之是
猶八卦為六十四假借以通觸類而長知六書者幾於
易矣
六書之中天文地理人事物則悉皆備矣載籍之興肇
乎文也文之妙用其大矣乎(以上十條並戴氏云)
一曰象形畫成其物隨體屈曲
　(附注)此後六書之法但各舉幾字提其凡耳餘可類推
天文之形惟日與月若云及星
　日太陽之精正圜而不虧月太隂之精多虧少盈故
　於文缺者為月山川氣也小篆變作云後人加雨
　作雲非形也　萬物之精上列為星又作小篆作
　从晶光也生聲也
地理之形山丘水田畎澮厓坰(坰古螢反)
　山峯高起之形小篆作四方高中央下从一
　地也即坎卦之側流行之形田从口从十象畺畔
　阡陌水小流也又田間小溝廣尺深尺謂之小
　篆作隸作畎田方百里為同同間廣二尋深二
　仞曰溝洫之所㑹也隸作澮雙桓標界之形古
　文作隸作坰林外曰坰
　(附注)魯頌駉駉牡馬在坰之野案駉本作駫坰作駉駉
　牧馬苑也今詩語作駉與坰二字合正
人品之形惟人為大有臣有子
　象行立之形即人也象正立之形象事君屈
　伏之形李陽冰曰子在襁褓中兩足併也古作
　髪也○天地之性人為大故臣子之事君父大倫
　之首也然此四字雖舉其形又兼其義
身體之形身首耳目手足卩厶(卩音節厶音私)
　申也象側立形从人从申省亦意兼聲今隸作身
　頭面也上象髪古作小篆作象臂指之
　形象膝脛跟趾形骨節也後人通用節男子
　勢也又音鳥又象鼻形了字从此倒亦巳字子字之
　本也
艸木之形艸木果瓜不㔾􁄞(不音孚匹刄反已胡感反)
　从二􁁉􁁉尺列反即古艸字見漢書俗作草象
　支干形木實在木上形象蔓實形􁄞下跗鄂
　也詩鄂不韡韡麻片也檾从此草木之
　華吐而未發者也象􁄞瓣􁄗下甤甤之形下从亐
　象不鄂也後人加艸作􁅃
　(附注)草説文从艸从早昨保反櫟實也周禮山林植物宜
　皁物詩既方既皁草與艸同非早字也許氏偶失之
　案櫟實即橡􁊰之類篆作下或从甲六書故可考
　其房可染黒因名黒曰皁
禽獸之形朋鳥燕佳牛羊鹿馬(朋古鳯字佳音鵻)
　瑞鳥也象曲頸舒尾之形借為朋黨字後人作鳳
　从鳥从凡聲飛禽長尾者縂名隸作鳥玄鳥也
　象籋㭰魚尾􁄗翅之形鳥之短尾者總名象角
　尾之形象頭角足尾之形亦象頭角足尾形
　象頭鬛足尾形
黽虫易豸它巴龜魚蟲之形也(黽謨杏反它古蛇字)
　黽鼃也象大腹之形蝮也音虺同博三寸首大如
　擘指蜥易也一名守宮俗書作蜴無足蟲也丈
　尒反象屈曲形食象蛇也中从一徐鍇曰一所
　吞也楚詞曰有蛇吞象厥大何如或云長千尋象
　尾足甲形象頭尾鬐之形
　(附注)黽俗作黾非又借音閔勉也蠅字从此象其腹之
　大也虫古蟲字音借作虺字後人从二虫今偏旁从
　者皆蟲字之義易俗作蜴與周易字不同从日月為
　易豸本獸長脊長豸豸然之形借為虫豸字亦象形
　俗與廌同非貉豹豻等字从之○㭰俗作觜非
弓矢舟車午臼鼎壺器之形也
　隸書作弓古者倕作弓以射自近窮遠夷牟作
　矢象鏑括羽形黄帝二臣共瞽貨狄刳木為之以
　濟不通小篆作車(尺遮反叶音居)舂米具因借為午未
　字故後人加木作杵象形雍父作午臼三足兩
　耳和五味之器也昆吾所作上其葢也
囱户宀門宫室形也(宀音綿)
　囱俗作窓牕並非古作亦竈突也半門曰交
　覆深屋也古作人門从二户相合(囱又音悤)
衣帶冃巾服飾形也(冃音冒)
　依也身之章也胡胄所制象系佩形帶必有巾
　故从重巾从冃从二其飾也俗作㡌非巾从冂从
　丨象挂而垂之形記左佩帉帨即巾又因以裹頭亦
　曰巾

凡此十數謂之象形

􁔔丨文爻囗勹卂交是象其貌(􁔔它頂反丨古本反口音韋勹音包卂音迅)
　􁔔物出土挺生貌本作徐鉉曰人在土上挺然而
　立也丨上下通也畫文交錯也爻交加疏通貌囗
　環繞也曲形有所包裹也卂鳥疾飛而羽不見貌
　參錯貌从大而交之亦象交脛之形又相與也
　(附注)􁔔善也正也从人在土上土能厚其生亦㑹意囗
　四方也大則周於天下小則邦域區别也爻又易爻
　變動交錯也勹又胎衣也後人作包象子在勹中之
　形俗又作胞
自一至十廿卅與卌是象其數(廿人汁反卅蘇沓反卌息入反)
　一二三與四同五古文作㐅數之中也象數之交
　後人加二作五指上下天地六與午同意交午定四
　方中央之位屬土九七八并隂變於六正於八七陽
　之正也九陽之變也廿二十并也卅三十并也卌四
　十并也
　(附注)六从丨當午从一所以成古上字加八以别之八
　亦隂數次於六也七从一當五中曲之當二八四偶
　也左右當四九从丨當五中从乙當四亦八字之半
　也十从二畫各當五亦㐅字之仄
丿亼􁄓及其􁃸是象其體(丿匹蔑反分勿反亼古集字􁄓余制反􁃸)
(古左右字)
　象左引之形徐鉉曰其為文舉首而申體也右
　戾也亼三合也􁄓而不舉首象曳引之形左手
　也右手也
　(附注)左戾右戾也與不同古曳字余制反
　乁流貌音移二字合之成㐅字古刈字象形
　􁃸古隸作􁁉今隸借左右用之左右本去聲因
　借所專俗又加人作佐佑以别之
兮亐乃欠旡只兑是象其氣(兮今作乎旡音既只音止兑音悦同)
　語所稽也象气越亐也亐於也象形之舒从丂而
　通之从一平之也小篆作亐誤象氣出之難所以
　為難詞也張口氣悟也从氣从人口上出形飲
　食氣逆不得息也从反欠象氣上越揚之形氣
　下引之形喜樂也从人口八分象氣之分散也又
　音代卦名又借用説字周氏正譌云古文用兑俗作
　悦非
牟芈轟彭是象其聲(芈音米)
　牛鳴也象其聲氣从口出羊鳴也象聲氣口出
　轟羣車聲从彡象擊(闕)　之聲彭彭(彡音衫又音韱)
　(附注)牟芈鳴氣自至於囟其聲應黄鍾之宫達于上
　也故告字从牛祀天牲用牛亦此意芈俗作芉非又
　楚國姓彭从豈古鼓字轟从三車亦㑹意也(音皮齎也囟)
　(音信)
惟巳與亥是象其屬
　亥俗作􁁲非○十二辰皆假借惟二字為正夾
　漈曰葢巳亥无同音之本故无所借巳不可為也象
　它之形而為巳亥不可為也象豕之象而為亥而陸
　農師埤雅引説文曰巳象它形亥象豕形葢一陽生
　於子至巳而六陽備一陰生於午至亥而六陰備故
　二皆象形也或者不取此説明者詳之
　(附注)周氏正譌云巳似也嗣也象子在包胎之形人之
　裹姙自子至巳形故也巳與子象類舊説以為象它
　形者非愚案人生於寅與一月為肧即正月也三月
　為胎四月形巳(闕)　十月而生子也故亥字从二人
　一男一女从(闕)孕(闕)象裹姙咳咳之形故能生子因
　借為十月之屬而何氏云已在包胎之形是矣自子
　至巳之説乃是氣至極之道非謂人生於子也夫巳
　在胎未生之形至巳生之子也葢寅為人統若以理
　槩論之而人生於寅則可矣

凡此六類亦象形也

二曰指事直箸其事一見可知(箸陟慮反明也俗作著)
丨進一上丨退一下上下字也丨丄丅通是為中也目
左右視是為䀠也(䀠具遇反)
　丨引而上行讀若囟引而下行讀若退一地也䀠驚
　遽顧瞻之貌
　(附注)丄丅小篆作隸又作上下中从口从丨丨音
　衮
旦夕引厃立􁌏爭甘音尹(厃音詹􁌏皮小反音宣)
　日出地上也从月半見也直之也从从丨
　兩手持直之上也古作物由屈而申也開弓
　也从弓从丨指矢亦發遠之意在高而愳也从人
　在厂上高險之意从大人也人立地上也􁌏上下
　相付也从爪从又爪覆掌也與受同意爭兩人用手
　敚也从爪又又从丿古曳字味㫖也从口从一
　音聲也从言从一指其聲音在於言節於外上下
　指天地中即回字回所以發宣天地之氣治事也
　从又手也从丿握其事也(敚音奪同)

若此等字皆指事也

三曰㑹意比類合義以成字也
合二母者二木為林二火為炎二人為从
合三母者三木為森三火為焱三人為众(焱與熖同众與衆同)
母子合者一大為天一土為王
　天至高無上之名故一大為天字王道徳能一下土
　者則可王天下矣
　(附注)説文引孔子曰一貫三為王董仲舒曰三者天地
　人也
中心為忠如心為恕
　發已自盡為忠推己及人為恕
人立為位人言為信
　人所當立之地曰位言語以實之為信
女帚為婦系子為孫
　婦人以洒埽為先而後主中饋子之子曰孫系續也
　徐鉉曰孫遜也子道遜順當續而行之故子系為孫
劣乃少力盲乃亡目(亡音無)
　目亡童子曰盲
陟則步􁂅涉則步水
　步从止从少􁂅俗作阜(少它逹反)

若此三類皆為㑹意

四曰轉注轉形互用有倒有仄有反有北凡四類也考
老者非(北古背字)
　六書惟轉注難曉世皆以考老為是莫有晤其非者
　先君改而正之未審後學以為何如(晤與悟同)
　(附注)轉注者如仄為倒為仄為反為
　等字是也从毛从匕毛髪變白也㑹意老也
　从老省丂聲也豈可謂之轉注此許氏之誤後人相
　承耳及六藝綱目之書出一埽千古之謬學者之幸
　與○北篆作从二人相背形北俗作非
帀了倒轉注也(帀俗作匝非古堯反古殄字)
　帀艸根周帀也从㞢倒斬首倒懸木上也从首倒
　了肧胎之始也从厶倒亦象形借為了訖字从人
　倒(厶音私見前象形篇)
尸匚􁃟阜側轉注也(匚古方字􁃟俗作堆)
　仰卧也从仄俗作尸非器之方也从仄阜
　土山也篆作从仄之形隸作在左者是也在
　右者邑字也􁃟篆作仄口犯反開口貌見
　象形章篆書人字也
司匙叵反轉注也(匙與化同叵普火反俗作乏)
　臣也从反君后南面臣北面事之人死為匙
　从反不可也从反藏矢具也从反正受
　矢者反而為借為匱乏字○字已見上
　(附注)匙一云僊化而去也故真字亦从匙僊人登天也
　後又加人作化同
􁂐卝之類北轉注也(􁂐俗作卯非卝篆作)
　􁂐開門也从反北之象因借為寅􁂐字从􁚬反
　北之象○古拱字今隸作廾
　(附注)􁂐今隸作夘卯並非本君卿字相向制事之象
　卝今隸偏㫄作廾如弈與等字是也􁚬隸字偏旁
　亦象相類如樊攀等字是也
五曰諧聲五書有盡諧聲无窮五書尚義諧聲尚聲以
事為名取譬相成先立字母以定其體後附一子以諧
其聲觸聲成字不可勝舉
江河之類左形右聲
　如金則銀銅木則松栢火則焜煌土則城垣等字極
　多不及備載學者宜以類推之
鳩鴿之類右形左聲
　如剜剔歡欣翺翔之類是也
蘭蕙之類上形下聲
　若景星罦罳宇宙笙竽之類是也
婆娑之類上聲下形
　若堂基聾瞽衾裳之類是也
圃國之類外形内聲(从囗音圍同)
　若匡匪表裹街衢之類是也
問聞之類内形外聲
　此類尤多○以上六類並見周禮賈疏曰書有六體
　形聲寔多

以上六類皆曰諧聲

釐嫠疑孳若此之類子母同聲(釐嫠並里之反)
　釐嫠並从􁚷釐蒙福也又與禧同漢書祝釐是也陳
　楚之間謂雙產曰嫠又寡婦也疑从子匕止矢並聲
　孳汲汲生也(􁚷許其反坼也)
　(附注)疑篆作感惑也从反匕徐鍇曰止不通也反匕
　之幼子多惑也亦㑹意
仁主瞿筑若此之類母主其聲(瞿音句筑音竹)
　仁心存全徳也从人从二二天地也人與天地同心
　主从丨鐙从火主也下象鐙之形瞿師曠禽經曰雀
　以猜瞿今雀俯而啄仰而四顧所謂瞿也从䀠从隹
　説文鷹隼之視非筑以竹為五絃之樂也从巩持之
　也(丨古主字瞿音句巩音拱)
　(附注)仁字从二者即天地也人參于天地而與天地同
　心則仁矣如亘五亟字皆天地也
廟祏祫禘婚娶賀禮惟此之類聲兼其意(祏音石)
　廟尊先祖貌也祏以石藏宗廟主也祫總祭其先无
　間遠近禘大祭也周禮三歲一祫五歲一禘婚已見
　嘉禮條古作昏娶取婦也賀以儀物相奉慶賀也禮
　事神之文也

以上三類亦屬諧聲

六曰假借夫書之法象形為本形不可象則屬諸事事
不可指則屬諸意意不可㑹則轉其注注不可轉則屬
諸聲至於聲也無不諧矣五者不足假借生焉其例若
何謂原它字依聲借用有有義者有無義者
　蕭楚子荆謂以一字轉其聲而讀之皆有意義如長
　短之長轉為長幼之長是為轉注或者取之愚獨以
　為不然信為其論則假借一條無用矣六書當改為
　五書乎
多財曰賢而為賢良食餘曰饒而為饒衍蔓本藤屬而
為滋蔓果本木實而為果敢戚本斧也而為親戚純本
絲也而為純粹
　賢从臤聲貝義也饒从食義堯聲也蔓从艸曼聲也
　果已見象形章戚从戊尗聲也純絲形屯聲也論語
　今也純儉謂用繒為冕(臤與賢同尗音叔豆也戉音曰)
　(附注)賢良之賢本作臤从臣从又手也人臣致力以輔
　佐天下所謂臤良㑹意也俗用賢字乃相承之誤非
　借用滋蔓也之滋本作兹从艸兹省聲俗用滋非戉
　俗用鉞非鉞音呼衛切車聲鉞鉞也俗又作非今
　詩亦用此字合正

凡此同音以借其義

業乃大版而為事業須乃頿䫇而為所須養育曰字而
為文字蟹醢曰胥而為相胥
　在口上曰頿在下曰須在頰曰䫇今以頿䫇曰須總
　而言之也胥蟹醢也从肉疋聲言其肉疋解也周禮
　庖人注青州之蟹胥(疋新於反疏从此)
　(附注)業築牆版也从木省丵聲也居下復居上循環不
　已因借產業大業字又縣鐘磬筍上大版曰業有龍
　首顅銜璧又下垂旄牛尾飾之字牝字也文字増益
　如牝字之孳生無窮育从它骨切不順子也肉
　聲不順之子訓養望其成人也如棄字旁棄之猶糞
　土也(顅音慳)

凡此等字借其同音各立其義

惡而為惡封而為封俟為佚宕宿為伯王輅本乎輅推
本乎推(惡下烏路切封下音窆佚宕徒結徒浪反伯王音霸旺輅上音迓推上土雷反)
　以其有惡也故可憎惡因其可封故為窆棺之窆佚
　縱也因放縱而為佚宕也揚雄傳作跌蕩蕩音讜張
　晏音銕儻伯長也文王為西方之長故曰西伯伯把
　也把持權柄也輅車也而為迎迓之迓推敲之推本
　推究之推

凡此之類因義協音

難本鳥也借為艱難因其艱難又為險難
為本母猴借為作為因其作為又為相為
亯與饗同借為亯飪又為吉亯(俗作享烹亨)
質與贄同借為交質因其交質又為形質
　母猴曰好爪下腹為象猴形徐鉉曰好爪好用爪
　也質从斦聲貝義也贄从執音義並同鄭玄曰贄之
　言至所以自致也周禮以禽作六贄以等諸臣孤皮
　帛卿羔大夫雁士雉庶人鶩工商雞左傳男贄大者
　玉帛小者禽鳥女贄榛栗棗脩交質以物相質當周
　鄭交質是也又作摯史記作埶並音至惟形質字即
　日反○斦語斤反二斤也
　(附注)亨作亯从象進獻盛品在内之形从亯省㑹意
　也又因借亯飪字又借作亯通字小篆作隸作享
　俗又去一又加火以别二字借用也爪覆掌也非指
　又甲之又字榛本作小栗也从木辛聲也若用榛
　字木叢生也非是

凡此之類借而又借

夫有形象則有其書无形可象則无其書是以語詞虚
言難象並从假借
之也於焉並皆物也
　之本作㞢從一地也從屮象艸出地之形一云神艸
　也因借義所奪後人加艸作芝也古匜字象形借為
　羊者反後人加匚作匜以别之於今但為歎詞及語
　字無以作烏鳥字用矣焉鳥名禽經曰黄鳯曰焉於
　䖍反借尤䖍反○屮古艸字又尺列反
乎兮亏乃並皆氣也
　四字並象氣出之形已見象形章
頰毛曰而大腹曰奚艸苫曰葢火煑曰然

凡此之類語詞之借

五音之借宫者中也作居其中以暢四方唱始施生為
四聲綱商者傷也其音最清其氣遒勁物凋䘮也角者
觸也草木出土戴芒角也徴本徴騐別立一義萬物盛
大而緐祉也羽毛羽也借義為聚物藏也(徴上音止下音征緐與繁)
(同祉音恥)
天干之借草木發生戴土而出是為甲也乙本魚腸丙
乃魚尾丁乃蜂蠆戊本矛也已本作么象人屈䣛古坐
之形庚本作乃鐘杵也字从兩手持干之形受辠艱
苦是為辛也壬儋物也又褢壬也癸本作􁚰字从二木
其形如交揆度基址取其平正而架屋也
　天干之干與幹同蠆丑介反䣛悉七反从桼聲卩形
　壬作任妊並非儋都甘反又去聲俗作擔褢音懷
地支之借子者孳也孳生不己丑之為字手持物也寅
春吕也辰者厈也象交㑹形未與味同木之滋也申本
作兩手持屈俾申之也戍者滅也良可恤也若􁂐與
丣並从二户日出日入乃開乃閉已午與亥見象形章
　丑从又手也从丨物也厈音岸􁂐丣俗作卯酉非卯
　卿同酉酒同
若夫三詩曰風雅頌三者皆聲聲不可象由是假借
　風八風又王者之聲教也雅即鴉字今為雅正字頌
　即顔頌字今借作稱頌字詩序頌者美盛徳之形容

凡此四類或因其音或因其義皆假借也

以咎為咎
　上如字下音高咎陶字也
以覃為覃
　下以冉反利也詩大田以我覃耜
以羮為羮
　地理志定陵有東不羮顔師古音郎附注又見左傳
　昭十一年音同
以歜為歜(上昌欲反盛怒也下徂感反菖蒲也)
　羮从羔从美㑹意今隸省歜从欠氣也

惟此四者方言之借

衿之為衿(上音今領也下其浸切結也禮記衿纓)
　(附注)衿本作䘳交任也俗作衿襟詩青青子衿又禮記
　衿鞶衿纓當作衿衣系也音今與袊紟字不同紟又
　叶巨禁切禮記絞紟如左傳衿甲面縛亦當作衿乃
　刋寫之誤耳合正
陶之為陶
　上陶冶字又姓下臯陶人名
　(附注)陶本丘地名从阜匋聲也又姓俗用為陶冶字非
　冶本作从缶勹亦聲也又借音導詩駟介
褏之為褏
　上與袖同下余救切盛飾也又多笑貌詩褏如充耳
鷂之為鷂
　上弋笑反鶻也下音鷂雉名

惟此之類雙音並義

　鄭氏六書略又以象形為正生指事㑹意諧聲並為
　正生歸本轉註為並生假借為托生又有側生者若
　文爻轟彭等字兼生者若齒須等字變生者若禘祫
　等字續生者若祝祭等字先儒未嘗有此説不識漁
　仲何所本而云然又以衿陶褏鷂四字為雙音並義
　不為假借謂之反生是皆愚所未喻識者察之
夾漈六書偏旁側論曰六書起於一成文衡為一從為
丨邪丨為丿(匹蔑反)反丿為乀(分勿反)至乀為窮拆一為
(音及)反為厂(呼旱反)轉厂為(音隱)反為(居月反亻从此)至
而窮折一為者側也有側則有正正折為(即宀字也又音)
(帝音入)轉為(側加反)側為􁄏(音畎)反􁄏為(音泉)至而
窮一再折為冂(音覓)轉冂為凵(口犯反)側凵為匚(音方)反匚為
(音播)至而窮引一而繞合之方則為囗(音圍)圓則為○
(即星字也)至○則環轉無異勢一之道盡矣丶(音主)與一偶一能
生而丶不能生(主字上从丶諧聲字也)以其不可屈曲又不可引
引則成丨然丶與一偶一能生而丶不能生天地之道
侌昜之理也篆通而隸僻故有左而無右有阜(今偏旁作阝)
無(徒罪反)於篆則左向右為左右向左為右獨向
為阜相向為(扶救反兩阜之間)篆明而隸晦故有無有
無於篆則中一畫近上為中一居中為中一
直為不直為篆巧而隸拙故有無(音坰)有上無
丄有下無丅篆作丄丅又王上加丶為主冖上加丶為
宀篆縱而隸拘故有刀無有禾無(音稽)於篆體向左
為向右為首向左為向右為然則篆之於隸
猶筮之於龜也(丨音袞執音勢)
　夾漈名樵字漁仲莆田人
　(附注)丶古主字愚謂丶乃聖人制字之始筆也即主意
　未變之謂比之太極元氣所存生生之道也若引之
　則成丨丨者上下通也天地既通侌昜合矣而横之
　則為一一者萬物始生之數也變之則為丿反丿為
　乀折一為􁎻自此而依肯變文至於為○○即太極
　混元周圜之象也其間變化靈妙無窮而豈得不能
　生乎殊不知萬物正由丶之所主以生亦猶果仁糓
　仁之謂也而聖人制字與造化均可不敬歟夫丶静
　也文之始也體也丨動也文之變也用也一丨之正
　變也數之始也化也故有體有用動静變化之理而
　與萬物生生之道侔矣

九數(見周禮保氏注)

　周髀周公問於商高曰聞大夫善數數安從出高曰
　數之法出於圓方出於矩周公曰請問用矩之道曰
　平矩以正繩偃矩以望高覆矩以測深臥矩以知遠
　環矩以為圓合矩以為方
數有九章古之成法黄帝之臣隸首所作
　數有九章者為下文所謂自方田至句股是也
一曰方田田疇界或以此御之廣從之數以求方田及其
斜圭周徑之數以求圓田及其環弦矢之數以求弧
田曰方田者成歩必方求其等也(或本域字从口畺界也一地也戈以守也)
(從時容反音完)
　方田法者田必成方而後可筭也假如一歩四面皆
　六尺設一面不等不成一歩其田形名方田者與法
　曰方田不同也不分方斜圭圓環皆田形也
　囗(方田形)(斜田形)(圭田形)已上方斜圭田皆廣從推之
　法曰從廣相乗如實為𤱔法而一它如直田里田同
　上法如田廣從各十十二歩為田百四十歩從廣不
　等更名直田廣十二歩從十四歩為田百六十八歩
　從廣或以里計更名里田廣二里從三里為田二十
　二頃五十𤱔也斜田法曰併兩廣半之以乗從或併
　兩廣乗半從它如箕田同上法如田上廣三十歩下
　廣四十二歩從六十四歩為田九𤱔一百四十四歩
　兩廣不同兩從皆斜更名箕田又名梯田上廣二十
　歩下廣五歩中央直量正從三十歩為田一𤱔一百
　三十五歩圭田法曰半廣以乗正從或半正從以乗
　廣如田廣十二歩從二十一歩為田一百二十六歩
　也(田形)○(圓田形)(環田形)以上圓環田皆周徑求
　之圓田法曰半周半徑相乗又半周自乗三而一又
　周自乗十二而一又徑自乗三之四而一又周徑相乗四
　而一又半徑自乗三之如圓田周一百八十一歩徑
　六十歩三分歩之一為田一十一𤱔九十歩十二分
　歩之一田形如半彈丸覆於地上圓而中高也法
　用周徑相乗四而一如田下周九十九歩徑五十
　一歩田五𤱔六十二歩四分歩之一環田形如環謂
　如圓田而中有圓池者也法用并中外周而半之以
　外徑乗之又外周自乗以中周自乗減之餘十二而
　一又外周通徑相乗減之餘四而一如圓田中周九
　十二歩外周一百二十二歩通徑四十歩四尺外徑
　五歩内徑三十五歩四尺為田二畝五十五歩
　田即弧田即弦矢求之法曰弦矢相乗矢自乗併
　之如弦而一又弦矢相併乗矢半之如弧田弦三十
　歩矢十五歩為田一畆九十七歩半
二曰粟米交質變易以此御之交質云者交相質當變
易云者變通貿易米糓多寡求諸斗斛布帛短長求諸
丈尺麻絲輕重求諸權衡隨其貴賤以交質焉以變易
焉謂粟米者舉其凡也(質音至執也抵也貿音茂轉易貨物也)
　粟米法者粟粗米糳其價貴賤不等也故必高下其
　率以推之一作粟布義亦同以見萬物貴賤皆然也
　特舉粟米為凡例耳○粟率五十粺米率二十七粟
　米法曰以所求率乗所有為實以所有率為法實如
　法而一假如粟二斗一升得粺米幾何荅為粺米一
　斗一升五十分升之十七解曰粟率五十粺米率二
　十七有如凡粟五斗必舂得粺米二斗七升也置位
　價曰錢貨曰物數曰率率依本色對列其各物元率
　隨而下今注於後所有數粟二斗一升乗所求率粺
　米率二十七為實所有率粟率五十為法除或糲米
　求糳米稻米求豆麥類以此推之此求諸斗斛也假
　如布疋價一百二十五錢所有布二丈七尺問錢幾
　何荅為八十四錢八分錢之三其法同上此求諸丈
　尺也假如絲一斤價三百四十五錢今有七兩十二
　銖問錢幾何荅為一百六十一錢三十二分錢之二
　十三法亦同上此求諸權衡也以此推之凡物貴賤
　交質變易法皆然也○糳音作一斛舂取九斗也左
　傳作鑿粺毇也精米也與稗不同
三曰衰分貴賤禀税以此御之公侯與伯以及子男或
卿大夫上士中士及其下士貴賤有衰此類是也序其
品爵等其榖禄取于倉廪謂之禀也采地所收謂之税
也
　衰等差也禀力錦反今作廩采音菜采地也百官食
　其地故曰采地見前漢刑法志○衰分法者衰等高
　下而分也衰分法曰各例置衰副併為法以所分乗
　未併者各自為列實以法除之不滿法者以法命之
　上法先乗後除又法先除後乗法曰各例置衰副併
　為法除所分得數以乗未併者假如禀榖一百四十
　九斛有一公三侯五伯七子九男等衰減半頒分之
　公得四十八斛侯人二十四共得七十二斛伯人十
　二斛共得六十斛子人六斛共得四十二斛男人三斛
　共得二十七斛又曰以所分榖為實以男為九分之
　乗子為十四部七也四乗伯為二十又八乗侯為二
　十四十六乗公即為十六為一公也是為列衰副併
　為八十三分為法除實得三斛乃一男之榖也九乗
　得男共數倍三斛乃一子之榖七乗得子共數伯以
　上放此此為禀税貴賤也假如公侯伯子男凡五人
　以爵高下均五鹿公一鹿三分鹿之二侯一鹿三分
　鹿之一伯一鹿子鹿三分之二男鹿三分之一又曰
　公五侯四伯三子二男一為列衰併之得五十以所
　分五鹿乗未併公五侯四伯三子二男一以法十五
　除之即得此亦因上法而推之假如甲持錢五百六
　十乙持錢三百五十丙持錢一百八十共稅百錢持
　錢多寡如爵貴賤共税錢如禀禄衰之甲得五十一
　錢九分錢之四十二乙三十二錢一百九分錢之一
　十二丙一十六錢九分錢之五十六又曰以各持錢
　如列衰併之得一千一百單一如法所分税百錢乗
　末併者即各持錢得數以併得一千一百單一為法
　除之即得此又比類而傍通之也
四曰少廣積冂方圓以此御之少廣云者截取從少以
益其廣反推積廣以求其從積冂云者田物若干凡總
積實平立方圓開冂求面少廣術也(冂音覓覆也象形今作幂)
　少廣法者即廣以知從因即以知面由冂以考方圓
　也○少廣法曰列置全歩及分母子而副置分母自
　乗以乗全歩及子各以本母除子併之為法以全歩
　積分乗畞歩為實如法而一今設諸分母子併而為
　廣借田求從立少廣章易合分之術而為之法法曰
　列置全歩用副置分母自乗以乗全歩及諸子各以
　本母除其子而併之免伍乗之繁假如田一畆廣一
　歩半問從荅為一百六十歩假如田一畆廣一歩半
　三分歩之一四分歩之一問從答為一百一十五歩
　五分歩之一餘分子母多者亦放此此所謂反推積
　廣以求其從也假如平方積五萬五千二百二十五
　萬為方幾何曰一百三十五歩法曰置積實别置下
　法自末常超一位商第一位下法之上亦置商數相
　乗除實即以上數八於方法一退為㢘商第二位得
　數以乗下法為隅命上商除實訖以上商乗下法入
　隅皆名曰廉一退下法再退以求下法如之假如立
　方積一千九百五十三尺八分尺之一為位方幾何
　答十二尺半法曰置積實别置下法自末超二位商
　第一位得數下法上亦置商數又乗置平方命上商
　除實訖三因平方一退三因從方面二退為廉下法
　三退續商第二位得數下法之上置上商為隅以上
　商數乗廉隅命上商除實訖求下位每如之開立圓
　法先以方法十六乗積如圓法九而一如上除之積
　有分母子者通母内子立方法除之得積别置分母
　如立方而一為法除積求之此所謂平立方圓求面
　也
五曰商功功程積實以此御之譬諸版築堅壤多少域
壔之數高深若干計功費用用此法也
　壔與垜同商度也商功者商度其工也○商功法曰
　穿地四尺為壤五尺為堅三尺穿求壤五之求堅三
　之皆四而一壤求穿四之求堅三之皆五而一堅求
　穿四之求壤五之皆三而一如穿地積一萬尺為堅
　七千五百尺為壤一萬二千五百尺城垣隄溝塹渠
　求積法曰併上下廣半之以高深乗之又袤乗之如
　城下廣四丈上廣二丈高五丈袤一百二十六丈五
　尺為積一百八十九萬七千五百尺筭方倉積粟上
　下長方而不等者方法如之得積尺又以斛法除之
　方壔法曰方自乗又高乗之如堢壔方一丈六尺高
　一丈五尺問積尺為三千八百四十尺筭方倉積粟
　上下相等者法如之圓壔法曰周自乗又高乗之如
　十二而一如圓壔周四丈八尺高一丈一尺問積尺
　為二千一百十二尺圓囤積粟上下等者法如之方
　臺法曰上方自乗下方自乗上下相乗併之以高乗
　之如三而一如方臺上方四丈下方五丈高五丈問
　積尺為十萬一千六百六十六尺三分尺之一方倉
　上下皆四方而大小不等法圍之如臺法曰上周自
　乗下周自乗上下周相乗併之以高乗之如三十六
　而一圓臺上周二丈下周三丈高一丈問積為五百
　二十七尺九分尺之七圓囤上下圓不等者法如之
　方錐法曰下方自乗以高乗之如三而一方錐方二
　丈七尺高二丈九尺問積為七千四百七尺圓錐法
　曰下周自乗以高乗之如三十六而一圓錐下周三
　丈五尺高五丈一尺問積為一千七百三十五尺十
　二分尺之五平地委粟及倚垣内角法如之塹堵法
　曰廣袤相乗又高乗之如二而一塹堵下廣二丈袤
　一十一丈六尺高二丈五尺問積為四萬六千五百
　尺陽馬法廣袤相乗又高乗之如三而一陽馬廣五
　尺袤七尺高八尺問積為九十三尺三分尺之一鼈
　臑法曰廣袤相乗又高乗之如六而一鼈臑下廣五
　尺無袤上袤四尺無廣高七尺問積為三十三尺三
　分尺之一蒭童法曰倍上長併入下長以上廣乗之又
　倍下長併入上長以下廣乗之併二位以高乗之如
　六而一蒭童下廣三丈袤四丈上廣二丈袤三丈高
　三丈問積為二萬六千五百尺蒭甍法曰倍下長併
　入上長以廣乗之又高乗之如六而一蒭甍下廣三
　丈袤四丈上袤二丈無廣高一丈問積為五千尺羡
　除法曰併三廣以深乗之又長乗之如六而一上廣
　一丈下廣六尺深三尺末廣八尺無深袤七尺問積
　為八十四尺已上各求積尺法也既得積尺功乃可
　商也
六曰均輸遠近勞費以此御之賦貢所供轉輸而至縣
户多寡物錢不等道里逺近舟車或殊均其勞費即庸
此法用力曰勞裹足曰費
　均輸者均輸納本色及勞費也大意與衰分略同○
　均輸法曰各以里僦相乗併粟石價約縣户衰各列
　置衰副併為法以賦粟乗未併者各自如列實實如
　法而一假如四縣輸粟二十萬五石用車一萬兩以
　各縣遠近户數衰之甲縣一萬户行道八日乙縣九
　千五百户行道十日丙縣一萬二千三百户行道十
　三日丁縣一萬二千一百户行道二十日問輸粟幾
　何答甲縣粟八萬三千一百石車三千三百二十兩
　乙丙縣各粟六萬三千一百七十五石車二千五百二
　十七兩丁縣四萬五百五十石車二千六百十二兩
　此均輸本法也假如九節行次第差等上四節答容
　三升下三節容四升問中二節及次第各幾何答為
　上中下節容四上四節容三升一節六十六分升之
　三十九二節分升之四十六三節分升之五十三四
　節分升之六十中二節容二升六十六分升之九五
　節一升分升之一六節一升分升之八下三節容四
　升七節一升分升之十五八節一升分升之二十而
　二九節一升分升之二十九此變用均輸法也餘可
　類推
七曰盈朒隱雜互見以此御之數之顯者可得而知隱
者難究以至於雜尤不可考遂由其顯以求其隱
　盈多盈朒又曰縮不足其義並同○盈朒者推其或
　多或少之竒數而知其共數也○盈朒法曰置所出
　率盈不足各居其下以盈不足令惟乗所出率併以
　為實併盈不足為法如法而一又法併盈不足為實
　以所出率以少或多餘為法實如法而一得人以所
　出率乗之減盈増不足即物價如共買物人出八文
　盈三文人出七文不足四文問人數物價各幾何為
　七人物直五十三文也兩盈不足法曰置所出率兩
　盈不足各居其下令惟乗所出率以少或多餘為實
　盈兩不足以少或多餘為法實如法而一假如共買
　金人出四百盈三貫四百人出三百盈一百問人數
　金價答為三十三人金價九兩八百又如共買羊
　人出五文不足四十五文人出七文不足三文問人
　數羊價答為二十一人價一百五十文盈朒適足法
　曰置所有率盈朒各居其下副置出率以少減多餘
　如約法盈不足適足令惟乗所出率實以盈朒之數
　乗人積為人實實皆如約法而一又法以盈朒為實
　置所出率以少減多為法實如法而一人以適足出
　率乗人為物價假如共買羊人出五文不足九十文
　人出五十文適足問人數羊價為二人羊價一百
八曰方程錯糅正負以此御之行列形方量度名程物
數若價置諸行列横者為行直者為列諸行之間逓増
對減簡為法實存列求數數有不等交易損益行有空
處正負入之
　程品也十髪為程徐鍇曰程權行度量律厯也糅忍
　九反雜也程正也負欠也○方程者比方隣行而知
　其程也方程曰以所求率互乗隣行以少減多再求
　減損錢為實物為法實為法而一置位法又曰依所
　問排列逐物與價為隣行相對如之上禾三束中禾
　二束下禾一束共實三十九斗上禾二束中禾三束
　下禾一束共實三十四斗上禾一束中禾二束下禾
　三束共實二十六斗問上中下禾一束各幾何答為
　上禾一束九斗四分斗之一中禾一束四斗四分斗
　之二下禾一束二斗四分斗之三大器五小器一容
　三石小器五大器一容二石問大小器容各幾何答
　為大器容二十四分石之一十三小器容二十四分
　石之七方程損益術曰數不等者損益求齊如方程
　假如二馬一牛價過十貫外多半馬之價一馬二牛
　價不滿十貫内少半牛之價問牛馬各價幾何荅為
　馬五貫四百五十四錢一十一分錢之六一牛一貫八
　百一十八錢一十一分錢之三程分母子術曰方程
　有分母子者齊而求之假如甲乙持錢甲添乙中半
　而及五十乙添甲大半亦足五十問各持幾何答為
　甲三十七文乙二十五方程正負法曰異名相減又
　同名相加正無入正之負無入負之又法同名相減
　異名相加正無入負之負無入正之假如賣二牛五
　羊買一十三豕剰錢一貫賣一牛一豕買三羊適足
　賣六羊八豕買五羊少錢六百問牛羊豕價各幾何
　答為牛一價二百羊五百豕三百也
九曰句股高深廣遠以此御之句横股直斜處為弦三
者之中互相推求其象若何如匠曲尺正尺為句尺稍為
股其尺其稍相去之間謂之弦也其和其較其容方圓
及其旁要凡高與深天壤懸絶皆可測知筭極其指(較音)
(教句股名義已見正文)
　句股三角也和合也較量也○句股求弦法曰句股
　自乗併而開方除之假如句八尺股一十五尺為弦
　一十七尺○弦句求股法曰句自乗減弦自乗餘開
　方除之假如弦一十七歩句八歩為股一十五歩○
　股弦求句法曰股自乗減弦自乗餘開方除之假如
　股一十五尺弦一十七尺為句八尺也○股弦較與
　句求弦法曰句自乗以股弦較自乗減之餘為食倍
　股弦較如法實如法而一假如池方一丈正中有葭
　出水面一尺引葭至岸與水面適平問水深幾尺答
　為一丈二尺○股弦和與句求股法曰句自乗為實
　如股弦和而一以減股弦和餘半之為股假如竹高
　一丈折梢拄地去根三尺問折處高幾何答為四尺
　二十分尺之一十二○句股求弦和較法曰句股相
　乗倍之如實股句求弦加句股為法實為法而一假
　如句八歩股十五歩問句中容圓幾何答為六歩○
　句法股較與弦求股法曰弦自乗半較自乗倍之減
　積餘半之間方得弦減半較如句加較如股假如户
　高多廣六尺八寸兩隅相去一丈問高廣各幾何答
　為高九尺六寸廣二尺八寸○句股容方法曰餘句
　乗股倍之為實併二餘句為從開方除之假如一方
　不云大小各中開門比門外二十歩有水出南門一
　十四歩折而西行一千七百七十五歩見水問邑方
　幾何荅為二百五十歩○句弦較股弦較求句股法
　曰二股相乗倍之開平方為弦和較加股兹較為句
　以弦和較加句弦較如股假如户不知高廣高不知
　長短横之不出四尺從之不出二尺斜之適出問廣
　袤各幾何答為高八尺廣六尺斜袤一丈○句股旁
　要法曰句股相乗為實併句股為法除之得句中容
　方假如句六歩股十二歩問容方幾何荅四歩餘句
　股求容積法餘句股相乗得容積之實若以實求餘
　句股以餘句股為法除得餘股以餘股為法除得餘
　句假如山不知高東五十三里有木長九十五尺人
　立木東三里日高七尺望木末與峰斜平問山高幾
　何答為一百六十四丈九尺三分尺之二○魏劉徴
　句股重差法曰假如夏至日中立兩表如洛陽令高
　八尺南北盡平地以景差為法表高乗表間為實實
　如法而一所得加表高即日去地也以南表之景乗
　表間為實實如法而一即如從南表至南戴日下也
　以南戴也日下及日去地為句股求弦即日去人也
　以徑寸之筒南望日日滿筒空則定筒之長短為股
　率以筒徑為句率日去人之數為大股大股之句即
　日徑也又曰高度者也重表則深者重矩孤離者三
　望離而又旁求者四望觸類長之靡所不通矣
　六藝綱目卷下
欽定四庫全書
　六藝綱目附録　　　　　元　舒天民　撰
　　　　　　　　　　　　　舒恭　注
　　　　　　　　　　　　　趙宜中附注
　字原(以其論字學故附于六藝之後備學者之參考云)
科斗字者天地自然蒼頡知之發其根原書契由作政
罷結繩市妖夜哭天粟晝零(斗俗作蚪)
　科斗蝦蟇子也字象之故曰科斗字頡所制者字之
　母也凡五千三百四十字由是孶生而漸多也上古
　結繩而治後世聖人易之以書契契合也蓋刻木而
　書其側以約事也淮南子曰蒼頡作書而天雨粟鬼
　夜哭高誘注曰自書契作詐偽萌生去本趨末棄耕
　耨之業務錐刀之末天知其將餓故為雨粟鬼恐為
　文所劾故哭也
粤惟上古未有筆墨竹梃蘸桼書于竹木桼腻竹堅畫
不如意頭粗尾細自然之理後人慕之巧畫形似校其
本始相去逺矣(桼作漆非)
　以桼寫之故曰桼書
史籒為篆字之初變名曰籒文
　周宣王之太史曰籒教學童始著大篆一十五篇與
　古文有異
李斯小篆取籒八分
　以其有小篆之名故以籒文為大篆
案牘文繁用篆實難程邈減篆以趨簡易徒隸便之其
名為隸字畫真楷遂行于世然而古文廢由此始
　邈字元岑初為獄吏得辠被囚乃於獄中改易小篆
　字畫少者增之多者損之方者使圓圓者使方奏之
　始皇善之出為御史其字簡易便於徒隸呼為隸書
　近世以八分為隸者誤矣如邈書見古帖者自是楷
　字庾肩吾亦謂隸書即今之正字也
　(附注)程邈所以改篆作隸者即古隸也而王次仲又以
　古隸變八分今之楷字亦由古隸少變也又名今隸
　古隸之迹猶罕得矣漢晉有永字八法曰側勒努趯
　策掠啄磔而能通一字雖然則古法不可得矣八法
　者乃蔡琰授衛夫人鑠鑠授王曠曠授羲之
八分書者非艸非隸體勢波磔二者俱備兩王次仲異
世同志
　秦有王次仲漢靈帝時亦有王次仲皆作八分書而
　蔡文姬言吾父割程隸字八分取二分割李篆二分
　取八分於是為八分書未審孰是漢石經乃蔡邕八
　分書
行書之體半艸半真問起於誰莫知其人
　(附注)宋政和初洛陽王夀卿叙古物器銘畧云視篆籒
　分隸豈非法禮之士而章行飛艸何啻游俠之徒哉
又有艸字亦莫可考章帝所好故名章艸
　漢興有艸字不知作者姓名至章帝時杜伯度崔子
　玉善艸書帝好之命上表章者亦作艸字謂之章艸
　一曰漢明帝永平中帝驛馬命作艸書尺牘十首章
　帝好之一曰杜度張芝善篆法始用以寫史游急就
　章號章艸○東坡曰真生行行生艸真如立行如行
　艸如走未有未能立能行而能走者也○慈湖楊先
　生跋汪逵古字碑刻曰自正學不明士夫以放逸為
　事業是以艸聖之名出世俗所膾炙而不知古聖賢
　之所出自漢晉而降沈浸乎飄逸放肆淵海之中不
　自知其非其字畫詞章議論皆自畧同治日少亂日
　多哀哉且小學家推尊王右軍第一間熟觀諦翫美
　則美矣無齊莊中正氣象無三代氣象然則今字多
　名家而古文世莫曉古文一變而為篆篆一變而為
　隸隸又變而為楷至於楷可不復變矣而世為楷者
　其門即或有飄逸放肆意態今能去飄逸放肆意態
　則正矣某敢詳考古文鍼千載之膏肓而疾勢方張
　一齊不勝衆楚所恃以無恐者均知舉天下萬世人
　心本善本正本清明本無放逸本與堯舜禹湯文武
　周公孔子同本與天地同俗習雖深固其本有者豈
　不隠然有感於中
　(附注)聖人制作文字以篆為主逮程邈變隸深存古意
　而今隸猶為便捷足可垂萬世法漢晉以降或恣意
　變體增減筆畫迷失本真務英華為高致而至於晉
　貽誤後學誠蒼邈之罪人也世衰俗薄豈不有所關
　繫邪况又撰其艸書絶無義理輕薄之士視為竒玩
　而競習之抑不知為耳目之妖端厚君子實不敢焉
飛白書者肇於蔡邕代為好尚傳世無窮
　白又作帛謂字如帛之形狀也然不若白字義長○
　邕見役人以堊帚成字遂為飛白書魏張敬禮隠居
　好學獨師邕體備盡其妙梁武帝謂蕭子雲曰蔡邕
　飛而不白羲之白而不飛飛白之間在卿斟酌乃詔
　子雲飛白大書蕭字於壁至唐張延賞見而好之取
　歸洛陽與張諗諗結亭置之號曰蕭齋唐之太宗高
　宗宋之太宗真宗皆善飛白書以賜羣臣
字孰為祖科斗古文夫籒與篆蓋其子孫若隸與艸乃
其曽玄
　晉衛恒四體書勢云○李斯作蒼頡篇揚雄作訓纂
　篇賈魴作滂喜篇謂之三蒼凡三卷魴以三蒼之書
　皆為隸字隸字始廣而籒篆轉微
羣賢制字已悉前陳繼往有述亦非一人説文叔重翻
切叔言隠侯韻略野王玉篇字學至此頗為大全然其
所著不無疵焉
　後漢許慎叔重著説文解字其自叙曰余叙篆文合
　以古籒稽譔其説分别部居凡十四篇五百四十部
　其建首也立一為耑引而申之以究萬原畢終於亥
　時和帝永元庚子也至安帝建光元年慎子冲上之
　孫炎叔言亦後漢人作爾雅音義始為反切沈存中
　曰切字之學本出西域漢儒訓字止曰讀如厶字未
　用反切然古語已有二聲合為一字者如不可為叵
　如是為爾而已為耳之乎為諸之類以西域二合之
　音蓋切字之原也音韻展轉相叶謂之反兩字相摩
　以成聲韻謂之切其法一也梁沈約隠侯譔韻略各
　有畛略也顧野王希馮梁大同中譔玉篇視説文多
　二部亦始一終亥然部目離合互有不同也○東坡
　曰學者之有説文如醫家之有本草也
求字之法本於形聲始一終亥蓋本乎形(説文玉篇同)
始東終法蓋本乎聲(韻略廣韻同)
字有四聲平聲哀而安上聲厲而舉去聲清而逺入聲
直而促
字屬五音角音舌縮卻徵音舌拄齒宫音舌居中商音
口開張羽音口撮聚
字按五方東鼻西脣北喉南齒若夫中宫土屬舌理(舌有)
(文理)
　(附注)夫音有五行之屬鼻屬木角脣屬金商齒屬火徵
　喉屬水羽舌屬土宫宫中也其性圓其聲若牛之鳴
　窖而主合商章也其性方其聲若羊之離羣而主張
　角觸也其性直其聲若雞之鳴木而主勇徵祉也其
　性明其聲若豕之負駭而主分羽宇也其性潤而澤
　物其聲若鳥之鳴野而玉吐
守文字兮其數可紀展轉用之理無窮已輔世之真造
化同軌于嗟世人可不敬止
　徐鉉曰八卦既畫萬象既分則文字為五輅載籍為
　六轡先王教化所以行於百代及物之功與造化均
　不可忽也○愚按説文文字之數凡九千三百五十
　三字多古文也唐玄宗自謂天子可以考文乃詔學
　士衛包改五經語孟文作稽字便學者之讀由是雜
　以俗字識者病焉○朱子曰字畫音韻是經中淺事
　先儒得其大者多不留意然不知此等不理㑹却費
　了無限詞説牽補而卒不得其本義亦甚害事也今
　周伯温亦曰不能識字則不能讀書不能讀書則不
　能明理不能明理則修己治人酬酢萬變有不舛戾
　者乎是以君子大博文而貴約禮也
　六藝綱目附録
六藝綱目發原
周禮保氏養國子以道乃教之六藝一曰五禮二曰
　六樂三曰五射四曰五御五曰六書六曰九數
鄭剛中曰先養以道然後教則由禮樂之麤以逹禮樂
　之精以之學射則内志正外體直而白矢參連之法
　得矣以之學御則不失其馳不為詭遇而鳴和鸞逐
　水曲之法得矣以之學書則象形㑹意知其寓道徳
　性命之理以之學數則方田粟米識其該天地晨星
　之妙豈止為一藝之末而已哉
朱子曰古人便都從小學中學了所以大來都不費力
　如禮樂射御書數大綱都學了及至長大也更不大
　段學便只理㑹窮理致知工夫而今自失了要填補
　實是難但須莊敬誠實立其基本逐物理㑹道理待
　此通透意誠心正了就切身處理㑹旋旋去理㑹禮
　樂射御書數今則无所用乎御如禮樂射書數也是
　合當理㑹皆是切用
又曰人无英氣固安於卑陋而不足以語上其或有之
　而无以制之則反為所使而不肯遜志於學此學者
　之通患也所以古人設教自洒掃應對進退之節禮
　樂射御書數之文必使之抑心下首以從事於其間
　而不欲忽然後可以消磨其飛揚倔強之氣而為入
　徳之階
真氏曰自周衰禮樂崩壞然禮書猶有存者制度文為
　尚可考尋樂書則盡缺不存後之為禮者既不能合
　先王之制而樂尤甚焉今世所用大抵鄭衛之音雜
　以夷狄之聲而已適足以蕩人心壊風俗何能有補
　乎
京山程氏曰教人知制字之由便不胡寫字偏旁古人
　要同書文今人不曽理㑹只是胡寫
朱子曰古人志道據徳而游於藝然九數雖最為末事
　若而今行經界則筭法亦是有用
或問古人使初學者區區筭數之末恐反為心術之害
　何以收其放心養其徳性程子曰此是教之以事小
　兒教它便喜在學不放了去作他事今人不曽學他
　日去任此等事便㑹不得
易氏曰數學雖是藝成而下寔有形而上之之道充之
　以徳行則為天下全才之士
戴氏六書故通釋曰夫文生於聲者也有聲而後形之
　以文義與聲俱立非生於文也生民之始弗可考也
　己以理而逆之被髪臝形擊剥挽列以為飲食其氣
　未柔若禽獸然其知未闢若嬰兒然僅能號呼其欲
　惡喜怒以相告詔而已矣稍益有知然後漸能名命
　有物而號召之聲稍備矣文字未興也其類滋其治
　繁而不可以莫之徴也然後結繩之治興焉治益繁
　巧益生故有刻畫竹木以為識者今蠻夷與俚俗不
　識文字者猶或用之所謂契也契不足以盡變於是
　象物之形指事之狀而刻畫之以配事物之名而簡
　牘刀筆興焉所謂書也象形指事猶不足以盡變轉
　注㑹意以益之而猶不足也無所取之取諸其聲而
　已矣是故各因其類而諧之以其聲木之形可象也
　而其别若松若柏者不可悉象故借公以諧松之聲
　借白以諧柏之聲水之形可象也而其别若江若河
　者不可悉象故借工以諧江之聲借可以諧河之聲
　所謂諧聲也五者猶不足以盡變故假借以通之而
　後文字之用備焉六書之義雖不同皆以形聲而已
　矣六書不必聖人作也五方之民言語不同名稱不
　一文字不通聖人者作命神瞽焉協其名聲命史氏
　焉同其文字釐其煩慝總其要歸而已矣夫文聲之
　象也聲氣之鳴也有其氣則有其聲有其聲則有其
　文聲與文雖出於人其各有自然之徴也有其形而
　有聲者有其事而有聲者有其意而有聲者有形而
　有聲者象其形而聲從之求其義於形可也有事而
　有聲者指其事而聲從之求其義於事可也有意而
　有聲者㑹其意而聲從之求其義於意可也是三者
　雖不求諸聲猶未失其義也至於諧聲則非聲無以
　辨義矣雖然諧聲者猶有宗也譬若人然雖不知其
　名猶可以知其姓雖不察其精抑猶未失其粗者也
　至于假借則不可以形求不可以事指不可以意㑹
　不可以類傳直借彼之聲以為此之聲而已耳求諸
　其聲則尋得求諸其文則或不可不知也書學既廢
　章句之士知因言以求意矣未知因文以求義也訓
　詁之士知因文以求義矣未知因聲以求義也夫文
　字之用莫博於諧聲莫變於假借因文以求義而不
　知因聲以求義吾未見其知文字之情也周禮九歲
　則屬瞽史而諭書名聼聲音史正書名瞽協聲音聲
　耳治也書目治也瞽史協正而後耳目之政不爽故
　侗嘗謂當先叙其聲次叙其文次叙其名然後制作
　之道備矣聲形其上者也文形其下者也非文則無
　以著其聲故先文而繼以聲聲陽也文陰也聲為經
　文為緯聲圓而文方聲備而文不足
　六藝綱目發原
六藝綱目後序
古人八嵗入小學教以禮樂射御書數之文收放心養
德性作成賢才而賓興之世衰教弛此學不傳久矣吾
伯父藝風先生纂集六藝名曰綱目俾童稚習為進德
之基惜未行世而殁也其子自謙考訂箋注之名公巨
儒歴序表章之然而未克刋行也戊申春予假館于良
學錢氏以此編示之三復稱歎遂矢以成其美於戲學
者皓首著述而不得行於世者幸本書存也今遇良學
慨然玉成此書使為師者皆知六藝之蘊教人以待於
用誠後學之大幸也良學武肅裔也於此可謂賢也與
從子廣莫山人舒睿彦明後序
　六藝綱目後序
</TEI
