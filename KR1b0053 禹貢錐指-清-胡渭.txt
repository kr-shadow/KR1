#+TITLE: 禹貢錐指-清-胡渭
#+DATE: 2018-05-12 10:13:41
#+SOURCE: github.com/kanripo/KR1b0053 master f4af8a6f                
欽定四庫全書　　　　　經部二
　禹貢錐指　　　　　　　書類
提要

　　　　(臣)等謹案禹貢錐指二十巻

國朝胡渭撰渭有易圖明辨一書已别著録是

　　　　編尤其生平精力所注康熙乙酉恭逢
　聖祖仁皇帝南巡曽進
　御覽䝉
　賜耆年篤學匾額稽古之榮至今傳述原本標題二
　　　　十巻而首列圖一巻其中巻十一巻十四皆
　　　　分上下巻十三分上中下而中巻又自分上
　　　　下實共為二十六巻其圖凡四十有七如禹
　　　　貢河初徙再徙及漢唐宋元明河圖尤考證
　　　　精宻書中體例亞經文一字為集解又亞一
　　　　字為辨證厯代義疏及方志輿圖搜采殆徧
　　　　於九州分域山水脈絡古今同異之故一一
　　　　討論詳明宋以來傳寅程大昌毛晃而下註
　　　　禹貢者數十家精核典贍此為冠矣至於陵
　　　　谷遷移方州分合數十年内徃徃不同渭乃
　　　　欲於數千載後皆折衷以定一是如郭璞去
　　　　古未逺其注山海經臨渝驪成已兩存碣石
　　　　之説渭必謂文穎所指臨渝為是漢地理志
　　　　所指驪成為非終無確驗又九江一條堅守
　　　　洞庭之説不思九江果在洞庭南則經當曰
　　　　九江孔殷江漢朝宗於海矣徐文靖之所駁
　　　　恐渭亦不能再詰也千慮一失殆不屑闕疑
　　　　之過乎他若河水不知有重源則其時西域
　　　　未平無由徴驗所引酈道元諸説經注徃往
　　　　混淆則由傳刻舛譌未覩善本勢之所限固
　　　　不能執為渭咎矣乾隆四十三年五月恭校上
　　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
禹貢錐指畧例
昔大司冦崑山徐公奉
敕纂修大清一統志館閣之英山林之彦咸給筆札以
從事己巳冬公請假歸里
上許之且令以書局自隨公於是僦舍洞庭肆志蒐討
湖山閒曠風景宜人時則有無錫顧祖禹景范常熟黄
儀子鴻太原閻若璩百詩皆精於地理之學以渭之固
陋相去什伯公亦命繙閲圖史參訂異同二三素心晨
夕羣處所謂竒文共欣賞疑義相與析者受益弘多不
可勝道渭因悟禹貢一書先儒所錯解者今猶可得而
是正其以為舊迹湮没無從考究者今猶得補其罅漏
而牽率應酬未遑排纂歲甲戌家居嬰子春之疾偃息
在牀一切人事謝絶因取向所手記者循環展玩撮其
機要依經立解章别句從厯三朞乃成釐為二十卷名
曰禹貢錐指案莊子秋水云用管闚天用錐指地言所
見者小也禹身厯九州目營四海地平天成府修事和
之烈具載於此篇彼方跐黄泉而登太皇始于玄冥反
于大通而吾乃規規然求之以察索之以辯是亦井鼃
之見也夫其不曰管闚而曰錐指者禹貢為地理之書
其義較切故也
經下集解亞經一字首列孔傳孔疏次宋元明諸家之
說鄭康成書注間見義疏及他籍三江一條足稱祕寶
司馬貞注夏本紀顔師古注地理志其說與穎達相似
故不多取蔡傳較劣其本師文集語録所言禹貢山水
如龍門太行九江彭蠡等說亦不能善㑹其意而有所
發明况其他乎採擷寥寥備數而已至若語涉禹貢而
實非經解如通典之類亦或節取一二句雖係經解却
不成章並以已意融貫綴於其末用渭按二字别之
集解後發揮未盡之義又亞一字二孔蔡氏並立于學
官入人已深其中有差謬者既不採入集解于此仍舉
其辭而為之駮正諸家之說得失參半者亦必細加剖
析使瑕瑜不相掩至於地志水經覼縷本末附以夾注
其文似繁其㫖似緩而實有禆于經術所以使人優柔
厭飫將自得之千蹊萬徑總歸一轍也是書出幸而不
為覆瓿之物異時必有厭其委曲繁重而芟取十之二
三以資儉腹者首尾衡決不精不詳此則與科舉之業
帖括之編亦復無異真吾書之不幸也已
衞櫟齋湜撰禮記集說其自叙曰人之著書唯恐其言
不出於已吾之著書唯恐其言不出於人此語可為天
下法莊子有重言非必果出其人亦假之以増重况真
出其人者乎近世纂述或將前人所言改頭換面私為
已有掠美貪功傷亷害義子深恥之故每立一義必繫
以書名標其姓字而以已說附於後死者可作吾無媿
焉
先儒専釋禹貢者有易祓禹貢疆理廣記程大昌禹貢
論傅寅禹貢集解廣記今不傳僅見于他書所引崑山
片玉彌覺貴重程氏銳志稽古而紕繆實多傅氏綴輯
舊聞附以新意頗有發明惜多散逸近世鄉先生茅公
瑞徵著禹貢匯疏捃拾最博但總雜無紀斷制尚少然
三書之淹雅亦可謂卓爾不羣者矣(鄭端簡曉焦文端竑並有禹貢解頗)
(為疎畧)其釋全經者有蘇軾曽旼葉夢得張九成林之竒
夏僎薛季宣黄度吕祖謙王炎吳澄金履祥王充耘王
樵邵寶諸家于禹貢尤為精覈發前人所未發故稱引
特多其餘棄短録長即有一二語之善者槩不敢遺
諸家書解及河渠書地理志溝洫志水經注之外凡古
今載籍之言無論經史子集苟有當於禹貢必備録之
千金之裘非一狐所成五侯之鯖非一臠可辦愚旁搜
逺紹于經不無小補云
山海經越絶吕氏春秋淮南子尚書中候河圖括地象
吳越春秋等書所言禹治水之事多涉怪誕今說禹貢
竊附太史公不敢言之義一切擯落勿汙聖經
國朝名公著述如宛平孫侍郎承澤九州山水考新城
王尚書士禎蜀道驛程記崑山顧處士炎武日知録吳
江朱處士鶴齡禹貢長箋凡有禆於經義者悉為採入
同事顧景范黄子鴻閻百詩則余所覿面講習者景范
著方輿紀要川瀆異同子鴻有志館初稾皆史學之淵
藪可以陵古轢今唯百詩與余銳意通禹貢故錐指稱
引較多景范子鴻後先下世郢人之逝恫乎有餘悲焉
百詩撰四書釋地今已版行膾炙人口四方諸君子諒
有同心知余不阿所好
山海經十三篇劉歆以為出于唐虞之際列子曰大禹
行而見之伯益知而名之夷堅聞而志之王充論衡曰
禹主治水益主記異物以所聞見作山海經審爾則是
書與禹貢相為經緯矣然其間可疑者甚多顔之推曰
山海經禹益所記而有長沙零陵桂陽諸暨後人所羼
非本文也尤袤曰此先秦之書非禹及伯翳所作二說
允當其所有怪物固不足道即所紀之山川方鄉里至
雖存却不知在何郡縣逺近虚實無從測驗何可據以
說經唯澧沅瀟湘在九江之間一語大有造于禹貢餘
即有可採與他地記無異或後人取以附益亦未可知
欲證禹貢舎班志其何以哉
釋禹貢者莫先於漢孔安國之書傳安國武帝時人孔
穎達所謂身為博士具見圖籍者也今觀其注禹貢山
水地名並不言在何郡縣間有繫郡縣者如太原今以
為郡名震澤吳南太湖名洛水出上洛山太岳在上黨
西沇水在温西北平地桐柏在南陽之東熊耳在宜陽
之西敷淺原在豫章界亦皆顢頇鶻突不甚分明其他
無注者尚多豈漢初圖籍不如班固所見之備邪至若
菏澤在定陶而云在湖陵伊水出盧氏而云出陸渾澗
水出新安而云出澠池横尾山北去淮二百餘里而云
淮水經陪尾江水南去衡山五六百里而云衡山江所
經身為博士具見圖籍者當如是乎又若穀城為瀍水
所出魏始省穀城入河南縣而傳云瀍出河南北山金
城郡乃昭帝置而傳云積石山在金城西南孟津在河
陽之孟地東漢始移其名於河南而傳云在洛北明非
西漢人手筆朱子語録謂安國尚書大序不類西漢文
字解經最亂道是孔叢子一輩人所假託良有以也世
以其在班固前而尊之過矣
漢書地理志郡縣下舉山水之名凡言禹貢者三十有
五如夏陽之梁山龍門山褱徳之北條荆山美陽之岐
山新安之澗水上雒之洛水濩澤之析城山垣縣之王
屋山及沇水與滎陽地中軼出之水北屈之壺口山穀
城之瀍水平氏之桐柏山及淮水臨沮之南條荆山定
陶之菏澤陶丘鉅鹿之大陸靈夀之衛水上曲陽之恒
山恒水萊蕪之汶水蒙隂之蒙山箕縣之濰水祝其之
羽山彭澤之彭蠡澤郫縣之江沱青衣之蒙山湔氏徼
外之岷山及江水首陽之鳥鼠同穴山及渭水臨洮之
西傾山冀縣之朱圉山涇陽之涇水睢陽之孟豬澤湘
南之衡山此真禹貢之山水絶無可疑者也他如氏道
之養水非嶓冡之所導西縣之嶓冢非漾水之所出湖
陵之菏水非東至之菏澤信都之絳水非北過之洚水
安豐之大别非江漢之所㑹蜀郡之桓水非西傾之所
因而皆繫之以禹貢此葢沿襲舊聞不可盡信者也亦
有實禹貢之山水而不繫之以禹貢者如華隂之太華
山鄠縣之灃水上雒之熊耳山蒲反之雷首山彘縣之
霍太山(即太岳)長子之濁漳水(即衡漳)屯留之絳水(即降水)壄
王之太行山華容西陵編縣之雲夢澤鉅懋之大野澤
鄴縣之故大河(即禹厮二渠之一)博縣之岱山蓋縣之沂水萊
蕪之淄水毗陵之北江水(即三江)充縣之澧水河闗西南
羌中之積石山及河水刪丹之弱水直路之沮水卞縣
之泗水成平之徒駭東光之胡蘇鬲縣之鬲津(即許商所舉九)
(河之三)皆禹貢之山水也而獨不繫之禹貢此又義例參
差貽惑後人者也其東武陽之漯水雖不言禹貢而云
禹治漯水東北至千乗入海則亦是禹貢之漯矣驪成
之揭石山冠之以大絫縣有揭石水而不言山宜乎不
繫禹貢也凡此類揆之經旨準之地望參之水經驗之
方志一取一舍必有據依不敢苟同亦不敢好異唯期
有裨於聖籍無媿於先儒云爾
地理志於禹貢之山水稱古文者十一扶風汧縣吳山
古文以為汧山武功太壹山古文以為終南垂山古文
以為惇物潁川崈髙太室山古文以為外方山江夏竟
陵章山古文以為内方山安樂横尾山古文以為陪尾
山東海下邳葛嶧山古文以為嶧陽㑹稽吳縣具區澤
古文以為震澤豫章歴陵傅昜山古文以為敷淺原武
威武威之休屠澤古文以為豬野澤張掖居延之居延
澤古文以為流沙其所謂古文蓋即棘下生安國所說
壁中古文之義傳之都尉朝而司馬遷亦從安國問者
也唯終南流沙陪尾不可從餘皆致確
地理志引桑欽者七上黨屯留下云桑欽言絳水出西
南東入海平原髙唐下云桑欽言漯水所出泰山萊蕪
下云禹貢汶水出西南入泲桑欽所言丹陽陵陽下云
桑欽言淮水出東南北入大江張掖刪丹下云桑欽以
為道弱水自此西至酒泉合黎敦煌效穀下云本魚澤
障也桑欽說孝武元封六年濟南崔不意為魚澤尉教
力田以勤效得穀因立為縣名(今漢書本有師古曰三字葢後人所妄加此言)
(非師古所能引也)中山北新成下云桑欽言易水出西北東入
滱今按儒林傳言塗惲授河南桑欽君長古文尚書欽
成帝時人班氏與劉歆皆崇古學故有取焉隋經籍志
有兩水經一三卷郭璞注一四十卷酈善長注皆不著
撰人名氏舊唐志始云郭璞作(閻百詩云璞注山海經引水經者八此豈經出)
(璞手哉)新唐志遂謂漢桑欽作水經一云郭璞作今人云
桑欽者本此也先儒以其所稱多東漢三國時地名疑
非欽作而愚更有一切證酈注於漯水引桑欽地理志
又於易水濁漳水並引桑欽其說與漢書無異乃知固
所引即其地理志初無水經之名水經不知何人所作
注中每舉本文必尊之曰經使此經果出於欽無直斥
其名之理(唐人義疏例稱孔君鄭君)或曰欽作于前郭酈附益于後
或曰漢後地名乃注混於經並非蓋欽所撰名地理志
不名水經水經創自東漢而魏晉人續成之非一時一
手作故往往有漢後地名而首尾或不相應不盡由經
注混淆也
酈道元博覽竒書掇其菁華以注水經得從來所未有
唐初名不甚著逮其中葉杜佑摭河源濟瀆二事以詆
之李吉甫則有刪水經十卷不知取舎如何是書傳習
者少錯簡闕文訛字不可勝計宋初猶未散逸而崇文
總目云酈注四十卷亡其五則仁宗之世已非完書南
渡後程大昌撰禹貢論頗舉以相證而終不能得其要
領金蔡正甫撰補正水經三卷元歐陽原功為之序謂
可以正蜀版遷就之失今其書亦不傳近世文人則徒
獵其雋句僻事以供詞章之用而山川古迹一槩不問
孰知為禹貢之忠臣班志之畏友哉唯子鴻深信而篤
好之反覆尋味每水各冩為一圖兩岸冀帶諸小水無
一不具精細絶倫余玩之不忍釋手百詩有同嗜焉昔
善長述宜都山水之美沾沾自喜曰山水有靈亦當驚
知已于千古至今讀之勃勃有生氣吾三人表章酈注
不遺餘力亦自謂作者有靈當驚知已於千古也
班氏所載諸川第言其所出所入而中間沿歴之地不
可得聞唯水經備著之出某縣向某方流逕某縣某方
至某縣合某水某縣入某水一一明確間有相去疏闊
者酈注又從而補之其說加宻直可據以繪圖余釋九
州之文每水必援水經以為證而於導水尤詳更摘取
注中要語夾行附提綱之下亦或有借注作提綱者凡
歴代史志元和郡縣志太平寰宇記及古今羣書之要
語皆薈蕞於其下目之了了使學者不出户牖而知天
下山川之形勢亦一竒也大抵著書援古最忌渾殽割
裂獨此處有不得不然者葢水經所敘沿歴之地間有
疏闊道元依經注補今所引必經自經注自注劃然分
為二段則前後不相貫穿讀者反多眩惑事有變通不
可膠柱子鴻與余籌之甚悉海内諸賢幸不以此相譏
南人得水皆謂之江北人得水皆謂之河因目岷江曰
大江黄河曰大河此後世土俗之稱非古制也富順熊
過曰黄帝正名百物未嘗假借後世乃通之耳愚謂禹
主名山川亦未嘗假借江河自是定名與淮濟等一例
非他水所得而冒唯漢水彭蠡水與江水㑹始稱三江
沅湘等水入洞庭與江水㑹始稱九江葢皆以岷江為
主而總其來㑹之數以目之其未合時不得名江也後
世漢江章江湘江沅江等稱殊乖經義九河亦然徒駭
至鬲津舊有此水道及禹自大伾引河北行過洚水至
于大陸乃疏為九道以殺其勢因謂之九河入海處復
合為一與海潮相迎受故謂之逆河河未由此入海亦
不名河也水經篇題槩曰某水絶不相假借深得禹貢
之意子愛之重之
地志水經之後郡縣廢置不常或名同而實異或始合
而終離若不一一證明將有日讀其書而東西南北茫
然莫辨不知今在何處亦有身履其地目覩其形而不
知即古之某郡某縣某山某水者愚故于引古之下必
曰某縣今某縣其故城在今某縣某方中間沿革頗多
雖不能徧舉其切要者亦不敢遺鄭康成云學者既知
古又知今此窮經之要訣著書之定法也不然則亦有
體無用之學而已矣
禹所名之山苞舉宏逺非一峯一壑之目也如云云亭
亭梁父社首髙里石閭徂徠新甫皆泰山之支峯禹總
謂之岱自藍田以至盩厔總謂之終南自河内以至井
陘總謂之太行自上洛以至盧氏總謂之熊耳後人遞
相分析而各為之名愈久愈多釋禹貢者不明斯義遂
謂洛出冢領不出熊耳渭出南谷不出鳥鼠淮出胎簪
不出桐柏種種謬說皆由此生然其言太行終南則又
失之汗漫太行越恒山而北終南跨惇物而西有乖經
㫖吾不敢從至若底柱碣石朱圉大伾之類則又狹小
孤露與一峰一壑無異葢山陵之當路者不得不舉為
表識未可執前例以相繩以為必廣袤數十百里之大
山而疑古記所言之非也
凡山名不一而足二名如西傾亦名嵹臺外方亦名嵩
髙三名如岱亦名岱宗又名泰山四名如岍亦名吳又
名嶽又名吳嶽五名如大伾亦名黎山又名黎陽山又
名黎陽東山又名青壇山多至雷首一山而有九名斯
極矣今備載以廣異聞又有山所在之縣各别而實非
異山者如碣石在漢之絫縣而水經云在臨渝後魏志
云在肥如隋志云在盧龍地名四變而山則一要皆在
今昌黎縣東絫縣故城之南也嶓冢在漢之沔陽而後
魏志云在嶓冢縣隋志云在西縣括地志云在金牛寰
宇記云在三泉元大一統志云在大安明一統志云在
寧羌地名六變而山則一要皆在今寧羌州北與沔縣
接界處也至若嶓冢在漢中而班固謂在隴西之西縣
積石在羌中而杜佑謂在西平之龍支此又謬誤之大
者辨之不厭其詳諸如此類不可勝道聊舉一隅以資
三反
導水九章唯黒水原委杳無蹤跡弱水自合黎以北流
沙以西亦難窮究紛紛推測終無確據不如闕疑之為
得也江漢淮渭洛禹迹尚存無大可疑者河自周定王
五年東徙之後大伾以下禹河故道不可復問先儒皆
以王莽河為禹河故降水大陸九河逆河無一不差然
因王莽河之所在而求之於其西則鄴東故大河之道
猶可按圖而得也濟為河亂久矣至東漢而河南之濟
盡亡賴水經悉載其故瀆後世猶得因此而略知古濟
之所行杜佑輒詆之非篤論也善哉金吉甫之言曰凡
禹貢地理間有於今不同者或古今名號之殊或人力
開塞之異或陵谷海陸土石消長之變葢如熊耳為讙
舉大别為翼際恒水為嘔夷衛水為虖池此所謂古今
名號之殊也滎澤導為滎川河水引為鴻溝徐偃通舟
陳蔡夫差溝通江淮此所謂人力開塞之異也滎播塞
成平地灉沮二源壅絶逆河化為勃海碣石淪于洪波
此所謂陵谷海陸土石消長之變也然傳記尚有明徵
禹功未盡湮没正可據今之不然以求昔之所然苟因
此而遂疑聖經之有誤古志之非真其為愚且悖也孰
甚焉
水經注凡二水合流自下互受通稱其在禹貢則漾與
沔合亦稱沔漳與絳合亦稱降水是也又有隨地異名
非由合他水而然者沇東流為濟漾東流為漢又東為
滄浪之水是也有大水分為支流而異其名者江别為
沱漢别為潛河别為漯是也有伏流顯發而異其名者
濟溢為滎是也小水合大水謂之入大水合小水謂之
過二水勢均相入謂之㑹此又正名辨分之義髙出地
志水經者矣山體不動其盤基廣大者亦不過占數郡
縣若水則源逺流長往往灌注于千里之外伏見離合
曲直向背變化無方名稱不一故撰山經易撰水經難
孔傳言禹之治水或鑿山或穿地以通流此不必到處
皆然緜亘千百里之逺然當時實有其地不得不用此
法者尸子吕覽淮南子水經注衆口一辭豈欺我哉賈
讓曰昔大禹治水山陵當路者毁之故鑿龍門辟伊闕
析底柱破碣石此鑿山之事也孟子曰禹掘地而注之
海太史公曰禹厮二渠以引其河北載之髙地過降水
至於大陸此穿地之事也儒者蔽於一已之意見凡耳
目之所不及皆以為妄開章壺口梁山第一功便說得
全無精彩亦由過泥孟子行所無事之說謂禹絶無所
穿鑿殊不知堯之水災非尋常之水災禹之行水非尋
常之行水審如蔡氏所言則後世築隄置埽開渠減水
之人皆得與禹功並垂天壤矣鯀何以績用弗成禹何
以配天無極哉
中國之水莫大于河禹功之美亦莫著于河釋禹貢而
大伾以下不能得禹河之故道猶弗釋也導河一章余
博考精思久乃得之解成口占二首曰三年僵卧疾一
卷導河書禹奠分明在周移失故渠自知吾道拙敢笑
古人疎冀有君山賞中心鬱少舒班固曽先覺王横實
啓之九峯多舛錯二孔亦迷離墨守終難破輸攻諒莫
施秖應千載後復有子雲知丁丑二月朔也
河自禹告成之後下迄元明凡五大變而暫決復塞者
不與焉一周定王五年河徙自宿胥口東行漯川至長
夀津與漯别行而東北合漳水至章武入海水經所稱
大河故瀆者是也二王莽始建國三年河決魏郡泛清
河平原濟南至千乗入海後漢永平中王景修之遂為
大河之經流水經所稱河水者是也三宋仁宗時商胡決
河分為二派北流合永濟渠至乾寧軍(今青縣)入海東流
合馬頰河至無棣縣(今海豐)入海二流迭為開閉宋史河
渠志所載是也四金章宗明昌五年(實宋光宗之紹熙五年)河決
陽武故隄灌封丘而東注梁山濼分為二派一由北清
河(即大清河)入海一由南清河(即泗水)入淮是也五元世祖至
元中河徙出陽武縣南新鄉之流絶二十六年㑹通河
成北派漸㣲及明弘治中築斷黄陵岡支渠遂以一淮
受全河之水是也葢自大伾以東古兖青徐揚四州之
域皆為其縱横糜爛之區宋金以來為害彌甚愚故於
導河解後附歴代徙流之論而又各為之圖以著其通
塞之迹使天下知吾書非無用之學于康成知古知今
之訓不敢違也事訖于明故時務缺焉
九州之疆界爾雅職方不同於禹貢葢殷周之所損益
也故必備舉以相參次列古帝王所都及諸侯之封在
州域者又次列春秋時國土之可考者略見先王封建
之制又次列戰國之所屬然後分配秦漢以降之郡國
而要以杜氏通典為準葢前此地理諸書未有以禹貢
九州分配郡國者有之自通典始宋承唐制以迄元明
雖有沿革不甚相逺故通典之後直接當今輿地杜氏
博洽絶倫然間有分配未當者如冀之信都當屬兖荆
黔中以下七郡及雍伊吾以下四郡皆不在禹九州之
限是也又有一郡一縣而當分屬二州者則以有名山
大川為標識不容䝉混如汲郡有黄河河南之胙城當
屬兖不當屬冀黎陽縣有宿胥故瀆瀆西屬冀瀆東當
屬兖是也凡此類悉為之舉正經所言州界多二至唯
徐三至冀雖不言界而三面距河亦三至其未備者必
博考而審别之如冀北抵沙漠徐西抵濟水梁東荆西
界巫山豫東兖西界菏澤是也至于分野主占候以十
二次分配十二國不足以盡九州之土與禹貢無涉唯
一行山河兩戒之說于導山導水有黙契焉故時引以
證經
鄭漁仲曰禹貢以地命州不以州命地故兖州可移而
濟河之兖州不可移梁州可改而華陽黑水之梁州不
可改是以為萬世不易之書史家作志以郡縣為主郡
縣一更則其書廢矣此至言也然後世河日徙而南則
兖之西北界不可得詳河南之濟亡則兖之東南界亦
苦難辨華陽専主商洛則梁之西北界茫無畔岸黑水
與雍通波則梁之西南界何所止極禹貢之書雖存徒
虚器耳郡縣能亂其疆域山川亦能變其疆域向之不
可移者今或移之矣非研精覃思博稽圖籍其何以正
之
王者以一人養天下不以天下奉一人禹任土作貢皆
祭祀燕饗之需車服器械之飾吉凶禮樂之用國家之
所必不可缺者夫子無間然三語深得其心非但季世
徵求之濫不可與同日而論即伊尹之獻今周公之王
㑹恐亦屬後人依託借曰有之則殷周之志荒矣今釋
厥貢必一一明其所用如金銀珠玉琅玕怪石竹木橘
柚菁茅之類則又必詳致其辨使知聖人無一㣘欲之
事庶不敢厲民以自養耳
帝都三面距河舟楫環通諸侯之朝貢商賈之懋遷行
旅之往來外國之享王皆以達河為至其水道曲折經
悉志之于州未充青徐揚皆由濟漯以達河荆豫皆由
洛以達河梁雍皆由渭以達河冀之島夷由碣石以達
河揚之島夷由淮泗以達河崑崙析支渠搜由積石以
達河下文所謂四海㑹同者具見於此矣然當時粟米
取之于甸服無仰給四方之事所運者惟貢物故輕舟
可載山谿可浮逾于洛逾于沔是也要其間陸行亦不
過數十里聖人之重民力也如此後世牛羊用人若張
湯通襃斜之道以致漢中之穀陸運百餘里亦不以為
難其于聖人之心相去何啻霄壤
古者九夷八狄七戎六蠻謂之四海四海之内分為九
州九州之内制為五服以别其逺近甸侯綏為中國要
荒為四夷所謂弼成五服至於五千者是也五服之外
尚有餘地亦在九州之域所謂外薄四海咸建五長者
是也九州之外夷狄戎蠻之地不登版圖不奉正朔王
者以不治治之是為四海此禹貢五服九州四海之名
義也宋儒見他書所稱四海有以水言者遂一切撥棄
古訓以四海為海水四夷為外國殊不知禹貢九州之
内自有中國蠻夷之别甸侯綏三服則壤成賦之區名
曰中邦要荒二服為夷為蠻沈尹戌曰天子有道守在
四夷仲尼曰天子失官學在四夷即其地也不然郯子
豈外國之君長而大荒絶域亦安能為天子守耶
禹錫圭告成唯據十三年中已然之事録之以成書其
後非必一一盡同也如舜紹堯肇十有二州則州境之
山川已有所更改封十有二山濬川則山川之秩祀必
有所増益而命禹以百揆兼司空汝平水土惟時懋哉
不僅如此篇所紀而已也至于土田之肥瘠貢賦之多
寡聲教之逺近他時亦必有小異說經者但當就禹貢
以釋禹貢若牽合前後則反多室磯矣
地域之分以髙山大川為限後世犬牙相制之形無有
也水土之功以決川距海為則後世曲防逆阞之事無
有也(考功記凡溝逆地阞謂之不行注云阞謂脈理)疆理之政以濬畎距川為
利後世穿渠灌溉之智無有也稅斂之法以土田物産
為賦後世口率(音律)出錢之令無有也九州之貢所以給
邦用後世竒技淫巧之供無有也四海之貢所以表嚮
化後世珍禽瓌寶之獻無有也達河之道所以通貢篚
後世飛芻輓粟之役無有也山川之奠所以秩命祀後
世設險守國之計無有也六府之脩所以養民生後世
山林川澤之禁無有也土姓之錫所以襃有徳後世彊
幹弱枝之慮無有也武衛之奮所以戒不虞後世拓土
開邊之舉無有也聲教之訖所以大無外後世招來誘
致之術無有也想其時民安物阜别有一天地其君若
臣亦皆心天地之心覺三代以降號稱善治者猶未免
為小康之事衰世之意禮運首述孔子之言先儒疑為
老莊之緒餘由今思之殆不然也學者熟讀禹貢而有
得焉非惟知識日進于髙明抑且心術漸登於淳古
己卯余復入
帝城謁大司徒吉水李公以禹貢錐指就正公覽之喜
曰是書博而不雜精而能賅不惟名物殫洽兼得虞夏
傳心之要出以問世誰曰不宜余負墻而謝今春公寓
書天津以示劉侍御西谷先生先生一見稱賞謂從來
所未有復于李公序而行之誠異數也嗟乎積病無憀
終日仰面看屋梁著書當時聊代萱蘓今迺重災棃棗
詅(音令)癡符之誚其能免乎
康熙辛巳夏五徳清胡渭(元名渭生字朏明一字東樵)敬述于御河
舟次
周官大司徒掌天下土地之圖以周知九州之地域廣輪
之數與職方氏相為表裏漢初蕭何得秦圖書藏諸石渠
閣武帝又嘗案古圖書名河所出山曰崑崙其古今圖籍
亦云備矣而未聞有所謂禹貢圖者禹貢圖之名自後漢
永平中賜王景始也此圖及蕭何所得至晉時已亡故司
空裴秀自製禹貢地域圖十八篇奏之藏於秘府今其序
載晉書而圖竟無傳宋程大昌撰禹貢論繪山川地理圖
三十有一而各為之說歸太僕有光言其亡友吳純甫家
藏有是圖乃淳熙辛丑泉州舊刻今亦不可得見又合沙
鄭氏東卿著尚書圖七十有七其繫禹貢者凡二十五頃
從藏書家借觀亦宋刻世所罕覯其用意勤矣惜乎山川
之脈絡猶未精審而先儒之舊說與經不合者亦莫能正
也明漳浦何模平子撰禹貢圖一卷有江左人為之序以
為上自山海經下逮桑經酈注古今水道條分理解如堂
觀庭如掌見指余聞之不勝嚮往恨一時無從購求耳嗟
乎名號有異同郡縣有廢置陵谷有升沈土石有消長古
今之變不可勝窮說經至禹貢難矣而為圖則尤難胷無
萬卷之藏足無萬里之行而任意摹冩曰此禹貢圖也有
不為人非笑者乎雖然圖不易為也而終不可闕苟有
說而無圖則山川之方鄉郡國之里至學者茫然莫辨
說雖詳亦奚以為於是不揣孤陋既作錐指輒據九州
五服導山導水之文證以地志水經參之諸家傳記略
倣朱思本意計里畫方為圖四十七篇冠其首而限于
邊幅布置偪側昔謝莊依左氏地理分國製木圖方丈
賈耽海内華夷圖廣三丈縱三丈三尺率以寸為百里
此猶可以舒展今圖附卷首縱不逮咫廣裁盈尺居謝
百之一賈九百九十之一而欲以賅寰區之形勢真有
如淮南王所云相去不過寸數而間獨數百千里者勢
有所窮數有所極故為禹貢圖難而就經為圖則尤難
但使東西無易面逺近不相背說之所及以圖證之圖
之所不及以意㑹之辨方正位存其梗槩而已如必曰
非身所親歴終無以得其真則愚與有罪焉夫何敢辭
五服圖第四十五
　　　　　　
　　　　　　
周九服圖第四十六(附)
　　　　　
　　　　　
右禹貢圖四十七篇皆余所手摹也凡九州之疆域山
海川流之條理原隰陂澤之形勢及古今郡國地名之
所在八方相距之逺近大略粗具而獨恨晉圖既亡諸
地記道里之數無以得準望逺近之實也裴氏序云制
圖之體有六一曰分率(分扶問切率音律)所以辨廣輪之度也
二曰準望所以正彼此之體也三曰道里所以定所由
之數也四曰髙下五曰方邪六曰迂直此三者各因地
制宜所以校夷險之異也有圖象而無分率則無以審
逺近之差有分率而無準望則得之于一隅必失之于
他方有準望而無道里則施于山海絶隔之地不能以
相通有道里而無髙下方邪迂直之校則徑路之數必
與逺近之實相違失準望之正矣故以是六者參而考
之然後逺近之實定于分率彼此之實定于道里度數之
實定于髙下方邪迂直之算故雖有峻山鉅海之隔絶
域殊方之迥登降詭曲之因皆可得舉而定者準望之
法既正則曲直逺近無所隱其形也此三代之絶學裴
氏繼之於秦漢之後著為圖說神解妙合而志家終莫
知其義今按分率者計里畫方每方百里五十里之謂
也準望者辨方正位某地在東西某地在南北之謂也
(古志言境界四正四隅為八到或又曰正東㣲南正北㣲西推此類則共有十六方凖望之法加宻矣)道
里者人迹經由之路自此至彼里數若干之謂也路有
髙下方邪迂直之不同髙謂岡巒下謂原野方如矩之
鉤邪如弓之弦迂如羊腸九折直如鳥飛準繩三者皆
道路夷險之别也人跡而出於髙與方與迂也則為登
降屈曲之處其路逺人跡而出于下與邪與直也則為
平行徑度之地其路近然此道里之數皆以著(直略切)地
人跡計非準望逺近之實也準望逺近之實必測虚空
鳥道以定數然後可以登諸圖而八方彼此之體皆正
否則得之于一隅必失之于他方而不可以為圖矣古
之為圖者必精于句(音鉤)股之數故準望絫黍不差金吉
甫云句股算法自禹制之所以測逺近髙深而疆理天
下弼成五服者也(說本周髀經)句股之數宻則于山川迂迴
之處道里曲折之間以句股之多計弦之直而得逺近
之實大率句三股四弦直五以正五斜七取之仁山此
說葢深有得於裴氏準望之法者大抵里數之多寡唯
據人迹所由為得其真而特不可以為圖何也髙下方
邪迂直之形非圖之所能具也圖唯據準望弦直之數
而弦直之數非考之于書而核其髙下方邪迂直之形
則無從折算而得虚空鳥道之逺近此圖與書所以相
為表裏也書詳夷險之别則道里之逺近不與準望相
違準望既定為圖則夷險之形亦若視諸掌矣後之撰
方志者以郡縣廢置不常而無暇以句股測逺近之實
其所書唯據人迹所由之里數而髙下方邪迂直之形
一切不著雖有精于句股者亦孰從而測之故四至八
到之里數與準望逺近之實往往不相應此圖之所以
難成而地理之學日荒蕪也今杜氏通典元和郡國志
太平寰宇記九域志等書皆于州郡之下列四至八到
之里數可謂詳矣而夷險之形不著吾未知其所據者
著地人跡屈曲之路乎抑虚空鳥道徑直之路乎至於
近世之郡縣志尤為疎略其道里亦未必盡覈况可據
以定準望邪昔人謂古樂一亡音律卒不可復愚竊謂
晉圖一亡而準望之法亦遂成絶學嗚呼惜哉有能毅
然以復古為任者乞靈帝語勅郡縣諸吏循行水陸道
路徧籍其髙下方邪迂直之形以上之司徒司徒徵天
下之善算者覆案其狀而以句股之贏餘計弦直之實
數以正準望之法而定為一書每郡縣之下分為二條
一道路曰東至某若干里西至某若干里云云一準望
曰某在東若干里某在西若干里云云如此則準望與
道路可以互相參驗而谷得其實由是繪之以為圖則
彼此之體皆正而無得之一隅失之他方之患矣裴氏
之絶學復見於今豈非千古之盛事乎雖然此特為方
志言之也若夫禹貢之圖則但如吾之所為名山之位
方鄉不迷大川之流原委無誤郡縣與山川相附新形
與舊迹並存亦可以證明傳注而為學者之一助矣壬
午仲秋月幾望東樵山人識
欽定四庫全書
　禹貢錐指卷一
　　　　　　　　　　　　　　徳清胡渭撰
　禹貢
孔氏(安國)傳曰禹制九州貢法孔氏(穎達)正義曰


此篇史述時事非應對言語當是水土既治史即


録此篇又曰貢賦之法其來久矣治水之後更復


改新言此篇貢法是禹所制非禹始為貢也又曰

賦者自上稅下之名治田出穀經定其差等謂之


厥賦貢者從下獻上之稱以所出之穀市其土地


所生以獻謂之厥貢雖用賦物亦不盡也又有全


不用賦物隨地所有採取以為貢者此之所貢即


與周禮九貢不殊但彼分之為九耳其賦與九賦


全異不言賦而言貢者取下供上之義也林氏(之)


(竒)曰禹貢一篇葢言禹之治水其本末先後之序


無不詳備名雖曰貢實典之體也張氏(九成)曰此


一篇以為史官所記邪而其間治水曲折非史官


所能知也竊意禹敷土隨山刋木奠髙山大川此


史辭也禹錫玄圭告厥成功此史辭也若夫自冀


州至訖于四海皆禹具述治水本未與夫山川之


主名草木之生遂貢賦之髙下土色之黑白山之


首尾川之分派其所以弼成五服聲教四訖者盡


載以奏于上藏之史官略加刪潤叙結成書耳王


氏(炎)曰九州有賦有貢凡賦諸侯以供其國用凡

貢諸侯以獻於天子挈貢名篇有大一統之義焉


顧炎武日知録曰堯舜禹皆名也考之尚書帝


曰格汝舜格汝禹名其臣也堯崩之後舜與其


臣言則曰帝禹崩之後五子之歌則曰皇祖胤


征則曰先王無言堯舜禹者不敢名其君也渭


按周禮外史達書名于四方鄭康成注云書名


堯典禹貢之類夫書名達于天下常為人所稱


道而顧以君名著何也葢記當時之言動君不


可與臣俱名故名臣而稱其君曰帝(篇中稱名者唯發端)


(曰若稽古帝某)書名則垂諸簡策以詔來世與敘述之


文不同故二典謨貢不嫌以名著也或曰史遷


云舜名重華禹名文命由此推之則放勲亦名


也孟子再稱放勲屈原三稱重華堯舜禹豈有


二名哉曰放勲重華文命皆號也而亦可謂之


名閻百詩曰名者號也言舜號曰重華禹號曰


文命云爾孔疏云人有號諡之名余謂名曰重

華名曰文命此生號之名也孟子名之曰幽厲


此死諡之名也皆得謂之名然則典貢之上曷


不繫以號曰上古淳樸無嫌于名故不必以號


著也商則稍有所嫌矣湯號也亦曰成湯武湯


與放勲重華文命同其名曰履論語云予小子


履是也避名著號故書有湯征湯誓湯誥商人


以十干為號自上甲微始魯語展禽曰上甲㣲


能帥契者也商人報焉上甲者十干之號㣲其


名也湯號天乙而更有美號故以湯著後王無


他美號則亦以十干之號著而不名故書有太


甲沃丁仲丁河亶甲祖乙盤庚又有廟號太甲


為太宗太戊為中宗武丁為髙宗故書有髙宗


肜日髙宗之訓太甲三篇及身而作史亦不追


改也(髙宗二篇據殷本紀為其子祖庶時作故稱廟號序以為祖已訓髙宗誤也)周


人以諱事神死則制為諡以易其名故書有康


王之誥以諡著焉(文侯之命臣亦稱諡據左傳成王命魯公以伯禽命唐叔)

(以唐誥伯禽唐誥皆誥命篇名也文侯之命初亦當類此其以諡著者葢史所追改)孔子


曰虞夏之文不勝其質殷周之質不勝其文即


書之所以名篇亦可得其梗槩矣


九州有賦有貢而篇名獨以貢著疏云取下供


上之義殊未分明張子韶申其意曰昬墊之餘


一旦平定民安居樂土自然懐報上之心以其


所有獻于上故謂之貢以言名雖曰賦非强為


科率民之願輸亦若貢物然此所以統名之曰


貢也夫賦出於百姓貢出於諸侯信如張氏所


言則貢即賦矣經何為别之曰厥賦厥貢邪林


少穎云别而言之有貢有賦合而言之則此貢


與商之助周之徹皆一代取民之總名蔡傳從


之夫五十而貢取諸受田之民任土作貢供自


有土之君名同而實異此篇貢自貢賦自賦混


而一之非矣惟王氏之說近是謹按九州之末


皆言貢道下文又云錫土姓祇台徳先不距朕

行則所重在諸侯之脩職可知甸侯綏服方三


千里之地謂之中邦禹之所則壤以成賦者也


然惟甸服千里之内天子所自賦餘皆以封諸


侯諸侯取于民謂之賦而出其國用之餘以獻


于天子則貢也而非賦矣外而要荒君長若嵎


夷萊夷淮夷和夷西傾之屬皆有所獻以效其


慕義嚮化之誠亦謂之貢至於海外之島夷及


崑崙析支渠搜諸戎莫不來享來王各以其所


貴珤為摯亦皆謂之貢貢之為言廣矣大矣賦


止甸服貢盡九州賦止中邦貢兼四海言賦不


可以該貢而言貢則可以該賦史臣挈貢名篇


實有大一統之義東漸西被聲教四訖之盛皆


於是乎見晦叔之解經精矣


虞夏之制不可得而詳已請以周制喻周禮職


方氏曰制其貢各以其所有注云國之地物所


有賈公彦曰諸侯無貢于王法民間得稅大國

半次國三之一小國四之一(依大司徙經以為言)皆市取


當國所有以貢於王即大宰九貢小行人之春


入貢及禹貢厥篚厥貢之類是也左傳子産曰


列尊貢重謂公侯地廣故所貢者多蓋周制有


然在舜禹之世不知何如要之以什一之法賦


于民而出其國用之餘市物以貢于天子則古


今一致矣疏云此之所貢與周禮九貢不殊按


大宰以九貢致邦國之用一祀貢二嬪貢三器


貢四幣貢五材貢六貨貢七服貢八斿貢九物


貢先鄭云祀貢犧牲包茅之屬嬪貢皮帛之屬


器貢宗廟之器幣貢繡帛材貢木材也貨貢珠


貝自然之物也服貢祭服斿貢羽毛物貢九州


之外各以其所貴珤為摰肅慎氏貢楛矢之屬


是也後鄭云嬪貢絲枲器貢銀鐵石磬丹漆也


幣貢玉馬幣帛也材貢櫄幹栝柏篠簜也貨貢


金玉龜貝也服貢絺紵也斿讀如囿游之游斿

貢燕好珠璣琅玕也物貢雜物魚鹽橘柚此皆


倣禹貢言之然九州之物産或昔有而今無或


前美而後惡所貢之品亦豈必盡同耶


或問此篇如張氏說則祗台徳先不距朕行乃


禹之自言也曰台曰朕功歸于已安在其為不


矜不伐乎曰是無足疑也非獨斯二語臯陶謨


言之屢矣(臯陶謨益稷本一篇古文分帝曰來禹以下為益稷)予乘四載


隨山刋木暨益奏庶鮮食予決九川距四海濬


畎澮距川暨稷播奏庶艱食鮮食懋遷有無化


居烝民乃粒萬邦作乂此非禹之自言於帝前


者乎娶于塗山辛壬癸甲啟􁀾􁀾而泣子弗子


惟荒度土功弼成五服至于五千州十有二師


外薄四海咸建五長各迪有功此又非禹之自


言于帝前者乎以常情觀之於善則稱君之義


無乃有違而禹曽不以為嫌臣曰祇台徳君曰


迪朕徳聖人之心浩浩其天又焉知徳之在上

與在下也哉程子曰凡人避嫌者皆内不足也


聖人自至公何避嫌之有即此可以知禹矣問


者唯唯而退總之虞夏君臣同心同徳元首股


肱聮為一體其更相告語有如此者不可以叔


季之人情妄為測度也張氏亦嘗以此自難而


所以解之者未當故敢以鄙見參焉


禹貢之為夏書也傳曰此堯時事而在夏書之


首禹之王以是功正義曰初必在虞書之内葢


夏史抽入夏書或仲尼始退其第此不過順傳


為義耳林少穎曰自堯典至益稷皆虞史所錄


故謂之虞書禹貢者夏史所録故謂之夏書此


即穎達堯典非唐史所録故謂虞書之意後儒


皆遵用之夫隋書脩于唐未嘗謂之唐書唐書


脩於宋未嘗謂之宋書禹貢即夏史所録而其


事則皆舜相堯時事也安得謂之夏書耶今案


董仲舒云禹繼舜舜繼堯三聖相受而同一道

無救弊之政故堯典可繫虞而虞事可連夏馬


融鄭玄王肅别録題皆曰虞夏書鄭序以為虞


夏書二十篇商書四十篇周書四十篇贊云三


科之條五家之教是虞夏同科也揚子法言亦


曰虞夏之書渾渾爾商書灝灝爾周書噩噩爾


左傳僖二十六年趙衰引夏書杜預注云尚書


虞夏書也此皆與虞夏同科之說無異而今所


行尚書本獨判為二書故有疑虞夏之分自東


晉梅賾所獻安國傳始者然左傳屢引夏書伏


生虞夏傳外仍有虞傳夏傳而太史公河渠書


引夏書曰禹抑鴻水云云許慎說文亦多引虞


書此皆在梅賾之前虞書夏書之分恐不自東


晉始也或曰左傳所引夏書有在今虞書者穎


達云以事闗禹故引為夏書若洪範本周書以


箕子所陳而傳引之即曰商書也推此例則說


文事闗舜引為虞書左傳史記事闗禹引為夏

書又何不可豈必當時書題已判為二邪此言


最近理且帝告釐沃湯征汝鳩汝方于鄭為商


書而孔并于胤征之下以為夏書由是夏得九


篇商止三十五篇明係嫌夏書太少故裒多益


寡以意為遷就斯亦大可疑者至左傳文五年


成六年襄三年三引洪範皆謂之商書特以言


出箕子耳明豐坊偽撰古書世學言其曽大父


慶得箕子朝鮮本自神農政典至㣲子止後附


洪範一篇坊據左氏三引以洪範終商書非即


判禹貢為夏書之故智乎


序云禹别九州随山濬川任土作貢傅寅為之


解曰随山而濬川任土而作貢程氏所謂因其


所自然者也且四瀆之水皆東行以入海而弱


水則西黒水則南者其所出所逕之山勢則然


也山之勢所向背水因而趨避之禹不能逆山


以行水亦猶不能强其所無以作貢應變施設

雖曰多端而經畫妙用同乎順理孔子序書凡


三句十二字而該貫首末無復餘藴矣然百篇


之序朱子謂決非孔門之舊是周秦間低手人


作漢書藝文志以為孔子所纂非也同叔亦未


之察耳序本合為一篇古文引之各冠其篇首


今不用

禹敷土(陸氏經典釋文敷方無反渭按敷史記夏本紀作傅)
　傳曰洪水汎溢禹分布治九州之土正義曰洪水浸
　壊民居故禹分布治之知者文十八年左傳云舉八
　凱使主后土則伯益之輩佐禹多矣葉氏(夢得)曰辨
　九州之封域而分布之使官各有守以任其事民各
　有宅以任其力也渭按史記夏本紀禹與益后稷奉
　帝命命諸侯百姓興人徒以傅土裴駰曰尚書傅作
　敷馬融云敷分也司馬貞曰大戴禮作傅土故此紀
　依之傅即賦也謂賦功屬役之事令人分布治九州
　之土地也
商頌曰洪水芒芒禹敷下土方即此敷土之謂古


文敷與傅通大戴記敷土作傅土漢志以傅陽山


為敷淺原是也又與賦通左傳趙衰引夏書賦納


以言是也故索隱謂傅即賦左傳晉合諸侯之大


夫城成周士彌牟屬役賦丈亦傅土意也薛氏謂


敷如敷治之敷猶未相逺張子韶始云敷土即别


九州之義而蔡傳宗之沿襲至今經㫖盡失謹按


書序三句總括一篇之㫖而經文篇首三句則皆


禹未施功時事敷土又禹未出門時事也别九州


在奠髙山大川句内不得如張氏所言


禹平水土非一手足之為烈當時位禹者必衆内


而百僚外而羣牧並有其人禹自言暨益暨稷則


三人同行無時或離可知周語太子晉言共之從


孫四岳能為禹股肱心膂以養物豐人民韋昭云


共工從孫為四岳之官掌帥諸侯助禹治水是四


岳亦禹之佐也殷本紀載湯誥之言曰古禹臯陶

久勞于外四瀆已修萬民乃有居是臯陶亦禹之


佐也吕刑曰乃命三后恤功于民伯夷降典折民


惟刑禹平水土主名山川稷降播種農殖嘉穀是


伯夷亦禹之佐也疏惟引八愷然杜預以八愷為


垂益禹臯陶之倫八元為稷契朱虎態羆之倫則


八元亦有佐禹治水者蓋益主焚刋稷主播種伯


夷主秩祀臯陶主象刑偕禹循行天下而四岳倡


率九牧牧各擇其州内諸侯之賢能者賦功屬役


以令之事有専司責無可諉此所以八年而奏平


成之績也不然禹雖櫛風沐雨胼手胝足亦何濟


之有


東萊書說云史官作禹貢先言禹敷土三字見禹


有一定之規模在胷中分布九州之土甚處用此


治甚處用彼治工役計用多少然後施功喻如築


城若尋常築動是數年不能得成至李光弼築萬


里城不過數月之功葢先擺布定甚處成隊聲勢

相接故能速成禹之治水其規模在此而已渭按


此喻甚切左傳宣十一年楚令尹蒍艾獵城沂使


封人慮事以授司徒量功命日分財用平板榦稱


畚築程土物議逺邇略基趾具餱糧度有司事三


旬而成不愆于素昭三十二年晉士彌牟營成周


計丈數揣髙卑度厚薄仞溝洫物土方議逺邇量


事期計徒庸慮材用書餱糧以令役于諸侯屬役


賦丈書以授帥城三旬而畢此皆所謂先定其規


模而後從事者治水與築城不同然事有大小難


易其理則一耳

隨山刋木(釋文刋苦寒反渭按刋漢書地理志作栞顔氏云古刋字)
　傳曰隨行山林斬木通道正義曰禹必身行九州規
　謀設法乃使佐已之人分布治之于時平地盡為流
　潦鮮有陸行之路故將欲治水随行山林斬木通道
　鄭云必隨州中之山而登之除木為道以望觀所當
　治者則規其形而度其功焉是言禹登山之意也蘇
　氏(軾)曰山行多迷刋木以表之且以通道史記云行
　山表木

益稷予乗四載隨山刋木傳曰所載者四謂水乗


舟陸乗車泥乗輴(丑倫反)山乗樏(力追反)隨行九州之


山林刋槎其木開通道路以治水也正義曰史記


河渠書云禹抑洪水十三年三過家不入門陸行


載車水行載舟泥行蹈橇(音蕝)山行即橋(丘遥反)徐廣


曰橋一作輂(儿玉反)直轅車也尸子云山行乗樏泥


行乗蕝(子絶反)漢書溝洫志云泥行乗毳山行則梮


(居足反)毳形如箕摘行泥上如淳云毳謂以板置泥


上以通行路也慎子云為毳者患塗之泥也應劭


云梮或作樏為人所牽引也如淳云梮謂以鐵如


錐頭長半寸施之履下以上山不蹉跌也韋昭曰


梮木器也如今轝牀人轝以行也輴與毳為一樏


與梮輂為一古篆變形字體改易說者不同未知


孰是

書言刋木而孟子云舜使益掌火益烈山澤而焚


之其說不同何也葢刋乃常法間有深林窮谷薈


蔚蒙蘢斧斤不可勝除者則以一炬空之殊省人


力此聖人變通之智


隨山刋木有五利焉遥望山川之形勢規度土功


一也往來之人不迷厥道二也禽獸逃匿登髙避


水者得安其居三也奏庶鮮食以救阻饑之民四


也材木委積可以供治水之用五也

奠髙山大川(釋文奠田遍反)
　傳曰奠定也正義曰禮定器于地通名為奠是奠為
　定也葉氏曰髙山大川如荆岐江漢是也治水者不
　逆其性而行其所無事則惟形勢之順而已形勢以
　山川為主山川以其髙且大者為主髙山大川各定
　其所而名正則其餘可以類求奠定也猶周官言奠
　地守也黄氏(度)曰髙山山之㑹也谿壑隨大小行其
　中衆水輳合於大川大川所以紀理衆小水也九州
　皆有髙山大川不獨五岳四瀆所謂刋旅滌源者也
　董氏(鼎)曰自黄帝畫野分州九州封域已定矣禹治
　水復取髙山大川以别識之使各州之官率民以趨
　事也

傳云髙山五岳大川四瀆定其差秩祀禮所視林


少穎曰此有司之常事耳而乃言于刋木之下冀


州之上非序也故知孔說為不然渭按史記集解


引尚書大傳云髙山大川五嶽四瀆之屬有之屬


二字即無病


蔡氏云定髙山大川以别州境若兖之濟河青之


海岱揚之淮海雍之黑水西河荆之荆衡徐之海


岱淮豫之荆河梁之華陽黑水是也渭按吕刑禹


平水土主名山川正義曰山川與天地並生民應


先與作名但禹治水萬事改新古老既死其名或


滅故當時無名者禹皆主名之不但如蔡氏所舉


境上之山川凡九州所言如冀之壺口岳陽徐之

蒙羽梁之岷嶓蔡蒙雍之梁荆岐終南惇物鳥鼠


三危積石龍門皆髙山也冀之衡漳恒衛兖之漯


青之濰淄徐之沂泗揚之三江荆之江漢九江豫


之伊洛瀍澗梁之江沱桓沔雍之弱水渭涇漆沮


灃皆大川也禹既為之主名因定某山為某州之


山某川為某州之川使守土者知所從事不容他


諉也


敷土是禹未出門時事冀土賦與某某兖土賦與


某某此不過擇人而任之猶未知某山某川為當


治也及隨刋已畢髙山大川歴歴可數禹于是定


某山為某州之山某川為某州之川使各治其所


有則法加詳矣山川既奠禹與益稷四岳俾九牧


各率其屬發人徒以就役或兩地先後興工(如自壺口)


(而梁岐而太原岳陽而覃懐衡漳皆先後次笫興工)或鄰封一時并作(如九河既)


(道則兖之雷夏灉沮與冀之恒衛大陸不妨分曹并作)或決川之餘兼及畎


澮(如吕梁既鑿遽及岐山淮沂既乂遂及蒙羽是也)或距海之後久乃滌

源(如治兖時河已從碣石入海治楊時江漢已為三江入海而岷嶓積石之功乃在治梁雍時事)


或為二州之界而臨事共協其力(如冀與雍豫兖共是河禹在冀)


(三州協力治河徐兖共是濟禹在徐而兖協力治濟徐揚共是淮禹在徐而揚協力冶淮也)或


歴數州之琙而當境各任其勞(如江漢歴梁荆揚三州之域而揚冶)


(三江荆治九江及江沱潛漢梁治岷嶓及沱潛是各州之力不相貸也)上下相維彼


此相應如身之使臂臂之使指故能量功命日不


愆于素八年而九州攸同十三載而錫圭告成也


敷土已畢然後有導岍之行奠山川已畢然後有


壺口之事

　禹貢錐指卷一
欽定四庫全書
　禹貢錐指卷二
　　　　　　　　　　　　　　徳清胡渭撰
冀州(釋文冀居器反)
　傳曰堯所都也又曰此州帝都不説境界以餘州所
　至則可知正義曰史傳皆云堯都平陽五子之歌云
　惟彼陶唐有此冀方是冀州堯所都也又曰兖州云
　濟河自東河以東也豫州云荆河自南河以南也雍
　州云西河自西河以西也眀東河之西西河之東南
　河之北是冀州之境也又曰九州之次以治為先後
　以水性下流當從下而泄故治皆從下以為始冀州
　帝都故首從冀起而東南次兖而東南次青而南次
　徐而南次揚從揚而西次荆從荆而北次豫從豫而
　西次梁從梁而北次雍雍地最髙故在後也自兖已
　下皆凖地之形勢從下向髙從東向西青徐揚三州
　竝為東偏雍髙於豫豫髙於青徐雍豫之水從青徐
　而入海也梁髙於荆荆髙於揚梁荆之水從揚而入
　海也兖在冀之東南冀兖二州之水各自東北入海
　也冀州之水不經兖州以冀是帝都河為大患故先
　冀而次兖若使冀州之水東入兖州水無去處治之
　無益雖是帝都不得先也蘇氏曰堯水河為患最甚
　江次之淮次之河行冀兖為多而青徐其下流被害
　尤甚堯都於冀故禹行自冀始次兖次青次徐四州
　治而河患衰矣雍豫雖近河以下流既治可以稍緩
　也故次揚次荆以治江淮江淮治而水患平故次豫
　次梁次雍以治江河上流之餘患而雍最髙故終焉
　渭案堯都平陽今山西平陽府臨汾縣西南平陽故
　城是也李廵注爾雅始解州名孔疏以為所言未必
　得其本其後晉志通典亦皆有説林少穎云九州命
　名之義盖出於一時之偶然不可必求其義傅同叔
　云凡釋九州之名者皆因字生義云爾未必得古人
　命名之實不足信也此真通人之見今一槩不録以
　其言盡屬傅㑹且非要義所闗也
古書言唐堯所居者三一為帝都漢志云河東本


唐堯所居應劭曰平陽堯都在平水之陽是也二


為始封之國一在太原晋陽縣漢志云故詩唐國


周成王滅唐封弟叔虞晋水所出是也一在中山


唐縣漢志云堯山在南應劭曰故堯國張晏曰堯


為唐侯國於此是也鄭康成詩譜云唐者帝堯舊


都今曰太原晋陽是堯始居此後乃遷河東平陽

皇甫謐帝王世紀云堯始封於唐今中山唐縣後


徙晋陽及為天子都平陽此皆在冀州之域故曰


惟彼陶唐有此冀方也濟隂定陶縣從漢郡國志


亦云古陶堯所居此則在兖州之域水經注永安


木彘縣汾水自縣西歴唐城東瓚注漢書云堯所


都東去彘十里按永安今霍州霍太山在其東揚


雄冀州牧箴雖有岳陽是都語然岳陽所該者廣


平陽亦在太岳之陽恐不止永安瓚説非是


閻百詩尚書古文疏證曰蔡傳堯初為唐侯後為


天子都陶故曰陶唐按堯為天子實先都吾晋陽


後徙於平陽從不閒有都陶之事真屬臆語即書


䟽左氏杜注孔疏亦不確唯漢書臣瓚注堯初居


唐後居陶故曰陶唐師古曰瓚説非也許慎説文


解字云陶丘再成也在濟隂夏書曰東至陶丘陶


丘有堯城堯嘗居之後居於唐故堯號陶唐氏斯


得其解矣吾欲取以易蔡傳(渭按竹書帝堯九十年㳺居於陶一百年)

(帝陟于陶瓚説本此)冀州不言境界傳説為正馬鄭皆云時


帝都之使若廣大然孔疏非之曰夫既局以州名


復何以見其廣大是妄説也晁以道云亦所以尊


京師示王者無外之意説本馬鄭班固所謂非其本


義與不得已者


或問冀州欲言其境界當云何曰若從爾雅曰兩


河間則漏却南河未善也古者河北之地皆謂之


河内自戰國魏始有河内河東之别而秦漢因之


以置郡周禮所謂河内不止河内郡地也今即兼


幽幷言之亦無不可必欲書境界曰河内惟冀州


庶㡬得之(史記正義云古帝王之都多在河東河北故呼河北為河内河南為河外又云)


(河從龍門南至華隂東至衞州東北入海曲繞冀州故言河内盖自大河以北總謂之河内而非若)


(今之但以懐州為河内也)然經文簡奥可以互見正不必爾也


舜肇十有二州以冀州之北廣大分置幷州幽州


(此馬融説也孔傳同)至夏而復合於冀與堯時同爾雅之九


州有冀幽而無幷郭璞以為殷制兩河間曰冀州

注云自東河至西河燕曰幽州注云自易水至北


狄盖殷分夏冀州之東北以為幽而正北幷州之


地仍屬冀視虞之冀則大矣周禮東北曰幽州河


内曰冀州正北曰幷州與虞制同賈公彦䟽云周


之冀州小於禹貢以其北有幽幷然不唯小於禹


貢亦小於爾雅也


冀州為中土古軒轅陶唐有虞夏后殷人所都及


實沈臺駘孤竹之封皆在焉春秋時可考者晋(古實)


(沈之虚唐人是因以服事夏商及周成王滅之以封弟叔虞為唐侯至子變改名曰晉)魏霍


冀黎(書西伯戡黎即此今為黎城縣)揚郇(或作荀)賈沈姒蓐黄(帝封臺駘)


(於汾州沈姒蓐黄實守其祀)路赤狄邶鄘衞(始封在朝歌)邢共凡原


雍邗虞檀温中山鼓肥鮮虞薊北燕韓無終山戎


凡三十五國戰國時屬燕趙魏而秦衛亦兼得其


地秦并天下置三十六郡此為鉅鹿邯鄲上谷漁


陽右北平遼西河東上黨太原代郡鴈門雲中三


川(北境是)漢武置十三州此爲冀州(領郡國九)幽州(領郡國十)

幷州(領郡九)後漢魏晉並因之(晉冀州領郡國十三幽州七幷州六)南


北朝土地分裂増置漸多不可勝紀唐承隋制州


即是郡貞觀初因山川形便分天下為十道開元


中又析爲十五道此為河北道之汲郡(衛州)鄴郡(相)


廣平(洺)鉅鹿(邢)信都(冀)趙郡(趙)常山(鎮)博陵(定)河


間(瀛)文安(莫)饒陽(深)上谷(易)范陽(幽)順義(順)歸化


(分順州置)歸德(燕)嬀川(媯)漁陽(薊)密雲(檀)北平(平)栁城


(營)等郡河東道之河東(蒲州)絳郡(絳)陜郡(陜北境是)平陽


(晉)髙平(澤)上黨(潞)樂平(儀)陽城(沁)大寧(隰)文城(慈)


西河(汾)太原(并)昌化(石)鴈門(代)定襄(忻)安邊(蔚)馬


邑(朔)雲中(雲)等郡又都畿之河内郡(懐州)關内道之


單于大都䕶府按以上通典所列信都當全屬兖


鄴郡之内黄堯城臨河汲郡之黎陽東境當分屬


兖以今輿地言之山西太原平陽汾州潞安大同


五府澤遼沁三州河南則懐慶衞輝彰徳三府(唯衛輝之胙城)


(縣舊在大河之南當屬兖)直隷則順天永平保定廣平順徳五

府及真定河間二府之西北境(當以漢時漳水故道為界水西属冀)


(水東属兖詳見後)大名府濬縣之西界(以宿胥故瀆為界西屬冀東屬兖)


又新置宣化府(舊為萬全都司)及故遼東都司之西境(以大)


(遼水為界西屬冀東屬青)其北則踰塞直抵隂山下西起東受


降城之北東訖於大遼水皆古冀州域也


冀西距河河自今塞外東受降城南而東至山西


大同府廢東勝州界折而南經平鹵衞及太原府


之河曲保徳興縣汾州府之臨縣永寧寧鄉石樓


平陽府之永和大寧吉州鄉寧河津榮河臨晉蒲


州是為西河與雍分界


冀南亦距河河自蒲州過雷首山折而東經芮城


平陛垣曲及河南懐慶府之濟源孟縣温縣武陟


衞輝府之獲嘉新鄉汲縣是為河南與豫分界


冀東亦以河與兖分界自周定王五年河徙之後


禹河故道堙廢而冀兖之界難分今按漢志魏郡


鄴縣下云故大河在東句北入海故大河者即王

横所云禹之行河水本随西山下東北去者也河


自汲縣南東北流至黎陽縣西南出大伾上陽三


山之間(大伾山一名黎陽山今在濬縣東南二里即賈讓所謂東山也枉人山一名善化山)


(在縣西北二十五里俗名上陽三山即賈讓所謂西山也)蘇代謂之宿胥


之口酈道元謂之宿胥故瀆李垂謂之西河故瀆


濬縣舊志云在縣西十里盖禹迹也(河徙由縣東故稱此為西)


(河)自此而北歴蕩隂安陽鄴縣斥丘(東接内黄魏縣)至列


人斥章之境左㑹衡漳經所謂北過降水也(應劭曰斥)


(章縣漳水出治北入河杜佑曰漳水横流至肥郷縣界入河斥章今曲周縣地肥鄉漢列人縣地盖)


(漳水由二縣境注於河也)河自此東北入海及定王時南徙則


衡漳東出循河故道而下至東光縣西與大河合


王莽時河益徙而南漳水遂専達於海故斥章以


下水經通謂之漳水東北歴平恩曲周鉅鹿經縣


南宫堂陽扶栁信都昌成西梁桃縣鄡縣下博樂


鄊武强武隧武邑東昌弓髙阜成樂成建成成平


浮陽至章武平舒入海盖皆禹河之故道也而説

經者皆以王莽河為禹河謬矣(大河故瀆一名北瀆王莽時空俗遂)


(稱王莽河)以今輿地言之濬縣(屬直隷大名府)湯隂安陽臨


漳(並屬河南彰徳府)成安肥鄊曲周(並屬直隷廣平府)平鄉廣宗


鉅鹿(並屬順徳府)南宫新河冀州(並屬真定府)束鹿(屬保定府)深


州衡水武邑武强(並屬真定府)阜城獻縣交河滄州青


縣靜海天津(並屬河間府)皆禹時冀東瀕河之地中流


與兖分界王制謂之東河北播為九河其經流爾


雅謂之徒駭又同為逆河東至碣石入海後世謂


之勃海者也詳見導河


唐冀州治信都縣貝州治清河縣通典以冀入古


冀域貝入古兖域而又據洚水以畫界縣在水西


者為冀域縣在水東者為兖域今按漢志故漳河


在信都縣北東入海禹貢絳水亦入海此水自南


宫入經縣折而東北逕信都城東注於廣川之張


甲故瀆其後水復行北道絳瀆遂空因謂之枯洚


盖漳水一時之徙流也(詳見導河)杜意謂禹河在此間

故以枯洚為降水以深州之陸澤當大陸是為北


過降水至於大陸云爾然枯洚實非禹迹而冀兖


之分界以徒駭不以枯洚也杜承前謬抑又甚焉


漳水故徒駭也唐冀貝所領諸縣皆在漳東安得


有古冀地乎


冀東北與青分界䖏於古傳記無可考今按碣石


以西之渤海即禹時逆河也自天津衞直沽口與


兖分界又北歴寶坻縣東南折而東歴豐潤灤州


樂亭盧龍昌黎縣南昌黎漢纍縣碣石在其地渤


海之北岸皆冀域也自此以東則為大海東歴撫


寧縣東南又東歴山海關南又東歴遼東寧逺廣


寧等衞南是為漢遼西郡地又折而南歴海州衞


西南(衞在故遼東都司城南一百二十里)曰梁房口關大遼水於此


入海(關在盖州衞西北九十里海運舟由此入遼河)水經注云大遼水出


塞外衞白平山(亦言出􁇤石山)東南入塞直遼東之望平


縣西屈而西南流逕襄平縣故城西(襄平漢遼東郡治眀為遼)

(東都司郭下定遼中衛地)又南逕遼隧縣故城西又南小遼水


注之(水出玄菟髙句麗縣之遼山)又東南逕房縣西左㑹白狼


水(水出右北平白狼縣)又東逕安市縣西南入於海(漢志望平縣遼)


(水出塞外南至安市入海行千二百五十里明一統志遼河自三萬衞西北入塞南流經鐵嶺潘陽)


(都司之西境廣寧之東境又南至海州衛西南入海)望平襄平遼隊房縣


安市皆漢遼東郡之屬縣而遼水逕其西是知遼


西為冀域遼東為青域而碣石以東梁房以西之


海則二州共之矣


冀之北界亦無可考約略言之當得隂山侯應曰


北邊塞至遼東外有隂山東西千餘里是也昔戰


國時趙北破林胡樓煩築長城自代竝隂山下至


髙闕為塞(師古曰髙闕山名在朔方之北)而置雲中鴈門代郡燕


亦築長城自造陽至襄平(師古曰造陽地名在上谷界)置上谷


漁陽右北平遼西遼東郡以距胡燕趙所築長城


自雲中以迄遼西延袤可三千里疑即堯時冀州


之北界但今之長城未必皆古跡其詳不可得聞

耳北之西頭當起東受降城(唐景龍二年張仁愿築置振武軍元和志)


(云在朔州北三百五十里本漢定襄郡之盛樂縣也武徳四年扵此置雲州麟徳三年置單于大都)


(䕶府)即舜所分并州之西界東頭當抵醫巫閭山


即舜所分幽州之東界山在故遼東都司廣寕衞


西五里(衞東去都司城四百二十里)職方氏幽州山鎮曰醫巫閭


是也明一統志云舜分冀州東北為幽州即今廣


寧以西之地分青東北為營州即今廣寧以東之


地秦以幽州為遼西郡營州為遼東郡盖仍燕之


舊以大遼水為限也


栁城縣漢屬遼西郡隋置營州治焉唐因之地理


志營州栁城縣西北接奚北接契丹通典云東至


遼河四百八十里南至海二百六十里西至北平


郡七百里北至契丹界五十里其地逺在今之塞


外永平府舊志云栁城在昌黎縣西南六十里此


盖唐永泰元年所置柳城軍非古之栁城昌黎本


金廣寧縣大定末更名亦非古之昌黎也水經注

曰魏田疇引軍出盧龍塞塹山堙谷五百餘里逕


白檀歴平岡登白狼望栁城(見濡水)又曰燕慕容皝


以栁城之北龍山之南福地也使陽裕築龍城改


栁城為龍城縣(見大遼水)此真古之栁城禹貢冀州東


頭之北界當訖於此今乃謂在昌黎縣西南則冀


之東北隅䠞地七八百里矣豈不謬哉


顧氏日知録云古之天子常居冀州後人因以冀


州為中國之號楚辭九歌覽冀州兮有餘淮南子


女媧氏殺黑龍以濟冀州路史云中國總謂之冀


州榖梁傳曰鄭同姓之國也在乎冀州渭按九歌


云覽冀州兮有餘横四海兮焉窮淮南子云女媧


氏殺黑龍以濟冀州又云正中冀州曰中土則號


中國為冀州范寗注榖梁云鄭姬姓之國冀州近


京師親近猶不能服則疎逺者可知楊士勛釋曰


冀州者天下之中唐虞夏殷皆都焉是天子之常


居故後王雖不都冀州亦得以冀州言之則號王

畿為冀州義亦微别


冀兖共此徒駭八支皆在兖域而孔䟽云冀州之


水不經兖州常深以為疑及讀河渠書禹道河至


于大伾以河行平地數為敗乃厮二渠以引其河


北載之髙地過降水至於大陸忽憬然如夢初覺


知洚水大陸九河之區堯時尚未為河所經也孔


義精絶蘇説更暢於孔或謂堯時徐青無河患青


所治者濰淄及汶徐所治者淮沂及泗耳於河無


涉余按漢武帝時河決瓠子東南注鉅野通於淮


泗是患及徐也成帝時河決東郡平原泛濫入濟


南千乗是患又及青也當二渠未厮之日河自大


伾以下行平地數為敗安知青徐之境不若後世


之横被其害乎執經文州界之所無以譏子瞻所


謂夏蟲不可與語氷者也


鄭樵六經奥論曰洪範五行之序一曰水禹之治


水自冀州始冀為帝都在北方屬水故冀在先冀

州之水既治水生木木屬東方故次兖次青次徐


皆東方也兖青徐之水既治木生火火屬南方故


次揚次荆皆南方也荆揚之水既治火生土土屬


中史故次豫豫居天下之中也豫州之水既治土


生金金屬西方故終之以梁雍焉渭按禹治水之


序不過先下而後髙更無他義夾漈之説類隂陽


五行家言以此説經將流爲緯書之祅妄然其言


近理足以惑人故洪景盧亦載之隨筆予不可以


不辨

既載壺口治梁及岐(釋文壺音胡治如字岐其宜反)
　傳曰壺口在冀州梁岐在雍州從東循山治水而西
　正義曰班固作漢書地理志據前漢郡縣言山川所
　在志云壺口在河東北屈縣東南梁山在左馮翊夏
　陽縣西北岐山在右扶風美陽縣西北然則壺口西
　至梁山梁山西至岐山從東而向西言之也曽氏旼
　曰吕不韋云龍門未闢吕梁未鑿河出孟門之上大
　溢逆流無有丘陵髙阜滅之名曰洪水大禹疏通謂
　之孟門按地理志謂壺口在北屈之東南而酈道元
　謂孟門在北屈之西南則壺口孟門之東山也龍門
　在梁山北則梁山龍門之南山也以是言之其先河
　出孟門之上横流而出則知其東之壺口其南之梁
　山其西之岐山皆墊於水矣禹於壺口之西闢孟門
　而始事於壺口於梁山之北闢龍門而終事於梁山
　而其餘功又及岐山焉盖壺口梁岐一役也其施功
　皆同時不可分言於二州故并言於冀也葉氏夢得
　曰詩言奕奕梁山維禹甸之則梁之施功為多而岐
　則因梁以及之者也薛氏季宣曰傳稱禹鑿孟門儒
　者多未之信夏書既載壺口不可誣也吕氏祖謙曰
　壺口龍門之上口水之為患本於龍門狹隘故禹鑿
　之以行水此用工之冣大者渭按既者已事之辭載
　事也鄭康成云載之言事韋昭同壺口山在今山西
　平陽府吉州西南七十里梁山在今陜西西安府同
　州韓城縣西北九十里岐山在今鳳翔府岐山縣東
　北十里吉州漢北屈韓城則夏陽岐山則美陽也水
　患莫大於河孟門龍門乃河之上下口山石當路束
　流水泄不利故首闢之壺口事畢遂西治梁盖自龍
　門治西河南至於華隂所謂決川距海也治梁之餘
　因而及岐蓋決渭之下流入於河兼治梁山之野使
　可耕作所謂濬畎澮距川也

先儒以既載連上冀州讀謂賦功屬役載於書籍


經實無此意且以既載連上讀則壺口二字不成


辭當從蘇氏以既載壺口為句載本訓事林少穎


引詩俶載南𤱔為例謂始有事於壺口愚按詩傳


俶始載事以為始有事宜也此但言載無始義爾


雅哉始也哉與載異顔師古以載為始非是當從


鄭韋之訓事如請事斯語之事也


冀三面距河而不言治河盖河非一處治非一時


不可渾言故舉山與地以别之壺口梁山志龍門

西河之治也岳陽志南河厎柱之治也覃懐志孟


津洛汭之治也衡漳志東河之治也大陸志徒駭


之治碣石志逆河之治也雖不言治河而河已無


不治聖經之書法其微而彰也如此


禹所治者水也而或舉山以表水唯壺口梁山志


西河雍之三危志黑水為決川距河之事岐岳及


徐之䝉羽梁之岷嶓蔡䝉雍之荆岐終南惇物鳥


鼠則皆濬畎澮距川之事所謂滌源者也


尸子吕氏春秋淮南子皆言龍門未闢吕梁未鑿


河出孟門之上孟門山在今平陽府大寧縣西南


八十里吉州西六十里壺口之北黄河中流水經


注云河水南逕北屈縣故城西有孟門山即龍門


之上口也實為黄河之巨扼此石經始禹鑿河中


潄廣夾岸崇深傾崖返捍巨石臨危若墜復倚其


中水流交衝鼓若山騰濬波頽疊迄於下口元和


郡縣志云孟門山在慈州文城縣西南三十六里

(今吉州西北六十五里有文城廢縣)俗名石槽今河中有山鑿中如槽束流


懸注七十餘尺渭按龍門之上口為孟門在今吉


州西西直陜西延安府之宜川縣其下口即今河


津縣壺口山盡處近世亦謂之龍門者也西與韓


城之龍門相對上口至下口約一百六十餘里


孟門有二一在龍門山北三子言河出孟門之上


者是也一在太行山東左傳襄二十三年齊侯伐


晉取朝歌入孟門登太行史記吴起謂魏武侯曰


殷紂之國左孟門右太行(戰國䇿作右漳滏)吕氏春秋曰通


乎徳之情則孟門太行不為險矣劉孝標廣絶交


論曰太行孟門豈云嶄絶凡與太行連舉者皆非


吉州之孟門也杜預云孟門晉隘道而不言其䖏


所司馬貞注吴起列傳云劉氏按紂都朝歌則孟


門在其西今言左則東邊别有孟門也其注齊世


家則曰孟門在朝歌東盖據起言以立説今其地


實無山以應之齊師自朝歌而西入亦不當反在

其東然則孟門者太行隘道之名疑即今輝縣之


白陘也樂史太平寰宇記云相州安陽縣有鯀隄


禹之父所築以捍孟門今謂三仞城(淮南子曰夏鯀作三仞之城諸侯背)


(之)盖亦指朝歌西之孟門但不知從孟門來者為


何水須築隄以捍之若謂此孟門即龍門之上口


則築隄當在太原府瀕河之地安陽距西河千里


山脊隔斷何用為孟門築隄竊疑此隄為清淇蕩


洹諸水而設後人誤認兩孟門為一山遂附㑹其


説以為鯀所築以捍孟門耳


漢賈讓奏云昔大禹治水山陵當路者毁之故鑿


龍門辟伊闕析厎柱破碣石墮(火規反)斷天地之性林


少穎曰鑿者宜就狹處鑿而廣之未必如賈讓所


謂墮斷天地之性渭按性猶生也謂非人功所造


對上文城郭田廬冡墓而言山陵當水路則墮之


亦非謂本不通水者也生而狹者人功鑿之使廣


即是墮斷天地之性讓言未為過也

三子所稱吕梁山即禹貢之梁山也春秋成公五


年梁山崩公羊曰梁山河上山榖梁曰壅遏河三


日不流水經河水南出龍門口注云昔大禹導河


積石疏決梁山謂斯處也即經所謂龍門矣魏土


地記曰梁山北有龍門山大禹所鑿通孟津河口


廣八十步巖際鐫跡遺功尚存河水又南逕梁山


原東山在夏陽縣西臨於河上渭按梁山之崩能


壅河則俯瞰河流可知信為禹鑿之餘三子所稱


吕梁即此山之别名矣酈道元以為在離石縣界


其言曰善無水西流歴吕梁之山而為吕梁洪巨


石崇竦壁立千尋河流激盪震天動地昔吕梁未


闢河出孟門之上盖大禹所闢以通河也司馬彪


曰吕梁在離石縣西今於縣西歴山尋河竝無遏


岨至是乃為巨嶮即古吕梁矣在離石北以東可


二百餘里(按元和志唐初分離縣地置孟門縣尋廢後復置定胡縣東至石州九十五里黄河去縣)


(西二百歩孟門闗在縣西一百歩盖誤據司馬彪以此地為孟門遂置縣及闗道元本言離石東北有吕梁未)

(嘗謂離石之西有孟門也)閻百詩為之辯曰道元言吕梁之水


勢與龍門無異而以為在離石離石眀之石州改名


永寧州者必求其地以實之永寧州東北則今静


樂縣岢嵐州之地西去黄河約二百里無所謂河


流也土人欲當以河曲縣西南二十五里天橋峽


亦有禹鑿之跡天将隂雨激浪如雷㡬相似矣而


無所謂千仞巨石又南去離石四百餘里皆與酈


注不合當闕疑百詩言甚覈今大同府平鹵衞西


亦有吕梁山近志以酈氏所言者當之則更在河


曲之北去離石愈逺矣總由不知吕梁即龍門之


南山而移其名於它處耳且使吕梁果在離石縣


北則西南距孟門六七百里未鑿不足為其害三


子先言龍門次言吕梁其為夏陽之梁山無疑也


列子又有吕梁為孔子所觀者酈道元謂在吕縣


泗水之上今徐州東南五十里吕梁山是也其下


即古泗水金元以後為黄河所奪而泗殫為河禹

河未嘗經此傅同叔以此為禹鑿之吕梁謬極矣


王應麟困學紀聞曰治梁及岐若從古注則雍州


山距冀州甚逺壺口太原不相涉晁以道用水經


注以為吕梁狐岐讀此始知蔡傳説宗晁氏其言


曰梁岐皆冀州山梁山吕梁山也在今石州離石


縣東北爾雅云梁山晉望即冀州吕梁也又春秋


梁山崩左氏榖梁皆以為晉山則亦指吕梁矣岐


山在今汾州介休縣狐岐之山勝水所出東北流


注於汾二山河水所經治之所以開河道也先儒


以為雍州梁岐者非是渭按蔡氏所指吕梁在今


永寧州東北本名骨脊山(一作榖積山在州東北百里與太原府交城縣)


(接界俗稱為吕梁山)去河一百五十餘里狐岐在今孝義縣


西一名薛頡山(與介休縣接界)去河三百三十餘里安得


謂河水所經而治之以開河道乎且使二山果為


此經之岐梁則當在太原役中不得與壺口連舉


矣晁説大謬爾雅曰梁山晉望正謂夏陽之梁山

夏陽故少梁泰地也左傳文十年晉人伐秦取少


梁梁山由是入晉成五年梁山崩晉侯所以問伯


宗而行降服徹樂之禮下逮戰國少梁猶屬魏故


梁山雖在雍域而實為晉望蔡氏以為在冀州即


離石之吕梁何其考之不詳邪


或問尸子之言可信乎曰可信漢藝文志尸子二


十篇名佼晉人秦相商君師之鞅死佼逃入蜀春


秋榖梁傳兩引尸子語後漢書宦者傳注曰尸子


晉人作書二十篇其一篇言九州險阻水泉所起


盖即龍門吕梁之説所自出也尸子晋人必親見


禹鑿之迹故以為言吕不韋相秦採入其書淮南


子亦載之此或古書成語非佼所造也朱子語錄


云龍門至今横石斷流水自上而下其勢極可畏


向未經鑿治時龍門正道不甚泄故一派西滚入


關陜一派東滚往河東為患冣甚此言深得尸子


之意蔡氏親承師説宜尊所聞而集傳既從曽氏

引吕不韋語又從晁氏謂吕梁在離石自相矛盾


眀洪武中劉三吾等奉敕撰書傳㑹通亦仍謬而


莫之正何其懵與


朱子語録云今人説禹治水始於壺口鑿龍門某


未敢深信方河水洶湧其勢迅激縱使鑿就龍門


而下流水未分殺必且潰決四出盖禹先決九川


之水使各通於海又濬畎澮之水使各通於川只


是先從低䖏下手故嘗謂禹治水當始于碣石九


河此必朱子未定之論而傅同叔宗之乂據孟子


禹疏九河瀹濟漯二語以為禹之治水實自兖始


但就冀一州而言則龍門為咽吭之害故首及之


凡為此論者總由不察洪水之狀如何而壺口梁


山所以必當先治之故耳堯曰湯湯洪水方割蕩


蕩懐山襄陵浩浩滔天孟子曰當堯之時水逆行


汜濫於中國蛇龍居之民無所定下者為巢上者


為營窟書曰洚水警余(此亦是堯語古文大禹謨作舜語)洚水者洪水

也此水廹近都邑堯親見其狀故口能言之而心


實懼之正尸子所謂河出孟門之上大溢逆流朱


子所謂一派滚入闗陜一派滚往河東者非泛言


九州之水災也盖凡水逆流皆謂之洪水而龍門


吕梁之河為害尤甚禹受命治水無急於此者此


而能治則無水之不可治此而不能治則帝都將


有其魚之患而又何暇救天下之昏墊哉無論冀


為帝都在所當先即非帝都而滔天之勢若此亦


安得舍冀而事兖也眀嘉靖中馬眀衡撰尚書疑


義其論禹貢一條云朱子謂禹貢記治水始於壺


口龍門不敢深信盖謂當自下流始自下流則當


自碣石九河始此意固是余竊以為自下流始者


此治水之大勢然上流有壅遏之甚者則亦必先


達之此治水之權宜也况冀州帝都所在吕梁河


之所急安得不先治之凡後世觀古人之事只當


見其大綱至於因時從宜則去古益逺不可執一

論也斯言深得經意故備録於此


宋儒以雍山不當入冀故梁岐有異論曾彦和云


壺口梁岐一役也不可分言於二州故并言於冀


疑者可渙然釋矣愚嘗謂禹貢書法亦有變例非


故為變也事有所不同則例因之以變耳於冀得


五焉凡山皆繫本州而雍之岐梁獨書於冀一也


凡治水皆繫土田之上而恒衞既從大陸既作獨


書於田賦之下二也其三則孔傳所云不説境界


先賦後田不言貢篚皆殊於餘州者是已學者不


知變例則膠柱而鼓瑟鍥舟以求劒烏可與言禹


貢哉


冀州有三壺口一在吉州西南禹貢之壺口也一


為汾隂縣西南之平山平水所出亦名壺口山又


名姑射山酈道元謬以為尚書之壺口一在長治


縣東南左傳哀四年齊國夏伐晉取壺口杜注潞


縣東有壺口關潞縣即今潞城縣關以山為名此

二山皆非禹貢之壺口也(近志洪洞縣西南亦有壺口山一名蜀山而傳記無之此土俗所稱)


(故不數)雍州有二梁山一在韓城縣西北詩所云奕奕


梁山者禹貢之梁山也一在乾州西北西南接岐


山縣界即孟子所云太王居邠踰梁山者非禹貢


之梁山也(元和志誤以此山為治梁之梁)


壺口山漢志在北屈縣東南括地志云在吉昌縣


西南五十里吉昌今吉州也後魏延興四年於此


置定陽郡及縣元和志云北屈故縣在定陽郡北


二十里正今州直北之地山當在其西南漢志云


東南誤也梁山漢志在夏陽縣西北而諸志所言


皆不同盖是山綿亘百里自今郃陽縣西北抵韓


城縣西北之麻線嶺皆梁山也然向南則益西而


去河愈逺唯韓城西北之山首枕西河北連龍門


當以是為禹鑿之迹耳


治梁所以終壺口之事除河患也其遂及岐者何


盖吕梁既鑿則河由地中行而西河左右無洪水

之患矣然地上之積潦未經疏洩不可以耕作故


幷治之禹曰濬畎澮距川暨稷播奏庶艱食梁岐


之間其第一功也然太原岳陽宻邇帝都禹不急


治而顧先此者何盖治梁已畢若身遽渡河而東


則東方之事正多不能速還治雍當在數年之後


而梁岐之間其於帝都事勢當日必有甚切而不


容緩者故治梁之餘乗便施功及岐而止數千載


以下神禹之經營猶髣髴見之也


詩大雅奕奕梁山維禹甸之傳曰甸治也禹治梁


山除水災箋曰梁山之野堯時俱遭洪水禹甸之


者決除其災使成平田定貢賦於天子渭按此言


正可以發眀治梁及岐之故盖洪水方割自孟門


大溢而西入鄜延之境朱子語録云長安山生過


鄜延然長安却低鄜延是山尾却髙則梁岐之間


卑於鄜延可知水入鄜延必由此汜濫而南注于


渭勢若建瓴平田皆為巨浸及洪水既除之後梁

山之野始可以甸治故禹先決渭之下流以入河


而尋濬畎澮之水以入渭使嚮之巨浸復為平田


則耕作興而賦貢之法有所施矣禹所以獨致力


於此者盖渭南廹近南山岐西漸偪􁇥隴地皆髙


卬洪水所不及其受患者唯是鄜延之南渭水之


北梁西岐東數百里之地朱子所云一派西滚入


關陜者耳吕梁既鑿舍此其曷先邪


洪水初平艱食未奏冀田僅第五等而梁岐之間


去帝都最近田既膏腴轉輸又便故禹汲汲於此


地昔秦輸粟於晉自雍及絳相繼命之曰汎舟之


役盖由渭泝河由河入汾絳與平陽均此一路禹


甸梁山之野通渭水之漕其為帝都艱食計也切


矣及岐而止者盖岐西地髙卬洪水不為災而東


方事急亦無暇西略故也


或問治梁及岐果為岐東渭北之地則涇屬渭汭


漆沮既從荆岐既旅雍州又歴歴言之不亦贅乎

曰梁岐之間略為疏濬其功未畢故必待涇漆沮


皆治而後旅荆岐以吿平此最後治雍之事非冀


州經始之事也又何贅焉

既修太原至於岳陽(釋文岳又作嶽)
　傳曰髙平曰太原今以為郡名岳太岳在太原西南
　山南曰陽正義曰太原原之大者漢書以為郡名即
　晋陽縣是也釋地云廣平曰原髙平曰陸孔以太原
　地髙故言髙平也下文導山云壺口雷首至于太岳
　知此岳即太岳也地理志河東彘縣有霍太山周禮
　職方氏冀州其山鎮曰霍山即此太岳是也曽氏曰
　太原汾水之所出岳陽汾水之所經既修太原至于
　岳陽道汾水故也葉氏曰傳言禹能修鯀之功則鯀
　功不皆廢也盖有因而修之者焉鯀惟知治太原而
　不知道壺口以及岐梁此功所以不成故禹必先事
　壺口梁岐而後修鯀之舊迹自太原以至岳陽也朱
　氏鶴齡曰今河北多有鯀隄太原岳陽帝都所在鯀
　必極意崇防禹因其舊而修之成先績也然不以此
　為始事者盖必河道通而汾水之來始有可受禹急
　於河之大鯀急於汾之小此成功所以殊耳渭按晉
　陽今太原縣屬山西太原府彘縣今霍州屬平陽府
　太岳在州東三十里詳見導山岳陽凡太岳山南皆
　是其地當直抵南河賈讓言禹析底柱則南河亦施
　功之處知必在治岳陽時矣曰至于者所以聮絡其
　兩頭見中間相去之逺也

髙平曰原廣平曰陸釋地正相反傳改言髙平為


是然不當連太字疏云太原原之大者則太字别


是一義斯為無病矣鯀徒事太原而不知鑿龍門


所以無功然壺口梁山之役非神禹何從措手鯀


即欲為禹所為亦終不能耳


水經注汾水出太原汾陽縣北管涔山(山海經曰管涔之山汾水)


(出焉西流注於河十三州志曰出武州之燕京山亦管涔之異名也按今静樂縣在太原西北二百)


(二十里本漢汾陽縣地地理志汾陽北山汾水所出西南至汾隂入河過郡二行千三百四十里管)

(涔山一名燕京山淮南子汾出燕京是也隋志静樂縣有管涔山元和志云在縣北一百三十里)


南流與東西温谿合(水出右近谿)又南逕汾陽縣故城


東(漢立屯農積粟在斯謂之羊腸倉山有羊腸坂在晉陽西北石磴縈委若羊腸焉按汾陽故城)


(在今陽曲縣西北元和志羊腸山在交城縣東南五十二里)又南與酸水合(水西)


(出少陽之山東南注于汾)又南出山東南流洛隂水注之(水出新興)


(郡西南流逕陽曲城北又西注於汾)又南逕陽曲城西(元和志陽曲故城在太原)


(縣東北四十五里)又東南逕晉陽縣東晉水從縣東南流


注之(太原郡治晉陽城尚書所謂既修太原者也大而髙平者謂之太原晉水出晉陽縣西甕)


(山山海經曰縣甕之山晉水出焉今在縣之西南昔智伯遏晉水以灌晉陽其川上源後人踵其遺)


(蹟蓄以為沼沼西有唐叔虞祠晉水又東過其縣南分為二派北瀆即智氏故渠乘髙東北注入晉)


(陽城以周園漑東南出城注於汾水也其南凟於石塘之下伏流逕舊谿東南出逕晉陽城南又東)


(南入於汾漢志龍山在晉陽縣西北晉水所出東入汾元和志懸甕山一名龍山在晉陽縣西南十)


(里晉水初泉出處砌石為塘自塘東分為三派其北一派為智伯渠東北流入州城中出城入汾水)


(其沃派東流逕晉澤南又東入汾此即酈元所言分為二派者也其南派隋開皇四年開東南流入)


(汾水汾水北自陽曲縣界流入經縣東二里)又南逕梗陽縣故城東(晉陽)


(縣南六十里榆次界有梗陽城元和志云在清源縣南一百二十步)又南洞渦水從

東來注之(洞渦水出沾縣北山西流過榆次縣南又西至晉陽縣南西入于汾出晉水下)


(口者也)又南逕大陵縣東(汾水于縣左迤為鄔澤廣雅曰水自汾出為汾陂陂)


(南接鄔地理志曰九澤在北幷州藪也吕氏春秋謂之大陸又名漚洟之澤俗謂之鄔城按周禮并)


(州澤藪曰昭餘祁即班固所謂九澤也今名鄔城泊元和志云在介休縣東北二十六里大陵故城)


(在文水縣北十三里)又南逕平陶縣東文水從西來注之(水出)


(大陵縣西山文谷東到其縣屈南到平陶縣東北東入於汾元和志文水縣本漢大陵縣地汾水經)


(縣東十五里文水在縣西漢平陶縣城在縣西南二十五里後魏改為平遙)又南與石


桐水合(即綿水也出介休縣之綿山)又西南逕介休縣故城西


又南逕冠雀津(在介休縣西南俗謂之雀鼠谷元和志雀鼠谷在介休縣西十二里)


(汾水在縣北十二里靈石縣本介休地汾河在縣北十步深一丈闊三丈)又南入河東


界逕永安縣西(故彘城也周厲王流于彘即此漢順帝改曰永安)又東與


彘水合(水出東北太岳山禹貢所謂岳陽也即霍太山矣今在趙城縣東北四十五里)又


南逕霍城東(故霍國唐霍邑縣今為霍州元和志霍山在霍邑縣東五十里元地理志)


(霍州有霍山為中鎮)又南霍水入焉(水出霍太山西南逕趙城南又西注於汾)又


南逕揚縣西(應劭曰故揚侯國今洪洞縣東南有揚縣故城周語史伯曰西有霍揚是)


(也)又南逕髙梁故城西(故高梁之墟也泰穆公納公子重耳於晉害懐公於)

(此)又南逕白馬城西(今平陽郡治)又南逕平陽縣故城


東(城在今臨汾縣西南汾水之西)又南與平水合(水出平陽西壺口山東逕狐谷)


(亭北春秋時狄侵晉取狐厨者也)又南逕襄陵縣故城西(晉大夫郤犨之)


(邑也城在今縣東南汾水在縣東一里)又南逕臨汾縣東(天井水出東陘山西)


(逕堯城南又西南入汾)又屈從縣南西流逕絳縣故城北(晉新)


(田漢置絳縣其故城在今曲沃縣南)又西逕虒祁宫北(宫地背汾面澮西則兩川)


(之交㑹也今絳州南有虒祁宫)又西逕魏正平郡南(今絳州木漢臨汾縣後魏)


(改曰正平并置郡)又西逕王橋澮水入焉(水出絳縣束澮山西過其縣南)


(又西南過虒祁宫南又西至王橋注于汾水)又西與古水合(水出臨汾縣故城西)


(西南入汾)又西南逕長修縣故城南(有修水出縣南西南流入汾)又


西逕清原城北(晉侯蒐清原作三軍處)又逕冀亭南(昔臼季使過冀)


(野見卻缺耨即此處杜預曰平陽皮氏縣東北有冀亭)又西與華水合(水出北山)


(華谷晉卿士蒍食采華陽今蒲坂北亭也其水西南注于汾)又逕稷山北(山下有稷)


(亭春秋宣公十五年晉侯治兵於稷以略狄土是也)又西逕鄧丘北(故漢氏之方澤)


又西逕耿鄉城北(故殷都也帝祖乙自相徙此為河所毁故書序曰祖乙圯于耿)


又西逕皮氏縣南(漢河東太守番係穿渠引汾水以溉皮氏縣故渠尚存按今河)

(津縣西二里有皮氏故城)又西至汾隂縣北西注于河(水南有長阜背)


(汾帶河長四五里廣二里髙十丈汾水歴其隂西入河漢書謂之汾隂脽應劭曰脽丘類也按漢書)


(武帝元鼎四年立后土祠于汾隂脽上脽音誰今榮河縣北有汾隂故城唐改汾隂曰寳鼎元和志)


(汾水在寳鼎縣北二十五里舊經后土祠下西注于河眀隆慶四年東徙由河津縣葫蘆灘南入河)


以今輿地言之静樂陽曲太原清源交城文水祁


縣(並屬山西太原府)平遙汾陽介休孝義(竝屬汾州府)靈石汾


西霍州趙城洪洞臨汾襄陵太平絳州曲沃稷山


河津榮河(並屬平陽府)諸州縣界中皆汾水之所經也


周禮冀州浸曰汾詩魏風曰彼汾沮洳宰孔言晉


有汾河涑澮以為淵韓獻子言新田有汾澮以流


其惡此四水者晉之望也涑水合洮水互受通稱


故亦名洮(水經注涑水出河東開喜縣東山黍葭谷至周陽與洮水合水東出清野山西)


(流合涑水又西逕董澤陂又西逕桐鄊城北又西南逕左邑縣故城南故曲沃也又西逕王官城北)


(又西南逕安邑縣西禹都也又西逕猗氏縣故城北又西逕郇城郇瑕氏之墟也又西南逕解縣)


(故城南又西南逕瑕城又西南逕張陽城東又西南屬于陂陂分為二城南面兩陂左右澤渚東陂)


(世謂之晋興澤西陂即張澤也西北去蒲坂十五里)左傳子産曰昔金天氏

有裔子曰昧為玄㝠師生允格臺駘臺駘能業其


官宣汾洮障大澤以處太原帝用嘉之封諸汾川


然則汾洮之待治自古有然朱長孺云智伯謂汾


水可浸平陽宋取北漢亦壅汾水灌太原是汾水


為河東害甚大禹治之自不容緩豈獨以帝都所


在哉渭按川宜宣澤宜障此一定之理鯀欲繼臺


駘之業而以治澤者治川以害人者救人能無敗


乎


太原在平陽東北左傳臺駘能業其官以處太原


即經所謂太原矣亦謂之大鹵春秋昭公元年晉


荀吴帥師敗狄于大鹵三傳皆作太原榖梁云中


國曰太原夷狄曰大鹵又謂之大夏左傳遷實沈


于大夏史記禹鑿龍門通大夏齊桓公西伐大夏


是也又謂之夏虚左傳命唐叔以唐誥而封於夏


虚是也又謂之晉陽春秋定公十三年晉趙鞅入


于晉陽以叛是也盖皆太原之異名周時廹近戎

狄故祝佗言成王封唐叔於夏虚疆以戎索籍談


言晉居深山戎狄之與鄰景王言唐叔受分噐以


處參虚匡有戎狄杜預曰太原近戎而寒不與中


國同其地盖華戎錯居故榖梁有夷狄曰大鹵之


説


詩小雅薄伐玁狁至于太原周語宣王既喪南國


之師乃料民於太原後漢書西羌傳穆王西征犬


戎獲其五王遂遷戎于太原又云夷王命虢公率


六師伐太原之戎至于俞泉獲馬千匹又云宣王


二十七年遣兵伐太原戎不克(本竹書記年)諸所稱太原


或以為即禹貢之太原日知録曰薄伐玁狁至于


太原毛鄭皆不詳其地其以為今太原陽曲縣者


始於朱子(吕氏讀詩記嚴氏詩緝並云)而愚未敢信也古之言太原


者多矣若此詩則必先求涇陽所在而後太原可


得而眀也漢書地理志安定郡有涇陽縣幵頭山


在西禹貢涇水所出後漢書靈帝紀段熲破先零

羌於涇陽注涇陽屬安定郡在原州郡縣志原州


平涼縣本漢涇陽縣地今縣西四十里涇陽故城


是也然則太原當即今之平涼而後魏立為原州


亦是取古太原之名爾計周人之禦玁狁必在涇


原之間若晉陽之太原在大河之東距周京千五


百里豈有㓂從西來兵乃東出者乎故曰天子命


我城彼朔方而國語宣王料民于太原亦以其地


近邊而為禦戎之備必不料之於晉國也若書禹


貢既修太原至于岳陽春秋晉荀吴帥師敗狄于


太原及子産對叔向宣汾洮障大澤以䖏太原則


是今之晉陽而豈可以晉之太原為周之太原乎


(司馬相如上林賦布濩潤澤延蔓太原阮籍東平賦長風振厲蕭條太原髙平曰原盖古人之通稱)


(也)渭按漢安定郡治髙平縣後廢元魏改置曰平


髙唐為原州治廣徳元年沒吐蕃節度使馬璘表


置行原州於靈臺縣之百里城貞元十九年徙治


平涼縣西去故州一百六十里故州即元開城縣

今固原州也(廢縣在州西南四十里)小爾雅云髙平謂之太原


則太原當在州界非平涼縣縣乃古涇陽在固原


之東玁狁侵及涇陽而薄代之以至于太原盖自


平涼逐之出塞至固原而止不窮追也


岳陽就附近山南者言之則為今岳陽趙城二縣


(岳陽漢陭氏縣趙城漢彘縣地並屬河東郡霍山在岳陽縣西北趙城縣東北)蔡氏主岳


陽一縣固非然經之所指亦不止此二縣揚雄冀


州牧箴曰岳陽是都則堯都平陽亦岳陽也且如


華山之陽附近者為商州而山南之地非商州所


可盡衡山之陽附近者為衡陽縣而荆之南界非


此縣所可盡至若岷山之陽更不知其所届安得


専指灌縣為岷陽哉夫岳陽亦猶是也直抵南河


又何疑焉(閻百詩曰後至於太岳専指山言此至于岳陽陽字所包者廣盖既修太原二)


(句直舉一千餘里用功而言也)


或問下文云至于衡漳衡漳者水也岳陽果包有


南河曷不云至于南河乎曰自華隂而厎柱而孟

津而洛汭而大伾皆南河也言南河則混而無别


侵及覃懐矣然則書至于底柱不亦可乎曰厎柱


者河中之山也言岳陽則底柱之功見言底柱則


太岳之功不見故不言底柱而言岳陽也


復齋集義曰他所舉山川皆先地後績者觀成功


而言也壺口梁岐太原皆先績後地者本用功之


始而言也邵氏簡端録曰載治及修至于皆言施


功也諸州言施功例諸此厎績至于皆言成功也


諸州言成功例諸此渭按篇末云吿厥成功則九


州所敘似皆以成功言之諸水土之功率繫山川


地名之下而此載治修獨繫其上故以為施功之


辭然皆冠之以既則亦是成功矣惟豫州導菏澤


被孟豬實施功之辭立文偶爾異同不可强生義


例

覃懐厎績至于衡漳(釋文覃徒南反厎之履反衡如字漳音章渭按漢書作章)
　傳曰覃懐近河地名漳水横流入河從覃懐致功至
　横漳正義曰地理志河内郡有懐縣在河之北盖覃
　懐二字共為一地故云近河地名衡即古横字漳水
　横流入河故云横漳漳在懐北五百餘里地理志清
　漳水出上黨沾縣濁津水出長子縣東至鄴縣入清
　漳曾氏曰覃懐平地也當在孟津之東太行之西懐
　襄之時平地致功為難故曰底績河自大伾折而北
　流漳水東流注之地形南北為從東西為横河北流
　而漳東流則河從而漳横矣夏氏僎曰冀州三面距
　河河為大患故禹所治自壺口至衡漳皆所以治河
　之害與夫别流之入於河也金氏履祥曰太行為河
　北脊脊上諸州並山險唯太行之南懐州瀕河之地
　平夷廣衍田皆腴美俗稱小江南即古覃懐也渭按
　懐縣故城在今河南懐慶府武陟縣西衡漳一名降
　水其入河在今直隷廣平府肥鄊曲周二縣界經所
　謂北過降水者也詳見導河覃懐底績則孟津洛汭
　之河治矣至于衡漳則自大伾引河北載之髙地與
　降水㑹衡漳治而中間大小諸水亦無不治矣禹治
　冀至此太原衡漳之南南河之北西河之東東河之
　西水土悉平可以則壤而成賦矣

河内西阻王屋諸山其北又有太行蔽之與河東


隔絶孟門之洪水及太原岳陽而止不能東溢為


災故其役可以差緩


水經注濁漳水出上黨長子縣西發鳩山(漢志云出鹿谷)


(山淮南子云出發苞山後魏志云出廉山盖皆發鳩之異名也)東過其縣南(今山西潞)


(安府長子縣西有長子故城)又東逕屯留縣南屈逕其城東絳


水注之(屯留本春秋晉純留邑漢置屯留縣其故城在今縣東南十三里屯讀曰純)又


東逕壺關縣北(今長治縣東北有壺闗故城)又東北逕潞縣北


(闞駰曰有潞水為冀州浸即漳水也故世人亦謂濁漳為潞水今潞城縣西有潞縣故城)又東


逕武安縣南(今彰徳府武安縣西南有武安故城)清漳水自涉縣東


南來注之謂之交漳口(清漳水出上黨沾縣西北少山大黽谷今涉縣西北)


(有涉縣故城)又東出山逕鄴縣西又東逕三戶津(孟康日三)


(戸津在鄴西四十里今臨漳縣西有鄴縣故城是也)又東逕武城南(司馬彪曰)

(鄴縣有武城)又東逕梁期城南(地理風俗記曰鄴北五十里有梁期城故縣也)


又東逕平陽城北(司馬彪曰鄴有平陽城)又東逕斥丘縣北


即裴縣南(今成安縣西有斥丘故城春秋晉乾侯邑裴音非應劭曰列人縣西南六十里)


(有即裴城故縣也)又東北逕列人縣故城南(城在今肥鄊縣北)又


東逕肥鄊縣故城北(城在今縣西二十二里)又東北逕斥漳


縣南(今曲周縣東有斥漳故城)尚書所謂覃懐底績至于衡漳


者也渭按漢志鄴縣東有故大河北入海又廣平


斥漳縣注應劭曰漳水出治北入河通典云衡漳


入河在肥鄊縣界盖河由鄴東而北漳從鄴北横


流至肥鄊斥漳二縣界入河故酈氏以為禹貢之


衡漳也以今輿地言之濁漳水出山西長子縣發


鳩山(縣在潞安府西少南五十里)東流經長治縣西又東北經


屯留潞城襄垣黎城平順又東經河南林縣至涉


縣東南清漳水注之清漳出山西樂平縣沾嶺(縣在)


(太原府平定州東南五十里縣西南有沾縣故城)南流經和順遼州黎城


又東經河南林縣至涉縣與濁漳合流東經安陽

(彰徳府治)臨漳(在府東北八十里)又東北經直隷成安縣(在廣平府)


(西南六十里)入肥鄊曲周二縣界(肥鄊在府東南四十里曲周在府東北四)


(十里)禹貢之漳降盡於此矣水經注所敘自平恩以


下曰漳曰絳皆後起之名非禹貢之漳降也


蔡傳按桑欽云二漳異源而下流相合同歸于海


唐人亦言漳水能獨達于海請以為瀆而不云入


河者盖禹導河自降水大陸至碣石東北入河周


定王五年河徙砱礫則漸遷而東漢初漳猶入河


其後河徙日東而取漳水益逺至欽時河自大伾


以下已非故道而漳自入海矣故欽與唐人所言


者如此(説本夏氏)渭按水經或以爲漢桑欽作欽成帝時


人河自大伾以下非故道即自周定王五年始豈


待漢成帝時哉且阜城以下之漳水欽時猶為大


河之經流漳未嘗自入海也河徙砱礫乃無稽之


妄談辨見導河歴代徙流下


衡漳者河北之利害也昔戰國時魏西門豹史起

先後為鄴令皆引漳水溉田以冨河内舄鹵化為


稻梁後漢元初二年復修故渠以溉田建安中曹


公平鄴又堨漳水廻流東注號天井堰里中作十


二墱墱相去三百步令互相灌注一源分為十二


流皆懸水門水所溉之䖏名曰晏澤陂故左思魏


都賦云墱流十二同源異口也東魏天平中決漳


水為萬金渠亦曰天平渠(在安陽之西北臨漳之西南)唐咸亨三年


又引為金鳯菊花諸渠以溉鄴南至徳後遂廢宋


天聖四年王㳂上言今相魏磁洺之田並(傍去聲)漳水


者斥鹵不可耕請募民復十二渠渠復則水分無


奔決之患可以冨數郡之民詔河北漕司規度而


議者謂漳水岸髙難開導渾濁不可溉田㳂又奏


渠田起于戰國前載但言灌溉之饒不言疏導之


法唯相州圖經載天井堰魏武所作分十二墱相


距三百步互相灌注可見疏導之法必就髙阜鑿


岸為渠截流為堰然後行水數里方至平田凡渠

開二十四丈則作堰之功可損其半日役萬人五


十日而罷若采坏山之石(坏山即大伾在濬縣)取磻陽之木(磻陽)


(在林縣)給利成之鐡(相州有利成鐡冶)用鄭白渠之法扼中流以


作堰下流大渠分置斗門餘水東入於御河或水


盛溢則下流閉渠以防奔注復三百年之廢迹溉


數萬頃之良田雖勞不可已也議卒不行後㳂為


河北轉運使導相衞邢趙天平晏陂諸渠溉田至


數萬頃由是觀之漳水之為利也大矣然冬官不


修溝逆地阞水屬(音注)不理孫(音遜)則亦有害曹操慕容


垂郭子儀之攻鄴皆引漳水以灌其城此雖出於人


為亦以水勢乗髙而下能沉平地故也眀正徳十五


年漳自安陽決而南又東入衞袤百餘里廣四十里


土田悉成汙萊其為害不亦大乎禹治河之餘汜濫


雖除而田間積潦不可不疏洩况漳南河北五百里


間有沇水(出河東垣縣王屋山東南流至河内温縣入河)沁水(出上黨湼縣謁戾山南流)


(至河内武徳縣入河)清水(出河内修武縣里山東流至朝歌縣合淇水)淇水(出河内隆慮縣)

(沮洳山東流合清水至魏郡内黄縣為白溝亦曰清河)蕩水(出河内蕩隂縣西蕩音湯)洹水


(出上黨長子縣洹山洹音桓蕩洹二水皆東流至内黄縣入白溝)諸川左右翼帶禹


時並注于河亦猶河汾之間包有涑澮等水無論大


小皆當盡力此濬畎澮距川之事所謂滌源者也


朱子言禹治水從低䖏下手使先鑿龍門而下流


水未分殺必且潰決四出故以為自九河碣石始


愚謂懐襄之世河從大伾以東早已潰決四出太


史公云行平地數為敗是也不待鑿龍門而始然


且龍門未鑿水由地上汜濫而南亦終入於河河


中之水不加少龍門既鑿水由地中行復其故道


亦只是此水河中之水不加多鑿與不鑿其利害


皆在冀於兖青徐無損益也唯是覃懐底績之後


引河北載之髙地河東河内大小諸水悉歸於東


河崩騰北注向之青徐分受其患者至此兖獨當


之勢甚危急(此時兖受患獨深故賦法與他州異至十有三載而後同)而恒衞


大陸亦瀰漫難治非先疏九河不可故經書二役

於田賦之下以見其從其作在九河既道之後不


與覃懐之役相連此化工之筆非史臣所能與也

厥土惟白壤(釋文壤若丈反)
　傳曰無塊曰壤水去土復其性色白而壤正義曰此
　土色白而壤雍州色黄而壤豫州直言壤不言其色
　盖州内之土不純一色故不得言色也曽氏曰冀州
　之土豈皆白壤云然者土㑹之法從其多者論也夏
　氏曰周官大司徒辨十有二壤之物而知其種以教
　稼穡樹藝以土均之法辨五物九等制天下之地征
　則夫教民樹藝與因地制貢固不可不先於辨土也
　辨土之宜有二白黑之類辨其色也壤墳之類辨其
　性也盖草人糞種之法騂剛用牛赤緹用羊墳壤用
　麋渴澤用鹿糞治田疇各因色性而知其所當用禹
　之辨土所以必致意於此也東陽陳氏大猷曰白言
　色壤言質水患退而後土性復色質辨始可興地利
　定賦法也渭按夏氏引渴澤用鹿不如引埴壚用豕
　於經為切

疏云鄭注周禮十有二壤曰壤亦土也變文耳以


萬物自生焉則言土以人所耕而樹藝焉則言壤


壤和緩之貌按此經上文言十有二土即分野十


二邦上繁十二次保章氏所謂以星土辨九州之


地者故云壤亦土也變文耳然則九州之土皆可


謂之壤與冀豫雍之壤對墳埴塗泥壚黎而言者


有别唯咸則三壤乃通九州言之壤亦土也與十


有二壤正同也


説文壤軟土也釋文馬融云壤天性和美也劉熙


釋名壤瀼也肥濡意也顔師古注漢志曰柔土曰


壤皆與傳意合若鄭所云和緩則由人功所致凡


土皆然非州别之質性疏不當取以為義


周禮草人職曰凡糞種騂剛用牛赤緹用羊墳壤


用麋渴澤用鹿鹹潟用貆(呼丸反)勃壤用狐埴壚用


豕彊㯺用蕡(疆其兩反㯺呼覧反)輕爂用犬(爂呼照反又婦堯反)注云凡所

以糞種者謂煮取汁也赤緹縓色也渴澤故水䖏


也潟鹵也貆貒也勃壤粉觧也(解胡買反下同)埴壚黏疏者


彊㯺彊堅者輕爂輕脆者鄭司農云墳壤多蚠鼠


也玄謂墳壤潤解疏云禹貢白壤之屬九等與此


騂剛之屬九等不同者以禹貢是九州大判各為


一等此九等無妨一州並有其類故不同也渭按


草人所言色質略具張華博物志云五土所宜黄


白宜種禾黑墳宜種黍蒼赤宜菽芋則但言其色


而質不詳職方氏云揚荆宜稻豫并宜五種(黍稷菽麥稻)


青宜稻麥兖宜四種(黍稷稻麥)雍冀宜黍稷幽宜三種


(黍稷稻)則但言九州之所宜而色質皆不著總不如


草人之備而草人又不如禹貢之精詳也

厥賦惟上上錯(釋文錯倉各反)
　傳曰賦謂土地所生以供天子上上第一錯雜雜出
　第二之賦又曰此州先賦後田殊於餘州不言貢篚
　亦差於餘州正義曰往者洪水為災民皆墊溺九州
　賦税葢亦不行水災既除土復本性以作貢賦之差
　故云賦謂土地所生以供天子也因九州差為九等
　上上是第一上上之下即次上中故云雜出第二之
　賦孟子稱稅什一為正輕之於堯舜為大貊小貊重
　之於堯舜為大桀小桀則此時亦什一税俱什一而
　得為九等差者人功有强弱收穫有多少此州以上
　上為正而雜為次等言出上上時多而上中時少也
　多者為正少者為雜故云第一此州言上上錯者少
　在正下故先言上上而後言錯豫州言錯上中者少
　在正上故先言錯而後言上中揚州云下上上錯不
　言錯下上者以本設九等分三品為之中上下上本
　是異品故變文言下上上錯也梁州云下中三錯者
　梁州之賦凡有三等其出下中時多故以下中為正
　上有下上下有下下三等雜出故言三錯足眀雜有
　下上下下可知也九等所較無多諸州相準為等級
　耳此計大率所得非上科定也然一升一降不可常
　同冀州自出第二與豫州同時則無第一之賦豫州
　與冀州第一同時則無第二之賦或容如此事不可
　恒也林氏曰九州之賦計其嵗入之總數而多寡相
　較有此九等冀最多故為上上兖最少故為下下餘
　州率皆如此非取民之時有九等之輕重也又曰冀
　州之賦獨先於田者盖王畿千里之地天子所自治
　幷與園㕓漆林之類而征之如周官載師之所任非
　盡出於田也故以賦屬於厥土之下而餘州皆田之
　賦也故先田後賦所以異於畿内也

龍子曰貢者校數嵗之中以為常樂嵗粒米狼戾


多取之而不為虐則寡取之凶年糞其田而不足


則必取盈焉此貢之所以為不善也愚謂貢異於


助唯無公田耳其取民之制雖云於一夫受田五


十畆之中税其五畆之所牧然亦每嵗各視其豐


凶以為所入之多寡與助法無異非上之人科定


此五畆者出穀若干斗斛以為常也藉令樂嵗不

多取凶年必取盈賦何以有上下錯乎然則龍子


之言非與曰龍子盖有為言之也夏元肅曰戰國


諸侯重歛掊克立定法以取民不能因豐㓙而損


益且託貢法以文過故孟子有激而云其所謂不


善者特救戰國之失耳禹法實不然也柯山此解


甚妙盖自魯宣公税畆以後諸侯廢公田而行貢


法取民數倍於古樂嵗猶可勉供凶年則不勝其


誅求之苦而皆藉口於夏后氏以文其貪暴龍子


所以痛心疾首而為是言孟子方勸滕君行助以


革當時之弊意在伸助不得不抑貢故舉龍子之


言以相形而未暇深求其義理其實龍子所謂莫


不善者乃戰國諸侯之貢法非夏后氏之貢法也


或問禹之取民果如助法因豐凶以為多寡則九


州之賦何以有定等曰此有其説也消息盈虚天


行自然之理州境廣大一嵗之中豐凶並見荒於


東則稔於西贏於髙則詘於下彼此乗除相去不

逺故分而言之則民之所供於上者參差不齊此


國不同於彼國此鄊不同於彼鄊合而計之則上


之所得扵民者自有定數此州常多扵彼州彼州


常少於此州雖或有升降之時而要以多者為正


少者為雜此其所以有定等也苟曰五畆之税嵗


有常科不問其豐凶則真有如孟子所云凶年必


取盈使民稱貸而益之者矣曾謂堯舜在上大禹


成賦而有如是之敝法乎哉


錯等之義二孔闕如林氏主豐凶立説蔡傳以為


豐凶則九州皆然何獨於冀梁豫揚言之盖地力


有上下年分不同如周官田一易再易之類故賦


之等第亦有上下年分然地力上下年分亦非獨


四州為然也傅氏云錯之為言非雜也差也九州


之賦州内可均齊者則無差等之例如其不可均


齊則大槩㡬何而或升或降亦任土隨宜可也若


此則取民之時有輕重而九等非計嵗入之總數

矣以理揆之林説近是然其言曰水旱必有所蠲


以利民故其所入之總數自有増損夫謂損由於


蠲可也而増豈加賦所致乎且禹之立法豐凶元


與民共之未嘗有待於蠲也錯等或有或無誠不


可曉竊謂禹貢所言唯據各州定賦之後錫圭吿


成之前十餘年間嵗入之常數而第為九等又據


四州十餘年間豐凶増損不齊之數而名之曰錯


有則書無則闕非以是為將來之定式而餘州永


無雜出之賦也不然天道有盈虧地力有遺盡人


功有勤惰語其極致則錯而上下相去有不止於


一等者禹安能以目前之所驗而懸定數十百年


之升降哉諸家所説皆未允當愚推測至此自謂


千慮之一得云


疏云冀出第二時無第一豫出第一時無第二是


二州不相易等也或言如此則九等有闕奈何曰


就冀豫觀之謂二州互易其等亦可通知不然者

以雍揚兖騐之也使雍與揚相易則雍當書下錯


梁與揚兖相易則揚當書三錯兖當書上錯矣而


經文無之故知二州不相易等也然二州同年雜


出而互易其等亦理之所有孔預知之故曰或容


如此事不可恒大抵錯等之賦隨時升降即令餘


州備言亦不足以窮其變此四錯者猶之發凡起


例倣是以類推則無不可見耳


劉原父説此經云聖人預為推移通變之權而通


行於萬世於是舉其輕重之尤者四州而為錯法


焉朱子亦云嵗有豐凶不能皆如其常故有錯法


以通之愚謂錯等之賦不期然而然禹未嘗預立


為此法凡言錯法者非是若夫推移通變之權則


五畆之税視豐凶以為多寡嵗嵗如此不獨在錯


等之年也


禹貢之所謂賦鄭注孔疏皆主榖税而軍賦不與


焉蘇氏始云賦田所出粟米兵車之類而蔡傳取

之盖以周時軍旅之征亦謂之賦周禮大司馬注


曰賦給軍用者也小司徒注曰賦謂出車徒給繇


役也論語千乗之國可使治其賦孔安國注云兵


賦也左傳曰天子之老請帥王賦又曰悉索敝賦


又曰韓賦七邑又曰魯賦八百乗邾賦六百乗又


曰鄫無賦於司馬其所謂賦皆軍賦也故蔡以蘇


説為長而其實不然按周以前無謂兵為賦者左


傳云少康有田一成有衆一旅此即司馬法一成


之賦也(詩正義云成方十里容有五百人其出兵夫則衆不盡行故一車士卒唯七十五人)


(少康盡舉大衆故與出賦異也)而稱衆不稱賦則唐虞更可知矣


王耕野云九州田賦止是米榖非必兵車此言得


之然蘇説亦非獨創仍出於鄭鄭注詩韓奕云禹


甸之者決除其災使成平田定貢賦於天子與禹


貢注所言治田出榖者合及注信南山則又曰禹


治而丘甸之六十四井為甸甸方八里居一成之


中成方十里出兵車一乗以為賦法夫禹甸之義

一也何以梁山為治田而南山為兵賦是鄭自言


之而自破之也紛紛諸説又何怪焉觀甸服之賦


惟納總銍秸粟米則經文自有眀徵不煩後人之


聚訟矣鄭以周之丘乗釋禹甸猶以漢之口錢當


九賦並非經旨不可援以入禹貢也


冀州天子所自治無貢名其土之所生而供於上


者亦謂之賦故賦特繫於土之下田之上林氏况


之以載師園㕓漆林之征亦但仿像其事不可一


一求合新安陳氏云埸圃所征載師掌之材木蒲


葦等林衡澤虞掌之金錫禽魚丱人牧人罟人掌


之他以類推則其法又加宻矣堯舜之世恐未必


然孟子言王政之善關市譏而不征澤梁無禁又


云市㕓而不征法而不㕓又云數罟不入洿池斧


斤以時入山林盖山澤之利但為之厲禁使民不


妄取而已未嘗有所征也晏子吿景公曰山林之


木衡鹿守之澤之萑蒲舟鮫守之藪之薪蒸虞候

守之海之鹽蜃祈望守之此言齊之徵歛無度也


曽謂洪水初平艱食方奏正孟子所謂王道之始


而取民纖悉不遺有如陳氏之所言邪然則冀之


土賦其謂之何曰準以八州之貢物則冀賦可知


也吕伯恭云八州之貢皆衣服器用之物所謂惟


正之供冀之土賦亦當如是盖惟吉凶禮樂之事


用之必不可闕者則視其所有而量取之初非藉


以為冨國之資也此不特與叔世無藝之征相去


懸絶即周官九職之地貢亦有不可同年而語者


矣


疏云賦以收穫為差田以肥瘠為等若田在賦上


則賦宜從田田美則賦重無以見人功修否故令


賦先於田以見賦由人功此州既見此理餘州從


而可知皆令賦在田下欲見賦從田出也渭按孔


説非是欲見人功之修否不在田賦先後之間經


殊不為此盖餘州先田後賦正例也此州兼有土

賦故特變例書之以見賦不皆出於田耳林説確


不可㧞

厥田惟中中(釋文中竹仲反又如字)
　傳曰田之髙下肥瘠九州之中為第五正義曰鄭玄
　云田著髙下之等者當為水害備也則鄭謂地形髙
　下為九等也王肅云言其土地各有肥瘠則肅謂定
　肥瘠以為九等也如鄭之義髙處地瘠出物既少不
　得為上如肅之義肥䖏地下水害所傷不得為上故
　孔云髙下肥瘠共相參對以為九等上言厥土此言
　厥田田土異者鄭玄云地當隂陽之中能吐生萬物
　者曰土據人功作力競得而田之則謂之田田土異
　名義當然也又曰鄭玄云此州入榖不貢下五百里
　甸服傳云為天子服治田是田入榖故不獻貢篚差
　異於餘州也林氏曰冀獨不言貢篚者冀天子畿内
　之地無所事於貢篚也夏氏曰田之髙下既分九等
　則賦亦當稱是今乃有異同者盖地有廣狹民有多
　少則其賦税之總數自有不同不可以田之髙下準
　之况洪水初平蕩析離居者猶未復業必有偏聚之
　䖏故地力有闢不闢人功有修不修是以賦之所入
　與田之等級如此遼絶也吴氏澄曰田賦之等不同
　何也賦之九等以各州嵗入總數較其多寡而為髙
　下也數之冣多者為上上田之九等以各州土地所
　宜較其肥瘠而為髙下也地之最肥者為上上

劉敞七經小傳曰九州之境有大小之不齊其定


田也以田之美惡為等州雖小而田美則居上州


雖大而田惡則居下不復問其大小也其定賦也


以賦之多寡為差州大者其賦多州小者其賦少


不盡繫其美惡也渭按冀大賦第一兖小賦第九


與劉説合然雍梁大於豫豫賦第二而雍乃第六


梁乃第八青徐小於揚揚賦第七而青乃第四徐


乃第五是賦之多寡不盡由於地之大小故必兼


人功言之而後其義始備

田賦之等非九州攸同無從相校而第其髙下然


亦唯據吿成時言之其吿成以後豈竟無遷改孔


疏於雍州説九等云治水之後即為此差在後随


人少多必得更立其等此非永定也斯言實獲我


心正者猶難永定則雜出之等愈可知矣


周王畿千里之内亦有貢一是九職所税太府謂


之萬民之貢其目則具於閭師農貢九榖圃貢草


木工貢器物商貢貨賄牧貢鳥獸嬪貢布帛衡虞


各貢其物是也一是采地所入左傳昭十三年子


産曰卑而貢重者甸服也注云謂天子畿内供職


貢者盖畿内有三等采地公卿大夫及王子弟各


以其所食之餘輸之於王名曰貢此周制也禹貢


則不然采地在侯服而甸服無之千里之内皆天


子之所自治民以其土之所生上供天子亦謂之賦


而九職所税以人不以土堯時未有故冀無貢也


疏云甸服止方千里冀之北土境界甚遙逺都之

國必有貢篚此言良是然禹治冀州之水及太原


恒山而止太原恒山以北未暇施功冀之北土尚


無定賦安得有貢篚惟是衡漳恒衞大陸之區當


為侯服時已就疆理不知何以無貢豈以帝都距


西河裁三百餘里而絶長補短以充千里之數故


東方此等肥饒之地皆入甸服雖有所供於上而


不名為貢與義實難曉姑識此以待來哲

恒衞既從大陸既作(釋文從才容反)
　傳曰二水已治從其故道大陸之地已可耕作正義
　曰地理志云恒水出常山上曲陽縣東入滱水衞水
　出常山靈夀縣東入滹沱大陸在鉅陸縣北釋地十
　藪云晉有大陸孫炎等皆云今鉅鹿縣廣河澤也廣
　平曰陸澤雖卑下㫄帶廣平之地故統名焉曽氏曰
　恒衞二水在帝都之北而且逺大陸地最卑而河所
　經故其成功在田賦之後林氏曰恒衞大陸成功在
　田賦既定之後故不與覃懐衡漳文勢相屬黄氏度
　曰河未入海則恒衞合而為瀰漫之勢大陸淪焉自
　河北流不壅恒衞皆順從大陸於是可耕作矣東陽
　陳氏曰謂大陸為地者盖以陸名地也謂大陸為澤
　者盖大陸之㫄有澤而因地以名澤也今經言大陸
　既作則是其地已可耕作而澤則非可以言作矣故
　孔説為當渭按上曲陽今為曲陽縣屬直隷真定府
　之定州其故城在縣西靈夀縣今屬真定府其故城
　在縣西北恒即滱水衞即滹沱也古今異名耳據黄
　氏説此二役當在兖九河既導之後故不與覃懐衡
　漳文勢相屬也

或問恒衛滱滹沱漢志明列爲四水子謂恒即滱


衛即滹沱亦有所據乎曰有之水經注云滱水東


過上曲陽縣北恒水從西來注之自下滱水兼納


恒川之通稱即禹貢所謂恒衛既從也此非恒即


滱之明證耶水經無滹沱之目見濁漳易滱巨馬


諸篇中僅一二語故衛水無考然酈注凡二水合

流言自下互受通稱者不可枚舉則滹沱受衞之


後亦得通稱衞水可知也(薛士龍云恒水東流合滱水至瀛州髙陽縣入)


(易水衛水東北合滹沱河過信安軍入易水則宋人已知恒􁆞衛滹沱為一水矣惜蔡傳𫐠其言而不察耳易)


(水衛水源短􁆞滹沱源長當從小水㑹大水之例謂􁆞滹沱入易非也)不然恒水出


曲陽縣西北至縣東北入滱衞水出靈夀縣東北


至縣東南入滹沱其所歴不過數十里之地(曲陽東西)


(相距六十里靈夀東西相距四十里)曽謂是尋常之谿澗而勤大禹


之荒度乎哉雖至愚者亦知其無是理矣周禮職


方氏幷州山鎮曰恒其川虖池嘔夷(釋文虖喚胡反池徒多反)


(嘔烏侯反一音驅)嘔夷即後世所謂滱水也(應劭曰滱音彄顔師古曰)


(滱音㓂又音苦侯反)山海經曰髙是之山滱水出焉東流注


于河漢志代郡靈丘縣下云滱河東至文安入大


河(文安屬勃海郡寰宇記云文安故城在今縣東北三十里)過郡五行九百四


十里幷州川(周禮注云嘔夷即祁夷出平舒按漢志代郡平舒縣有祁夷水北至桑乾)


(入治治即濕水亦名桑乾河漢桑乾縣故城在今山西大同府蔚州西北平舒則州屬廣靈縣也縣)


(南有壺流河即古祁夷水源出縣西東北流至蔚州入桑乾河不經曲陽縣界鄭説非是)禮記

晉人將有事於河必先有事於惡池注云惡當為


虖字誤也山海經曰泰戲之山滹沱之水出焉戰


國䇿蘇秦説燕曰南有嘑沱易水漢志代郡鹵城


縣下云虖池河東至參合入嘑沱别并州川從河


東至文安入海過郡六行千三百七十里(參合當作參户)


(盖傳寫者因郡有參合而誤參合在漢雁門郡平城縣東今大同府陽和衞北鹵城與參合大山隔)


(絶虖沱不得至其地今河間府青縣南有參户故城應劭云平舒縣西南五十里有參户亭故縣也)


(水經注漳水自成平縣南又東北左㑹虖沱别河故瀆又東北合清河又東北逕章武故城西枝瀆)


(出為濊水又東北逕參户亭分為二瀆一水逕參户亭北又東北逕平舒縣注虖沱盖即漢志所謂)


(東至參户入虖沱别從河東至文安入海者也)此即禹貢之恒衞也然禹


主名山川曲陽以下之滱本名恒靈夀以下之滹


沱本名衞其出髙是泰戲者則恒衞之别源也自


周以虖池嘔夷為幷州之川其名著而恒衞之名


遂隠於是冀州二大川以恒陽溪雷溝河數十里


之原委當之蔡氏因目恒衞為小水而經義㡬不


可通矣

水經注滱水出代郡靈丘縣西北髙氏山即漚夷


之水也(山上有石銘題言冀州北界故世謂之石銘陘也元和志蔚州靈丘縣漚夷水一名)


(滱水出縣西北髙是山今按渾源州在山西大同府東南一百二十里本漢緐畤崞二縣屬雁門郡)


(州志云州南七里有翠屏山髙千餘丈周十里滱水出其東盖即髙是之别名東南接靈丘界者也)


東南流合温泉水(水出西北暄谷温熱若湯能愈百疾)又東逕靈丘


縣故城南入峽謂之隘門(髙峯隠天深溪埒谷其故城在今渾源州西南)


(一百三十里西北去大同府二百七十里)又東逕廣昌縣南(縣今属大同府之蔚)


(州飛狐口在縣北二十里紫荆關在縣東北一百里)又東逕倒馬關(闗山險隘寔為深峭)


(勢均詩人髙岡之病故關受其名焉今在廣昌縣南唐縣西北亦名常山關)又東南逕


中山上曲陽縣北恒水從西來注之(自下滱水兼納恒川之通)


(稱即禹貢所謂恒衞既從也按曲陽隋為恒陽縣地理志云有恒陽溪即恒水源也元和志恒山在)


(恒山縣北一百四十里曲陽縣志滱水在縣東北)又東逕中人亭南(左傳昭公)


(十二年晉苟吴率師侵鮮虞及中人大獲而歸者也亭在今唐縣界)又東逕樂羊城


北(史記稱魏文侯使樂羊滅中山盖其故城中山所造也)又東逕唐縣故城


(南北二城俱在滱水之陽故曰滱水逕其東元和志滱水一名唐河西去唐縣一百五十步)又東


逕安喜縣南(中山記曰縣在唐水之西元和志云滱水在安喜縣北八里盖其城南徙)

(也安喜今定州)又東逕安國縣北(漢安國縣隋改曰義豐今為祁州)又東


北逕解瀆亭北(漢順帝陽嘉元年封河間孝王子淑於解瀆亭為侯國孫宏即靈帝)


(也)又東北逕蠡吾縣故城南(城在今博野縣西南)又東逕博


野縣故城南(城在今蠡縣界)又東北逕侯世縣故城南(城在)


(蠡縣東北)又東北逕陵陽亭東又北左㑹博水(水出望郡縣東)


(南流逕其縣故城南又東南潛入地下又東南於瀆重源湧發東南至陽城縣散爲澤渚世謂之陽)


(城澤其水又伏流循瀆屆清梁亭西北重源又發東逕廣望縣故城北又東北左則濡水注之春秋)


(昭公七年齊與燕㑹於濡上杜預曰濡水出髙陽縣東北至河間鄫縣入易水是濡水與虖池滱易)


(互舉通稱矣按漢志中山望都下云博水東至髙陽入河髙陽属涿郡盖博既合濡入滱則東至文)


(安入大河也)又東北逕依城北世謂之依城河(依城即古葛城)


(郡國志曰髙陽有葛城燕以與趙者也今安州北有依城河)又東北逕阿陵縣


故城東(寰宇記阿陵故城在莫州任丘縣東丑二十里滱水枮瀆在縣西一里)又東


北至長城注於易水(長城在今文安縣界易水有北易中易南易此中易受北)


(易而合流者易水注云易水於容城縣東南合滱水故桑欽日易水出北新城西北東入滱自下滱)


(易互受通稱矣寰宇記南易水自容城縣南流入瀛州髙陽縣界與滱水合南易一名雹水)以


今輿地言之渾源靈丘廣昌(並屬山西大同府)曲陽(屬直隷真)

(定府)唐縣定州慶都祁州博野蠡縣髙陽安州新安


(並属保定府)任丘(属河間府)文安(屬順天府)諸州縣界中皆古滱


水所行也宋初猶未改自咸平中何承矩興塘濼


以限契丹戎馬之足於是始引水歸北而文安之


瀆遂空其後滱水仍自蠡縣改流經肅寧河間雄


縣任丘以至文安而不復北行眀時則又自雄縣


改流入霸州保定界為玉帶河不復入文安矣此


恒水下流變徙之大畧也晁以道云今之恒水西


南流至行唐縣東流入於滋水(元和志滋水在行唐縣南二十六里)


又東南流入于衡水(元和志長蘆水即衡漳故瀆在衡水縣南)然則恒


水之源所謂恒陽溪者亦改流南向合於漳水而


曲陽以下瀆同而源則非矣


滹沱大川也水經當自為一篇頃閲寰宇記鎮州


真定縣蒲澤下引水經注云滹沱河水東逕常山


城北又東南為蒲澤濟水有梁焉俗謂之蒲澤口


又滋水下引水經云滋水又東至新市縣入滹沱

河又深州饒陽縣枯白馬渠下引水經云滹沱河


又東有白馬渠出焉又瀛州河間縣大浦淀下引


水經注云大浦下導陂溝競奔咸注滹沱是故人


因決入之䖏謂之百道口此四條檢今本無之則


似水經元有滹沱水篇宋初尚存而其後散逸滹


沱原委不可得詳惜哉(歐陽玄補正水經序引崇文總目云酈注四十卷亡)


(其五盖涇洛滹沱等篇皆在此五巻之中今本仍為四十卷則後人析之以充其數耳)漢志


代郡之鹵城常山郡之蒲吾靈夀南行唐新市信


都國之信都河間國之弓髙樂城勃海郡之成平


東光參户東平舒文安皆有滹沱河弓髙樂成參


户又有滹沱别水而發源經過之地未悉今據元


和志所載以補水經之闕滹沱水出代州繁畤縣


泰戲山(一名武夫山在縣東南五十里繁畤本漢葰人縣屬雁門郡漢末荒廢晉改置繁畤)


(縣周省隋復置葰音璅滹沱一名派水許氏説文派水出葰人縣戍夫山郭景純以為鹵城縣武夫)


(山括地志以為孤阜山寰宇記以為平山盖皆泰戲之别名也)西南流逕唐林縣


東(縣東北至代州一百十里本漢廣武縣隋為五臺崞二縣地今州西有廣武廢縣盖即唐林縣)

(界也)又西南逕崞縣東(縣東北至代州五十里水去縣二百步)又西南


逕秀容縣東(縣為忻州治水去縣三十二里)東轉逕定襄縣北(縣西)


(至忻州四十五里今治即陽曲故城水去縣五里)又東逕五臺縣西南(縣西)


(北至代州一百二十里水去縣三十五里)又東逕盂縣北(縣西南至太原府二百二)


(十里水西自五臺縣界流入南去縣百里)又東南逕靈夀縣西南衞水


注之(縣東至恒州五十里水去縣二十里縣志云衞水在縣東十里俗名雷溝河源出縣東北)


(十四里良同村南流至縣東南合滹沱河)又東南逕真定縣北(縣為恒州治水)


(去縣一里)又東南逕九門縣西(縣西至恒州三十里水去縣四十九里今藁城)


(縣西北二十五里有九門城)又東南逕藁城縣東(縣西北至州五十八里水)


(去縣二十九里)又東逕鼓城縣北(縣西至恒州九十五里水去縣十三里寰宇記)


(云隋開皇六年分藳城地置昔陽縣十八年改日鼓城)又東逕深澤縣南(縣西)


(北至定州九十里水去縣二十五里即氷合渡光武䖏俗謂之危渡口)又東逕無極


縣北(縣北至定州八十里水去縣三十里)又東北逕鹿城縣西北(縣東)


(至深州二十五里水去縣四十二里與博野縣分水寰宇記滹沱河在博野縣東南三十五里)又


東逕安平縣南(縣東南至深州五十三里水去縣二十三里派水今名礓河西自定)


(州義豐縣界流入)又東北逕饒陽縣北(縣西至深川三十里水去縣四十五里)

(縣治晉魯口城也公孫淵叛司馬宣王征之鑿滹沱入派水以運糧因築此城盖滹沱有魯沱之名)


(因號魯口後魏道武皇始三年車駕幸魯口即此地也)自此以下當入瀛莫


二州境而元和志亦闕按寰宇記瀛州河間縣西


二十里髙陽縣東北十四里莫州鄚縣南二里霸


州大城縣北一百三十里文安縣西北三十里皆


有滹沱水此即漢志所云從河東至文安入海者


以今輿地言之繁畤代州崞縣忻州定襄五臺盂


縣(並屬山西太原府)靈夀真定藁城深澤無極(並屬直隷真定府)


束鹿博野(並屬保定府)安平饒陽(並屬真定府)髙陽(屬保定府)任


丘(屬河間府)大城文安(並屬順天府)諸州縣界中皆古滹沱


水之所行也宋初猶未改自塘濼既興引水歸北


而文安之瀆堙廢遂以樂成(今獻縣)之滹沱别水為


滹沱之正流而故道不可復問眀天唘後漸徙而


南至　本朝順治二年自束鹿南決入冀州與漳


水渾濤而安平饒陽之地不復有滹沱矣滹沱在


河北羣川中溢決尤甚未有數年不變者而從冀

州合扵漳水亦猶黄河之與淮合均為古今水道


之極變也


東漢以後浮陽(今滄州)參户(今青縣)東平舒(今大城)章武


(今静海天津)泉州(今寳坻)諸縣界中漳清合流之瀆即古


徒駭河西漢時大河猶行之者也故漢志云滱水


東至文安入大河滹沱東至參户合滹沱别從河


東至文安入海是恒衞皆於文安入河也(今文安縣在霸)


(州南少東六十里)據水經注易水逕容城縣南又東合滱


水自下互受通稱又東至文安縣與滹沱合又東


至泉州縣南東入於海此即合漳御由潮河至獨


流口入海之道也(御河即清河潮河即界河)自塘濼興而文安


大城諸水多入白河(即潞河)其行潮河者唯漳御耳


古時滱易滹沱混而為一自文安㑹大河入海西


漢時猶然而程泰之謂滹易中髙不與河通何邪


惟二水皆入河故禹必先道九河而後治恒衛從


河以入海不然海口壅塞雖欲治二水不可得也

冀州有三大陸一在鉅鹿郡北班固繋諸禹貢又


名鉅鹿澤吕氏春秋云趙有鉅鹿又名廣河澤爾


雅晉有大陸孫炎云今鉅鹿縣廣河澤是也此真


禹貢之大陸也(詳見下文)一在河内修武縣(古寗邑秦置修武縣)


(其故城在今獲嘉縣西北)左傳定公元年魏獻子田于大陸還


卒于寗杜預云大陸疑即吴澤陂近寗是也一在


太原鄔縣(今為介休縣地)班固云九澤在縣北是為昭餘


祁并州藪酈道元云吕氏春秋謂之大陸是也斯


二者皆非禹貢之大陸也今按吕覽九藪既云晉


之大陸又云趙之鉅鹿如謂大陸即鉅鹿則一澤


不應兩見故道元以鄔澤當之盖晉為唐叔始封


大陸宜在其境内而鉅鹿當戰國時實爲趙地故


分爲二澤也要之廣平曰陸是處有之其大者則


謂之大陸猶之髙平曰原亦是處有之其大者則


謂之太原耳然晉之大陸在漢大陵縣界陸恐是


陵字之誤

蔡傳引程氏曰大陸云者四無山阜曠然平地杜


佑李吉甫以爲邢趙深三州之地者得之今按漢


志鉅鹿縣禹貢大陸澤在北一而已而唐人所言


不一通典有二趙州昭慶縣隋爲大陸縣有大陸


澤(昭慶本漢廣阿縣隋曰大陸唐曰昭慶宋更名隆平今在真定府趙州東南一百里縣志云大)


(陸澤在縣車北三十里杜家莊)深州陸澤縣有禹貢大陸澤(陸澤本漢)


(下博縣其故城在今深州南唐先天二年分下博及饒陽鹿城地置陸澤縣爲深州治今在真定府)


(東二百里)是也元和志有四邢州鉅鹿縣大陸澤一名


鉅鹿澤在縣西北東西二十里南北三十里葭蘆


菱蓮魚蟹之類充牣其中澤畔又有鹹泉煮而成


鹽百姓資之(鉅鹿本漢南􁄰縣亦兼得鉅鹿縣地在今順徳府東北一百二十里漢路)


(温舒鉅鹿東里人取澤中蒲截以為牒編用寫書即此澤也)趙州昭慶縣廣阿


澤在縣東二十五里即大陸别名深州鹿城縣大


陸澤在縣南十里(鹿城本漢鄡縣今為束鹿縣在保定府祁州南一百三十五里)


又陸澤縣南三里即大陸之澤是也故程泰之謂


以邢趙深三州之地為大陸自杜李始愚竊謂唐

鉅鹿縣東境亦漢鉅鹿縣地澤在西北接昭慶界


盖一澤跨二縣之境即班固所云在鉅鹿縣北孫


炎所云今鉅鹿縣廣河澤者也而志家唯以平鄊


為古鉅鹿求此澤而不得遂言今盡為丘隴豈知


元和志獨詳於鉅鹿原不在平鄊界邪宋河渠志


云大觀元年河決陷鉅鹿縣遷縣于髙地又以降


平下濕亦遷之則二縣地勢最卑澤在其間眀矣


(通典昭慶陸澤縣有澤而鉅鹿鹿城無之可見四澤實止二澤)唐人亦似知漳水


即禹河故以南宫所出之洚瀆為北過降水以深


州之大陸澤為至于大陸意謂如此則大陸在過


降之後與經適合故不主鉅鹿而取陸澤然枯洚


乃漢時漳水之徙流實非禹迹即以為禹迹此亦


是河别為降不可謂之過也大陸在邢趙二州界


而深不與焉傅同叔云凡廣河澤以東其地平廣


緜延千里皆謂之大陸是瀛滄亦大陸矣河自大


陸又北始播為九河誠如傅言則許商所謂九河

自鬲以北至徒駭間相去二百餘里者将何所容


其地邪


大陸禹更有濬畎澮之功非因恒衞既從而遂得


耕作也觀復言既可見蓋大陸地形洿下東有大河


北有恒衞先是九河未通恒衞未從合而為瀰漫


之勢平地皆成巨浸至是二水從河以入海禹乃


濬其畎澮達於支川其澤亦為之陂障以資蓄洩


而耕作之事以興故復言既眀其非一役也

島夷皮服夾右碣石入于河(釋文島當老反夾音協碣其列反渭按島史記漢書)
(並作烏鄭康成王肅並稱烏夷疏云孔讀烏為島則唐初亦作鳥字今本作島盖開元中所改也)
　傳曰海曲謂之島碣石海畔山正義曰島是海中之
　山夷居其上為島夷王肅云東北夷國也地理志碣
　石山在北平驪城縣西南是碣石為海畔山也蘇氏
　曰河自碣石山南渤海之北入海夾挾也自海入河
　逆流而西右顧碣石如在挾掖也林氏曰島夷皮服
　者言水害既除海曲之夷獻其皮服也禹貢於九州
　之末皆載其達於帝都之道周希聖謂天子之都必
　求其舟楫之所可至使夫諸侯之朝貢商賈之貿易
　雖其地甚逺而其輸甚易此説得之冀州三面距河
　是其設都之意實有取於轉輸之利朝貢之便也禹
　貢所載上言田賦貢篚之事而於下言所由以達帝
　都之道其始末曲折莫不具備而皆以河為主盖達
　於河則達於帝都故也朱子曰碣石山負海當河入
　海之衝自海道夾出碣石之右然後入河而達帝都
　也蔡氏沈曰島夷以皮服來貢自北海入河南向西
　轉而碣石在其右轉屈之間故曰夾右也金氏曰皮
　服即爾雅所謂東北方之文皮者(郭璞云虎豹之屬皮有縟綵)都
　昌陳氏大猷曰此夷狄獻方物以自效與冀州不言
　貢不相妨礙鄭氏曉曰碣石與島夷連書此即島夷
　入貢之道也渭按通典三韓在海島之上朝鮮之東
　南盖即此所謂島夷驪城後漢省説文碣特立之石
　東海有碣石山據文穎酈道兀所説當在直隷永平
　府昌黎縣東南今其地無山以應之辯見導山河謂
　逆河凡九州之末皆言貢道然亦所以紀治水之成
　功曰夾右碣石入於河則破碣石納河流之事隠然
　可見矣

九州之末各載其通於帝都之道傳以為禹治一


州之水既畢遂還帝都白所治非也禹欲白所治


不必身入帝都即使身入帝都亦何難於陸行而


必循各州紆㢠之水道以廢時失事哉鄭康成謂


治水既畢更復行之觀地肥瘠定貢賦上下如此


則不當敘於田賦貢篚之後王肅謂功主於治水


故詳記各州往還乗渉之水名今按所載皆達河


之道非有往還乗涉之事諸説皆不可通至周氏


之言出而其義始定此實後人勝前人䖏謂今必


不古若者曲士之見也


鄭康成云鳥夷東方之民搏食鳥獸者史記正義


以靺鞨為鳥夷引括地志云靺鞨國古肅慎也在

京東北萬里已下東及北各抵大海其人多勇力


善射弓長四尺知弩矢用楛長一尺八寸青石為


鏃渭按此即周初所貢之楛矢石弩也然史記言


四海之内咸戴帝舜之功北有肅慎東有鳥夷則


自是二種鳥夷非即肅慎且洪水初平肅慎亦未


遽通也今本作島夷薛士龍云海上諸夷濊貊肅


慎之屬按海中之山水繞其四面斯謂之島島夷


唯倭韓可以當之濊貊肅慎之國止東面臨大海


餘皆通陸不得為島夷


漢書朝鮮傳真番(音潘)辰國欲上書見天子又雍閼


弗通辰國即三韓地也後漢書光武紀建武二年


東夷韓國人率衆詣樂浪(音洛狼)内附東夷傳韓有


三種一曰馬韓二曰辰韓三曰弁辰(晉梁二書作弁韓)馬


韓在西有五十四國其北與樂浪南與倭接辰韓


在東十有二國其北與濊貊接弁辰在辰韓之南


亦有十二國其南亦與倭接凡七十八國百濟是

其一國焉大者萬餘戸小者數千家各在山海間


地合四千餘里東西以海為限皆古之辰國也馬


韓最大共立其種為辰王盡王三韓之地北史新


羅者本辰韓族也地在髙麗東南辰韓亦曰秦韓


相傳言秦世亡人避役來適馬韓割其東界居之


以秦人故名之曰秦韓其言語名物有似中國人


辰韓王常用馬韓人作之不得自立王辰韓之始


有六國稍分為十二新羅則其一也唐書東夷傳


髙麗地東跨海距新羅南亦跨海距百濟百濟扶


餘别族也南倭北髙麗皆踰海乃至其東則新羅


新羅弁韓苗裔也地横千里縱三千里東距長人


東南日本西百濟北髙麗今按新羅百濟本三韓


七十八國中之二至唐時則有新羅百濟而無三


韓之目遼史地理志有髙州三韓縣辰韓為扶餘


弁韓為新羅馬韓為髙麗開泰中聖宗伐髙麗俘


三國之遺人於遼東界中僑置三韓縣今以遼東

為三韓非也古韓國在朝鮮東南大海中依山島


而居水環其四面故曰島夷(元和志大人故城在登州黄縣北二十里)


(司馬宣王伐遼東造此城運糧船從此入今新羅百濟往還常由於此盖河自東漢以後徙從千乗)


(入海故唐時島夷貢船循渤海南岸入河禹河由碣石入海故西指碣石夾右而入河也)


傳云島夷還服其皮眀水害除林少穎曰茹毛飲


血而衣皮夷狄之本性不必水害既平而後得服


其皮也乃改為今説王氏炎云北方地寒故服皮


南方地暖故服卉東陽陳氏曰非也此自各言有


所出耳北方皮服豈夏亦服之乎南方焦葛豈冬


亦服之乎如吉貝木綿皆南方所出然皆非暑服


也陳説良是


王伯厚云在髙麗界者為左碣石在平州南者為


右碣石盖以經文右字屬下讀愚謂經有二荆山


不加南北字以别之有二䝉山不加東西字以别


之碣石一而已何用目之曰右果爾則導山之文


無右字當為左碣石矣金吉甫取之殊不可曉

馬眀衡云行海者有山可見則望山為凖無山可


望則望星為凖意碣石是自海達河所望以為凖


者固無妨於逺豈必逼近肱腋之下然後謂之右


轉屈之間邪徐常吉云海水漫天入河之道難認


碣石髙峙其右由海望之如在右腋也此皆以碣


石為離岸數十里之大山故有是説其實此山不


過一海濵之巨石負海當逆河之衝故大禹鑿之


以納河自東北泛海而來者帆拂其顛舟檥其足


真如在肱腋之間非但遙望之以為準也


程泰之云冀北為漢遼東西右北平漁陽上谷之


地其水如遼濡滹易皆中髙不與河通故必自北


海然後達河也渭按大遼水出塞外又東南流至


安市縣西南入海西去碣石五百餘里此誠不與


河通濡水一音人朱切出涿郡故安縣東南流至


范陽縣合易水入河春秋昭公七年齊燕􁇦于濡


上即此水一音乃官切讀若難從塞外來東南流

至絫縣碣石山入海(即今欒河)此正值逆河之尾亦不


可謂不與河通也至若滹易二水合流至文安入


河它日幽并貢道正湏由此而以為不與河通北


來者必由海入大謬且吿成之時冀北尚未制貢


此經専為島夷而設與五郡之地全無交涉也

　禹貢錐指卷二
欽定四庫全書
　禹貢錐指巻三
　　　　　　　　　　　　　　徳清胡渭撰
濟河惟兖州(釋文濟子禮反下同兖悦轉反渭按濟漢書皆作泲顔氏曰泲本濟水之字從水􁂛)
(聲􁂛音姊林氏曰濟古文作泲説文云此兖州濟也其從水從齊者説文云出常山房子縣贊皇山濟泲音同)
(字異當以古文為正吳氏曰導水章所敘冀州之濟兖州之濟實一水也濟泲二字通用説文因二字而以北)
(濟南濟為二水非也兖史記作沇)
　傳曰東南據濟西北距河正義曰此下八州發首言
　山川者皆謂境界所及也鄭氏樵曰禹貢之書所以
　為萬代地理家成憲者以其地命州不以州命地也
　如兖州者當時所命之名後世安知其在南在北故
　曰濟河惟兖州以濟水河水之間為兖州也以荆山
　衡山之間為荆州故曰荆及衡陽惟荆州濟河者萬
　代不泯之川也荆衡者萬代不泯之山也使荆兖之
　名得附此山川雖後世更改移易為不沒矣渭按濟
　自菏又東北㑹于汶又北東入于海此兖之東南與
　豫徐青分界䖏河自大伾北過降水至於大陸又北
　播為九河同為逆河入于海此兖之西北與冀分界
　處
傳自兖州以下言據者六言距者六正義曰據謂


跨之距至也學者師承其説千有餘年扵此矣今


按據字義説文云杖持也玉篇云依也持也廣韻


云依也引也案也跨字義説文云据也玉篇廣韻


竝云越也二字之義絶不相謀而疏乃以跨釋據

何邪賈生過秦論云秦孝公據殽函之固班孟堅


西都賦云左據函谷二殽之阻此但言秦地東有


殽函非謂殽函之東亦秦地也張平子西京賦云


於後則髙陵平原據渭踞涇蓋東起朝邑西盡鳳


翔緜聨數百里皆在渭北故曰據渭非謂跨渭而


南也涇水自北絶原而南入渭則原實東西跨涇


矣故曰踞涇跨本訓踞踞即跨也據踞音同字異


踞有跨義而據無跨義自俗書二字混用(如據鞍或作踞)


(虎踞或作據之類)而疏遂以跨釋據昔人嫌宋儒訓詁多


出己意不謂唐初已有此弊也然據之與距傳似


有異義而不可曉推尋經有若河若濟若淮若岱


若荆皆謂二州之間以是山是水為界彼此所共


不得専屬一州徐揚共是淮何以一言及一言據


荆豫共是荆山何以一言據一言至雍豫兖與冀


共是河何以豫兖皆言距而雍獨言據又如衡陽


華陽同得山南之地何以一言及一言據雍梁之

西竝以黑水為界何以一言據一言距青徐之岱


猶荆豫之荆何以荆有據而岱無據凡此類紛然


雜出恐傳者涉筆偶爾異同不可以一知半解妄


生分别也自疏以據為跨而經義始有難通者矣


其説兖州曰濟河之間相去路近兖州之境跨濟


而過東南越濟水西北至河東也此盖本之漢志


漢志濟隂郡治定陶縣(唐為濟隂縣今曹縣定陶縣是)山陽所領


縣有成武(唐亦為成武縣即今城武)單父(唐亦為單父縣今單縣是)東緡(唐為)


(金鄊縣即今金鄊)方與(音房預唐為方輿縣今魚臺縣是)皆在濟水之南


二郡志並屬兖州故以為兖州之境跨濟而過不


知漢武置十三州自立疆界不盡與古合安得以


漢之兖州為禹之兖州乎青之東北據海以為跨


海而有遼東猶可通也荆之北據荆山則曰此州


北界至荆山之北夫衡言陽則知荆州南跨衡山


華言陽則知梁州不得華山荆山二州無異辭何


以知荆北跨荆山而豫獨不得荆山乎至若雍之

東據河則侵入冀域理尤不可通故改從王肅西


據東距之説然黒水絶逺而雍復跨之亦無是理


也揚之跨淮而北不識更以何地為徐界梁之跨


華陽而東不識更以何地為豫界疏亦不能有説


以處此矣竊謂跨之一字大有害於經義鄭漁仲


謂禹貢以地命州不以州命地所以為萬世不易


之書此最善言禹貢者盖禹别九州不論廣狹長


短唯因髙山大川以表界非若後世郡國犬牙相


制之形亦不必截然方整如棊局兖之南界及濟


水而止何用割水之南以附兖荆之北界及荆山


而止何用割山之北以附荆如疏所言事涉晚近


不可以説經故曰跨之一字大有害於經義也蔡


氏於據海據淮據荆山據華山之南皆改據曰至


曰距而兖之據濟如故雍之距黒水而據河則從


疏倒置其字盖亦以據為跨而理有可通者則因


之必不可通者則改之其於夾漈之言終未闚其

奥妙也


爾雅濟河間曰兖州注云自河東至濟周禮河東


曰兖州而賈䟽以為侵禹貢青徐之地者蓋以其


山鎮曰岱山其澤藪曰大野知之殷之兖州自河


東至濟與禹貢同其徐州自濟東至海亦與禹貢


同而周則言河不言濟蓋其境越濟而東得岱矣


岱南為徐北為青徐州曰大野既豬是知侵禹貢


青徐之地也兖界跨濟唯周制有然以言乎禹貢


之兖州則悖矣


兖州有古帝顓頊之墟(杜預曰東郡濮陽縣故帝顓頊之虚故曰帝丘)鬲


觀有窮昆吾韋顧之封皆在焉春秋時可考者衛


(文公遷於楚丘成公又遷於帝丘)郕胙燕(南燕姞姓)凡四國戰國時為


衞魏宋齊趙五國地秦并天下置東郡碭郡(東北境是)


齊郡(北境是)鉅鹿上谷(二郡東境是)漢復置兖州(領郡國八)後


漢魏晉並因之唐為河南道之靈昌(滑州)濮陽(濮)濟


陽(濟)東平(鄆)等郡河北道之清河(貝州)魏郡(魏)博平

(博)平原(徳)樂安(棣)景城(滄)等郡按以上通典所列


有當往屬者東平之須昌鉅野宿城及夀張之東


境(此為東原大野之地須昌宿城夀張三縣故城竝在今東平州界鉅野故城在今鉅野縣西)


魯郡之任城龔丘(任城今為濟寧州及嘉祥縣之東境龔丘今為寧陽縣竝在古)


(濟水東)改屬徐濟隂之南華(在菏澤西今為東明縣)靈昌之匡


城(在南華西今為長垣縣)改屬豫濟陽之長清(今屬濟南府)及東


阿之東境(今東阿縣是)平隂之北境改屬青其南境改


屬徐也(平隂側岱跨南北故分屬青徐)又有當來屬者冀域信都


郡及鄴郡之内黄堯城臨河(内黄堯城二縣故城並在今内黄縣界臨)


(河故城在今滑縣北)汲郡之黎陽東境其豫域則濟隂之乗


氏也(乗氏在菏澤東今為曹州)以今輿地言之河南衛輝府之


胙城縣(胙城本在河南自金明昌五年河徙出縣南而縣始為河北地)直隷大眀


府(唯濬縣之西境當屬冀長垣東明二縣當屬豫)及真定河間二府之東


南境(當以漢時漳水故道為界東南屬兖西北屬冀)山東則東昌府其兖


州府則曹州陽榖夀張鄆城濟南青州二府則西


北境(當以漢時濟水故道為界西北屬兖東南屬豫徐青)皆古兖州域也

東南據濟與豫分界當自兖州府之曹州始何以


知之按導濟水入河溢為滎東出於陶丘北又東


至於菏菏澤在今定陶縣境經繫諸豫雷夏在今


曹州境經繫諸兖故知二澤之間為兖豫之界也


濟水至曹州西分為二一水東南流為菏水一水


東北流入鉅野澤為濟瀆春秋僖公三十一年取


濟西田左傳云分曹地自洮以南東傳于濟酈道


元云濟水自是東北流出巨澤即此地也濟水又


北過東昌府之濮州范縣東與徐分界又北為陽


榖茌平東與青分界轉東為濟南府之齊河濟陽


齊東青城又東為青州府之髙苑博興樂安(樂安縣東)


(北一百里有琅槐故城漢屬千乗郡古濟水入海處也)南與青分界今歴城以


東有小清河即濟水入海之故道其北為兖南為


青也


西北距河與冀分界河自今河南衛輝府胙城縣


北東至直隸大明府濬縣大伾山西折而北經河

南彰徳府界中又東北經直隸廣平順徳真定河


間四府界中東入于海此禹河之故道曲周以下


即漢時漳水之所行也詳見冀州


九河濟漯入海竝在兖東徒駭最北八枝次之漯


在鬲津之南濟又在漯之南其所入皆勃海也自


天津衛直沽口與冀分界南歴静海縣東又南歴


滄州東又南歴霑化利津蒲臺縣東折而東歴樂


安縣北以小清河入海䖏與青分界

九河既道
　傳曰河水播為九道在此州界平原以北是正義曰
　河從大陸東畔北行而東北入海冀州之東境至河
　之西畔水分大河東為九道故知在兖州之界平原
　以北是也釋水載九河之名云徒駭太史馬頰覆釡
　胡蘇簡絜鈎盤鬲津也漢書溝洫志成帝時河隄都
　尉許商上書曰古記九河之名有徒駭胡蘇鬲津今
　見在成平東光鬲縣界中自鬲津以北至徒駭其間
　相去二百餘里是知九河所在徒駭最北鬲津最南
　盖徒駭是河之本道東出分為八枝也許商上言三
　河下言三縣則徒駭在成平胡蘇在東光鬲津在鬲
　縣其餘不復知也爾雅九河之次從北而南既知三
　河之䖏則其餘六者太史馬頰覆釜在東光之北成
　平之南簡絜鈎盤在東光之南鬲縣之北也其河填
　塞時有故道鄭玄云今河間弓髙以東至平原鬲津
　往往有其遺䖏夏氏曰九河之名出于一時之偶然
　初無義訓李廵孫炎郭璞皆附㑹曲為之説渭按漢
　成平東光屬勃海郡鬲縣屬平原郡弓高屬河間國
　今直隷河間府交河縣東有成平故城東光縣東有東
　光故城阜城縣西南有弓高故城山東濟南府徳州
　北有鬲縣故城皆漢縣也蓋河自大陸以北禹疏為九
　道以殺其勢然後恒衞可得而治大陸盡為良田也

漢時言九河以為不可考者平當云九河今皆寘


(與填同)滅馬逡云九河今既滅難明王横云九河之

地已為海所漸是也然許商所言實有其地就三


河推之其餘大槩可知九河豈真湮滅無遺迹邪


而近世學者又患求之太詳凡後人所鑿以通水


而被新河以舊號者悉據以為禹之九河杜氏通


典於許商所得之外又得其三鈎盤在景城郡界


馬頰覆釜在平原郡界惟太史簡㓗三河未詳處


所而史記正義云簡在貝州厯亭縣界輿地廣記


云簡絜在臨津金地理志云南皮縣有㓗河明一


統志云太史河在南皮縣北則此三河者亦皆犂


然有其處所矣以漢人所不能知而一一臚列如


此可信乎不可信乎蔡傳云或新河而載以舊名


或一地而互為兩説皆似是而非無所依據此言


是也于欽齊乘以為許商孔頴達之言簡而近實


後世圖志雖詳反見淆亂某嘗徃來燕齊西道河


間東履清滄熟訪九河故道盖昔北流衡漳注之


河既東徙漳自入海安知北流之漳非古徒駭河

歟踰漳而南清滄二州之間有古河隄岸數重地


皆沮洳沙鹵太史等河當在其地滄州之南有大


連澱西踰東光東至海此非胡蘇河歟澱南至西


無棣縣百餘里間有曰大河曰沙河皆瀕古隄縣


北地名八㑹口縣城南枕無棣溝兹非簡絜等河


歟東無棣縣北有䧟河濶數里西通德棣東至海


兹非所謂鈎盤河歟濱州北有士傷河西踰德棣


東至海兹非鬲津河歟士傷河最南比他河差㣣


是為鬲津無疑也于氏之論可謂搏而篤矣然而


求九河者正不必尺寸皆合於禹之故道亦不必


取足於九許商言自鬲以北至徒駭間相去二百


餘里今河雖數移徙不離此域韓牧以為可畧于


禹貢九河處穿之縱不能為九但為四五宜有益


此真通人之見知此者可與窮經可與治水矣


曽彦和云九河其一不名者河之經流先儒分簡


絜為二非也林少穎以為不然九河自大陸以北

播為九道其勢均也安得以一為經流八為支派


哉二説皆誤漢書敘傳云自兹距漢北亡八支其


一存者即是徒駭孔疏徒駭是河之本道東出分


為八枝説本於此朱子亦以為然故孟子集注簡


潔(絜訛為漯)仍為二河而蔡傳獨從曽氏何邪


夏允彞禹貢合注曰桓譚新論云河水濁一石水


六斗泥而民競引河溉田令河不通利至三月桃


花水至則決以其噎不泄也可禁民勿復引河夫


引水且不可况分為九乎然則禹之導為九河也


何居盖河不可分謂其上流耳若入海之處泄之


愈速則河愈通利又何害哉今九河之下即為逆


河殆謂自此而下即海潮逆入矣盖名雖為河其


實即海也海水内吞九河外灌不惟藉水力以刷


沙而海之潮汐亦藉河力以敵之禹之以水治水


所為不可及也又曰要以入海之所固宜分䟽之


使速泄下流速泄則上流不壅河之利也若未及

於海則流分力弱無以刷沙適壅之矣故曰河不


兩行兩行且不可况九河歟(蘇轍謂無兩河並行之理盖當時有為而)


(發非古今之通論)春秋緯寳乾圖云移河為界在齊吕填


閼八流以自廣(尚書中候畧同)鄭康成謂齊桓公塞之盖


據此文言塞其東流八枝并使歸徒駭也蔡傳曰


曲防齊之所禁塞河宜非桓公所為閻百詩云此


言近理其實葵丘五命特以約束諸侯躬自犯者


多矣奚有於河惟于欽齊乗曰河至大陸趨海勢


大土平自播為九禹因而疏之非禹鑿之而為九


也禹後歴商周至齊桓時千五百餘年支流漸絶


經流獨行其勢必然非桓公塞八流以自廣也論


最確余因思齊桓卒于襄王九年戊寅至定王五


年己未甫四十二年而周譜云是年河徙盖下流


既壅水行不快上流乃決理所宜然河之患始此


矣渭按百詩之言甚當八流雖非桓所塞而參以


周譜則壅自桓時亦非妄緯書不盡無稽也

九河之地為海所漸王横之言誠誤若程大昌云


酈道元亦謂九河苞淪于海則善長實未之有也


按酈氏三言碣石淪于海中而九河不從横說第


五巻河水注云自鬲盤東光河間樂成以東城地


並存川瀆多亡第十巻漳水注云九河既播八枝


代絶遺跡故稱往往時存此與許商鄭康成所言


如出一口而程氏與碣石連舉遂使酈亭負此長


寃吁可怪也

雷夏既澤灉沮㑹同(釋文灉徐音邕王于用反沮七餘反渭按灉史記漢書並作雍)
　傳曰雷夏澤名灉沮二水㑹同此澤正義曰洪水之
　時髙原亦水澤不為澤雷夏既澤髙地水盡此復為
　澤也於澤之下言灉沮㑹同謂二水㑹合而同入此
　澤也地理志云雷澤在濟隂成陽縣西北黄氏曰澤
　資二水灌輸蔡氏曰澤者水之鍾也渭按今山東兖
　州府曹州東北六十里有成陽故城北與東昌府濮
　州接界雷夏在曹之東北濮之東南史記云堯作㳺
　成陽舜漁於雷澤即此灉沮二水漢志無文括地志
　曰雷夏澤在濮州雷澤縣郭外西北(通典雷澤縣本漢成陽縣元和)
　(志雷澤縣西北至濮州九十里按北齊廢成陽隋復以其地置雷澤縣唐宋因之金又廢今曹州東北六)
　(十里故雷澤城是)灉沮二水在澤西北平地元和志曰灉水
　沮水二源俱出雷澤縣西北平地去縣十四里又曰
　雷夏澤在縣北郭外灉沮二水㑹同此澤與孔傳符
　矣韓汝節云雷夏既澤志濟之治非也禹治濟之功
　徐為多觀大野東原之文可知其於兖也自九河而
　外導雷澤之下流以注於濟而又濬灉沮之故道以
　歸於澤使桑土復常而其事畢矣

周禮兖州其浸盧維鄭注云當作雷雍引此雷夏


既澤為證盖以雷為雷澤雍為灉水也通典不從


鄭説云盧水在濟陽郡盧縣濰水在髙密郡莒縣


今按濰漢志一作維故杜氏以職方之維為禹貢


之濰然周時徐并於青兖不得越青而東有濰濟


陽之盧水古不著名他書亦少見竊謂周禮多古

字靁似盧雝似維以字形相近而誤鄭破盧維為


雷雍殆不可易二水合以注澤則言雍固可該沮


也


水經注云瓠子河故瀆自句陽縣西(句陽故城在今曹州北)


又東逕雷澤北澤在大成陽故城西北十餘里其


陂東西二十餘里南北十五里即舜所漁也又云


雷澤西南十里許有歴山山北有小阜澤之東北


有陶墟郭縁生言舜耕陶所在墟阜聮屬濵帶瓠


河其北即廩丘縣(今范縣東南有廩丘故城)瓠河與濮水俱東流


經所謂過廪丘為濮水者也然則雷澤在瓠河之


南成陽故城之西北陶墟之西南歴山之東北矣


近志言雷澤䖏所不甚分眀故詳録之


山海經曰澤中有雷神龍身而人頭鼓其腹則雷


此正太史公所不敢言者酈善長注水經尚無取


於此而蔡氏引之以釋禹貢何其不知所擇也明


李之藻曰澤底有巉石深壑冬至前水吸而入如

巨雷鳴故名雷澤(見孫氏九州山水考)此亦竒不知出何典


記抑或身歴其地而得之今復然否


孫氏曰既澤者尚未為澤今始為澤也既豬者向


已為澤今復舊也(朱子語録言有一本孫曽書觧孫是孫徵曽是曽彦和也)竊


謂雷夏本非澤而禹洿之使為澤豈行其所無事


與當從舊説蓋兖地卑下受患最深横流之時雷


夏不見其為澤也水退則復為澤故曰既澤他州


雖有水患而澤形如故但其水時旁溢為害禹立


陂以障之耳故曰既豬然下文云九澤既陂則雷


夏亦有陂可知水經注所言陂東西二十餘里南


北十五里蓋禹迹也


蔡傳灉沮二水名曽氏曰爾雅水自河出為灉許


慎云河灉水在宋又云汳水受陳留浚儀隂溝至


䝉為灉水東入于泗水經汳水出隂溝東至䝉為


狙獾(水經汳水東至䝉縣為濉水又獲水出汳水於䝉縣北並無狙獾盖濉獲二字之誤)則


灉水即汳水也灉之下流入于雎水地志雎水出

沛國芒縣雎水其沮水歟晁氏曰爾雅自河出為


灉濟出為濋求之於韻沮有濋音二水河濟之别


也二説未詳孰是渭按汳沮皆出豫入徐於兖無


涉水經注云濮陽縣北十里即瓠河口禹貢雷夏


既澤灉沮㑹同爾雅曰水自河出為灉許慎曰雝


者河雝水也其意以瓠子為雝此則在兖域然禹


河不經濮陽以瓠子為禹貢之灉亦非也沮雖有


濋音今考水經注氾水西分濟瀆逕濟隂郡南爾


雅曰濟别為濋昔漢祖即帝位於汜水之陽張安


曰在濟隂界也(氾音泛今曹縣定陶皆有汜水)氾水又東合菏水


而北注於濟瀆然則濋水即汜水出入皆在豫域


安得讀沮曰濋以當之邪韓汝節謂汳雎在豫徐


之境無與於兖而兖州自有灉沮其説是矣然以


小清河為沮以章丘縣之漯水入小清河者為灉


則又大非括地元和志眀有灉沮二水出雷澤縣


西北平地(寰宇記同)而諸儒皆莫之考妄引他水於經

奚當焉


爾雅先儒以為周公作或以為子夏作皆無眀徵


大抵多後人所附益如水自河出為灉據汳水而


言禹時未有鴻溝南河不與淮泗通也今曹州南


二十五里有灉河自東眀縣流入又東北入鄆城


縣界志以為即禹貢之灉妄也此乃叚凝決河之


後河水分流始有此名耳禹時河由大陸去此甚


逺安得有别出之灉竊謂灉沮皆濟水所出而河


不與焉何則濟性勁疾故屢伏屢見皆自平地中


涌出於滎播陶丘之外復有此二源唐書許敬宗


傳云濟洑而至曹濮散出於地合而東夫曰散曰


合則非獨陶丘一竇可知矣雷澤縣正在曹濮之


間而灉沮出其西北其為濟水無疑它如管城之


京水新鄭之溱水菅縣之百脈水歴下之七十二


泉皆側近滎濟從平地中涌出蓋亦此類不得泥


爾雅之文謂灉出於河沮出於濟也

或疑灉沮不入雷澤余按裴駰史記集解引鄭康


成説云雍水沮水相觸而合入此澤中百詩曰下


一觸字鄭蓋以目驗知之殆無可疑惟雷澤之下


流未知何往大抵不南注濟則北注濮濮亦終歸


于濟也


王晦叔云九域志濮州有沮溝即禹貢灉沮㑹同


者而二源杳無蹤跡蓋五代以後河流經此蕩滅


無存也今州境有古黄河二道一在州北自開州


流入又東北入范縣界此東漢時經流至唐宋皆


行之一在州東六十里自曹州流入又北入范縣


此五代以後決河所經也州東南九十里有成陽


故城與漕州接界其西北為雷澤縣澤在縣之西


北二源又在澤之西北去縣十四里河舊行州北


距二源頗逺故得無恙迨梁末叚凝決河水以限


晉兵而決口日大屢為漕濮患宋太平興國八年


天禧三年河決皆泛濫曹濮間二源適當其衝為

河所陷久之河去而空竇􁇧塞水不復出矣然史


記集解正義元和寰宇等書幸而未亡談禹貢者


豈竟束之髙閣而不視邪宋人惟易祓知之而不


能力主其説惜哉

桑土既蠶是降丘宅土(釋文蠶在南反)
　傳曰地髙曰丘大水去民下丘居平土正義曰宜桑
　之土既得桑養蠶矣洪水之時民居丘上於是得下
　丘陵居平土矣釋丘云非人為之丘孫炎曰地性自
　然也計下丘居土諸䖏皆然獨於此州言之者鄭玄
　云此州寡於山而夾两川大流之間遭洪水其民尤
　困水害既除於是下丘居土以其免於厄尤喜故記
　之蔡氏曰蠶性惡濕故水退而後可蠶然九州皆賴
　其利而獨於兖言之者兖地宜桑後世之濮上桑間
　猶可驗也王氏炎曰今徳博河間産絲最多其地宜
　桑可知識之者農桑衣食本故也王氏樵曰蠶性惡
　濕於下土非宜兖地宜桑於水退始宜故獨於兖志
　之邵氏寶曰桑土蠶以物知土陽鳥居以物知水渭
　按爾雅蟓桑繭郭璞云食桑葉作繭者即今蠶秦湛
　蠶書曰考之禹貢揚梁幽雍不貢繭物兖篚織文徐
　篚玄纖縞荆篚玄纁璣組豫篚纖纊青篚檿絲皆繭
　物也而桑土既蠶獨言於兖然則九州蠶事兖為最
　予㳺濟河之間見一婦不蠶比屋詈之故知兖人可
　為蠶師也(見淮海後集湛字處度觀之子也)降丘宅土傳謂就桑蠶
　茅氏匯疏云此所謂得平土而居之不必言就桑蠶
　也

衛之封域東得桑土之野楚丘帝丘皆是也其詩


曰降觀于桑又曰説于桑田又曰期我乎桑中又


曰桑之未落其葉沃若此木屢見於歌詠則其多


可知樂記云桑間濮上桑間即桑中其地在濮水


之上也雷夏灉沮皆與濮州接壤故桑土既蠶相


繼言之濮州舊志云兖之桑濮為上入其境䕃蔽


阡陌當蠶而治絲帛者比鄰至不相往還帛成可

以衣舉室其餘則貿之衛風稱抱布貿絲蓋自昔


而已然矣渭按左傳晉公子重耳在齊将行謀於


桑下蠶妾在其上以吿姜氏而史記貨殖傳言鄒


魯濵洙泗頗有桑麻之業又曰齊魯千畆桑其人


與千戸侯等又曰沂泗水以北宜五榖桑麻是青


徐之土亦宜桑也詩魏風曰彼汾一方言采其桑


又曰十畆之間兮桑者閑閑兮貨殖傳曰燕代田


畜而事蠶是冀土有宜桑者孟子言文王養老之


政樹牆下以桑匹婦蠶之而豳風七月之二章三


章詠蠶桑事甚悉是雍土亦有宜桑者也古者蠶


桑之利北土為饒觀秦氏蠶書及濮州舊志所言


則近世猶未之改不知何時稍衰而吴越之間獨


擅其名賦歛亦因以加重遂有杼柚其空之歎古


今事變之不同有如此者


兖少山而丘頗多其見於經傳者曰楚丘(今在􁇨縣東北)


帝丘(今開州本顓頊之墟故稱帝丘)旄丘(在開州西)鐡丘(在州西南)瑕丘清

丘(並在州東南)廩丘(在今范縣東南)敦丘(在今觀城縣南又頓丘在今濬縣西當属)


(冀故不數)皆在濮水之濵桑土之野故經繫降丘宅土


於桑土既蠶之下説文丘土之髙者廣雅小陵曰


丘兖地最卑丘非山比當氾濫之時而其上猶可


以居人益信懐山襄陵謂孟門之洪水而非泛言


九州之災矣

厥土黒墳厥草惟繇厥木惟條(釋文墳扶粉反後同韋昭音勃僨反繇音遙)
　傳曰黑墳色黑而墳起繇茂條長也林氏曰墳者土
　膏脈起也左傳公祭之地地墳是也九州惟此與徐
　揚言草木者孔䟽云三州偏宜草木也此説不然按
　三州最居下流其地卑濕沮洳洪水為患草木不得
　其生至是或繇或條或夭或喬而或漸苞故於三州
　特言之以見水土平草木亦得遂其性也東陽陳氏
　曰兖徐揚居河濟江淮下流水未平則為下濕於草
　木非宜水既平則為沃衍於草木尤宜故三州特言
　草木(渭)按釋文馬云繇抽也視茂義為優吴幼清從
　之言兖水最甚草木至是始抽始長與徐揚不同也

孟子言洪水氾濫草木暢茂而三州之草木必待


水土既平然後得遂其性何也蓋孟子所謂暢茂


者乃山陵林麓髙卬之地䝉蘢鬱塞之狀經所謂


繇條者乃平土樹藝五榖之地必水退而後草木


得遂其性欣欣有向榮之意也

厥田惟中下厥賦貞作十有三載乃同(釋文載馬鄭本作年渭按史記)
(漢書並作年)
　傳曰田第六貞正也州第九賦正與九相當正義曰
　諸州賦無下下貞即下下為第九也林氏曰兖州之
　賦必待十有三載然後同於餘州非謂此州治水至
　十有三載而後成功也果爾則其文勢不應在降丘
　宅土之下蔡氏曰兖當河下流之衝水激而湍悍地
　平而土䟽被害尤劇今水患雖平而卑濕沮洳未必
　盡去土曠人稀生理鮮少必作治十有三載然後賦
　法同於他州此為田賦而言故其文屬於厥賦之下
　先儒以為禹治水所歴之年且謂此州治水最在後
　畢州為第九成功因以上文厥賦貞者為賦亦第九
　與州正相當殊無意義其説非是王氏充耘曰兖受
　患最深水土既可耕作矣又必寛之十三年待其一
　紀之後嵗星一周天道變于上地力復于下然後使
　供輸比同於他州蓋因其受患之深所以優恤之至
　渭按林蔡王三説大槩得之而有所未盡韓康伯注
　易貞勝曰貞正也一也貞訓正兼有一義厥賦貞謂
　十二嵗之中賦法始終如一也蓋禹制五畆之税視
　嵗之豐凶以為多寡而兖獨有異受患最深墾辟不
　易禹立一至少之則嵗以為常雖遇豐年亦不多取
　而寛以待之至一紀之後第十三載然後賦法同於
　他州亦視其豐凶以為多寡也九賦之賦唯缺下下
　兖賦至少固當第九而經不言下下何也兖賦法異
　於他州言貞則其義見言下下則其義不見故不曰
　厥賦惟下下而曰厥賦貞也
易文言曰貞固足以幹事是貞亦兼有固義内卦


為貞外卦為悔本卦為貞之卦為悔貞皆其不動


不變者厥賦貞當作此解蘇氏謂賦随田髙下者


正也此州田中下賦亦中下田賦皆第六故曰貞


夫九州之賦相校為等差豈有雍賦既第六而兖


復第六之理蔡傳云兖賦最薄言君天下者以薄


賦為正也(説本曽氏)然則他州之賦皆不正乎袁良貴


曰什一者堯舜中正之法重則桀輕則貉謂賦以


薄為正殊非大道朱氏云貞者随所卜而定之之


名也蓋兖與他州不同水患雖平盈虚未卜故必


作十有三載歴歴試之然後得其一定之法而賦


始年年齊矣按袁之砭蔡誠是而以貞為卜義亦


未當金吉甫云貞字下下字也古篆凡重字者於


上字下添二兖賦下下篆從下二或誤作正遂譌為


貞此說尤非經果曰厥賦下下則下文義不可通


矣

禹貢言作者四冀大陸既作青萊夷作牧荆雲土


夢作乂及此作十有三載乃同是也彼三州皆以


作為耕作則此州何獨以作為治水邪總由漢儒


錯解此經以十有三載為洪水初平之年後人遂


踵其謬耳今按禹之治兖疏九河瀹濟漯澤雷夏


㑹灉沮而其功已畢民皆降丘宅土矣豈必遲之


又久而後平乃始有賦法也哉以初年所入之數


為準一紀之中槩從其薄貞一而不變此即是兖


之賦法而與他州不同至十有三載地力加厚人


功益備乃同於他州耳後世募民開墾之法數年


後起科漸加與熟田等亦即此意春秋傳曰美惡


周必復周謂嵗星十二年一周天也十有三載其


惡復為美之時乎

厥貢漆絲(釋文漆音七)
　傳曰地宜漆林又宜桑蠶正義曰任土作貢此州貢
　漆知地宜漆林也周禮載師云漆林之征故以漆林
　言之林氏曰八州之貢揚荆最多兖雍最寡各因其
　地之所有而不强之以所無也雖有多寡然皆以其
　所入準其髙下以充每嵗之常貢是以有多寡而無
　輕重吕氏曰九州之貢皆服食器用之物所謂惟正
　之供渭按衛文公遷於楚丘其詩曰樹之榛栗椅桐
　梓漆是亦兖土宜漆之一證也
厥篚織文(渭按篚漢書皆作棐顔氏云與篚同)
　傳曰盛之筐篚而貢焉正義曰織文織而有文者也
　鄭玄云貢者百工之府受而藏之其實於篚者入於
　女功故以貢篚别之歴檢篚之所盛皆供衣服之用
　入於女功如鄭言矣其無厥篚者州無入篚之物故
　不貢也曽氏曰謂之織文則繪畫組繡而有文者不
　與矣林氏曰古者幣帛之屬皆盛於篚蘇氏引篚厥
　玄黄為證是也夏氏曰參考餘州徐篚玄纎縞揚篚
　織貝荆篚玄纁璣組豫篚纎纊皆可充衣服之物若
　夫青之檿絲雖不充衣服然爾雅注謂檿絲出東萊
　以織繒堅韌異常則亦可充衣服故篚之梁雍有貢
　無篚以其不宜也蔡氏曰篚竹器筐屬也吴氏曰織
　文綾羅之屬渭按篚供幣帛之類入於女功其即周
　官之幣貢服貢與

疏云漢世陳留襄邑縣置服官使制作衣服是兖


州綾錦美也按水經注引陳留風俗傳云襄邑縣


南有渙水故傳曰雎渙之間出文章天子郊廟御


服出焉尚書所謂厥篚織文者也襄邑在豫域不


當引兖篚為證䟽承其繆


孔傳云織文錦綺之屬吴氏揚州注曰染其絲五


色織之曰織貝不染五色而織之成文者曰織文


故以為綾羅之屬而不言錦蓋錦必染絲以織也


其義較長今從之

浮于濟漯達于河(釋文漯天荅反篇韻作他合反)
　傳曰濟漯兩水名因水入水曰達正義曰地理志云
　漯水出東郡東武陽縣至樂安千乗縣入海過郡三
　行千二十里其濟則下文具矣因水入水謂不須舎
　舟而陸行也蔡氏曰舟行水曰浮漯者河之枝流也
　兖之貢浮濟浮漯以達于河也帝都冀州三面距河
　達河則達帝都矣渭按今山東東昌府朝城縣西有
　東武陽故城青州府髙苑縣北有千乗故城皆漢縣
　河謂南河之尾漯首受河䖏也孟子曰禹疏九河瀹
　濟漯皆在兖域而經於濟漯不言施功以貢道見之
　曰浮於濟漯則二水之治可知矣其立文簡奥類如
　此也

傳云順流曰浮張子韶取之以釋荆州之貢道而


傳同叔為之辯曰豫貢浮於洛達于河順流也雍


貢浮于積石至于龍門順流也而濟漯受河而東


流兖貢浮濟漯以達于河果為順流乎况荆貢所


謂浮于江沱潛漢正如程氏各隨其便之説而逾


洛則是泝漢而上無水可以通河故捨舟陸行以


入洛由洛以至于河耳又安可謂浮漢為順流乎

今按傅説良是浮者舟行水上之謂沿泝同辭貢


道言浮者七傅所舉五州之外唯青貢浮于汶達


于濟亦為順流而梁貢浮于潛逾于沔有沿有泝


安國不䆒經始末而輕為之解其謬顯然無垢猶


有取焉何也


濟漯之漯説文本作濕(水出東郡東武陽入海从水㬎聲桑欽云出千乘髙)


(唐他合切)燥濕之濕説文本作溼(幽溼也从水一所以覆也覆而有王故溼)


(也㬎省聲失入切)隸改日為田又省一糸遂作漯而濕轉


為溼濕溼二字混而無别漢千乗郡有濕沃縣漯


水之所經故名而地理志訛為溼司馬彪魏收皆


承其誤惟水經注作漯沃當從之


漢志東郡東武陽縣下云禹治漯水東北至千乗


入海(東武陽即今朝城縣應劭曰在武水之陽酈道元曰漯水亦或武水也其故城在今縣西)


(千乗縣為千乗郡治後漢始改郡為樂安國䟽引班志不當加樂安二字)又平原郡髙


唐縣下云桑欽言漯水所出今按禹引河自大伾


山西折而北循大陸東畔入海而漯首受河自黎

陽宿胥口始不起東武陽也水經注所敘河水自


宿胥口又東右逕滑臺城(故白馬縣治在今􁇨縣西南)又東北


逕黎陽縣南(黎陽故城在今濬縣東北)又東北逕凉城縣(在今􁇨縣)


(東北)又東北逕伍子胥廟南(廟在晉頓丘郡界今清豐縣之西境是)又


東北為長夀津河之故瀆出焉(津在凉城廢縣東北六十里)河


水又東逕鐡丘南(元和志鐡丘在滑州衛南縣東南十里衛南本漢濮陽縣地也)


(丘今在開州之西南)又東北逕濮陽縣北(開州西南二十里有濮陽故城)又


東北逕衛國縣南(縣故畔觀也其故城在今觀城縣西清豐之南境開州之北境)


(皆得其地)又東逕鄄城縣北(今濮州東二十里有鄄縣故城唐濮州治也)又


東北逕范縣之秦亭西(春秋書築臺于秦者也今范縣東南二十里有范縣)


(故城)又東北逕委粟津(寰宇記觀城縣東南六十七里有委粟城蓋與津相近)


皆古漯水也自周定王之五年河徙從宿胥口東


行漯川至長夀津始與漯别其津以西漯水之故


道悉為河所占而上㳺較短矣然河之故瀆不經


東武陽亦不經髙唐迨漢成帝建始末河決館陶


(屬魏郡)由東武陽絶漯水而東北至髙唐又絶漯水

東北至千乗入海雖嘗塞治而故道猶存王莽始


建國三年復決於此莽為元城冢墓計不隄塞明


帝永平中王景修之遂為大河之經流自是委粟


津以西漯水之故道又為河所占上㳺益短矣漯


水一出於武陽再出於髙唐據成帝後言之耳(詳見)


(導河歴代徙流下)水經注委粟津河北即東武陽也漯水


出焉(河自此與漯别東北逕東阿茌平䓁縣至千乗入海)水上承河水於武


陽縣東南而北逕武陽新城東引水自東門石竇


北注於堂池水帀隍塹於城東北合為一瀆東北


出郭逕陽平縣之岡城西(陽平故城今為莘縣治岡城在縣西南七里通)


(典莘縣漢陽平縣地有武陽城無此水矣元和志武河在朝城縣東十步蓋即漯水也新志云故流)


(今堙惟縣城西門外少南三里許有大陂廣十餘里其勢􁂪城而東與陽榖縣西大陂連夏秋積潦)


(幷成巨浸相傳為古漯河匯流䖏)又北絶莘道城之西北(今莘縣西十三)


(里有莘亭故城)又東北逕樂平縣故城東(本漢清縣後漢更名樂平其故)


(城在今唐邑縣東南三十里)又北逕聊城縣故城西(城在今聊城縣西十)


(五里)又東北逕清河縣故城北(城在今清平縣南清平本漢貝丘縣其西)

(南有貝丘故城)又東北逕文郷城東南(城亦在清平縣南)又東北


逕博平縣故城南(城在今博平縣西北三十里)右與黄溝合(溝承)


(聊城郭水東北出逕清河城南又東北逕攝城北春秋所謂聊攝以東也又東逕文鄊城又東北出)


(於髙唐縣東注漯水)又東北逕援縣故城西(杜預釋地曰濟南祝阿縣西北)


(有援城今在禹城縣西南漢志作瑗)又逕髙唐縣故城東(左傳哀公十年趙鞅)


(帥師伐齊取犂及轅毁髙唐之郭杜預曰轅即援也祝阿縣西北有髙唐城今在禹城縣西四十里)


(禹城本漢祝阿縣)桑欽地理志曰漯水出髙唐余按穆天


子傳稱丁卯天子自五鹿東征釣于漯水以祭淑


人丁巳天子東征食馬于漯水之上尋其沿厯逕


趣不得近出高唐桑氏所言蓋津流出次於所間


(去聲)也俗以是水上承於河亦謂之源河矣(源河乃漯之再)


(出者桑欽唯知此而不知起東武陽則疎矣河既與漯合復分為二漯由漯隂故城北河由平原故)


(城東蓋自高唐以西至武陽河在南而漯在北自髙唐以東至海則漯在南而河在北矣今禹城縣)


(南有源陽故城唐縣在源河之北故名)漯水又東北逕漯隂縣故城


北(伏琛謂之漯陽城地理風俗記曰平原漯隂縣今巨漯亭是也按臨邑縣西有漯隂故城元和)


(志漯水北去臨邑縣七里)又東北逕著縣故城南(城在今濟陽縣西南著竹)

(庶反)又東北逕崔氏城北(城在今章丘縣西北)又東北逕東朝


陽故城南(城亦在章丘西北)又東逕漢徴君伏生墓南(碑碣)


(尚存)又東逕鄒平縣故城北(城在今鄒平縣北與齊東縣接界)又東


北逕東鄒城北(今青城縣界有東鄒故縣)又東北逕建信縣故


城北(應劭曰在臨濟縣西北五十里今在高苑縣西北)又東北逕千乘縣


二城間(伏琛云千乘城在齊城西北一百五十里隔㑹水即漯之别名也元和志千乘故城)


(在淄州高苑縣北二十五里)又東北為馬常坈(蓋亦在千乘縣界玉篇坈音而)


(勇切地名今按下文里數則坈乃澱泊之類)坈東西八十里南北三十


里亂河枝流而入于海(第五卷河水泣云河水自干乘北城北又東分為二)


(水枝津東逕甲下城南東南厯馬常坈注濟又第八卷濟水注云濟水自甲下邑南東歴琅槐故城)


(北又東北河水枝津注之蓋即漯之所亂者)此目西漢末以迄後魏漯


川之原委也以今輿地言之濬縣滑縣開州清豐


(並屬直隸大名府)觀城濮州范縣朝城莘縣堂邑聊城清


平博平(並屬山東東昌府)禹城臨邑濟陽章丘鄒平齊東


青城(並屬濟南府)高苑(屬青州府)諸州縣界中皆古漯水之


所經自宋世河決商胡朝城流絶而舊迹之存者

鮮矣


蔡傳云地志漯水出東郡東武陽至千乘入海程


氏以為此乃漢河與漯殊異然亦不能明言漯河


所在未洋其地也陳師凱曰程氏貢道圖云漯受


河於武陽此漢河而非禹河愚按其意非指漯為


漢河葢言今自漯入河處所受河水乃漢以後所


徙頓丘之河非禹時澶相以北之河也其漯水仍


以東武陽為是料河水未徙之前其目漯入河處


則又過武陽以北之地也即無與漯殊異之文故


不别言漯所在耳此言足以正蔡氏之謬且水經


注所叙漯水原委極其明確蔡氏束諸高閤而不


觀乃以為其地不可得詳僅以河之枝流一語了


之如此顢頇亦何俾於禹貢邪


困學紀聞曰太史公班孟堅謂禹釃二渠以引其


河一貝丘一漯川李垂導河形勢書云東為漯川


者乃今泉源赤河北出貝丘者乃今王莽故瀆而

漢塞宣房所行二渠蓋獨漯川其一則漢決之起


觀城入蒲臺所謂武河者也渭按赤河在今東平


州西北及東阿縣北五代周顯德初命宰相李榖


治楊劉決河其不復故道者離為赤河及游金二


河歐陽修所稱游赤金三河是也古漯川不行東


平界中以赤河為漯川殊謬武河者武水也水經


注云即漯水亦不聞為漢決之凡垂書所言舊迹


多不可信大抵如此


孟康云河自王莽時遂空唯用漯耳其實河行漯


川獨武陽以上則然而武陽以下河漯仍自别行


應劭曰河盛則通津委海水耗則微涓絶流謂漯


自高唐以東以河之消長為盈涸非謂河行漯以


入海也觀水經河漯各有其道酈善長云河于濟


漯之北别流注海今所輟一流者惟漯水耳(見第八卷濟水注)


然則漯入海處後魏時雖已輟流而故道猶存未


嘗為河所占况東漢之世乎今大清河自歴城以

東皆漯川故道五代晉後屢為黄河所行其濱州


以下則又非漯矣漯入海處終未嘗為河所占也


明一統志云漯河在章丘縣北七里源出長白山


西北流入小清河焦弱侯指為禹貢之漯滑按漯


上承河水非山源也亦不於章丘縣北入小清河


據元和志章丘縣有濟水即今小清河也水經注


云濟水東逕菅縣故城南(城在章丘縣西北二十五里)右納百脈水


水出土鼔縣故城西又東北流注于濟濟水又東


有楊渚溝水出於陵故城西南而北逕土鼔城東


又西北逕章丘城東又北流注于濟也於陵故城


在今長山縣西南楊渚溝水由章丘城東而北入


小清河寰宇記謂之獺河齊乘云在章丘縣東七


里出長白山之王村峪(山在長山縣西南三十里元和志引齊記曰於陵城)


(西三里有長白山)其後小清之上流淤塞章丘鄒平長山


界中故瀆為獺河之所行俗遂以獺為漯齊乘云


小清河自鄒平又東逕長山新城今為漯河經流

矣此即楊渚溝一名獺河者字隨聲變與禹貢之


漯全無交涉也


或問河南之濟伏見斷續若以為貢道則必有舍


舟從陸之事法當如荆梁書逾而經無其文何也


曰滎澤渟而不流其水濳行地下至陶丘復出為


濟(詳見導沇)中間相去約四百里皆須陸行聖人重勞民


貢道必不由此其所謂浮于濟漯達于河者蓋自


陶丘之東浮濟而北由漯以達河本無所逾故不


言逾也或又曰漢與洛濳與沔皆二水而異名故


言逾陶丘滎澤一濟也故不言逾曰苟有舍舟從


陸之事則必書逾何論一水二水乎唯本無所逾


故不言逾也


濟漯二水為東南四州貢道之所必由非獨兖也


青承兖曰達于濟則由濟入漯可知矣徐承青曰


達于菏則由菏入濟可知矣揚承徐曰達于淮泗


則由淮入泗由泗入菏可知矣淮通泗泗通菏菏

通濟濟通漯漯通河四州之貢道無不由濟者而


總與陶丘滎澤之間無渉此其所以不言逾也


禹時濟實通漯林少頴云案經文無濟漯相通之


道非也但孔疏云從漯入濟自濟入河則必有舍


舟行陸之事是為大謬耳周希聖更定其文曰由


濟而入漯由漯而入河經㫖灼然矣近惟朱長孺


深知此意其所著禹貢長箋曰古時濟漯通流漢


以後遂不相屬孔疏與經文所次水道不合當是


從濟入漯從漯入河鄭端簡亦云舊作二道者非


是此適與周氏闇合也新唐書許敬宗傳云高宗


東封泰山次濮陽問書稱浮于濟漯今齊與漯斷


不相屬何故敬宗對曰沇濟自温入河伏地南出


為滎澤又伏而出曹濮之間汶水從入之故書又


言浮汶達濟不言合漯者漯自東武陽至千乘入


海也或據此以駮濟與漯通之説余曰濟漯本相


附近逮西漢末河行濟漯之間高唐以西至東武

陽二水為河所隔唐世猶然故高宗謂濟漯斷不


相屬敬宗不知古今水道之變遷而慿臆以對殊


失經㫖未可以證禹貢也然則濟與漯通當在何


處曰是不可知按水經鄧里渠與將渠合北逕茌


平縣東臨邑縣故城西北流入于河河水又東北


逕四凟津注云河水東分濟亦曰濟水受河也(水經)


(注濟或作泲又因泲而訛為沛今悉改從濟)自河入濟自濟入淮自淮


水徑周通故有四凟之名蓋其時濟漯之間為河


所隔故云河分濟又云濟受河在禹時則固漯分


濟或濟受漯也漢臨邑縣在今茬平縣東(通典漢臨邑故)


(城在盧縣東按今長清縣西南二十五里有盧縣故城西與茬平接界漢臨邑當在此間今臨邑本)


(漢漯隂縣劉宋僑置臨邑非漢縣也)四瀆津在臨邑故城東北(寰宇記四)


(口故關在聊城縣東八十里一名四瀆口)當為古濟漯通波處此亦不


敢定以為是然濟與漯通必在㑹汶之後又北將


東之際而臨邑適當其地東北接高唐故城為漯


之所經枝津徑通理無可疑

黄文叔云或浮濟或浮漯而皆達于河愚謂兖之


北境可徑浮漯以達河而其南境則必由濟入漯


也凖此以推則青之汶徐之淮揚之江海荆之江


沱濳漢雍之龍門雖並列于經而或由或不由各


随其便唯豫之洛梁之潛沔渭為道所必由耳


水患莫大於河堯時河從大伾以東行平地數為


敗青徐之菑特甚降水大陸九河之區尚未為河


所行孔疏云冀州之水不經兖州故得先冀而後


兖此篤論也謂治河當自兖始而不信龍門吕梁


之事總由讀河渠書不熟耳九河既道青徐之河


患息其所當治者濟與淮而已雍之西河豫之南


河治冀時早已就緒及治豫雍則唯決諸川使由


洛渭以入河而其功已畢河無事焉禹治水勢如


破竹青徐以下所謂數節之後迎刃而解者也

　禹貢錐指卷三
欽定四庫全書
　禹貢錐指卷四
　　　　　　　　　　　　　　徳清胡渭撰
海岱惟青州(釋文岱音代)
　傳曰東北據海西南距岱顔氏(師古)曰岱即太山也
　(渭)按成王賜太公履曰東至于海季札聞齊音曰表
　東海者其太公乎齊湣王謂張儀曰齊僻陋隱居東
　海之上是東據海也而傳兼言北楚子謂齊侯曰君
　處北海蘇秦説齊王曰北有勃海蓋自今成山以至
　樂安者是也故云東北據海然自朝鮮以至日照皆
　青也所遺多矣專言東則固可該琅邪與朝鮮也地
　理志岱山在泰山郡博縣西北今山東濟南府泰安
　州東南有博縣故城山在州北五里於故城為西北
　也公羊傳曰越在岱隂齊蘇秦説齊王曰南有泰山
　史記曰泰山之陽則魯其隂則齊岱主南言與徐分
　界也而傳兼言西則岱不足以表其界蓋青西以濟
　為兖界齊語正封疆西至于濟其明徵也北自琅槐
　以西亦以濟為兖界故王莽改漢齊郡曰濟南而經
　不言濟者蒙兖濟河之文從可知也傳兼言西則欲
　宻而反疎甚矣說經之難也
正義云海非可越而言據者東萊東境之縣浮海


入海曲之間青州之境非至海畔而已故言據也


漢末有公孫度者竊據遼東自號青州刺史越海


收東萊諸郡堯時青州當越海而有遼東也舜為

十二州分青州為營州營州即遼東也渭按安國


傳出魏晉問其釋舜典云分青為營襲馬鄭也此


云青州東北據海蓋直案當時輿地遼東屬幽州


以為青之北境至勃海而止故曰東北據海若忘


乎其營之出於青者而穎達善為傳㑹訓據曰跨


以求合於前説夫青之跨海固也而以傳之據為


跨則非也以青之據海為跨海猶之可也推而至


於兖之據濟揚之據淮荆之據荆山梁之據華山


之南雍之據河皆以為跨之則大不可矣穎達豈


未之思邪先儒謂分青為營據爾雅齊曰營州以


立義康成云舜以青州越海分置營州是堯時遼


東本屬青也而王明逸非之曰中國疆界固有非


至海畔止者如珠崖在大海中自為一隅而屬於


嶺南然雖越海而土俗相接又他無可附遼東固


中國東境豈有不屬接壤之冀而遙屬隔海之青


乎周時遼東即營州而幷於幽州則堯時決非屬

青矣斯言亦近理然孫炎以爾雅為殷制殷必有


所受遼東苟非青域殷何由改青曰營馬鄭諸儒


相沿已久當從之古今疆域或因或革未可據周


之屬幽以證堯時不屬青也


周禮正東曰青州其疆域與禹貢大異鄭注云青


州則徐州地也蓋以其山鎮曰沂山其川淮泗其


浸沂沭知之經曰海岱及淮惟徐州又曰淮沂其


乂又曰浮于淮泗是知徐幷於青也賈疏云周之


青州於禹貢侵豫州之地蓋以其澤藪曰望諸知


之望諸即孟豬經於豫州曰導菏澤被孟豬是知


侵豫之地也疏又云周時幽州南侵徐州之地蓋


以其澤藪曰貕養知之地理志琅邪長廣縣西有


奚養澤琅邪郡屬徐州是知侵徐之地也(渭)按長


廣故城在今登州府萊陽縣東漢屬徐州實古青


州域幽之所侵乃青地非徐地也不但此也其川


河泲其浸菑時皆青地為幽所侵而賈不言何其

疎也蓋今青登萊三府之地在青域者周時皆割


入幽其西又為兖所侵而損豫之東南境以益之


徐則岱山大野皆入于兖是青亦不全得徐也鄭


云青州即徐州亦言其大略而已


林少穎云爾雅不言青州者青幷於徐也蔡傳取


之(渭)按齊曰營州注云自岱東至海邢昺疏云營


州即青州地也博物志云營與青同海東有青邱


齊有營邱豈是名乎蓋殷改青曰營青地入營未


嘗幷於徐也林氏徒以越海之艱當合徐而不合


營故為此言然邢疏鑿鑿可據蔡氏汨於近説而


不知考亦獨何哉


唐營州治栁城縣(西南距平川七百里)此隋開皇三年平髙


寶寜以其地置營州大業初改為栁城郡者實在


禹冀州舜幽州之域於青州無涉也水經大遼水


注云渝水首受白狼水南逕營邱城西營邱在齊


僑置於此也寰宇記引開元十道略云舜築栁城

以證古時已有栁城之地蓋皆因爾雅齊曰營州


之文而附㑹為此説不知栁城漢屬遼西郡隋始


於此置營州名同而地異非舜之分青為營者也


青州有古爽鳩氏之虚為季崱有逢伯陵蒲姑氏


之所因及斟灌斟尋寒過之封皆在焉春秋時可


考者齊紀譚州夷介萊凡七國戰國時為齊燕二


國地秦幷天下置齊郡琅邪(東境是)遼東漢復置青


州(領郡國六)後漢魏並因之(領郡國五)晉分置平州(青州領郡國六)


(平州領郡國五)後改曰幽州唐為河南道之北海(青州)濟南


(齊)淄川(淄)髙宻(宻)東萊(萊)東牟(登)等郡河北道之


安東都䕶府按以上通典所列髙宻之莒縣及諸


城之南境當往屬徐又有當來屬者兖域濟陽之


盧縣及東阿之東境(後漢榖城縣地在濟東者即今東阿縣)平隂之


北境徐域魯郡乾封萊蕪之北境是也以今輿地


言之山東登州萊州二府其青州府則益都臨淄


昌樂安邱夀光臨胊及諸城髙苑博興樂安之南

境濟南府則肥城長清厯城章邱鄒平長山新城


淄川及泰安萊蕪之北境兖州府則唯東阿及平


隂之北境(三府之地南以齊長城故阯與徐分界西及北以漢時濟水故道與兖分界)


其東北跨海為故遼東都司之東境及朝鮮國皆


古青州域也


青之東境登萊二府之地斗入大海中東西長八


九百里形如吐舌史記齊世家云齊自泰山屬之


琅邪北被於海膏壤二千里蓋幷登萊計之也海


水自日照縣東與徐分界(日照本漢海曲縣屬珢邪郡今屬青州府莒州)


北厯諸城縣東折而東北厯膠州即墨萊陽棲霞


文登諸縣南又東北出而西折厯寜海州及福山


蓬萊二縣北(蓬萊登州府治也海在府城北五里北與遼東相望自新開海口而東北)


(扺遼東金州衛南之旅順口三百里而近有沙門砣磯鐵山諸島可以泊舟避風一帆徑度亦不甚)


(險漢書元封二年遣棲船將軍楊僕從齊浮勃海擊朝鮮元和志大人故城在登州黄縣北二十里)


(司馬宣王伐遼東造此城運糧船從此入今新羅百濟往還常由於此)又西厯招逺


掖縣昌邑濰縣北與兖分界

禹河自碣石入海碣石以西為逆河其東則海無


所謂勃海也勃海之名始見於戰國策蘇秦説齊


曰北有勃海是也然春秋時已有之左傳楚子使


屈完謂齊桓公曰君處北海韓非子曰齊景公與


晏子遊於少海北海少海即勃海也亦作勃澥説


文云海之别又謂之禆海齊語渠弭於有渚韋昭


注云渠弭禆海是也列子曰勃海之東有大壑名


曰歸墟歸墟者尾閭也應劭曰海之横出者曰勃


史記索隱崔浩曰勃㫄跌也旁跌出者横在齊北


故齊都賦云海旁出為勃(徐軒左思皆有齊都賦)漢置勃海


郡治浮陽縣即今河間府之滄州又置北海郡治


營陵縣即今青州府之昌樂縣二郡皆在勃海之


濱一屬兖一屬青也元和志萊州掖縣北有渤海


則已入東萊郡界過碣石二百餘里矣元人又以


鐵山為碣石于欽齊乗曰青州東北跨海跨小海


也蓋太行恒岳北徼之山循塞東入朝鮮海限塞

山有此一曲北自平州碣石南至登州沙門島是


為渤海之口濶五百里西入直沽㡬千里焉(于氏所謂)


(碣石蓋即鐵山也鐵山南對沙門島北與旅順口相接正當渤海之口若在昌黎者與此地遙隔五)


(六百里安得舉以為言)渤海初不若是之逺經云夾右碣石


入于河又云至于碣石入于海漢天文志云中國


山川東北流其維首在隴蜀尾沒於勃海碣石碣


石者河海分界處也碣石以西至直沽口禹時為


逆河戰國時謂之勃海勃海止此耳以鐵山沙門


為勃海之口而旅順以東為大海近志之失也詳


見導河


舜典嵗二月東巡守至于岱宗傳云泰山為四岳


所宗周禮兖州山鎮曰岱山爾雅河東岱李巡云


東岳泰山也史記黄帝東至於海登岱宗漢書五


行志曰泰山岱宗五嶽之長王者易姓告代之處


也山有天門曰觀馬第伯封禪儀記云仰視天門


窔遼如從穴中視天直上七里類羊腸逶迤名曰

環道往往有絙索可得而登也應劭漢官儀云泰


山東南山頂名曰日觀鷄一鳴時見日始欲出長


三丈許故以名焉唐六典云泰山周一百六十里


髙四十餘里今泰安州境有云云亭亭梁父社首


髙里石閭徂徠等山新泰縣境有龜山新甫山雖


隨地異名實泰山之支峰别阜也


岱南與徐分界處嘗考齊長城故阯而約略得之


管子曰長城之陽魯也長城之隂齊也是春秋時


已有長城矣竹書紀年曰梁惠成王二十年齊築


防以為長城城緣河徑泰山千餘里東至琅邪臺


入海齊記曰齊宣王乗山嶺之上築長城東至海


西至濟州千餘里水經注云濟水自臨邑縣東又


北逕平隂城西京相璠曰平隂齊地在濟北盧縣


故城西南十里(今長清縣西南二十五里有盧縣故城)南有長城東


至海西至濟河道所由名防門去平隂三里齊侯


塹防門即此也其水引濟故瀆尚存(見濟水)又云朱

虚縣泰山上有長城(泰山東泰山也亦名小泰山在臨胊縣南百里朱虚故城)


(在縣東)西接岱山東連琅邪巨海千有餘里蓋田氏


之所造(見東汶水)括地志云長城西北起濟州平隂縣


緣河厯泰山北岡上經齊州淄州東至宻州琅邪


臺入海(臺在州治諸城縣東南百四十里琅邪山上)元和志云故長城


首起平隂北二十九里通典云盧縣有長城東至


海蘇代説燕王曰齊有長城鉅防鉅防即防門也


寰宇記云諸城縣南四十里有長城東南自海迤


邐上大朱山盡州南界二百五十里(大朱山南距琅邪臺六十)


(里)今按齊長城横絶泰山緜地千餘里自平隂而


東厯肥城(在縣北)長清(在縣南)泰安(在州西北六十里)萊蕪(在縣)


(北)淄川(在縣南)沂水(在縣北九十五里)臨朐(在縣南又有穆陵關在大峴山)


(上西接沂水縣界)莒州(在州北)以訖於諸城(在縣南七十里)皆有故


阯此雖後人所築然皆因岡阜自然之勢為之禹


時青徐分界亦必以此也


青西及北以濟為界鄭漁仲云不言濟者以兖州

見之也按水經注濟水自臨邑過平隂盧縣厯城


臺縣梁鄒臨濟安平樂安利縣至琅槐入海以今


輿地言之平隂長清齊河厯城界中之大清河及


章邱鄒平常山新城髙苑博與樂安界中之小清


河即漢時濟水㑹汶入海之故道古青兖分界處


也


青之東北界無可考疏云越海而有遼東之地恐


未盡通典云青州之界東跨海從岱山東厯宻州


東北經海曲萊州越海分遼東樂浪三韓之地西


抵遼水此説近是然三韓地太逺而玄菟不可遺


竊疑漢武所開二郡皆古嵎夷之地在青州之域


者而三韓不與焉蓋嵎夷羲和之所宅朝鮮箕子


之所封不應在化外先儒但云有遼東非也漢書


言東夷天性柔順異於三方之外故孔子悼道不


行設浮於海欲居九夷後漢書言東夷率皆土著


喜飲酒歌舞或冠弁衣錦器用俎豆所謂中國失

禮求之四夷者也觀其土俗則青之東北界不止


於遼東明矣史記秦始皇本紀云地東至海暨朝


鮮北據河為塞並隂山至遼東朝鮮列傳云自始


全燕時略屬真番朝鮮為置吏築鄣塞秦滅燕屬


遼東外徼燕秦之所經略蓋禹貢嵎夷之地唐一


行所謂北戒山河抵恒山之右乃東循塞垣至濊


貊朝鮮者也


明遼東都指揮使司兼轄漢遼東西二郡之地都


司城西四百二十里為廣寜衛本遼東無慮縣也


衛西幽州域衛東營州域都司城東至鴨緑江五


百六十里與髙麗分水太康地志云樂浪遂城縣


有碣石長城所起通典云在今髙麗舊界蓋即蒙


恬所築起臨洮至遼東者也東漢以來故阯湮沒


都司城北至三萬衛三百三十里古肅慎氏地衛


西有開元城金置㑹寜府號為上京禹貢青州之


北界當極於此衛東北距長白山千餘里其水北

流為混同江南流為鴨緑江唐書東夷傳云髙麗


馬訾水出韎鞨之白山色若鴨頭即此江也都司


城南至旅順海口七百三十里去登州不逺順風


揚帆信宿可達眀初遼東士子附山東鄉試後以


渡海之艱改附順天猶周之幷營於幽也

嵎夷既略(釋文嵎音隅)
　傳曰嵎夷地名正義曰即堯典宅嵎夷是也嵎
　夷莱夷和夷為地名淮夷為水名畧是簡略之義故
　用功少為畧也王氏曰畧為之封畛也曾氏曰地接于
　夷為之封畛金氏曰首書嵎夷諸州無此例也但青州
　實跨海而有東夷兼堯命羲和宅嵎夷以候正東之景
　故特表于前(渭)按後漢書東夷有九種昔堯命羲仲
　宅嵎夷曰暘谷蓋日之所出也賛曰宅是嵎夷曰乃
　暘谷巢山?海厥區九族是以九夷為嵎夷也金說
　本此蓋碣石之功畢禹即東行至遼東經略嵎夷然
　後渡海而南治濰淄二水也
嵎夷按説文云尚書考靈曜及史記作禺銕(渭)按


五帝本紀作郁夷張守節曰郁音隅夏本紀仍作


嵎夷司馬貞曰今文尚書及帝命驗並作禺鐵在


遼西鐵古夷字也緯書已亡檢史記無作禺銕者


唯説文作嵎銕銕字見金部云古文鐵从夷从夷


則可讀為夷不當作鐵其作鐵者蓋後人傳寫之


誤


九州唯此書略必有精義傳云用功少曰略非也


按左傳曰天子經略諸侯正封古之制也封略之


内何非君土又曰封畛土略又曰侵敗王略略皆


訓界經略猶言經界也王説本此而曽氏尤善林


少穎稱之


堯典傳云東表之地稱嵎夷暘明也日出於谷而


天下明故稱暘谷暘谷嵎夷一也正義曰青州在


東界外之畔為表故云東表之地據日所出謂之


暘谷指其地名即稱嵎夷故云暘谷嵎夷一也然

不言在何郡縣説文崵山在遼西一曰嵎銕暘谷


也既在遼西則冀域而非青域不可以當禹貢之


嵎夷薛士龍云嵎夷今登州齊乘因以寜海州為


嵎夷近世皆宗其説余按封禪書秦始皇東遊海


上祠齊之八神其七曰日主祠成山成山斗入海


最居齊東北隅以迎日出云韋昭曰成山在東萊


不夜縣今文登縣東北一百八十里有成山是也


(不夜故城在縣東)自古相傳為日出之地謂羲仲之所宅


在此頗近理然文登與萊州接壤禹既略嵎夷不


應越萊夷而西治濰淄是則可疑耳且朝鮮更在


成山之東寅賓出日尤為得宜(元史天文志言郭守敬為太史四海)


(測景之所凡二十七東極髙麗西至滇池南踰朱崖北盡鐵勒皆古人之所未及按髙麗即古朝鮮)


(北極出地三十八度與登州同後世朝鮮為外國測景但可在登州堯時嵎夷為青域測景自當在)


(朝鮮也元之初起威行塞外諸國罔不臣服故測景窮河源悉聴其所為)范史以東夷


九族為嵎夷必有根據杜氏通典亦用其説今從


之(通鑑唐髙宗顯慶五年命蘇定方伐百濟以新羅王春秋為嵎夷道行軍總管是亦以東夷為嵎夷也)

漢書武帝紀云元封三年朝鮮斬其王右渠降以


其地為樂浪臨屯玄菟真番郡地理志云玄菟樂


浪武帝時置皆朝鮮濊貊句驪蠻夷應劭曰玄菟


故真番國樂浪故朝鮮國也後漢書東夷傳云濊


及沃沮句驪本皆朝鮮之地也漢元封三年滅朝


鮮分置四郡至昭帝始元五年罷臨屯真番以幷


樂浪玄菟玄菟復徙居句驪自單大領已東沃沮


濊貊悉屬樂浪然則此二郡之地東窮大海皆古


嵎夷也玄菟北與夫餘挹婁連壤故為之封畛使


北國不得南侵樂浪南與三韓分海故為之封畛


使島夷不得北侵而中外之防峻矣

濰淄其道(釋文濰音惟本亦作惟又作維淄側其反渭按濰淄漢書作惟甾顔氏云惟字今作維甾)
(字或作淄古今通用也)
　傳曰濰淄二水復其故道正義曰地理志云濰水出
　琅邪箕屋山(山見説文班志無之此誤増)北至都昌縣入海過郡
　三行五百二十里淄水出泰山萊蕪縣原山東北至
　博昌縣入海(今漢書本作入泲)林氏曰河濟下流兖受之淮
　下流徐受之江漢下流揚受之青雖近海然不當衆
　流之衝但濰淄二水順其故道則功畢矣比之他州
　用力最省者也蔡氏曰上文言既道禹為之道也此
　言其道氾濫既去水循其道也渭按都昌屬北海郡
　博昌屬千乘郡今山東青州府莒州東有箕縣故城
　益都縣西南有萊蕪故城博興縣東南有博昌故城
　萊州府昌邑縣西有都昌故城皆漢縣也

顧氏日知録曰濰水出琅邪郡箕屋山(在今莒州西北九十)


(里)書禹貢濰淄其道左傳襄公十八年晉師東侵


及濰是也其字或省水作維或省糸作淮又或从


心作惟總是一字漢書地理志琅邪郡朱虗下箕


下作維靈門下横下折泉下作淮上文引禹貢惟


甾其道又作惟一卷之中異文三見(馬文煒曰漢書王子侯表)


(城陽頃王子東淮侯類封北海按北海郡别無淮水蓋亦濰字之異文)通鑑梁武帝


紀魏李叔仁擊邢杲於惟水(胡三省注惟當作濰)古人之文

或省或借其旁並从鳥隹之隹則一爾後人誤讀


為淮沂其乂之淮而呼此水為槐河失之矣(按淮字當)


(从佳人之佳乃得聲今本説文亦誤)


水經注濰水出琅邪箕縣濰山(許慎吕忱云濰水出箕屋山淮南子)


(曰濰水出覆舟山蓋廣異名也元和志濰山在宻州莒縣東北八十三里濰水所出渭按説文濰水)


(出琅邪箕屋山謂琅邪郡箕縣之屋山非山名箕屋也)東北逕其縣故城西


又東北逕諸縣故域西(城在今諸城縣西南)又東北逕東武


縣故城西(故城漢琅邪郡治也今為諸城縣治元和志濰州故堰在諸城縣東北四十六)


(里蓄以為塘方二十餘里溉水田萬頃)又北逕平昌縣故城東(城在今安)


(邱縣南)又北逕髙宻縣故城西(城在今縣西南元和志濰水在髙宻縣西)


(南去縣四十里韓信與楚將龍且夾濰水而陳即此處)又北逕淳于縣東(今安)


(邱縣東北有淳于故城濰水在縣東五十里)又北左㑹汶水(此東汶也出朱虚縣)


(小泰山)北逕平城亭西又東北逕宻鄉亭西(應劭曰淳于縣)


(東北有平城亭又四十里有宻鄉亭故縣也今昌邑縣南有平城故城東南有宻鄉故城)又東


北逕下宻縣故城西(城在昌邑縣東南與濰縣接界濰縣本唐北海縣元和志)


(海在北海縣東北一百二十里濰水南去縣五十五里)又東北逕都昌縣故

城東(晉省都昌入掖縣宋建隆三年始以其地改置昌邑縣)又東北入于海


(元和志萊州掖縣海在縣北五十二里)以今輿地言之維水出莒州


東北濰山厯諸城(屬青州府)髙宻(屬萊州府)安邱(屬青州府)濰縣


至昌邑東北五十里入海也(並屬萊州府)


説文有甾字菑字而無淄字淄作甾或作菑周禮


幽州浸曰菑時是也水經注淄水出泰山萊蕪縣


西南原山下世謂之原泉(淮南子曰淄水出自飴山蓋山别名也括地志)


(曰淄州淄川縣東北七十里原山淄水所出俗傳云禹治水功畢土石黒數里之中波若漆故謂之)


(淄水齊乗曰淄水出今益都縣岳陽山東麓地名泉河古萊蕪地岳陽即原山也淄多伏流俗謂上)


(下有十八漏益都新志淄水源曰泉河頭泉在縣西南一百三十里)東北流逕萊蕪


谷(谷在今益都縣西南元和志淄水西去益都縣五十五里)屈而西北流逕其


縣故城南(述征記曰城在萊蕪谷當路岨兩山間道由南北門元和志萊蕪縣故城在今)


(淄州東南六十里按故城明初割屬益都今在其西南或仍謂在淄川縣界者誤也今萊蕪本漢嬴)


(縣唐貞觀元年省入博城長安四年復以其地置萊蕪縣在泰安州東一百二十里)又西北


轉逕城西又北出山謂之萊蕪口(齊乗曰淄水自萊蕪谷又北逕)


(長峪青州舊志自臨淄西南至古萊蕪有長峪界兩山間踰二百里中通淄河按長峪本名馬陘亦)

(名弇中見春秋傳)東北流逕牛山西又東逕臨淄縣故城


南東得天齊水口(水出南郊山下謂之天齊淵五泉並出山即牛山也水在齊八)


(祠中北流注于淄)又北逕其城東(城中有營邱爾雅云水出其前左為營邱也漢)


(齊郡治此)又東逕利縣東(晏謨曰利縣在齊城北五十里齊城即青州府北五十里)


(之臨淄故城也今博興縣東有利縣故城)又東北逕東安平城北(應劭曰博)


(昌縣西南三十里有安平亭故縣也按淄水自利縣東又東北流不得過博昌之西南今臨淄縣東)


(有安平故城若以為是則當先安平後利縣豈注文偶爾失次邪不然則道元誤引利縣東北當别)


(有東安平城也)又東逕巨淀縣故城西(城在今樂安縣東北)又東北


逕廣饒縣故城南(城亦在樂安東北漢廣饒巨淀二縣屬齊郡後漢省晉復置廣)


(饒劉宋改曰千乘厯代因之金改曰樂安元和志淄水南去千乗縣二十八里)又東入馬


車瀆(瀆水首受巨淀即濁水所注也在今樂安縣東北齊乘云今樂安髙家港也縣志云在縣)


(東五十里清水泊北)亂流東北逕琅槐故城南(應劭曰博昌東北八十里)


(有琅槐郷故縣也今樂安縣東北一百十里琅槐故城是)又東北逕馬井城北


與時繩之水合互受通稱(時水出齊城西南二十五里平地出泉即如水)


(也亦謂之源水因水色黑俗又目之為黑水澠水出營城東世謂之漢溙水北逕傅昌南界入時水)


(自下通謂之澠又東北至廣饒故域北東北入淄水孔子曰淄澠之水合易牙嘗而知之謂斯水矣)

(繩當作澠齊乗云時水之源南近淄水詳其地形蓋伏淄所發土人名曰烏河一名耏水亦名如水)


(澠水北流勢極屈曲俗稱九里十八灣)又東北至皮邱沈入于海(沈疑)


(是坈如馬常坈之類下同)故晏謨伏琛並言淄澠之水合于皮


邱沈西(元和志夀光縣淄澠二水西自千乘縣界流入去縣四十里)地理志曰


馬車瀆至琅槐入海蓋舉縣言也(謂言琅槐而不言皮邱坈)以


今輿地言之淄水出益都縣東南岳陽山厯臨淄


博興樂安至夀光縣北由清水泊入海(並屬青州府元和志)


(渤海在夀光縣東北一百十里)據琅槐故城在今樂安縣界則淄


水入海不當在夀光然清水泊跨二縣之境必皆


漢琅槐地馬車瀆近海處豈即古之皮邱坈與(元和)


(志千乗縣北有青邱齊景公畋于青邱即此齊乗云今清水泊是也)朱長孺曰淄水


地志云入濟水經獨云入海者馬車瀆以下乃濟


水入海處淄水入海之道與濟水正同非經志互


有齟齬也渭按濟由馬車瀆入海自金皇統中始


前此不爾也河渠書云於齊通淄濟之間故淄得


由博昌入濟

地志謂淄入濟水經謂淄入海杜預謂淄入汶鄭


樵以入汶為是今按左傳昭二十六年成人伐齊


師之飲馬於淄者注云淄水出泰山梁父縣西北


入汶此淄即柴汶也杜注左傳不誤鄭據以為禹


貢之淄則誤耳


青與兖以濟為界則濟之下流青亦受之但瀹濟


之功在治徐時故此州專紀濰淄亦猶徐揚共是


淮而排淮之功治徐時已畢故獨書其乂而揚不


復言也敢以補林氏之闕

厥土白墳海濱廣斥(釋文濱必人反斥徐音尺渭按濱漢書竹瀕後同斥史記漢書並作潟)
　傳曰濱涯也言復其斥鹵正義曰説文鹵鹹地也東
　方謂之斥西方謂之鹵海畔迥濶地皆斥鹵故云廣
　斥言水害除復舊性也林氏曰此州之土有二種平
　地則色白而性墳至於海濱則彌望皆斥鹵之地斥
　者鹹土可煮以為鹽者也金氏曰斥鹵可煮為鹽故
　齊有魚鹽之利今登州千里長沙是其地
管子曰齊有渠展之鹽燕有遼東之煮渠展今不


知所在水經注云平度縣有土山膠水北厯土山


注于海海南土山以北悉鹽坈相承修煮不輟平


度漢屬東萊郡故城在今掖縣東北自此以西厯


昌邑濰縣夀光樂安其北境濱海之地疑即是古


之渠展爾雅十藪齊有海隅郭璞以海濱廣斥當


之渠展蓋海隅之别名也然廣斥恐不止於此按


齊語桓公通齊國之魚鹽於東萊使關市譏而不


征以為諸侯利韋昭曰言通者則先時禁之矣東


萊齊東萊夷也(漢置東萊郡今為萊州登州二府地)取魚鹽者不征


税所以利諸侯致逺物也由是觀之則東萊出鹽


最多鄭康成周禮注云東西曰廣(古曠切)南北曰輪


禮記注云横量曰廣從量曰輪廣者東西之地形


也今登萊二府東西長八九百里三面濱海皆可


以煮鹽海濱廣斥蓋謂此也金説良是(管子注云渠展地名)


(泲水入海之處)

冀兖皆濱勃海今靜海縣東有鹹水沽即古豆子


䴚地斥鹵數十里鹽山縣東有鹹土周百五十里


長蘆鹽利出此者十之五六皆兖域也而經不書


徐揚皆濱大海自呉濞煮鹽以富其國㑹稽於是


乎有鹽官唐以後淮浙之鹽甲於天下二州鹹土


更多而經亦不書獨於此書海濱廣斥何也蓋他


州鹹土唯沿邊一帶冀兖徐各數百里揚據禹迹


之所及亦止千餘里而東萊之地斗入大海中長


八九百里以三面計之鹹土不下二千里是一州


而兼數州之斥地形卓詭故特書之昔太公以齊


地負海舄鹵少五榖迺通魚鹽之利而人物輻輳


桓公管仲復脩其業通魚鹽之利於東萊及靈公


滅萊而有其地為利益博故晏子曰魚鹽蜃蛤弗


加於海言陳氏厚施通東萊之利於國中也檢漢


志北海郡唯都昌夀光有鹽官而東萊郡則曲成


東牟惤(音堅)昌陽當利五縣並有鹽官則萊夷之産

倍於齊國又可知己齊之所出不足以給諸侯故


弛禁而通萊夷之産以濟之齊資萊萊無藉於齊


愚故以為廣斥在東萊也(通齊國之魚鹽於東萊謂使萊夷之産得售於)


(齊而輸之逺方不然則何以言利諸侯邪此古人倒裝文法慎勿錯解)抑又思之人


性不能食淡艱鮮已奏則鹽亦食之最急者故禹


既制貢以給國家之用而又懋遷有無使四方之


人各得其所欲青之廣斥所以利民者甚大又安


得而不書傳意謂經志土復其性審爾則濱海之


州皆然何獨書於青茅氏匯疏云以鹽利早開故


特標土質為貢鹽張本庶㡬得之


樂安縣志云海濱廣斥謂如今髙家港以往其地


都無所生婦人有白首而不識五稼嵗時盤薦唯


魚飱耳知府朱鑑詩曰海若生潮成碧浪天如不


雨盡黄塵可堪二月無花栁踏遍孤村不見春(渭)


按斥鹵之地五榖不生大率類此髙家港即古馬


車瀆在縣東北五十里謂此亦齊之渠展則可若

以為青之廣斥盡於此則非也


斥鹵對言則東方為斥西方為鹵單舉則斥亦鹵


也故鄭康成云斥謂地鹹鹵史漢並作廣潟廣韻


云潟鹹土周禮草人鹹潟疏云逆水之處水寫去


其地為鹹鹵通作舄溝洫志民歌史起曰終古舄


鹵兮生稻粱注云舄即斥鹵吕氏春秋舄作斥蓋


古字斥與潟舄通也黄氏日抄曰案管子斥者薪


芻所生之地鹵乃鹹地於斥不相干今嘉興府瀕


海人呼産蘆之地為斥塹渭按海濱鹹土不生他


物唯蘆生之可充薪芻以給煮鹽之用取之甚便


故曰斥者薪芻所生之地未見斥之非鹵也嘉興


之斥塹亦即鹽場先儒之義殆不可易

厥田惟上下厥賦中上
　傳曰田第三賦第四
厥貢鹽絺海物惟錯(釋文鹽餘占反絺勅其反)
　傳曰絺細葛錯雜非一種林氏曰鹽即廣斥之地所
　生海物水族之可食者蔡氏元度曰貢物不以精麤
　為敘而以多少為敘青州鹽居多故敘於先也他倣
　此呉氏曰海物水族蠯蜃蠃蚔之類渭按海中之物
　詭類殊形非止江河鱗介之族故謂之錯

史記貨殖傳云山東食海鹽山西食鹽鹵宋史食


貨志云鹽類有二引池而成者曰顆鹽周官所謂


盬鹽也(盬鹽周禮作苦鹽苦讀曰盬説文盬河東鹽池从鹽省古聲)䰞(古煮字)海


䰞井䰞鹻而成者曰末鹽周官所謂散鹽也按今


解州鹽池宻邇帝都其所出豈不足以給甸服千


里之食而必有藉於青者蓋洪水之後土性未復


不能凝結成鹽故耳水經注云河東鹽池出石鹽


自然印成朝取夕復終無減損唯水暴雨澍甘潦


奔泆則鹽池用耗洪水之為害於盬也明矣舜作


五弦之琴以歌南風其詩曰南風之時兮可以阜


吾民之財兮説者謂池遇南風則結鹽多故曰可


以阜財蓋盬鹽未㡬即興也然周官鹽人之文諸

鹽用各有所宜則後此盬鹽雖興青之貢恐亦終


不可廢耳


詩為絺為綌服之無斁傳云精曰絺麤曰綌周官


掌葛以時徵絺綌之材于山農蓋取諸畿内此經


為邦國之貢故獻其布之精者内外事不同也曲


禮為天子削瓜者副(普逼反)之巾以絺則絺又可用


作巾矣禹時青豫既貢絺揚之島夷又貢卉服先


儒以為即葛越左思呉都賦云蕉葛升越弱於羅


紈是也後世專以出南土者為佳考杜氏通典貢


蕉葛者凡十餘郡皆南土也唯臨淄貢絲葛十五


疋猶有禹貢之餘制焉


周禮醢人饋食之豆有蠃(古螺字)醢蠯(音排)醢蜃蚔(音遲)


醢又鼈人祭祀共蠯蠃蚔以授醢人故林氏以海


物為蠃蠯蜃蚔之類然蚔乃蚍蜉子非水族也鄭


康成庖人注云青州之蟹胥後漢伏隆傳張步遣


使獻鰒(音雹)魚斯實經之海物矣(又按本草烏賊海鷂牡蠣馬刀魁蛤)

(文蛤車螯東海中皆有之馬刀即蠯魁蛤即蚶也)禮王者大饗有四海九


州之美味禹菲飲食而致孝乎鬼神故此等亦令


貢之非以奉上之口腹也青距帝都不過二千餘


里而又獻薨(古老反)不獻鱻(悉然反)則於民固無害矣


後世海物莫盛於嶺海而海岱則微如郭璞江賦


所言王珧海月三蝬􁇩江洪蚶石􁇪鱟蝞之類皆


嶺海産也逺方馳貢煩擾疲費唐元和中孔戣奏


罷明州嵗貢淡菜蚶蛤之屬長慶中復貢元稹觀


察浙東又奏罷之明州且以為苦况粤閩乎以是


知禹貢海物唯青有之而不及徐揚其為斯民慮


也蓋詳


惟錯有别解林少穎云先儒謂海物錯雜非一種


此説不然夫既謂之海物而不指其名則固非一


種矣何須更言惟錯竊謂此與揚州齒革羽毛惟


木文勢正同錯别是一物如豫州之磬錯也吳幼


清云惟或在句中猶言與及暨也或在句端猶如

越如若也錯石可磨礪者也詩云他山之石可以


為錯(渭)按此錯果為石則荆何必又貢礪砥惟字


在句中亦不盡如吳氏訓海岱惟青州豈可謂與


青州暨青州邪

岱畎絲枲鉛松怪石(釋文畎工犬反徐本作畎谷枲思似反鉛寅專反字从㕣㕣音以選)
(反怪如字)
　傳曰畎谷也怪異好石似玉者岱山之谷出此五物
　皆貢之正義曰釋水云水注川曰谿注谿曰谷谷是
　兩山之間流水之道故言畎去水故言谷也怪石竒
　怪之石故云好石似玉也枲麻也鉛錫也岱山之谷
　有此五物美於他方所有故貢之也陸氏(徳明)曰怪
　石碔砆之屬王氏曰黑錫曰鉛林氏曰凡貢不言其
　所出之地者一州所出皆可貢言所出之地者以此
　地所産為良也又曰怪石之貢誠為可疑竊意當時
　制禮作樂資以為器用之飾有必不可闕者非貢無
　益之物以充玩好也程氏(大昌)曰質狀色澤似石而
　非石故命為怪非抑之也所以髙之也古者用玉比
　後世特多其勢不得不以似玉者充之玖璁琫琇之
　類是已蓋貢怪石以足用非如今靈璧太湖之石嵌
　空玲瓏可為戲玩者也(按尹文子云魏田父得玉以告鄰人鄰人詐之曰此怪石)
　(也怪石似玉故可以相誑)

益稷濬畎澮距川傳曰一畎之間廣尺深尺曰畎


方百里之間廣二尋深二仞曰澮正義曰匠人為


溝洫耜廣五寸二耜為耦一耦之伐廣尺深尺謂


之畎田首倍之廣二尺深二尺謂之遂九夫為井


井間廣四尺深四尺謂之溝方十里為成成間廣


八尺深八尺謂之洫方百里為同同間廣二尋深


二仞謂之澮是畎遂溝洫澮皆通水之道惟言畎


澮者舉大小而略其餘也與此釋岱畎不同(渭)按


二義不可偏廢山勢已盡平原曠野之鄉可以備


五者之制自當依匠人説若在山中崎嶇偪側安


所得成同之地而為之自當依釋水説蓋谷是澗

壑之流直出山中以注谿即禹所謂畎谿則谷口


横截一道受澗壑諸水以注川即禹所謂澮也匠


人之溝洫乃人為之谿谷天成不必五者俱備秩


然整齊


周禮太宰九職其一曰嬪婦化治絲枲又有典絲


典枲掌其藏與其出以待興功之時頒之於外内


工賈疏云按喪服傳牡麻者枲麻也則枲是雄麻


對苴是麻之有蕡實者桓寛鹽鐵論曰古者庶人


耋老而後衣絲其餘則麻枲而已故命曰布衣是


枲賤於絲也兖豫通州之絲皆可貢青所出不盡


美故繫之以岱畎


説文鉛青金也本草鉛一名黑錫今泰山之下不


聞有鉛蘇頌曰鉛生蜀郡平澤今有銀坑處皆有


之蓋礦利漸開不必以岱畎為良遂隱而不傳矣


鉛不知其所用案胡粉黄丹皆化鉛為之土宿真


言本草云鉛乃五金之祖變化最多一變而成胡

粉再變而成黄丹是也胡粉一名白粉黄丹一名


朱粉可以代丹堊故貢其材使煉治之以給繪畫


塗飾之用也


魯頌閟宫之卒章曰徂來之松新甫之栢是斷是


度是尋是尺松桷有舄路寢孔碩徂徠山在今泰


安州東南四十里實岱之支峰特異其名耳水經


注云徂徠山多松柏詩所謂徂徠之松也鄒山記


曰徂徠山在梁父奉髙博三縣界猶有美松(見第二十)


(四巻汶水)昔秦始皇登泰山避風雨於松下因封其樹


為五大夫岱畎之多松明矣齊魯以岱分界徂徠


在南與新甫俱為徐域故其材魯得用之也


金吉甫云怪石如今萊之温石可為器今青州黑


山紅絲石紅黄相參文如林木或如月暈如山峰


如雲霞如花卉即古怪石也淄川梓桐山石門澗


石色若青金紋如銅屑理極細宻亦竒石但不如


紅絲石之堅凡此諸品皆可為器用今取以為硯

登州府志云怪石出萊陽縣五龍山色類崑山石


而文理過之渭按經之怪石本出岱畎青萊登之


地去岱絶逺泛引無當也名醫别錄言白紫石英


皆生太山山谷白石英大如指長二三寸六面如


削白澈有光長五六寸者彌佳寇宗奭曰紫石英


明徹如水精但色紫而不匀李時珍曰太平御覽


云自大峴至太山皆有紫石英太山所出甚瓌瑋


斯二英者其經之所謂怪石乎英通作瑛説文瑛


玉光也徐鍇曰案符瑞圖玉瑛仁寶不斲自成光


若白華漢文帝時渭陽玉瑛見今白石紫石瑛皆


石之似玉有光瑩者由是觀之二英之可代玉益


信矣(詩齊風尚之以瓊英傳云石似玉亦可證石英之義)但近世器服之飾


此石罕用人唯知為藥物故言怪石者不復以二


英當之耳(魏文帝黄初元年取白石英紫石英及五色大石起景陽山于芳林園此則與)


(結瑶構瓊無别非大禹作貢之意也)

萊夷作牧(釋文萊音來牧徐音目一音茂)
　顔氏曰萊夷萊山之夷也林氏曰史記齊世家太公
　東就國萊夷來伐與之爭營丘左傳夾谷之㑹萊人
　欲以兵劫魯侯孔子曰兩君合好而裔夷之俘以兵
　亂之萊之為夷無疑矣先儒但以為地名非也呉氏
　曰作謂耕作牧謂放牧夷人以耕牧為業也渭按今
　萊州登州二府皆禹貢萊夷之地其成功獨後故書
　作牧於賦貢之下與冀之恒衛大陸同一變例

元和志云故黄城在登州黄縣東南二十五里古


萊子國春秋傳齊侯滅萊杜注今東萊黄縣是也


萊山在縣東南二十里封禪書齊之八祠六曰月


主祠萊山此萊國之所都也今髙宻縣在膠州西


北五十五里縣治即夷安故城古夷維邑水經注


膠水北過夷安縣東應劭曰故萊夷邑太史公曰


晏平仲萊之夷維人也西去濰水四十里然則髙


宻亦萊地其境越膠水而西去濰水不逺矣即墨


在州東而為齊邑蓋滅萊後始有其地耳然春秋

時又有夷介二國與萊錯壤而居夷在即墨縣西


介在膠州之南隱元年紀人伐夷僖二十九年介


葛盧來是也嵎夷既略便當治萊夷而禹不然者


蓋以其水入海路近為患不深而濰淄内地宜先


治之此成功所以獨後也


孔傳云萊夷地名可以放牧説者皆因之以作牧


為一事唯吳幼清不然今按萊夷之地三面瀕海


皆為斥鹵五穀不生中間又有萊膠勞成羽金與


之罘文登不其距艾等山及貕養澤(元和志云澤在萊川昌陽)


(縣西北四十里今為登州府萊陽縣地也)其可耕者無㡬齊地負海潟


鹵少五穀况萊夷乎耕田不足以自給故必兼畜


牧而後可以厚其生經所以言作又言牧也若從


舊解則作字頗贅且經凡書作皆謂耕作此不當


獨異故改從呉氏金吉甫曰萊夷地宜畜牧取其


畜以供此臆説也禹貢周官未有以畜貢者唯周


書王㑹篇言外國所獻有紈牛露犬之類蓋非常

畜不可據以釋此經

厥篚檿絲(釋文檿烏簟反渭按檿史記作酓蓋從古文本也)
　傳曰檿桑蠶絲中琴瑟弦正義曰釋木云檿桑山桑
　郭璞曰柘屬也檿絲是蠶食檿桑所得絲韌中琴瑟
　弦也(枚乗七發之言琴曰野繭之絲以為絃)蘇氏曰檿桑出東萊以織
　繒堅韌異常東萊人謂之山繭渭按絲不入篚而檿
　絲入篚蓋貴重之諸篚皆織成之物而此獨以絲蓋
　或弦或繒聴其所為也

蘇氏云檿絲出東萊萊夷作牧而後有此故書篚


在其後亦不言獨萊夷貢之也登州府志云檿絲


出棲霞縣文登招逺等縣亦有之其繭生山桑不


浴不飼居民取之製為紬久而不敝斯所謂出東


萊堅韌異常者也今青州濟南兖州等處皆有繭


紬其蠶乃人放椿樹上食葉作繭絲不甚堅韌嘗


詢諸土人野蠶食山桑葉作繭髙巖之上樵者往


往得之不過數枚欲製為紬須廣收多積乃成一

匹所出至少官長欲市取亦無從得也蓋必此種


而後可以當禹貢之檿絲古今事變不同以今之


徧地皆有而疑古之獨出於東萊也亦過矣


劉原父曰青徐揚三篚皆三夷之貢也孫徵取之


今按揚之貝錦果出島夷則下文厥􁀁橘柚豈亦


島夷貢之乎其不可通也明矣檿絲雖出萊夷他


國可市取以貢亦猶藍田出玉而貢璆琳者非獨


藍田在其境内者也説見雍州


困學紀聞曰地理志謂齊俗彌侈織作氷紈綺繡


純麗之物號為冠帶衣履天下臨淄有服官墨子


曰錦繡絺紵亂君之所造其本皆興於齊景公喜


奢而忘儉幸有晏子以儉鐫之然猶㡬不能勝齊


俗之侈蓋自景公始(渭)按漢世齊有三服官春獻


冠幘縰為首服紈素為冬服輕綃為夏服又有氷


綺方空(音孔)縠吹綸絮之目齊俗之工於織作如此


然自春秋以前皆未嘗有也故青州貢絺篚檿絲

而已矣豫貢絺紵揚篚貝錦舜觀古人之象以作


繡四者自唐虞有之而墨子以為亂君之所造不


亦誖乎蓋一意尚儉譏齊俗之侈而不自覺其言


之過耳

浮于汶達于濟
　正義曰地理志云汶水出泰山萊蕪縣原山西南入
　濟蔡氏曰不言達河者因於兖也(渭)按此經蒙兖之
　文曰達于濟則由漯以入河可知矣其東北境徑浮
　濟不必從汶也

水經注汶水出泰山萊蕪縣原山(萊蕪縣在齊城西南原山又在)


(縣西南六十許里從征記曰汶水出縣西南流自入萊蕪谷夾路連山數百里水隍多行石澗中按)


(原山在今萊蕪縣東北七十里東接益都西接章邱北接淄川縣界髙聳出羣山之上亦名馬耳山)


(魏收志嬴縣有馬耳山汶水出是馬耳即原山矣今又名岳陽山)西南逕嬴縣故


城南(城在今萊蕪縣西北)又東南逕奉髙縣北(今泰安州東有奉髙廢縣)


屈從縣西南流與一水合俗謂之牟汶(水出牟縣故城西南)


(阜下俗謂之胡盧堆西南逕奉髙縣故城而西南流注于汶今萊蕪縣東有牟縣故城牟汶水在縣)

(南門外西流至泰安州東入汶)又南右合北汶(水出分水谿東南流逕泰山東合天)


(門下谿水又東南流逕南明堂下昔漢武令奉髙作明堂引水為壁雍世謂之石汶又左入于汶水)


(今泰安州南有泮水出泰山分水嶺考其源流蓋即北汶也)又西南逕徂徠山


西(山在州東南四十里)又南逕博縣故城東(城在川東南漢置唐改曰乾封)


又西南逕龍鄉故城南又西南逕亭亭山(山在州南五十)


(里)又南左㑹淄水世謂之柴汶(水出泰山梁父縣東西南流逕菟裘)


(城北又逕梁父故城南又西南逕柴縣故城北又逕成邑北春秋齊師圍成成人伐齊飲馬於斯水)


(者也淄水又西逕陽闗城南西流注于汶水今按州南有廢柴縣梁父故城西南有陽關城柴汶水)


(在州東三十五里俗名司馬河)又南逕鉅平縣故城東(城在州西南)又


西南逕魯國汶陽縣北又西逕汶陽縣故城北(城在)


(今寜陽縣東北)又西洸水出焉(呂忱曰洸水出東平上承汶水於岡縣西闡亭東爾)


(雅汶别為闡其猶洛之有波矣洸水西南流逕乘邱縣故城東又東南注于洙水按乘邱故城在今)


(滋陽縣西北)又西逕蛇邱縣南(今肥城縣南有蛇邱故城本魯蛇淵囿漢置縣)


又西南逕岡縣北(縣本魯闡邑在今寜陽縣境)又西南逕東平


章縣南(今東平州東有章縣故城)又西南逕桃鄉縣故城西(城在)


(令汶上縣東北四十里)又西南逕夀張縣北(夀張本夀良後漢光武更名)

又西南至安民亭入于濟(今州西南十里安山鎮即故安民亭)汶水


自桃鄉四分當其派别之處謂之四汶口(即今戴村壩地)


其左二水雙流西南至無鹽縣之郈鄉城南又西


南逕東平陸故城北又西逕危山南(世謂之龍山)又西


合為一水西南入茂都澱(即今南旺湖)次一汶西逕郈


亭北又西至壽張故城東遂為澤渚其右一汶西


流逕無鹽縣故城(城在今東平州東)又西逕洽鄉城南又


西南逕壽張縣故城北(城在州西南)又西入于濟以今


輿地言之汶水自萊蕪厯泰安肥城寜陽至東平


入濟合流以注于海此禹迹也迨元人引汶絶濟


為㑹通河明永樂中又築戴村壩遏汶水盡出南


旺以資運而安山入濟之故道填淤久矣


元和志乾封縣界有五汶源别而流同五汶者曰


北汶嬴汶柴汶牟汶其一則經流也(四汶口乃下流岐分處不)


(在五汶之數)按酈注無嬴汶嬴汶在今萊蕪縣南三十


里源出宫山之隂流合牟汶宫山者新甫之别名

也山在新泰縣西北泮水源出泰山分水嶺即北


汶州志謂之塹汶在今泰安州南五汶之外有小


汶在州東南七十里源出宫山流逕徂徠山南又


西入汶水所謂大汶口也嬴汶流合牟汶故酈注


不言五汶以小易嬴斯為當矣又有水出萊蕪縣


寨子村流合牟汶者近志指為浯汶據漢志琅邪


靈門縣有髙䂞山浯水所出東北入濰説文云水


出靈門山世謂之浯汶(浯水合東汶入濰故有此名)在今莒州


界與萊蕪無涉志妄言耳東汶出朱虚縣小泰山


北流至淳于縣入濰在今臨胊安邱界淮南子曰


汶岀弗其西流入濟髙誘云弗其山名在朱虛縣


東是即入濰之東汶言入濟者淮南之誤也


曽彦和曰汶水有二出萊蕪縣原山入濟者徐州


之汶也出朱虛縣泰山入濰者青州之汶也(渭)按


原山北接淄川延袤跨青徐之境汶雖徐水其導


源處猶為青域故青之貢道書浮于汶云

　禹貢錐指卷四
欽定四庫全書
　禹貢錐指卷五
　　　　　　　　　　　　　　徳清胡渭撰
海岱及淮惟徐州
　傳曰東至海北至岱南及淮林氏曰一州之境必有
　四至七州皆止二至蓋以鄰州互見至此州獨載其
　三邊者止言海岱則嫌於青止言淮海則嫌於楊故
　必曰海岱及淮而後徐州之疆境始别也(渭)按地理
　志桐柏大復山在南陽平氏縣東南淮水所出東南
　至淮陵入海(陵當作隂字之誤也)過郡四行三千二百四十里
　詳見導淮徐西不言所至然爾雅云濟東曰徐州則
　知其西亦距濟而經不言者鄭漁仲云岱山之陽濟
　東為徐岱山以北濟東為青言濟不足以辨故略之
　愚謂此蒙兖濟河之文猶夫青耳非為其不足以辨
　而略之也
爾雅濟東曰徐州郭注云自濟東至海似為禹貢


徐州之舊域然堯時揚州之境跨江北至淮而爾


雅云江南曰揚州蓋殷割淮南江北之地以益徐


視堯時之徐則大矣周禮正東曰青州禹貢徐州


之山水皆在焉蓋以徐為青青地太半入幽而徐


之西則又入于兖云吕氏春秋泗上曰徐州鄭漁


仲釋之曰泗水出陪尾山至下邳入淮源委皆在


徐州非若淮之與揚共濟之與兖共也故不韋亦


得以為説焉

徐州有古大庭少皥之虛(左傳梓慎登大庭氏之庫注云大庭古國名在)


(魯城内或曰大庭即炎帝也劉楨魯都賦云戢武器于有炎之庫)有緡大彭奄邳


之封皆在焉春秋時可考者魯滕茅薛徐邾莒蕭


郯遂任宿須句顓㬰鄫鄅陽鄣郳(後為小邾)向極牟鑄


鄟邿偪陽根牟鍾吾甲父凡二十九國戰國時屬


魯而宋齊楚亦兼得其地秦幷天下置泗水琅邪


(西境是)薛郡漢改置東海郡復以其地為徐州(領郡國四)


後漢魏晉並因之(魏晉領郡國七)唐為河南道之彭城(徐州)


臨淮(泗)魯郡(兖)東海(海)琅邪(沂)等郡按以上通典


所列唯魯郡乾封萊蕪之北境當往屬青其當來


屬者兖域東平之須昌鉅野宿城及夀張之東境


濟陽平隂之南境青域髙宻之莒縣及諸城之南


境是也以今輿地言之江南徐州及鳳陽府之懐


逺五河虹縣泗州宿州靈璧淮安府之桃源清河


安東邳州宿遷雎寜海州贑榆山東兖州府則滋


陽曲阜寜陽鄒縣泗水滕縣嶧縣金鄉魚臺濟寜

嘉祥鉅野東平汶上沂州郯城費縣及平隂之南


境濟南府則新泰及泰安萊蕪之南境青州府則


蒙隂沂水莒州日照及諸城之南境皆古徐州域


也


海自江南山陽縣東折而西北為淮水入海之口


其北岸則安東縣也是為徐域海自縣東而北厯


海州東中有鬱林山(亦名鬱洲北齊置東海縣元和志云本漢贑榆縣地俗謂)


(之鬱州亦謂之田横島)又北厯贑榆縣東又東北厯山東日


照縣東又東北厯諸城縣東至琅邪臺過此則為


青域矣


徐北至岱岱之西南為東平其南為泰安所謂汶


陽之田者也東南為萊蕪新泰沂州莒州諸城皆


以長城故阯與青分界詳見青州


淮水今自鳳陽府夀州界(州在淮南)東流經懐逺五河


泗州南又東北經淮安府清河縣南與黄河合又


東經安東縣南而東北入于海中流與揚分界故

曰南及淮也


岱濟之間與兖分界蓋在東平汶上鉅野之西濟


淮之間與豫分界蓋在金鄉碭山宿州懷逺之西

淮沂其乂(釋文沂魚依反)
　傳曰二水已治正義曰乂訓治也故云二水已治地
　理志云沂水出泰山蓋縣臨樂子山南至下邳入泗
　過郡五行六百里淮出桐柏山發源逺矣於此州言
　之者淮水至此而大為害尤甚喜得其治故於此記
　之(渭)按桐柏山在南陽平氏縣東南其故城在今南
　陽府桐柏縣西北四十里詳見導淮蓋縣故城在今
　青州府沂水縣西北淮納沂不決淮距海則沂無所
　歸故必先淮而後沂也

曽彦和云淮出豫境至揚徐之間始大其泛濫為


害尤在於徐故淮之治於徐言之此説非也徐揚


共是淮而揚地較卑豈獨能無患蓋當時淮患孔


急不可須臾待故禹在徐即令揚屬役與徐協力

治之揚所以不復言治淮也


水經注沂水出泰山蓋縣艾山(鄭玄云出沂山亦或云臨樂山水有)


(二源南源世謂之柞泉北水俗謂之魚窮泉俱東南流合成一川齊乘曰鄭康成云沂水出沂山按)


(今蒙隂縣東北地名南河川小阜之下有曰狗泉此沂源也東南逕馬頭固山有泉東流與之合北)


(望沂山五十里殊無别源疑沂山水源古流今竭耳明萬厯中傅履重著水利論曰沂源出蒙隂魯)


(艾諸山皆涓滴細流自石罅中出經數十里近縣稍大而河形散漫不可灌溉渭按東鎮沂山在今)


(青州府沂水縣北一百十里接臨朐縣界寰宇記云即東泰山也無沂源又雕崖山在縣西北一百)


(七十里南接蒙隂縣界去縣治一百三十里沂水於此發源是謂狗泉蓋即康成所謂沂山也黄子)


(鴻云周禮青州鎮曰沂山鄭康成謂沂水所出今沂水實出雕崖山北去東泰山尚五十餘里則古)


(沂山當即指此隋唐時始移沂山之名於東泰山而祀之以為東鎮其實二山不可混也子鴻此言)


(甚覈臨樂艾山雕崖疑即沂山支阜之異名山跨蒙沂二縣之境故縣志各載為沂源耳齊乗所謂)


(狗泉者即北源之魚窮泉其出馬頭固山者即南源之柞泉也)又東逕蓋縣故城


南(齊乘曰沂水過馬頭固南流逕蓋縣故城按顔師古云蓋讀如本字)又東逕浮來


山浮來之水注之(春秋書公及莒人盟于浮來即此地)又南逕爆山


西(山有二峰相去一里雙巒齊秀員峙若一)又西南逕東莞縣故城西


(城即今沂水縣治其北有故鄆城)與小沂水合(水出黄孤山西南流逕其城北西南)

(注于沂)又南逕東安縣故城東而南合時宻水(水出時宻)


(山莒人歸共仲於魯及宻而死是也東安故城在沂水縣西南)又南合桑泉水(水北)


(出五女山東南流合巨圍水堂阜水㟬崮水廬川水及蒙隂二水入沂)又南逕陽都


縣故城東(縣故陽國城在沂水縣西南)又南與蒙山水合(水出蒙山)


(之隂)又南逕中邱城西(春秋城中邱即此)又南逕臨沂縣故


城東(城在今沂州北)治水注之(治本作洛今據漢志改正)俗謂之小沂


水(治水出泰山南武陽縣之冠石山地理志曰冠石山治水所出應劭云武水出焉蓋水異名也)


(東流逕蒙山下又東南逕顓㬰城北又東南逕費縣故城南又東南逕祊城南又東南注于沂齊乘)


(曰沂水自諸葛城又南逕王祥墓孝感水入焉又南至沂州城東小沂水西南入焉又南分流入三)


(十六穴湖東通沭水宋慶厯間沂州修城碑云大小二沂環流外轉而小沂尤湍於西北平日波如)


(簟紋清淺可愛及山雨水至如百萬陳馬摩壘而來謂此水也明知州何格議曰治沂有二難一隘)


(於石溝一隘於廟山自石溝以上有坊口通長溝温泉入沭之故道廟山以下有馬兒灣通五丈溝)


(蘆塘諸湖入邳之故道實乂沂之故跡也坊口既塞每遇滛雨石溝以上不得由長溝入沭決㲼口)


(而横流沂水之東南鄉州北之孝感鄉此長溝不可不開以殺石溝之溢者也沂水自入州境合治)


(浚洪祊諸水幷趨廟山河流既威山麓亢隘反趨馬兒灣入五丈溝又過郯之馬頭以出宿遷而州)


(之擅湖利者謀塞馬兒灣水合出於廟山下無所分洩泛濫逆行上自費之朱紀等口十二處州境)

(之白龍等口二十九處屢見衝決近河鄉郭轉為沮洳而郯之港口馬頭等十七處又下於沂費者)


(墊溺滋甚此馬兒灣不可不開以疏廟山之隘者也渭按費縣故城在今費縣西北二十里治水逕)


(其南土人謂之浚河)沂水又南逕開陽縣故城東(縣故鄅國春秋哀公)


(三年城啟陽即此故城在沂州北)又東逕襄賁縣東(今沂州西南有襄賁故城)


(賁音肥)又屈從縣西南流又屈南逕郯縣西(縣故郯國今郯)


(城縣西南有郯縣故城西南去邳州治百五十里)又南逕良城縣南(左傳昭十)


(三年晉侯㑹呉子于良即此地今邳州北有良城故城)又南逕下邳縣北(今邳)


(州東三十里有下邳故城)分為二水一水於城北西南入泗一


水逕城東屈從縣南亦注泗謂之小沂水(水上有橋徐泗)


(間以為圮張子房遇黄石公於圮上即此邳州志云沂河舊在州西一里今其道為黄流淤塞水自)


(郯城入運河)以今輿地言之沂水出沂水縣(屬青州府)厯沂


州郯城(並屬兖州府)至邳州合泗水又東南至清河縣


入淮(邳州清河並屬淮安府)導淮云東㑹于泗沂是也此經


沂與淮並書而不及泗者蓋泗之上流不為患至


合沂而始大沂則自下邳以上為患已深(觀齊乗及何格)


(之言可見)故禹特治之經所以言沂不言泗也

蔡傳引曽氏曰徐州水以沂名者非一酈道元謂


水出尼丘山西北徑魯之雩門亦謂之沂水水出


泰山武陽之冠石山亦謂之沂水而沂水之大則


出於泰山也按水經注出尼丘之沂水流逕魯縣


故城南北對稷門稷門一名髙門亦曰雩門水即


曾點所浴也西入泗水與經文之沂無渉水經注


有小沂水者三曾僅舉其一沂水出泰山郡之蓋


縣今但云出於泰山非也疑脱蓋縣二字

蒙羽其藝(釋文藝魚世反渭按藝漢書作蓺)
　傳曰二山已可種藝正義曰地理志云蒙山在泰山
　蒙隂縣西南羽山在東海祝其縣南詩云藝之荏菽
　故藝為種也(渭)按此濬畎澮距川之事非淮沂乂而
　二山遂可藝也今山東青州府蒙隂縣南有蒙隂故
　城江南淮安府贑榆縣南有祝其故城皆漢縣也方
　耕曰作既種曰藝

蒙山在今蒙隂縣南四十里西南接費縣界詩魯

頌奄有龜蒙論語季氏將伐顓㬰孔子曰昔者先


王以為東蒙主邢昺疏云山在魯東故曰東蒙也


漢志蒙隂縣有蒙山祠顓㬰國在山下後魏志新


泰縣有蒙山(宋省蒙隂後魏以其地改置新泰縣)劉芳徐州記蒙山


髙四十里長六十九里西北接新泰縣界元和志


蒙山在新泰縣東八十八里費縣西北八十里東


蒙山在費縣西北七十五里是謂蒙與東蒙為二


山也齊乗曰龜山在今費縣西北七十里蒙山在


龜山東二山連屬長八十里禹貢之䝉羽論語之


東蒙正此蒙山也後人惑於東蒙之説遂誤以龜


山當蒙山蒙山為東蒙而隱沒龜山之本名故今


定正之邑人公鼐論曰蒙山髙峰數處俗以在東


者為東蒙中央者為雲蒙在西者為龜蒙其實一


山龜山自在新泰其北有沃壤所謂龜隂之田亦


非即龜蒙峰也參之以邢疏東䝉即蒙山非有二


山明矣

漢志祝其縣南有羽山杜預左傳注亦云在祝其


縣西南縣之故城在今贑榆縣界而隋志胊山縣


有羽山元和志云羽山在朐山縣西北一百里又


云在臨沂縣東南一百十里與朐山縣分界朐山


今海州臨沂今沂州也近志郯城縣東北亦有羽


山接贑榆界齊乗云羽山舊在胊山縣東北九十


里今屬沂州在東南百二十里時郯城未復故在


州境也諸説不同要之此山在沂州之東南海州


之西北贑榆之西南郯城之東北實一山跨四州


縣之境也明一統志云在贑榆縣西北八十里則


誤矣説者皆以此山為舜殛鯀處山下有羽潭即


左傳所云其神化為黄熊入于羽淵者也愚謂此


地太近非荒服放流之宅孔安國舜典傳云羽山


東裔在海中今登州府蓬萊縣有羽山寰宇記云


在縣東十五里即殛鯀處有鯀城在縣南六十里


以近殛鯀之地而名此與孔傳謂在海中者合當

從之齊乗九目山東北二十里有龍山又北即羽


山蓬萊新志云在縣東南三十里禹貢之羽在徐


域舜典之羽在青域不可以無辨


蘇傳云二水既治則二山可治後儒皆遵其説今


按蒙山南去淮水約五百餘里羽山亦㡬三百里


淮之横溢不到二山及其既乂二山亦未必悉治


唯沂水厯蒙羽之間利害頗切然二山仍自有畎


澮之水當濬之以距川者亦非但治沂而已也


淮不乂則沂不可得而治沂不乂則蒙羽不可得


而治然淮沂既乂而二山畎澮距川之處施功正


不少也沂水介於二山之間其西為蒙山蒙山水


蒙隂二水皆出焉又有治水桑泉水堂阜水㟬崮


水並厯蒙隂縣界中東南注於沂此蒙山畎澮之


流章章可考者也其東為羽山有沭游二水並山


而行畎澮之水皆入焉沭自北而南合泗以入淮


游分淮而北㑹沭以入海沂東通沭沭東通游苞

絡灌注緜地數百里按沭水漢志作術水出琅邪


東莞縣南至下邳入泗行七百一十里(今沂水縣治即東莞)


(故城)臨淮淮浦縣有游水北入海(今安東縣西有淮浦故城)水經


注云沭水出東莞縣大弁山與小泰山連麓而異


名也(元和志云沭水俗名漣水)東南逕其縣東又南逕陽都縣


東(沂水縣西南有陽都故城齊乗曰水出沂山東麓傳履重水利論曰沭水汎濫奔潰淤沙彌望)


(竭力修築隨復淤塞)又南逕即丘縣(故春秋之祝丘桓公五年城祝丘是也今沂州)


(東北有即丘故城齊乗曰沭水自莒州又南温泉水西來入焉又東南經倉山馬嶺羽山由吾羣山)


(聫絡沭東沂西夾山而行山峽之間有山口池者俗云禹鑿沂水由三十六穴湖貫北峽口與沭相)


(通按今莒州東有沭水自沂水縣流入至州南折而西南逕沂州東又南入郯城縣界蓋即丘故城)


(雖在沂州境而莒州亦得其縣地故也)又南逕厚丘縣(今沭陽縣北有厚丘故城)


分為二瀆(齊乘曰沭水自厚丘縣分為二今名南漣北漣也)一南逕建陵


縣故城東(故城在沭陽縣西北一百五里建陵山下)至下邳入泗(下邳故城)


(在今邳州東三十里有直河入泗即古沭水也)其左瀆東南逕司吾城東


(今宿遷縣北有司吾故城)又東南厯柤口城中東南至朐縣入


游注海也(今海州南有胊縣故城)又云淮水於淮浦縣枝分

北為游水厯朐縣與沭合逕胊山西(山在海州南四里)又


北逕利城縣故城東(寰宇記云故利城在贑榆縣西六十里)又北厯羽


山西又北逕祝其縣故城西(左傳祝其實夾谷服䖍曰地二名也贑榆)


(志云祝其故城在縣南五十里夾谷山西南十五里)又左逕即丘縣故城西


又東北逕贑榆縣北又東北逕紀鄣故城南(左傳昭十)


(九年齊伐莒莒子奔紀鄣杜預曰紀鄣地二名贑榆縣東北有故紀城寰宇記云在縣東北七十五)


(里平地近海也)又東北入海爾雅曰淮别為滸游水亦枝


稱者也以今輿地言之沭水出沂水縣厯莒州沂


州郯城至沭陽縣西北分為二水其一南至邳州


入泗即齊乗所謂南漣水也其一為左瀆北至海


州與安東之游水合自下游沭通稱又北至贑榆


入海即齊乗所謂北漣水也説者皆云淮沂既治


則蒙羽可藝而不知禹更有施功之處羽山尤不


明白故沭游二水特詳著之


茅氏匯疏曰山之可藝者衆矣而獨舉徐之蒙羽


與梁之岷嶓以例餘州岷嶓江漢所出其山髙大

蒙羽非其匹也意其壤地沃饒亦略有同者與經


言徐田上中齊乗云沂州東南芙蓉山下有湖溉


田數千頃香稉畝鍾古稱琅邪之稻元和志承縣


界有陂十三所(漢承縣屬東海郡承音證今嶧縣西北有承縣故城)今沂嶧


二州(元沂州治臨沂縣嶧州治嶧縣)仰泇承二水溉田青徐水利


莫與為匹皆十三陂之遺跡(齊乗又云東泇河出沂州西北之其山南)


(流至卞莊站東分一枝入芙蓉湖西泇河出嶧州東北抱犢山東南流至三合村與東泇合又有魚)


(溝水出浮丘山亦合於此故名三合南貫四湖又南合武河入泗謂之泇口淮泗舟楫通焉)則


蒙羽為沃壤可知(渭)按嶧近蒙沂近羽然齊乘所


言諸水皆在蒙山之野去羽山尚逺羽之側近則


唯沭游為大横流之後水道填淤大川已治而畎


澮之水不得所歸則良田長為汙萊矣此蒙羽之


間所以必勤荒度也所治者衆大小諸水役均功


敵不可偏舉一二故言山以包之

大野既豬東原厎平(釋文豬張魚反劉東胡反厎之履反渭按野漢書作壄豬史記作都)
(後同酈道元云水澤所聚謂之都亦曰豬)
　傳曰大野澤名水所停曰豬東原致功而平言可耕
　正義曰地理志大野澤在山陽鉅野縣北鉅即大也
　檀弓曰汚其宫而豬焉又澤名孟豬停水處也故云
　水所停曰豬往前漫溢今得豬水為澤也東原即今
　之東平郡蔡氏曰東原在徐之西北而謂之東者以
　在濟東故也漢東平國景帝亦名濟東國益知大野
　東原所以志濟也渭按今山東兖州府鉅野縣西有
　鉅野故城何承天曰鉅野湖澤廣大南通洙泗北連
　清濟舊縣故城正在澤中是也(何語見水經濟水注)漢東平國
　治無鹽縣其故城在今東平州東東原乃汶濟之下
　流禹陂大野使水得所停而下流之患以紓又濬東
　原之畎澮注之汶濟然後其地致平可以耕作也

周禮兖州澤藪曰大野夏元肅云大野在徐之西


兖之東周無徐州故以屬兖爾雅十藪魯有大野


左傳哀十四年西狩于大野獲麟杜注云在髙平


鉅野縣東北大澤是也秦漢之際稱鉅野澤史記

彭越漁於鉅野澤中後又稱巨澤水經注濟水東


北出巨澤是皆大野矣元和志云大野澤在鉅野


縣東五里南北三百里東西百餘里近志云鉅野


澤在縣城北按鉅野故城在今縣之西而何承天


云舊縣故城皆在澤中則澤必不起自今縣之東


北可知也蓋此地屢遭河患漢元光三年河決濮


陽瓠子注鉅野通淮泗後二十餘年始塞自是之


後五代晉開運初宋咸平三年天禧三年熙寜十


年金明昌五年河皆決入鉅野溢於淮泗或由北


清河入海自漢以來衝決填淤凡四五度髙下易


形久已非禹迹之舊逮元至正四年河又決入此


地鉅野嘉祥汶上任城等縣皆罹水患及河南徙


澤遂涸為平陸而畔岸不可復識矣


吳幼清曰大野澤俗稱梁山濼于欽齊乗亦云澤


即梁山泊也梁山在夀張縣東南七十里東平州


西南五十里東接汶上縣界(史記梁孝王嘗北獵良山漢書作梁山服)

(䖍曰在夀張縣南括地志云在夀張縣西南二十五里此漢夀張縣也故城在今東平州西南)汶


水西南流與濟水㑹於山之東北迴合而成濼志


云大野澤之下流也水常匯於此金時河益南徙


梁山濼漸淤今按水經注濟水自乗氏縣西分為


二一水東南流一水從縣東北流入鉅野澤是為


濟瀆又北右合洪水又東北逕夀張縣西(此亦漢縣非今)


(夀張縣治王陵店者也)安民亭南汶水從東北來注之亭北


對安民山東臨濟水水東即無鹽縣界濟水又東


北逕梁山東袁宏北征賦曰背梁山截汶波即此


處也梁山跨東平夀張之境而汶濟㑹於其東北


匯成此濼志以為大野澤之下流下流二字視呉


于獨有分刌


王明逸謂大野即南旺湖按湖在汶上縣西南三


十五里㑹通河之西岸志云湖即鉅野澤之東偏


縈迴百五十餘里宋時與梁山濼合而為一圍三


百餘里亦曰張澤濼熙寜十年河道南徙㑹于梁

山張澤濼是也明永樂九年開㑹通河遂畫為二


隄漕渠貫其中渠之東岸有蜀山湖謂之南旺東


湖周六十五里中央有蜀山隄北有馬踏湖亦謂


之南旺北湖周三十四里有竒南旺地特髙號為


水脊賴有閘以節其流去閘則南北分瀉一空矣


澤體洿下能鍾水似不應爾東湖蓋即水經注所


稱茂都澱也酈道元云汶水自桃鄉四分(桃鄉故城在今)


(汶上縣東北四十里)謂之四汶口(今東平州東戴村壩即四汶口之地)其左二


水雙流西南逕無鹽東平陸(今汶上縣治即東平陸故城)又西


合為一水西南入茂都澱澱水西南出謂之巨野


溝又西南入桓公河次一汶西逕夀張故城東遂


為澤渚蓋即今南旺北湖也三汶皆在汶上縣界


其右一汶西南流逕無鹽故城南又西南逕夀張


故城北又西南入濟此汶在東平州界即舊注安


山湖合濟水者也茂都澱水西南出為巨野溝則


澤在南旺之西雖相去不逺而湖之不得即為澤

也明矣自宋時梁山濼與南旺湖混而為一世遂


指南旺為大野説經者惑焉焦弱侯云大野澤元


末為黄河所決後遂涸而志家以南旺湖當之譬


諸好古者執今之所鑄而堅以為商彝也不亦過


乎


史記集解曰鄭玄云東原地名今東平郡即東原


索隱曰張華博物志云兖州東平郡即尚書之東


原孔疏本此今東平州及泰安之西南境是也(其地)


(在岱之西南濟之東汶之北)左傳僖元年公賜季友汶陽之田


注云汶水北地水經蛇水出岡縣東北泰山西南


流逕汶陽之田齊所侵也自汶之北平暢極目(見汶)


(水)元和志汶陽故城在龔邱縣東北五十四里其


城側土田沃饒故魯為汶陽之田龔邱今寧陽也


縣本魯闡邑杜氏春秋釋地曰闡在岡縣北者也


讙邑亦在縣界即定十年齊人所歸之讙田矣東


原土田沃饒而地勢下濕故先儒言水患既平始

可耕作也


濟水自梁山東又北逕須胊城西(城在東平州西南)又北


逕微鄉東(京相璠曰夀張縣西北三十里有故微鄉)又北逕須昌縣西


(州西有須昌故城)經所云㑹汶而又北者春秋莊公三十


年公及齊侯遇于魯濟又襄公十八年諸侯㑹于


魯濟同伐齊杜預曰濟水歴齊魯界在齊界為齊


濟在魯界為魯濟蓋魯地也謂是水之濱矣濟西


係兖域大野東原之役乃二州協力為之

厥土赤埴墳草木漸􁀁(釋文埴市力反鄭作戠徐鄭王皆讀曰熾韋昭音試漸如字本)
(又作蔪字林才冉反包必茅反字或作苞)
　傳曰土黏曰埴漸進長包叢生正義曰戠埴音義同
　考工記用土為瓦謂之摶埴之工是埴為黏土易漸
　卦彖云漸進也釋言云苞稹也孫炎曰初叢生曰苞
　郭璞曰今人呼叢緻者曰稹漸苞謂長進叢生言其
　美也曾氏曰埴膩也黏昵如脂之膩也周有摶埴之
　工老子言埏埴以為器惟土之膩故可摶可埏也林
　氏曰徐受淮之下流其地墊溺已甚草木不得遂茂
　久矣至此始進長叢生故特書曰草木漸包
厥田惟上中厥賦中中
　傳曰田第二賦第五
厥貢惟土五色
　傳曰王者封五色土為社建諸侯則各割其方色土
　與之使立社燾以黄土苴以白茅茅取其潔黄取王
　者覆四方正義曰燾覆也苴以白茅用白茅裹土與
　之韓詩外傳云天子社廣五丈東方青南方赤西方
　白北方黑上冒以黄土將封諸侯各取其方色土苴
　以白茅以為社明有土謹敬潔清也蔡邕獨斷云天
　子太社以五色土為壇皇子封為王者授之太社之
　土以所封之方色苴以白茅使之歸國以立社謂之
　茅土林氏曰前言赤埴墳此又兼五色者蓋此州之
　土大抵赤色者最多青黄白黑僅有

漢書武帝賜齊王閎策曰受兹青社燕王旦曰玄

社廣陵王胥曰赤社蓋古之遺制猶存故郊祀志


元始五年令徐州牧嵗貢五色土各一斗也元和


志云徐州彭城郡開元貢五色土各一斗寰宇記


亦云徐州嵗貢五色土各一斗出彭城縣北三十


五里之赭土山徐州新志蕭縣東南山出白土西


山出紅土今按水經注姑幕縣有五色土王者封


建諸侯隨方受之(見灕水)姑幕漢屬琅邪郡其故城


在今諸城縣西北縣本魯諸邑(今縣西南有諸縣故城春秋城諸即)


(此)亦齊琅邪邑(今縣東南有琅邪山山上有琅邪臺齊景公云遵海而南放於琅邪)


(即此)古青徐接壤處也漢琅邪郡隷徐州元始之貢


疑即是此地所出李樂並云出彭城恐非古時貢


物蓋後人唯知彭城為徐州遂專以郡界所出當


之竊意此土經不言所出之地則徐域必在處多


有但他縣或止三兩色而姑幕五色俱全故其名


特著耳

羽畎夏翟(釋文夏行雅反翟徒厯反渭按翟漢書作狄)
　傳曰夏翟翟雉名羽中旌旄羽山之谷有之正義曰
　釋鳥云翟山雉此言夏翟則夏翟共為雉名周禮立
　夏采之官取此名也司常云全羽為旞析羽為旌用
　此羽為之故云羽中旌旄林氏曰周禮天官夏采鄭
　注云夏翟羽也禹貢徐州貢此夏翟之羽有虞氏以
　為緌後世或無故染鳥羽象而用之又染人秋染夏
　鄭注云染五色也以是知夏翟乃雉之具五色者古
　之車服器用以雉為飾者多矣不但旌旄也吳氏曰
　夏五色具也茅氏(瑞徵)曰禹濬畎不遺窮谷以岱畎
　羽畎知之徐州土五色雉羽亦五色物華土産適相
　符合豈天壤靈氣有獨鍾而禽鳥亦得氣之先也與

師曠禽經五采備曰翬亦曰夏翟注云雉尾至夏


則光鮮也(渭)按夏讀若檟非春夏之夏注謬按爾


雅釋鳥曰伊雒而南雉素質五采皆備曰翬詩云


如翬斯飛言其文之奐散也翬即夏翟審矣

嶧陽孤桐(釋文嶧音亦一音夕)
　傳曰孤特也嶧山之陽特生桐中琴瑟正義曰地理
　志云東海下邳縣西有葛嶧山即此山也林氏曰詩
　云梧桐生矣于彼朝陽蓋桐之生以向日者為良必
　以孤桐者猶言孤竹之管也陸農師云梧桐性便濕
　地不生於岡引毛傳曰梧桐不生髙岡太平而後生
　朝陽則是山陽之桐難得其孤生者尤難得也(渭)按
　後漢郡國志下邳東海縣有葛嶧山本嶧陽山劉昭
　補注云山出名桐伏滔北征記曰今槃根往往而存
　山在今淮安之邳州西北六里

林少穎云嶧山即詩所謂保有鳬繹非也(渭)按漢


志東海下邳縣葛嶧山在西古文以為嶧陽魯國


騶縣故邾國嶧山在北嶧繹古字通今兖州府鄒


縣東南有嶧山一名邾繹亦曰鄒嶧此即鳬繹之


繹左傳邾文公卜遷於繹史記秦始皇刻石頌功


德者也水經注泗水厯下邳縣逕葛嶧山東即奚


仲所遷之邳繹元和志謂之嶧陽山邳州新志云

俗名距山以其與沂水相距也此乃禹貢之嶧陽


漢志極其分明林氏混而一之大謬蔡傳主葛嶧


是也而黄文叔以為在鄒縣非唯不見北征記語


亦不知有地理志矣(嶧山自北而南葛嶧乃鄒嶧之盡處故嶧陽當在下邳也)


應劭風俗通義曰梧桐出嶧陽山採東南孫枝為


琴聲甚清雅金吉甫云桐性虛特生於山陽則清


虚特異貢之以為琴瑟後世難得則取凡桐之舊


者為之謂桐不百年則木之生氣不盡木生氣盡


而後能與天地隂陽之氣相應也(渭)按桐不限何


地唯以生髙山者為良周官大司樂雲和之琴瑟


於圜丘奏之空桑之琴瑟於方丘奏之龍門之琴


瑟於宗廟奏之是其時琴瑟之材不必取諸嶧陽


也後世龍門特著枚乗七發云龍門之桐髙百尺


而無枝其根半死半生使琴摰斫斲以為琴是已


嵇康琴賦云惟椅梧之所生兮託峻岳之崇岡含


天地之醇和兮吸日月之休光張協七命云寒山

之桐出自太冥含黄鍾以吐榦據蒼岑而孤生蓋


凡桐之特生於山岡者皆足貴也禹時則嶧陽饒


有其材遂令貢之耳


琴瑟堂上之樂與人聲相比故材取嶧桐弦以檿


絲蓋其重也

泗濱浮磬(釋文泗音四)
　傳曰泗水涯水中見石可以為磬正義曰泗水傍山
　而過石為泗水之涯水中見石若水上浮然此石可
　以為磬故謂之浮磬茅氏曰此州制貢大略並供禮
　樂之用(渭)按泗濱先儒但云泗水之涯而不言在何
　縣水經注泗水自彭城又東南過吕縣南水上有石
　梁焉故曰吕梁晉太康地記曰水出磬石書所謂泗
　濱浮磬者也括地志亦云泗水至彭城吕梁出磬石
　今徐州東南六十里有吕梁洪髙誘淮南子注云吕
　梁在彭城吕縣石生水中禹決而通之蓋即磬石之
　所出也金元以來泗殫為河明嘉靖中惡其石破害
　運船鑿之使平而浮磬愈不可問矣

浮磬之浮諸家所説不一周希聖云浮過也與名


浮於實之浮同惟泗濱之石其髙過於水上者可


以為磬此一説也林少穎云磬之為器必取其石


之最輕者然後其聲清越以長但以輕故謂之浮


此又一説也黄鎮成云浮磬出泗水之濱非必水


中蓋浮生土中不根著者金吉甫云浮磬如今硯


石之取子石者蓋石根不著巖崖而特生故謂之


浮此又一説也三説皆不如舊解周氏小與孔疏


異猶不相背云


浮磬先儒皆以為貢石曽彦和曰不云浮石而云


浮磬者成磬而後貢之蔡傳二義兼收愚謂曽説


非是夔曰予擊石拊石石即磬也已成之磬可稱


石則石之宜為磬者因其用以名其質亦可稱磬


磬即石之名太康地記謂之磬石是其義也(秦刻嶧山)


(以頌徳曰刻此樂石或云嶧山近泗水樂石即磬石也)

隋志下邳縣有磬石山陳師凱曰輿地要覽云磬


石山在下邳縣西南八十里寰宇記云泗水中無


此石其山在泗水南四十里今取磬石上供樂府


大小擊之其聲清越恐禹治水之時水至此山矣


(渭)按下邳今邳州也西南與鳳陽之靈璧縣接界


縣北七十里有磬石山浮磬於水平後貢之禹必


不以懷襄之狀狀其石水至此山殊屬傅㑹竊意


晉初去漢未逺太康地記當有所本磬石蓋實出


吕梁水中厯年已久水上之石採取殆盡餘皆沒


水中吕梁湍激艱於採取(上下二洪相距凡七里巨石齒列波流洶湧)


靈璧石聲亦清越乃改用之但不知始於何時(隋志)


(有磬石山疑隋以前改用)後人見吕梁水上不復有可用之石


遂疑地記為虚而以靈璧石為禹貢之浮磬矣焦


弱侯云今泗濵絶無磬石惟靈璧縣北山之石色


蒼碧琢之可為磬或當時泗濱石取之已盡若今


端溪下巖之石者亦未可知此説是也又按今陜

西西安府之耀州本唐華原縣州東有磬玉山出


青石扣之鏗然有聲白居易華原磬詩序云天寳


中始廢泗濱磬用華原石代之詢諸磬人則曰故


老云泗濱聲下調不能和得華原磬考之乃和由


是不改其詩曰磬襄入海去不歸長安市人為樂


師華原磬與泗濱石清濁兩聲誰得知刺樂工非


其人也泗濱磬廢已久樂史宋人而云今取磬石


上供樂府豈當時華原又廢而復用靈璧邪蘇軾


遊戲馬臺詩云坐聴郊原琢磬聲是亦復用靈璧


之一證也


日知録曰先王之制樂也具五行之氣夫水火不


可得而用也故寓火於金寓水於石鳬氏為鐘火


之至也泗濱浮磬水之精也(石生於土而得夫水火之氣火石多水石)


(少泗濱磬石得水之精者也故浮)用天地之精以制器是以五行


備而八音諧矣

淮夷蠙珠暨魚(釋文蠙丘蒲邊反徐扶堅反字乂作玭韋昭音薄迷反渭按暨史記漢書並作)
(臬葢古曁字後同)
　傳曰蠙珠珠名正義曰蠙是蚌之别名此蠙出珠遂
　以蠙為珠名鄭玄以為淮水之上夷民獻此珠與魚
　也蔡氏曰夏翟孤桐浮磬珠魚各有所産之地非他
　處所有故詳其地云呉氏曰淮夷淮北之夷(渭)按魚
　未詳二孔不指言何種薛氏以為文魮蔡氏以為淮
　白魚愚未敢信也

孔傳淮夷二水出蠙珠及美魚正義曰蠙與魚皆


水物而以淮夷冠之知淮夷是二水名淮即四瀆


之淮夷蓋小水後來竭涸不復有其處耳王肅亦


以淮夷為水名(渭)按淮夷見經傳非一處即孔注


費誓亦云淮浦之夷此獨以為二水名不應前後


相戾及檢陸氏釋文曰淮夷鄭云淮水之夷民馬


云淮夷二水名孔傳云淮夷之水本亦作淮夷二


水始知二字乃傳寫之訛穎達不知而曲為之説


殊可笑也眺以道謂和夷二水名誤本於此王肅

解經專反鄭學宜其從馬而違鄭也


淮南北近海之地皆為淮夷書序曰武王崩三監


及淮夷叛又曰成王東伐淮夷遂踐奄費誓曰徂


兹淮夷徐戎並興詩序宣王命召公平淮夷常武


曰率彼淮浦省此徐土又曰截彼淮浦王師之所


魯頌曰奄有龜蒙遂荒大東至于海邦淮夷來同


左傳僖十三年淮夷病杞此皆淮北之夷在徐州


之域者也江漢之詩曰江漢浮浮武夫滔滔匪安


匪遊淮夷來求春秋昭公四年楚子召諸侯及淮


夷㑹于申此皆淮南之夷在揚州之域者也經所


稱淮夷乃淮北之夷漢臨淮郡有淮浦縣今為安


東縣屬淮安府淮水從此入海即詩所謂淮浦矣


淮夷蓋在東方荒服之内故亦謂之東夷今淮揚


二府近海之地皆是也


陸徳明云蠙一作玭音薄迷反蚌也今按説文玭


珠也从玉比聲宋弘云淮水中生玭珠玭珠之有

聲下又出蠙字云夏書玭从虫賓是蠙玭實一字


也薛士龍云山海經文魮(音毗)之魚背如覆釡鳥首


蛇尾是生珠玉今鰒魚似之鰒魚又名石決明珠


之所生蓋蚌屬也(唐李玽海藥本草云真珠出南海石決明産也薛依此為言)


説文引宋弘説蠙珠珠有聲者未詳蓋薛因玭亦


有魮音故以為文魮之魚又按郭璞江賦文魮磬


鳴以孕璆善注引山海經曰文魮之魚其狀如覆


銚鳥首而翼魚尾音如磬之聲是生珠玉與薛所


引不同宋人援古輒改易字句類如此也魮聲如


磬豈即所謂珠之有聲者邪薛遺此句故曰未詳


然文魮據山海經所説其狀與蚌不相似亦不類


石決明未知果即是蠙否文魮世所罕見又兼生


玉不可强為附㑹陸佃埤雅云龍珠在頷蛇珠在


口魚珠在眼鮫珠在皮(說文鮫海魚皮間有珠音交)鼈珠在足


蚌珠在腹皆不及蚌珠此言最為明晰蓋他物皆


能生珠而蚌珠獨多且美故經言蠙珠以别之蠙

只是蚌之别名非殊形詭類之物也


金吉甫云淮出唐州其百餘里内尚淺而多潭有


蠙珠潭今其地凡十四潭而不復生珠矣若蠙珠


玉磬古今風氣不同蓋不常有今按唐州為豫域


地非要荒淮上居人安得謂之夷潭名蠙珠亦近


世附㑹為之也


珠有以為幣者管子曰先王以珠玉為上幣是也


有為器飾者佩玉之組貫以蠙珠是也有為寳藏


者楚語王孫圉曰珠足以禦火災則寳之是也虞


夏之幣無珠玉蓋以為器飾寳藏荆州之璣唯宜


貫組故為璣組以獻淮夷之蠙珠所用者廣則貢


珠以聴其所為也


黄文叔云蠙魚生珠既貢珠又枮其魚貢之説本


薛氏文魮之枯魚可致逺也以蠙魚為一物幷暨


字亦抹殺矣况文魮又不聞為薧獨美乎蔡傳云


珠為服飾魚用祭祀今濠泗楚皆貢淮白魚亦古

之遺制歟按寰宇記楚州産淮白魚又漣水軍産


淮白魚海鯔魚蔡説本此然淮魚之美者豈獨一


白魚以宋制釋禹貢終無根據竊謂海物非中土


所有故使青貢之魚則非其例也帝都在冀河汾


渭洛之間魚不可勝食何藉於徐意者其王鮪乎


(説文鮪鮥也今謂之鱘魚鱘一作鱓郭璞爾雅注曰鱣屬大者名王鮪小者叔鮪)月令季


春天子薦鮪于寢廟是魚莫重於鮪也張衡東京


賦王鮪岫居薛綜注云山有穴曰岫長老言王鮪


從南方來出此穴中入河水見日目眩浮水上釣


人取之以獻天子用祭其穴在河南小平山水經


注河水東過鞏縣北有山臨城謂之崟㟶邱其下


有穴謂之鞏穴言潛通淮浦(今本水經注脱淮字後漢光武紀注引此)


(文云潛通淮浦今從之)北達于河直穴有渚謂之鮪渚成公


子安大河賦曰鱣鯉王鮪暮春來遊周禮春薦鮪


然非時及他處則無(河水注云爾雅曰鱣鮪也出鞏穴三月則上渡龍門得渡)


(為龍矣否則㸃額而還初學記云鱣魚三月中從河上常於孟津捕之淮水亦有)按鞏穴

所?通者即徐之淮浦薛綜云南方正謂此也蓋


禹時河中無鮪唯淮浦有之故令淮夷貢鮪後世


鮪由鞏穴而出周頌曰有鱣有鮪漆沮之魚也衛


風曰鱣鮪發發東河之魚也上下游泳中土往往


有之不必逺取之徐方矣推尋事迹容或如此識


之以待博物者


酈善長云地理?閟變化無方鞏穴南通淮浦不


可謂理之所無禹時王鮪未由鞏穴出亦容有其


事但此魚果為王鮪經何不言蠙珠暨鮪是則可


疑耳嘗考水中之獸有名魚者詩小雅采薇曰象


弭魚服采芑曰簟笰魚服傳云魚服魚皮也正義


云以魚皮為矢服左傳歸夫人魚軒服䖍曰魚獸


名則魚皮又可以飾車也陸璣疏曰魚獸似豬東


海有之其皮背上斑文腹下純青今以為弓鞬步


叉(黄氏韻㑹靫埤蒼云鞴靫盛箭室鞴音歩子虚賦作步叉)其皮雖乾燥為弓


鞬矢服經年海水潮及天將雨其毛皆起海潮還

及天晴則毛復如故雖在數千里外可以知海水


之潮自相感也初學記引張華博物志云牛魚目


似牛形似犢子剝皮懸之潮水至則毛起去則毛


伏楊孚臨海水土記云牛魚象獺毛青黄色似鱣


知潮水上下此牛魚似即陸璣所謂魚獸者周書


王㑹解言禹四海異物有南海魚革注云今以飾


小車纒兵室之口又揚州貢禺禺魚注云説文作


鰅鰅魚名皮有文出樂浪東暆神爵四年初捕輸


考工(少府屬官有考工令丞)則此魚之皮亦似可以飾器物


故輸之考工也淮夷屬徐臨海屬揚樂浪屬青三


者恐只是一種東海中處處有之禹時徐貢而青


揚不貢亦猶瀕海皆煮鹽而獨貢於青荆梁亦産


橘柚而獨貢於揚耳魚之名見於毛詩左傳其皮


可以飾器物故貢之以魚為水中之獸殊不費辭


似又勝前説

厥篚玄纎縞(釋文纎息亷反縞古老反徐古到反)
　顔氏曰玄黒也纖細繒也(廣韻増疾陵切讀若情)縞鮮支也即
　今所謂素言獻黒細繒及鮮支也曽氏曰玄赤而有
　黒色黄氏曰徐水宜染玄(渭)按周禮染人六入為玄
　其色緅緇之間是赤而有黑色也説文縞鮮色爾雅
　縞皓也豫篚之纖非一色故言質而不言色此州之
　篚唯玄故兼言色以别之曰玄纖縞薄於纎而不染
　言色即可以見質也

傳云玄黑繒縞白繒纖細也纖在中則二物皆當


細(渭)按荆州雲土夢作乂蘇氏説云雲夢二土名


而云雲土夢者古語如此猶曰玄纎縞云爾此依


孔傳立義謂以土字關上下猶以纎字關上下也


然文勢終覺不順曽彦和云先儒以黑經白緯為


纎徐州之篚玄也纎也縞也凡三物釋者以玄縞


為二物誤矣(渭)按説文繒帛也漢書灌嬰販繒注


云繒者帛之總名則無論疎宻厚薄皆可稱繒傳


云黑繒白繒未失也但玄纎連讀不當以纎字關

上下耳鄭康成禮記注白經赤緯曰縞黒經白緯


曰纎蓋當時别有此一種織作為祥禫之服它書


所稱纎縞非必盡然也曽氏據此以釋禹貢曰纎


縞皆去凶即吉之服夫祥而縞禫而纎三年之喪


變除之節次也使貢篚專為此設是嵗嵗豫凶事


矣有是理乎參考諸家總不如顔説之當


縞薄於纎何以知之按毛公詩傳縞薄繒不染故


色白黄氏韻㑹縞繒之精白者曲阜之俗善作之


尤為輕細又喪服之變際以布帛之疏宻為次故


祥縞而禫纎縞薄於纎明矣纎用絲多宻而厚縞


用絲少疏而薄纎蓋今之所謂紬縞則今之所謂


絹也曲阜出縞故謂之魯縞漢書韓安國云彊弩


之末力不能入魯縞是也(李斯上書云阿縞之衣徐廣曰齊之東阿縣繒)


(帛所出水經注東阿縣出佳繒縑故史記云秦昭王服阿縞之衣按東阿在兖域齊為阿邑與魯接)


(壤阿縞蓋自齊景公以後倣魯縞而為之)今兖州府滋陽縣猶出文綾


有鏡花雙距之號雅稱輕靡其魯縞之遺乎(説文紈素)

(也東齊謂布帛之細者曰綾廣韻綾紈也則綾亦縞素之類)


曾氏云玄以之為衮所以祭也以之為端所以齊


也以之為冠人冠之以為首服者也纎縞皆去凶


即吉之服記曰再期而大祥素縞麻衣中月而禫


禫而纖按纖乃細繒隨所染而用之非黑經白緯


之謂王者以喪禮哀死亡邦國之憂縞固可以為


賻然其用不止於此周禮齊服有玄端又有素端


大札大荒大烖皆素服王后命婦之服有素沙鄭


注云今白縳縳即絹也詩曰素衣朱襮又曰縞衣


綦巾論語素衣麑裘禮記弟子縞帶左傳季札見


子産與之縞帶縞之為用甚多不可以喪紀盡之


亦非但有虞用為燕服矣

浮于淮泗達于河(釋文河如字説文作菏工可反渭按史記漢書並作河)
　金氏曰達于河古文尚書作達于菏説文引書亦作
　菏今俗本誤作河耳菏澤與濟水相通而泗水上可
　以通菏下可以通淮徐州浮淮入泗自泗達菏也青
　州書達於濟則達河可知故徐州書達於菏則達濟
　可知(渭)按菏謂菏澤在今兖州府定陶縣東北説文
　菏字下云禹貢浮于淮泗達于菏从水苛聲徐鉉音
　古俄切隸从艸作菏俗遂訛為荷又訛為河也許慎
　時經猶作菏而史記漢書並作河蓋後人傳寫之誤
　濟水豬為菏澤此經蒙青之文曰達于菏則由濟入
　漯可知矣徐之東北境可浮沂泗以達濟不必從淮
　其西北境亦可浮汶以達濟不必從泗也

兖青徐揚四州之貢道前後相承不複不亂汶與


濟連故青曰浮于汶達于濟徐揚道由淮泗從泗


入濟必由菏澤故書曰達于渮若作河則複而無


理河漯青且不言矣而徐復云達于河陵亂失次


禹貢必無此書法而人猶謂作河為是者總由不


知菏澤之原委耳


水經注泗水出魯卞縣故城東南桃墟西北(左傳昭七)


(年以孟氏成邑與晉而遷於桃杜預曰魯國卞縣東南有桃墟也墟有澤方十五里澤西際阜俗謂)

(之媯亭山西北連岡四十餘里岡之西際便得泗水之源博物志曰泗水陪尾葢斯阜者矣石穴吐)


(水五泉俱導穴各徑尺元和志泗水出泗水縣東陪尾山其源有四四泉俱導因以為名今兖州府)


(泗水縣東五十里有陪尾山)又西逕其縣故城西(城在今泗水縣五十里縣)


(志云陪尾山下有泗水神祠祠前有泉林寺寺之左右皆深林茂樹有大泉十數渟泓澄澈互相灌)


(輸㑹而成溪是為泗水南經卞城東有橋曰卞橋自卞橋西至縣城復有大泉數十南北交㑹入於)


(泗水以達曲阜大扺縣境數十里内泉如星列皆泗水也)又西南逕魯縣北分


為二(今曲阜縣治即魯故城)北為洙瀆(春秋莊公九年浚洙杜預曰洙水在魯城)


(北音殊)南則泗水(洙泗之間即夫子領徒之所従征記曰闕里有四門其北門去洙水)


(百餘步今泗水南有夫子冢)泗水又南逕魯城西南合沂水(水出)


(魯城東南尼丘山西北平地發泉流逕魯縣故城南水北對稷門亦曰雩門門南隔水有雩壇曾㸃)


(所欲風舞處也)又西逕瑕丘縣東(瑕丘魯邑即負瑕今滋陽縣西有瑕丘故城元)


(和志瑕丘縣泗水東自曲阜縣界流入與洙水合)屈從縣東南流逕平陽


縣故城西(縣即山陽郡之南平陽縣也故城在今鄒縣西)又南逕髙平縣


故城西洸水注之(泗水南逕髙平山縣取名焉洸水者洙水也蓋洸洙相入受通)


(稱矣故城在鄒縣南)又南逕方與縣東菏水從西來注之(水經)


(注菏或作荷又作河今悉改從菏酈云苞水即濟水之所菏注以成湖澤也而東與泗水合於湖陵)

(縣西六十里榖庭城下俗謂之黄水口黄水西北通巨野澤蓋以黄水沿注於菏故因以名焉按菏)


(水入泗經言在方與縣東注言在湖陵縣西必二縣以是水為界非有兩處也今魚臺縣北有方與)


(故城縣東南有湖陵故城與沛縣接界湖陵秦置後漢章帝改曰湖陸)又屈東南過


湖陸縣南左㑹南梁水(水出蕃縣之東北平澤俗以南鄰於漷亦謂之西漷)


(水蕃音皮)又南漷水注之(水出東海合鄉縣西南流入泗春秋哀公二年季孫斯伐)


(邾取漷東田及沂西田是也)又南逕薛之上邳城西(奚仲自薛遷于邳則)


(下邳也有下故此為上今滕縣西北有薛縣故城)又南逕沛縣東黄水注


之(水出小黄縣黄溝國語曰呉子㑹諸侯于黄池者也元和志沛縣泗水自西北流入東去縣五)


(十步)又南逕小沛縣東(縣治故縣南垞上東岸有泗水亭漢祖為泗上亭長是也)


(元和志泗水亭在沛縣東南一里按寰宇記沛縣東南微山下有故沛城尚存後漢吕布傳注云小)


(沛即沛縣也)又東南逕廣戚縣故城南(城在沛縣東北)又逕留


縣而南逕垞城東(元和志故留城在沛縣東南五十五里故垞城在彭城縣北二)


(十六里兖州人謂實中城曰垞也今徐州北有垞城垞音茶)又東南逕彭城縣


東北(元和志泗水在彭城縣東去縣十步今徐州即彭城百步洪在州東南二里泗水所經也)


(水中若有限石懸流迅急亂石激濤凡數里始静俗名徐州洪)又南逕彭城縣故


城東(城在徐州東南)又東南逕吕縣南(吕宋邑春秋襄元年楚子辛侵宋吕)

(留是也縣對泗水水上有石梁焉故曰吕梁縣濤崩渀實為泗險孔子所謂魚鼈不能游又云懸水)


(三十仞流沫九十里今則不能也元和志吕梁在彭城縣東南五十七里按徐州北有吕梁故城州)


(志吕梁山在州東南五十里山下即吕梁洪也有上下二洪相距凡七里巨石齒列波濤洶湧明嘉)


(靖二十三年管河主事陳洪範鑿吕梁洪平之自是運道益便)又東南逕下邳縣


葛嶧山東又東南逕其故城西(元和志嶧陽山在下邳縣西六里泗)


(水西自彭城縣界流入下邳故城在今邳州東三十里)又東南沂水注之又


東南得睢水口(睢水注云出陳留縣西蒗蕩渠東流逕下相縣故城南又東南入泗)


(謂之睢口元和志下相故城在宿遷縣西北七十里)又逕宿預城西又逕其


城南(故下邳之宿留縣也今宿遷縣東南有宿預故城)又東逕陵柵南(西征)


(記曰舊陵縣治也按漢志泗水國有凌縣其故城在今宿遷縣東南)又東南逕淮陽


城北(今桃源縣西北有淮陽故城)又東南逕魏陽城北(陸機行思賦曰)


(行魏陽之枉渚故無魏陽疑即泗陽縣故城也今在桃源縣東)又東逕角城北而


東南流注于淮(角城縣故城在今清河縣西南晉義熙中置)以今輿地


言之泗水出泗水縣厯曲阜滋陽濟寜鄒縣魚臺


滕縣(並屬山東兖州府)沛縣徐州(沛縣屬徐州隷江南)邳州宿遷桃


源至清河縣入淮(並屬淮安府)此禹迹也今其故道自

徐城以南悉為黄河所占而淮不得擅㑹泗之名


矣


漢志山陽郡湖陵縣下云禹貢浮于淮泗達于河


水在南漢時湖陵縣安得有黄河此河字明係菏


字之誤水在南謂菏水在縣南也酈道元泗水注


引此文云菏水在南水經濟水篇言菏水過湖陸


縣南東入泗皆確證不獨許慎作菏也今按水經


注菏水分濟于定陶東北(自菏澤分流)東南逕乗氏縣


故城南(縣即春秋之乗丘在今鉅野縣西南)又東逕昌邑縣故城北


(城在今金鄉縣西北)又東逕金鄉縣故城南(城即今縣治城北有金鄉山)


又東逕東緡縣故城北(城在金鄉縣東北)又東逕方與縣


北又東逕武棠亭北(有髙臺下臨水昔魯侯觀魚于棠謂此在方與縣故城北)


(十里經所謂菏水也今魚臺縣北十三里有武唐亭)又東逕泥母亭北(春秋僖公)


(七年盟于甯母即此也甯泥聲相近遂訛為泥母今魚臺縣東有甯母亭)又東與鉅野


黄水合又東逕湖陸縣南東入于泗水(今魚臺東二十里穀)


(亭鎮即酈注所謂穀庭城菏水入泗處也元和志兖州魚臺縣菏水一名五丈溝西自金鄉縣流入)

(去縣十里又東南流合泗水泗水東北自任城縣界流入經縣東與菏水合又東北入徐州沛縣界)


(任城即今濟寜州也魚臺縣在湖陵故城西六十里而菏水更在縣北十里與地志水經所云在湖)


(陵縣南者不合蓋水道改矣)以今輿地言之定陶鉅野金鄉魚


臺界中(並屬兖州府)皆菏水之所經也然此水乃菏澤


之枝流泗水與澤相通之道經所謂菏主澤而言


自乗氏以至湖陵名曰菏水乃出自後人禹時未


有也


地記之言水也凡二水大小相敵既合流自下皆


得通稱多至五六水亦然漢志魯國卞縣泗水至


方與入泲説文泗受泲水東入淮其所謂泲即菏


水也又漢志蕃縣南梁水西至湖陵入泲渠酈善


長云泲在湖陸西而左注泗泗泲合流地記或言


泲入泗泗亦言入泲故有入泲之文(渭)按觀魚臺


下臨菏水而公羊傳以棠為濟上邑則以菏為濟


漢初已然故班固謂泗入濟許慎謂泗受濟而不


言菏以菏即濟也水經濟水篇所叙自乘氏以至

湖陸即分濟之菏自沛縣以至睢陵即入淮之泗


而皆以為濟水蓋本漢志以立文也然又云濟水


東至乗氏縣西分為二南為菏水北為濟瀆而泗


水篇則自方與受菏以至睢陵入淮皆以為泗水


是又與禹貢合水經非一時一手作觀於此而益


驗竊謂濟雖小水而能專達於海故得與四瀆之


列使合泗入淮者亦濟則是因淮以達海矣安得


謂之瀆禹主名山川不相假借故河之别曰漯江


之别曰沱漢之别曰?不使與正流同名昭其辨


也而後世地記以菏泗為濟本支不分大戾經㫖


不詳為之辨何以使禹貢之書著明如日月哉


二水既合可以通稱然不得追溯其上流而被以


所合之名如菏既合泗謂菏為泗可也幷湖陵以


上之菏而稱之曰泗則大不可矣漢志濟隂乗氏


縣泗水東南至睢陵入淮按泗水不經是縣酈善


長云此乃菏濟即所謂菏水分濟於定陶東北者

也志以其下流合泗而於乗氏縣即謂之泗是猶


以泗之下流合菏而於卞縣即謂之菏也可乎不


可乎班氏往往有此失如禹至沔陽導?至葭萌


為西漢水而志幷其别源之嘉陵水亦以西漢水


目之以為出西縣之嶓冢山其失正與此同


蘇傳云自淮泗入河必道於汴世謂隋煬帝始通


汴入泗禹時無此水道以疑禹貢之言按漢書項


羽與漢約中分天下割鴻溝以西為漢以東為楚


文穎注云於滎陽下引河東南為鴻溝以通宋鄭


陳蔡曹衛與濟汝淮泗㑹即今官渡是也魏武與


袁紹相持於官渡乃楚漢分裂之處蓋自秦漢以


來有之安知非禹迹邪禹貢九州之水皆記入河


水道而淮泗獨不能入河帝都所在理不應爾意


其必開此道以通之其後或為鴻溝或為官渡或


為汴上下百餘里間不可必然皆引河水而注之


淮泗也故王濬伐呉杜預與之書曰足下當徑取

秣陵自江入淮逾于泗汴泝河而上振旅還都濬


舟師之盛古今絶倫而自泗汴泝河可以班師則


汴水之大小當不減於今又足以見秦漢魏晉皆


有此水道非煬帝創開也呉王夫差掘溝通水與


晉㑹于黄池而江始有入淮之道禹時則無之故


禹貢曰沿于江海達于淮泗明非自海入淮則江


無入淮之道今直云浮于淮泗達于河不言自海


則鴻溝官渡汴水之類自禹以來有之明矣(渭)按


蘇氏因説者有謂河當作菏而以為不必然故發


此論元黄公紹為之辨曰浮于淮泗達于河説者


牽合傅㑹或指鴻溝引河入泗為禹迹或謂當時


必有可達之理朱氏書傳亦莫知所折衷今按説


文菏字注引禹貢此文是則達于菏非達于河也


許慎所見蓋古文尚書後人傳寫例以上下文達


于河之句改菏為河陸徳明又以河音如字遂啟


後人淮泗不能達河之疑然其下復云説文作菏

工可切水出山陽湖陵南則非九河之河明矣如


字之音陸氏誤也(見韻㑹)閻百詩曰禹貢濟入于河


南溢而為滎而陶丘而菏而汶而海此禹時之濟


瀆發源注海者也史記河渠書禹功施乎三代自


是之後滎陽下引河東南為鴻溝以通宋鄭陳蔡


曹衛與濟汝淮泗㑹此禹後代人於滎澤之北引


河東南流故水經謂河水東過滎陽縣蒗蕩渠出


焉者是亦引濟水分流故漢志謂滎陽縣有狼湯


渠首受泲東南流者是又自是之後代有疏濬枝


津别瀆不可勝數則酈氏注所謂滎波河濟徃復


逕通者也雖然其來古矣蘇秦説魏襄王曰大王


之地南有鴻溝則戰國前有之晉楚之戰楚軍于


邲邲即汳水則春秋前有之爾雅水自河出為灉


灉本汳水則爾雅前有之然莫不善於道元之言


曰大禹塞滎澤滎澤莽時方枯豈禹塞之乎又曰


昔禹塞其淫水而於滎陽下引河滎陽河非禹引

而謂禹之時已有乎余是以斷自河渠書參以滎


陽下引河不見禹貢之書為出禹以後頗自幸其


考比蘇氏差詳矣(渭)按河當作菏得黄氏之辯而


愈明蘇氏引髙紀文穎注而忘其出於河渠書也


又安知上文有自是之後四字乎非但蘇氏酈道


元亦不察也今百詩唯據此四字判鴻溝非禹迹


真老吏斷獄手而愚更有進焉者謂由泗入渮由


菏入濟是矣而自陶邱以西舎鴻溝無達河之道


也焉得不指為禹迹乎謂滎陽下引河出禹以後


是矣而由濟達河莫知其所經不顯示以一塗終


何以破千古之疑乎是當於濟漯之間求之蓋兖


青徐揚之貢道皆由濟入漯以達河而宋儒謂濟


漯二水無相通之處則浮濟者泝陶邱而西且北


勢不得不出於滎陽此蘇氏之論所以近理而人


不敢深折其非也誠知經所謂浮于濟者乃至菏


㑹汶之濟而非陶邱滎澤之濟則濟之所以通河

者漯也非鴻溝官渡汴水也而紛紜之説不攻自


破矣詳見兖州


蔡傳許慎曰汳水受陳留浚儀隂溝至蒙為灉水


東入于泗則淮泗之可以達于河者以灉至于泗


也許慎又曰泗受泲水東入淮蓋泗水至大野而


合泲然則泗之上源自泲亦可以通河也(渭)按前


説即道汴入河之意後説不知許氏所謂泗受泲


者泲即湖陵入泗之菏而乃云泗水至大野而合


泲謬甚蓋泗水南流合菏不西注大野也上源亦


可通河仍是鴻溝為禹迹之説

　禹貢錐指卷五
欽定四庫全書
　禹貢錐指卷六
　　　　　　　　　　　　　　徳清胡渭撰
淮海惟揚州
　傳曰北據淮南距海(渭)按海岸雖自東北迤西南而
　經云東漸于海則青徐揚之海皆主東言可知也傳
　於青兼言北既為失之而於揚專言南則失之愈甚
　通典曰揚州北距淮東南距海舊曰南距海今改為
　東南自晉以後厯代史皆云五嶺之南至于海並是
　揚州之地案禹貢物産貢賦職方山藪州浸皆不及
　五嶺之外且荆州南境至衡山之陽若五嶺之南在
　九州封域則以鄰接宜屬荆州豈有捨荆而屬揚此
　近史之誤也杜氏此言良是改南為東南視傳為優
　其所距者即秦漢南海郡之揭陽縣唐潮陽郡今潮
　州府是也南海郡治番禺其極東界為揭陽縣王莽
　改縣曰南海亭蓋至此始為南海而揭陽以北猶為
　東海故知揚州之海經亦主東言也
黄文叔云揚州呉越之域地盡南海皆揚土也杜


佑分嶺南為古南越以為非禹貢九州之域何所


據依哉禹貢冀北界標碣石而著島夷則地窮沙


漠凡今雲朔燕薊諸夷居於山者皆是也揚南界


表海而著島夷則地窮漲海凡甌閩交廣諸夷居


於山者皆是也是蓋聲教所暨聞盛徳而皆徠臣


為唐虞之盛安有四海之内而非禹貢九州之域

者(渭)按説文島海中有山可依止也雲朔燕薊甌


閩交廣之地皆不在海中安得謂之島夷且雲朔


燕薊杜氏已列在冀域甌閩亦列在揚域獨交廣


為南越耳交廣南距海謂海内皆九州之域可也


若北海西海不知所極匈奴為北海内地西域三


十六國皆西海内地豈亦在九州之域者哉此不


足深辨唯裴駰史記集解於略定揚越下引張晏


曰揚州之南越(顔師古漢書敘例張晏字子博中山人次張揖蘇林之後如淳孟康)


(之前皆三國魏人)而晉太康地志云交州本屬揚州取交


趾以為名虞之南極也二説相承已久習非不悟


今駮正如左


古有百越之稱一在禹貢揚州之域史記秦始皇


本紀二十五年王翦悉定荆江南地降百越之君


置㑹稽郡東越列傳秦幷天下廢閩越王無諸及


越東海王摇以其地為閩中郡是也一即南越又


名揚越在五嶺之南揚荆梁三州之徼外秦始皇

本紀三十三年發諸嘗逋亡人贅壻賈人略取陸


梁地(索隱曰嶺南之人多處山陸其性强梁故曰陸梁)為桂林象郡南海


以適(讀曰謫)遣戍是也漢復立無諸為閩越王王閩


中故地都冶(徐廣曰今候官)又立搖為東海王都東甌(徐廣)


(曰今永寜)此皆句踐之後在揚域地理志以㑹稽為呉


分者是也(漢㑹稽郡有冶縣師古曰本閩越地)戰國策蔡澤云呉起


為楚南收揚越史記呉起列傳楚悼王時相楚南


平百越南越列傳云秦已幷天下略定揚越置桂


林南海象郡又云漢立尉佗為南越王使和集百


越太史公自序云漢既平中國而佗能集揚越以


保南藩賈誼過秦論云南取百粤(與越同)之地以為


桂林象郡鼂錯上書云揚粤之地少隂多陽秦之


戍卒不能其水土嚴安上書云秦使尉佗屠睢將


樓船之士南攻百越此百越即揚越秦時號陸梁


地地理志以蒼梧鬱林合浦交阯九真南海日南


為粤分者是也(漢分秦三郡地為七郡屬交州)揚越猶於越閩越

駱越之類字義古無可考安見為揚州之南越邪


自張晏倡為此説而顔師古張守節皆從之師古


曰本揚州之分故云揚越守節曰夏禹九州本屬


揚州故云揚越學者翕然宗之至杜佑作通典始


於九州之外别列南越且云嶺南鄰接荆州不當


捨荆而屬揚今按兩廣輿圖唯南雄韶州廣州惠


州四府地在古揚州之徼外而自肇慶以西至潯


州緜地千餘里皆在古荆州之徼外南寜以西至


安南則又在古梁州之徼外矣禹分九州揚地不


當斗入西南數千里據後漢獻帝紀建安十八年


復禹貢九州注云省交州以幷荆州益州則南越


縱在九州之域亦當分繫荆梁張晏魏人乃不諳


故事而以南越專屬揚州又誤中之誤(據揚雄交州箴曰爰)


(自開闢不羈不絆周公攝祚白雉是獻則自周以前南越未嘗通中國况有其地乎)太康地


志雖有交州本屬揚州之説然沈約蕭子顯撰宋


齊州郡志並不言交廣為禹貢某州之域至唐人

修晉書始據太康地志於交廣二州直書曰禹貢


揚州之域(隋書同)而其説遂牢不可破然神功元年


狄仁傑上疏以為北横大漠南阻五嶺天所以限


戎狄而隔中外是亦不從晉書至杜氏於九州之


外别列南越頗協經義而世猶不信愚請以一事


折之舜以青州越海分齊為營今五嶺横絶南北


曷不分揚之南境自為一州冀州南北太廣分衛


為幷燕以北為幽今揚南之廣大不啻如翼北曷


不分後世交廣之地増置二州而乃止於十有二


乎近史之誤明甚它如南交之宅交阯之撫蒼梧


之崩韶石之奏傳記淆訛貽惑後人尤不可以無


辨詳見朔南暨下


殷割淮南江北之地以益徐故爾雅云江南曰揚


州蓋視夏之揚為小然其西又得禹貢荆州之地


何以知之按導水文漢至大别入江而爾雅云漢


南曰荆州蓋漢水之名至大别山而止其曰漢南

者謂大别以西漢水之南也曰江南者謂大别以


東江水之南也荆揚之界當於此分然則殷揚州


之境縮於北而贏於西與夏之揚廣狹適相當矣


周禮東南曰揚州其藪澤川浸不殊於禹貢特未


知與殷制異同如何耳


揚州有古汪芒氏之封春秋時可考者蓼六越楚


(東境是)呉蔣弦黄舒宗巢舒庸舒鳩英桐鍾離濮(左傳)


(昭元年呉濮有釁杜注云呉在東濮在南今建寜郡南有濮夷)凡十七國戰國時


初屬越後楚滅越而有其地秦幷天下置九江鄣


郡㑹稽閩中南海(東境今潮陽郡是)漢復置揚州(領郡國七)後


漢魏晉並因之(晉領郡國二十二)唐為淮南道之廣陵(揚州)


淮隂(楚)鍾離(濠)夀春(夀)永陽(滁)厯陽(和)廬江(廬)同


安(舒)蘄春(蘄)弋陽(光)等郡江南東道之丹陽(潤)晉


陵(常)呉郡(蘇)呉興(湖)餘杭(杭)新定(睦)新安(歙)㑹稽


(越)餘姚(明)臨海(台)縉雲(處)永嘉(温)東陽(婺)信安(衢)


建安(建)長樂(福)清源(泉)漳浦(漳)臨汀(汀)潮陽(潮)等

郡江南西道之豫章(洪)鄱陽(饒)潯陽(江)臨川(撫)廬


陵(吉)宜春(袁)南康(䖍)等郡按以上通典所列無可


更定者以今輿地言之浙江江西福建皆是江南


則江寜揚州廬州安慶池州太平寜國徽州鎮江


常州蘇州松江十二府滁和廣徳三州其鳳陽府


則鳳陽臨淮定逺夀州霍邱盱眙天長淮安府則


山陽鹽城河南則汝寜府之光州光山固始湖廣


則黄州府之羅田蘄水蘄州廣濟黄梅廣東則潮


州府皆古揚州域也


淮水自今河南汝寜府息縣南東流經光山縣北


是為揚域又東經光州北又東經固始縣北又東


北經江南鳳陽府潁州北又東經霍邱縣北潁上


縣南又東經夀州北與豫分界又東北經五河縣


東南又東經泗州南盱眙縣北又東北經淮安府


清河縣南又東經山陽縣北又東經安東縣南而


東北注于海與徐分界

海自山陽縣東北折而東南厯鹽城興化如臯縣


東又南至通州東為江水入海之口其南岸則太


倉州也自州東又東南厯上海縣金山衛東又南


厯浙江鎮海象山縣折而西厯寜海縣東又西南


厯黄巖太平樂清瑞安平陽縣東又南厯福建福


寜州東又西南厯羅源連江長樂福清縣東又西


南厯莆田惠安同安縣南又西南厯海澄漳浦詔


安縣東南又西厯廣東澄海縣南又西至潮陽縣


南揚州之海於斯極矣昔周宣王命召公平淮夷


帥師自江漢循流而下故其詩曰江漢浮浮武夫


滔滔又曰于疆于理至于南海淮夷者淮南之夷


南海即揚東南所距之海韓退之南海神廟碑云


廣州治東南海道八十里扶胥之口黄木之灣此


番禺之海也潮州刺史謝上表云州南近界漲海


連天此揭陽之海也詩所謂至于南海者亦至揭


陽而止耳豈必踰嶺以至番禺哉左傳僖四年楚

子使屈完言於齊侯曰君處北海寡人處南海注


云楚界猶未至南海因齊處北海遂稱所近蓋夸


大之辭其襄十三年子囊述共王之徳曰撫有蠻


夷奄征南海征與處不同蓋楚至悼王時呉起為


楚南收揚越楚地始踰嶺而瀕南海共王則征之


而已此却非夸大之辭


揚之南界經無可見據通典以潮陽隷古揚州蓋


自江西大庾嶺東南羣山緜亘以達於廣東潮州


府之揭陽即揚之南界也大庾嶺在南安府大庾


縣南八十里(縣本漢豫章郡南壄縣地)南接廣東南雄府保昌


縣界(縣亦南壄縣地)水經注以為五嶺之最東亦名東嶠


漢書謂之塞上南越相吕嘉破漢將軍韓千秋于


石門送漢節至于塞上即此地也後漢志名臺領


山唐以後又稱梅嶺其西為聶都山贛水所出與


湖廣郴州宜章縣接界裴淵廣州記曰五嶺大庾


始安臨賀桂陽揭陽也此與水經注小異桂陽即

騎田而無都龎有揭陽顔師古云嶺者西自衡山


之南東窮於海一山之限耳而别標名則有五蓋


依裴氏五嶺訖揭陽揭陽山一名揭嶺在今揭陽


縣西北百五十里南北二支直抵惠州府興寜海


豐二縣界山南揭陽故城漢縣也今西自越城騎


田萌渚陂陁相屬直趨大庾嶺又循脊而下東包


揭陽屬之海堧與江西福建分險唐一行所謂南


戒山河至衡陽東循嶺徼達東甌閩中以限蠻夷


者是也星傳謂南戒為越門


揚之西界經亦無可見今據通典所隷郡縣約略


言之蓋自河南光山縣與豫分界其南為湖廣之


羅田蘄水蘄州廣濟(舊謂九江在黄州黄梅界故光山以下並屬荆今以洞庭)


(為九江當屬揚也)踰江而南則為江西之瑞昌又西南為


武寜寜州萬載萍鄉永新永寜又東南為龍泉崇


義大庾皆與荆分界處也

彭蠡既豬陽鳥攸居(釋文蠡音禮渭按攸漢書作逌後同)
　傳曰彭蠡澤名隨陽之鳥鴻雁之屬冬月所居於此
　澤正義曰日之行也夏至漸南冬至漸北鴻雁九月
　而南正月而北左思蜀都賦所云木落南翔氷泮北
　徂是也此鳥南北與日進退隨陽之鳥故稱陽鳥林
　氏曰攸居者水退其地可居也蔡氏曰陽鳥謂雁也
　今惟彭蠡洲渚之間千百為羣呉氏曰彭蠡澤跨豫
　章鄱陽之境廣數百里受歙信饒撫之水及洪東境
　之水豬者名鄱陽湖流出名揚瀾左蠡䖍吉袁筠之
　水及洪西境之水皆㑹過南康至湖口縣入江(渭)按
　地理志豫章彭澤縣西有彭蠡澤今江西湖口彭澤
　都昌三縣皆漢彭澤縣地湖口彭澤屬九江府都昌
　屬南康府吕覽云禹為彭蠡之障乾東土謂斯役也

彭蠡澤後稱彭蠡湖在今江西南昌府城東北一


百五十里饒州府城西四十里南康府城東五里


九江府城東南九十里周迴四百五十里浸四郡


之境亦曰鄱陽湖以中有鄱陽山而名俗因號在

都昌者為東鄱湖在南昌者為西鄱湖湖又隨地


而異名其在星子縣東南接南昌界者曰宫亭湖


水經注云廬山南嶺下有神廟號曰宫亭廟故彭


湖亦有宫亭之稱湖中有落星石周迴百餘步髙


五丈其在都昌縣西南者曰揚瀾湖又北曰左里


湖通典云地在章江之左因名元和志云揚瀾湖


北曰左里一作左蠡今縣西南九十里有左里城


是也其在餘干縣西北者曰擔石湖通典云鄱陽


郡西百七十里至擔石湖是也輿程記云自湖口


縣入彭蠡湖經大孤山至南康府百二十里又二


百五十里至南昌府自縣而東南渡湖抵饒州凡


三百七十里鄱陽山本名力士山亦名石印山東


南去鄱陽縣百五十里漢為厯陵縣地湖中又有


康郎山在餘干縣北八十里為風帆之表幟大孤


山在九江府徳化縣東南四十里與南康分界水


經注云有孤石介立湖中周迴一里竦立百丈矗

然髙峻特為瓌異疑即謂此山唐顧况詩大孤山


盡小孤出蓋彭澤縣之小孤山與此遥相望也


彭蠡所受有九水劉歆云湖漢等九水入彭蠡是


也或曰十川酈道元云贛水總納十川注于彭蠡


是也漢志豫章郡贛縣下云豫章水出西南北入


大江(贛縣今贛州府治如淳曰音感)雩都縣下云湖漢水東至彭


澤入江行千八百九十里(雩都故縣在今縣東四里)又鄱陽縣


有鄱水(鄱陽故城在今饒州府鄱陽縣東六十里)餘干縣有餘水(今餘汗縣)


(即其故城應劭曰汗音干)艾縣有脩水(艾縣故城在今寜州西一百里)南城縣


有盱水(南城今建昌府治)建城縣有蜀水(建城今髙安縣瑞州府治)宜


春縣有南水(宜春今袁州府治)南壄縣有彭水(南壄故縣在今南安)


(府南康縣西南)又長沙國安成縣有廬水(安成故城在今吉安府安福縣)


(西五十里)皆入湖漢水湖漢水與豫章水源異而流同


故志並云入江彭水即豫章水之上源非有二水


是湖漢豫章與鄱餘脩旴蜀南廬為九水也水經


注則湖漢豫章總謂之贛水其言曰贛水出豫章

南野縣西一名豫章水(山海經云漢水出聶都山東北流注于江入彭澤班)


(固稱南野縣彭水所發東入湖漢水庾仲初謂大庾嶠水北入豫章注于江者也固又云豫章水出)


(贑縣西南而北入江蓋控引衆流總成一川雖稱謂有殊言歸一水矣雷次宗云雖十川均流而此)


(源最逺故獨受名焉今按次宗豫章記十川者贛廬牽淦盱濁餘鄱僚循也此源謂贛水也贛即豫)


(章湖漢牽即南水濁當作蜀循當作脩淦僚則漢志所無酈元悉從雷記聶都山在南安府崇義縣)


(西南六十里王象之曰章水所經非所出也府志云章水出湖廣郴州南三十六里黄岑山自宜章)


(縣流入崇義縣界經聶都山漢志謂之彭水是如彭豫章實一水在南壄為彭行至贛為豫章猶禹)


(貢嶓冢導漾東流為漢導沇水東流為濟隨地而異名也)東北流逕南野縣北


(贛川石岨水急行難傾波委注六十餘里)又北逕贛縣東右㑹湖漢水


(水出雩都縣西北流逕金雞石又西北逕贛縣東西入豫章水按劉澄之云贛縣東南有章水西有)


(貢水縣治二水之間二水合贛字因以名縣酈元非之然近世皆宗其説以豫章為章水湖漢為貢)


(水二水合流自縣至萬安縣凡十八灘唯黄公灘最險俗訛稱惶恐灘)又西北逕廬


陵縣西廬水注之(此漢廬陵縣也故城在今吉安府泰和縣北三十里)又東


北逕石陽縣西又東逕其縣南(今廬陵縣北六十里有石陽故城晉)


(廬陵郡治也)又東北過漢平縣南(晉太康元年改漢平曰呉平)又東


北逕新淦縣西牽水注之又與淦水合(牽水西出宜春縣東)

(逕呉平縣又東逕新淦縣而注於豫章水湖漢及贛並通稱也又淦水出其縣下注於贛水按漢志)


(新淦縣注應劭曰淦水所出西入湖漢師古曰淦音紺又古含反今臨江府清江縣東六十里有新)


(淦故城)又北逕南昌縣西(縣即今南昌府治)旴水注之(水出南城)


(西北流逕南昌縣南西注贛水)又與濁水合(水出康樂縣東逕建成縣又東至南昌縣)


(東入贛水按今瑞州府新昌縣東有康樂故城本漢建成縣地)又北逕縣城西(縣本)


(秦廬江南部漢髙帝六年始命灌嬰以為豫章郡治城即灌嬰所築也)又東北逕郡


北為津步(水之西岸有盤石謂之石頭)又北逕龍沙西(沙甚潔白髙峻)


(而陂冇龍形連亘五里)又北逕椒邱城又北逕鄡陽縣(今鄱陽縣)


(西北一百二十里有鄡陽故城鄡音口堯反)餘水注之(水東出餘汗縣北至鄡陽注贛)


(水)又與鄱水合(水出鄱陽縣東西逕其縣南又西注于贛)又有僚水入


焉(水導源建昌縣東北逕昌邑而東出豫章大江謂之慨口今南康府建昌縣西六十里有昌邑)


(城豫章大江謂贛水非潯陽江也)又北過彭澤縣西循水注之(水出)


(艾縣東北逕永循縣又東北注贛水今南康府安義縣西南四十里有永修廢縣漢志云脩水東北)


(至彭澤入湖漢行六百六十里)贛水總納十川同湊一瀆俱注彭


蠡而北入于江(大江南贛水總納洪流東西四十里清潭逺漲綠波凝浄而㑹注于)


(江川)以今輿地言之贛水自湖廣郴州宜章縣流入

江西崇義縣界厯上猶南康(並屬南安府)贛縣(贛州府治)萬


安泰和廬陵吉水永豐(並屬吉安府)峽江新淦清江(並屬)


(臨江府)豐城至南昌入彭蠡湖(並屬南昌府)又北厯星子


都昌(並屬南康府)徳化湖口(並屬九江府)注于大江春夏時


彭蠡浩蕩無涯及乎霜降水涸則贛州如帶而已


此水自昔有南江之稱鄭康成説三江云右㑹彭


蠡為南江南史王僧辯傳陳霸先自嶺南起兵討


侯景出南江行至湓口胡三省云贛水謂之南江


唐張九齡都督洪州有望南江入始興郡路詩又


自豫章南還江上作云歸去南江水磷磷見底清


豫章水之為南江其來已久非宋人臆説也


林少穎云治水下言陽鳥攸居九州無此例古之


地名取諸鳥獸如虎牢犬邱之類多矣左傳昭二


十年公如死鳥杜注云死鳥衛地以是觀之安知


陽鳥之非地名乎鄭有鳴雁在陳留雍邱縣漢北


邊有雁門郡皆以雁之所居為名陽鳥意亦類此

蓋雁之南翔所居故取以為地名(渭)按此當與桑


土既蠶三苗丕敘作一例看不必致疑陽鳥為地


名終無根據影響揣度之言亦何足信邪


金吉甫云禹豬彭蠡廢其旁地為蘆葦以備浸淫


故陽鳥居之如漢築隄去河各二十五里以防泛


濫其後民頗居作其間故河水漲溢之時動成漂


沒以此知神禹廢彭蠡之濱以居陽鳥其為民防


患之意蓋深(渭)按此説近理而實不然鴻雁之居


以近水逺人為得所易漸之初六曰鴻漸于干六


二曰鴻漸于磐皆近水地也故吉九三曰鴻漸于


陸則失其所矣故凶横流之際彭蠡入江處必有


淤澱澤水瀰漫冬夏不殊鴻雁之來唯可陸居及


禹疏濬之後下流通利因為陂以障之水潦大至


亦不過抵陂而止背秋涉冬則兩涯涸如平野葦


花蘆葉到處可棲矣想禹治彭蠡功畢適當鴻雁


來賓之候故因所見而紀其事陽鳥攸居正在陂

中霜降水涸自成蘆葦之區非禹特廢其旁地以


為蘆葦也(夏小正正月雁北鄉月令仲春始雨水然則水發之時雁去已久矣故知經特)


(就當日所見書之昔惟陸居今乃遵渚非彭蠡既豬之明效與)

三江既入震澤底定
　正義曰地理志云㑹稽呉縣故周泰伯所封國也具
　區在西古文以為震澤蘇氏曰豫章江入彭蠡而東
　至海為南江岷江江之經流㑹彭蠡以入海為中江
　漢自北入江㑹彭蠡為北江三江入海則呉越始有
　可宅之土而水所鍾者獨震澤而已曽氏曰具區之
　水多震而難定故謂之震澤震即三川震之震若今
　湖翻底定者言厎於定而不震蕩也易氏曰三江自
　入于海不通震澤而經何以言震澤厎定蓋江湖在
　今日雖無相通之勢而當時洪水實有横流之理想
　其際震澤與江水莽為一壑自大禹疏導而三江入
　海震澤乃厎於定自然之勢也(見王天與渭尚書纂傳)按蘇氏
　三江之説人或疑之及閲徐堅初學記引鄭康成書
　注以證三江曰左合漢為北江右㑹彭蠡為南江岷
　江居其中則為中江故書稱東為中江者明岷江至
　彭蠡與南北合始得稱中也始知蘇氏所説東漢時
　固已有之馬中錫云斯言也百世以俟聖人可也

金吉甫云大江之南西偏莫大於彭蠡東偏莫大


於震澤二患既平則揚之土田皆治矣故特舉二


澤以見揚之告成若其南偏率是山險浙亦山谿


計不勞施功故餘不書也


禹貢三江之不明誤自班固始漢志㑹稽呉縣下


云南江在南東入海毗陵縣下云北江在北東入


海(今本漢書脱上一北字此據宋本増入後漢志亦云北江)丹陽蕪湖縣下云


中江出西南東至陽羡入海皆揚州川也蓋北江


為經流至江都入海中江由呉松入海南江合浙


江入海皆北江之枝瀆也導水明言漢自彭蠡東


為北江江自彭蠡東為中江誠如班氏所言則蕪


湖之中江何以知為江水之所分毗陵之北江何

以定為漢水之所獨乎以此當禹貢三江之二雖


愚者亦知其非矣


孔傳於本經云言三江已入致定為震澤導漾傳


云自彭蠡江分為三入震澤遂為北江而入海正


義曰言三江共入震澤出澤復分為三此水遂為


北江而入于海鄭玄以為三江既入入于海不入


震澤也導江傳又云有北有中南可知正義引漢


志三江以證之(渭)按班固所説南北中之名雖同


而實非禹貢之三江孔傳説與之合又欲諱其所


自出掩抑摧藏半吞半吐其為偽撰無疑或曰傳


果出魏晉間手曷不用鄭注曰此説起自東漢代


棘下生作傳不得入東漢語幷不得全録班志君


當亮彼苦心也


漢志丹陽石城縣下云分江水首受江東至餘姚


入海過郡二行千二百里(石城縣故城在今池州府貴池縣西七十里)


此即南江之源委過郡二謂丹陽㑹稽也其在呉

縣南者即呉松江乃中江之下流班氏不知分江


水至餘姚入海者即古之南江遂誤以松江當之


耳水經沔水與江合流又東過彭蠡澤又東北出


居巢縣南(古巢國也按居巢漢屬廬江郡今為無為州屬廬州府)又東至石


城縣(晉屬宣城郡)分為二其一過毗陵縣北為北江(詳見)


(導江)其一為南江(地理志曰江水自石城東出逕呉國南為南江按志以分江水繫石)


(城南江繫呉縣至酈元始貫穿為一條)南江東與貴長池水合(水出縣南)


(郎山北流為貴長池)又東逕宣城之臨城縣南又東合涇水


(按呉分漢陵陽涇二縣地置臨城縣其廢阯在今青陽縣南韋昭云涇水出蕪湖)又東與


桐水合(按桐水出廣徳州西南白石山西北流逕建平縣南蓋即舊入南江處左傳所謂桐)


(汭也晉時南江已陻故杜預云西北入丹陽湖今桐水自建平又西北入髙淳界注丹陽湖也)又


東逕安呉縣(晉太康元年分宛陵置)又東旋谿水注之(水出陵陽)


(山下北逕安呉縣東又北注南江)又東逕寜國縣南(晉太康元年分宛陵置)


又東逕故鄣縣南安吉縣北(按故鄣今為廣徳州安吉後漢分故鄣南)


(鄉置今為安吉州屬湖州府)又東北為長瀆厯湖口(南江東注于具區謂)


(之五湖口按經文此下有東則松江出焉江水岐分謂之三江口蓋注也而混入于經何以知之南)

(江既入太湖而東為松江則無更從餘姚入海之理故知酈元曲為此説以應漢志南江在呉南之)


(文也)又東至㑹稽餘姚縣東入于海(今餘暨之南餘姚西北浙江與)


(浦陽江同㑹歸海但水名已殊非班固所謂南江也郭景純曰三江者岷江松江浙江也然浙江出)


(南蠻中不與岷江同作者述誌多言江水至山隂為浙江今南江枝分厯烏程縣南通餘杭縣則與)


(浙江合故闞駰十三州志曰江水至㑹稽與浙江合也按餘杭乃姚字之誤班固所謂南江者實松)


(江也闞駰所謂江水至㑹稽與浙江合者即分江水水經謂之南江者也或以為北江大謬酈元篤)


(信班固故不能無疑於此)今按大江自西南來至石城枝分為


分江水至餘姚入海又東北流至蕪湖枝分為永


陽江由呉松入海其經流則東逕毗陵至江都入


海毗陵江都最北故謂之北江石城餘姚最南故


謂之南江蕪湖呉縣居二江之中故謂之中江雖


與禹貢導江之義不合而辨方命名次第秩然與


郭景純之松江浙江源異而流則同也蓋中江貫


震澤松江即其下流不得復析為南江南江首受


石城之大江其自湖口洩入具區者乃枝流而東


至餘姚入海者其正流也酈元恐違漢志反以厯

烏程縣南者為枝流而中江盡於荆溪南江即是


呉松矣非古人命名之本意也


酈道元云江水自石城東入為貴口東逕石城縣


北今考池州府志分江水貴池水皆在貴池縣西


貴池水入江處名曰貴口蓋分江之流久已中絶


故其水還注於江而自湖口以東厯烏程縣南通


餘姚與浙江合者其故道亦無可考蓋從烏程縣


南以東達餘姚則必經今歸安徳清石門界中至


海寜由浙江以入海(海在海寜縣南十里有捍海塘縣東南至餘姚石棋山六)


(十里)海寜地獨髙境内諸水皆北流故宋元嘉及梁


大通中以滬瀆不通嘗欲穿渠引呉興之水以瀉


浙江而功卒不立蓋水性就下地勢有所阻故也


南江必衰周時呉越以人力為之易致壅塞厯世


久逺不可得詳而南江即分江水與松江之非南


江則固可以理斷也


漢志中江出蕪湖西南者即今蕪湖之縣河(本中江俗)

(稱縣河流經市中東連黄池入三湖至銀林止)髙淳之胥溪(在縣東南三十里俗稱胥)


(河)溧陽之永陽江(在縣北上承溧水即瀨水)宜興之荆溪也(自溧)


(陽流逕縣南又東北匯為洮湖又東入震澤寰宇記云荆溪即漢志蕪湖之中江也)漢魏間


蕪湖水已不復東故水經有北江南江而無中江


韓邦憲廣通垻(音霸俗作壩非)考曰廣通鎮在髙淳縣東


五十里(與溧陽接界即宋鄧步鎮)世所謂五堰者也西有固城


石臼丹陽南湖受宣歙金陵姑孰廣徳及大江水


東連三塔湖長蕩湖荆溪震澤中有三五里頗髙


阜春秋時呉王闔廬伐楚用伍員計開渠以運糧


今尚名胥溪及傍有伍牙山云(土音員訛為牙)左傳襄公


三年楚子重伐呉克鳩兹至于衡山(杜注鳩兹呉邑在丹陽蕪)


(湖縣東衡山在呉興烏程縣南大平府志云蕪湖縣東三十里故蕪湖城即春秋呉鳩兹也亦曰皋)


(夷)哀公十五年楚子西子期伐呉及桐汭(杜注宣城廣徳)


(縣西南有桐水出白石山西北入丹陽湖汭水曲也)蓋由此道鎮西有固城


邑遺址則呉所築以拒楚者也自是湖流相通東


南連兩浙西入大江舟行無阻矣而漢唐來言地

理者遂以為水源本通漢書地理志云中江出蕪


湖縣西南至陽羡入海後漢書郡國志云中江在


蕪湖縣西孔穎達書義疏亦引漢史為證蓋皆指


呉所開者為禹貢三江故道耳邦憲字子成髙淳


縣人嘉靖乙未進士官屯田員外郎著為此論真


前人所未發或曰胥溪為呉開出何典記曰河渠


書云於楚西方則通渠漢川雲夢之際東方則通


溝江淮之間於呉則通渠三江五湖蓋通江於淮


即夫差所開之邗溝通湖於江即闔廬所開之胥


溪也韓氏之言信而有徵矣石城分江水亦是此


類古時大江與震澤元不相通安得以後世鑿引


之枝流當禹貢三江之二哉


越語子胥曰呉之與越也三江環之民無所移韋


昭注云三江松江錢唐浦陽江也言此二國之民


三江繞之遷徙非呉則越也又范蠡曰與我争三


江五湖之利者非呉邪三江亦當從韋解然此但

可以解國語耳禹合諸侯於㑹稽事在攝位之後


治水時浙江並未施功安得以此為禹貢之三江


乎


水經沔水下篇注引郭景純曰三江者岷江松江


浙江也(璞先有水經注三卷今不傳此所引蓋出其中)愚謂以此當國語


之三江更長於韋何也漢志毗陵縣季札所居北


江在北是岷江正環呉之境而韋獨遺之酈元云


浙江於餘暨東合浦陽江是浦陽錢唐渾濤入海


而韋强分為二故以岷江易浦陽較長也然終不


可以釋禹貢蓋松江乃震澤之下流而浙江則禹


功所不及且以松江為中江浙江為南江與導水


之文相背戻歸熙甫三江論主景純説吾不敢以


為然也舎康成子瞻固無可從者矣


職方氏荆州曰其川江漢揚州曰其川三江此正


與禹貢同蓋荆州未㑹彭蠡故但稱江漢及至揚


州則江漢與彭蠡參㑹故有三江之目二經若合

符節或因職方與五湖連舉又班志以蕪湖之中


江呉縣之南江為揚州川遂以三江口當之大非


水經注松江上承太湖東逕笠澤流七十里江水


岐分謂之三江口呉越春秋稱范蠡去越乗舟出


三江之口入五湖之中者也此亦别為三江五湖


雖稱相亂不與職方同庾仲初(名闡東晉人)揚都賦注


曰今太湖東注為松江下七十里有水口分流東


北入海為婁江東南入海為東江與松江而三也


三江口者始見於呉越春秋酈氏固云不與職方


同諸家亦未有以此當禹貢之三江者也唯陸徳


明釋文於三江既入下引吳地記(晉顧夷撰見隋書經籍志)與


仲初説同而孔疏主班固之三江不取其説曰今


南人以大江不入震澤震澤之東别有松江等三


江案職方揚州宜舉州内大川其松江等雖出震


澤入海既近周禮不應捨岷山大江之名而記松


江等小江此言良是其後張守節解夏本紀始以

三江口為言至蔡傳則排棄蘇氏而專主仲初相


沿至今牢不可破推尋其故蓋自唐以後呉越間


為財賦之藪及五代時錢鏐保有此一方徵歛頗


急而松江入海之口亦漸淤塞宋元祐中宜興人


單鍔著呉中水利書以濬松江為第一義南渡都


臨安仰給於浙西者尤重時人熟見習聞遂覺揚


州之水無大且急於松江者而以為禹時亦然因


專主仲初之説元明以來浙西之財賦甲於天下


而松江之淤塞日甚凡言呉中水利者皆引禹貢


以自重蔡傳又立於學官為士子所誦習於是揚


州之大川以太湖入海之支港當之而康成子瞻


之言棄如糞土矣


楊慎曰禹貢之三江當於上流發源求之徐鉉注


説文云江出岷山至楚都名南江至潯陽為九道


名中江至南徐州名北江入海郭璞山海經注岷


山大江所出也崍山南江水所出也崌山北江水

所出也三江皆發源於蜀而注震澤禹貢紀其源


而及其委耳今按説文五音韻譜無江出岷山等


語唯黄氏韻㑹江字引釋名下有徐按云云與此


同蓋出鉉弟鍇説文繫傳非鉉語也(徐堅初學記略同疑唐以)


(前已有此説)如鍇所言則南江與揚全無交涉安得書


三江其所引山海經注即江賦所謂源二分於崌


崍者也山海經又云岷三江首大江出岷山北江


出曼山南江出髙山是又一三江矣要皆在梁州


之域用脩蜀人欲舉揚州之三江而移之蜀乃云


當於上流發源求之不知三江以㑹彭蠡得名故


特書於揚若發源之三江曷不於梁書之且東為


北江中江皆在彭蠡以下用脩其忘諸乎謂皆注


震澤尤謬丹鉛著述大抵如此陳晦伯之正楊所


以作也


蔡傳云蘇氏三江之説若可依據然江漢㑹於漢


陽合流數百里至湖口而後與豫章江㑹又合流

千餘里而後入海不復可指為三矣蘇氏知其説


不通遂有味别之説禹之治水本為民去害豈如


陸羽輩辨味烹茶為口腹計邪(渭)按江漢合彭蠡


謂之三江經紀其合不紀其分也何必更指為三


蘇氏味别之説自予人以可攻之隙然誤亦有所


從來唐書許敬宗為髙宗論濟水曰古者五行皆


有官水官不失職則能辨味與色?而出合而更


分皆能識之蘇説本此非出自陸羽輩也


蔡傳又云或曰江漢之水揚州巨浸何以不言曰


禹貢書法費疏鑿者雖小必記無施勞者雖大亦


略江漢荆州而下安於故道無俟濬治故在不書


况朝宗于海荆州固備言之是亦可以互見矣此


正禹貢之書法也(渭)按禹治水先揚而後荆唯揚


之三江既入故荆之江漢得朝宗于海今乃云荆


州固備言之是亦可以互見不成顛倒邪禹貢所


紀皆成功而施功即在其中懷襄之世大江自彭

蠡以東豈無泛溢剖判之後未經疏鑿其入海處


亦必多潮沙壅塞管子荀子淮南子皆云禹疏三


江正謂此耳凡言三江者皆有大江在而蔡氏主


庾仲初則大江不與焉遂以為無施勞者雖大亦


略其可信乎


三江孔穎達主班固陸徳明兼舉韋昭顧夷而無


所專主蔡沈主庾仲初歸有光主郭璞是數者余


既一一辨之矣今更有要言不煩可以折聚訟之


紛紛者富順熊過云黄帝正名百物未嘗假借後


世乃通之耳竊謂禹主名山川亦然南方流水通


呼為江北方流水通呼為河故傳記多隨俗之稱


而禹貢則無所假借唯水之出自河者衆不可勝


名則總其數而謂之河九河是也衆水之㑹而入


於江者混為一川大小相敵則亦總其數而謂之


江三江九江是也然漯亦河之别而不名河江之


别曰沱漢之别曰?則其名有所不輕與矣而况

松江為震澤之下流錢唐浦陽之出自浙東者哉


夫江河者百川之宗也非江而被以江名是猶呉


楚僣王春秋之所誅絶也禹貢職方豈有是與總


之三江紀其合不紀其分茍以派别者當之則必


與導水之義有礙故或以為錯誤或以為衍文而


聖經亦不足信矣諸説唯蘇軾同鄭康成為無病


以其非異派也先儒曽旼程珌易祓夏僎程大昌


黄度陳普王充耘皆主蘇説近世蔡傳單行而鄭


曉周洪謨馬中錫邵寳張吉章潢郝敬袁黄亦以


蘇説為是此心此理之同終不容泯也傳曰三卿


為主可謂衆矣有諸君子以為之證明吾何懼而


不從乎


孔傳云震澤呉南太湖名山海經浮玉之山北望


具區注云太湖也爾雅十藪呉越之間曰具區注


云具區今呉縣西南太湖即震澤也今按周禮揚


州澤藪曰具區班固以為即震澤蓋澤自呉西南

境東出為松江一名笠澤在今呉江縣界北去呉


五十里水經注云笠澤在呉南松江左右國語越


伐呉呉禦之笠澤越軍江北呉軍江南者是也孔


郭指此為太湖則誤矣越絶書曰太湖周三萬六


千頃水經注引韋昭曰方貟五百里盧熊蘇州府


志引顔真卿石柱記曰四萬八千頃王鏊姑蘇志


曰東西二百餘里南北一百二十里占蘇湖常三


州(唐志云占蘇湖常宣四州之境考宣州界無太湖志誤)今按蘇之呉呉江


湖之烏程長興常之宜興武進無錫此七縣者皆


瀕太湖楊脩五湖賦云頭首無錫足蹄松江負烏


程於背上懐大呉以當胷數言可作圖經也湖中


有七十二山其最著者曰包山(山有洞室入地?行俗謂之洞庭江)


(賦云包山洞庭巴陵地道?達旁通幽岫窈窕是也)夫椒山(左傳哀元年呉伐越敗之於夫)


(椒杜注云呉縣西南太湖中椒山也)胥母山(越絶書闔閭旦食於紐山晝遊於胥母史記正)


(義謂之莫釐山盧熊府志云莫釐山本名胥母山即今所稱洞庭東山也)大雷山小雷


山(五湖賦云大雷小雷湍波相逐)三山(張玄之呉興山墟名云三山在太湖中白波天合三)

(㸃黛色)其上源西北有宣歙金陵九陽江之水由常


州之百瀆以下西南有苕霅諸水由湖州之七十


二漊以入焉百瀆在宜興者七十四在武進者二


十六七十二漊在烏程者三十八在長興者三十


四(見王同祖太湖考七十二漊本在湖州之境近世割湖面全屬蘇川故呉江縣志有七十二漊)


(云皆在西南受湖州入太湖之水其實漊屬湖州者尚多吾友歸安鄭元慶茝畦語余曰按程大昌)


(修湖漊記云湖漊三十六其九屬呉江其二十七屬烏程宋紹興二年知湖州王回修之改二十七)


(漊名曰豐登稔熟康定安樂瑞慶福禧和裕阜通惠澤吉利泰興富足固益濟而皆冠以常字今烏)


(程諸漊之外尚有大錢小梅二港而長興有三十四港無一名漊者總計苕霅水入湖之口共七十)


(二不專名漊亦不盡屬湖州也余竊謂港即是漊大錢小梅二港通三十六漊計之得三十八恰與)


(大湖考之數相符蓋呉江之九漊割烏程以徃屬而長興則依然如故特以俗呼為港遂忘其為漊)


(耳)皆所以宣通脈絡殺其奔衝之勢而歸於太湖


者也其下流為松江江水東北流岐分為三江口


史記正義云震澤在蘇州西南四十五里三江者


在蘇州東南三十里名三江口一江西南上七十


里至太湖名曰松江古笠澤江一江東南上七十

里至白蜆湖(今在呉江縣東南四十里)名曰上江亦曰東江一


江東北下三百餘里入海名曰下江亦曰婁江於


其分處號曰三江口松江東厯夏駕浦又東為青


龍江至南蹌浦口入海(浦在上海縣東)而太湖枝津則有


崑山之劉家河常熟之白茆港兩縣境中又有三


十六浦在常熟者二十四水入楊子江在崑山者


十二水入于海皆所以決壅滯而防泛濫使民田


無漂沒之憂者也今東垻堅固宣歙金陵九陽江


之水雖不入太湖而東江久已淤塞松江日漸淺


隘諸港浦亦多陻廢湖水不能速達于海事與禹


時不同此籌水利者所以汲汲於下流之疏濬與


(王同祖三江考曰朱長文呉郡續圖經云崑山塘自郡城婁門至崑山入海即婁江指今之劉家港)


(蓋謂松江東口入海者為東江劉家港入海者為婁江太湖東入呉江縣長橋合龎山湖者為松江)


(三江之迹具存東江未嘗塞也然婁江自呉縣東南迤邐而來過崑山東南至嘉定界入海曰呉淞)


(江口甚明雖其支流有與劉家河相通者而非江之正道豈遂可指劉河為婁江哉按今太湖自呉)


(江長橋東北合龎山湖者又東南分流出白蜆江入急水港澱山湖迤東入海者為東江此單鍔水)

(利書所謂開白蜆江使水由華亭青龍江入海者是也但澱湖之東已塞不復徑趨入海而北流仍)


(合松江故曰東江已塞耳自龎山湖過大姚浦東北流入崑山縣界經崑山南又東南過石浦出安)


(亭江過嘉定縣黄渡入青龍江由江灣青浦入海者為婁江其安亭江在宋時已塞單鍔所謂開安)


(亭江使水由華亭青龍江入海是也渭按松江自呉縣西南下七十里為三江口則婁江之分派必)


(不自婁門始崑山塘之非婁江也明矣但其下流或合劉家河入海未必如單鍔所言由青龍江入)


(海耳東江久廢難考水經注云呉記曰一江東南行七十里入小湖為次谿自湖東南出謂之谷水)


(逕由拳縣故城下即呉之柴辟亭故就李鄉春秋之檇李城也又東南逕嘉興縣城西又東南逕鹽)


(官縣故城南又東出五十里有武原鄉故越地也秦於其地置海鹽縣縣南有秦望山谷水於縣出)


(為澉浦以通巨海此即庾仲初所謂東南入海為東江者也其分江入海皆在今浙江嘉興府界中)


(近世由澱山湖注青龍江入海者疑是後來之改道非古谷水之所經也謂東江已塞亦不誤曹胤)


(儒海塘考云自唐開元以來修築捍塘禦鹹潮以便耕稼起杭之鹽官迄呉淞江長一百五十里而)


(東江遂陻無考斯言得之矣)


周禮揚州浸曰五湖據國語史記呉越春秋則即


是太湖虞翻曰太湖東通松江南通霅溪西通荆


溪北通滆湖東連韭溪(呉郡續圖經云在嘉興)凡有五道故


名五湖韋昭曰五湖者胥湖蠡湖洮湖滆湖就太

湖而五實一湖也前説較長張勃酈道元張守節


陸龜䝉李宗諤諸家之説雖名稱各殊道里互别


然皆在太湖上下二三百里之間唯李善以洞庭


彭蠡震澤巢湖鑑湖為五湖司馬貞以具區洮滆


彭蠡青草為五湖夫洞庭青草在荆域而以為五


湖之一則顯與職方相背矣不可從(韓非子謂洞庭為五湖猶)


(言五渚耳此洞庭自為五湖與揚之五湖無涉)


具區五湖明是兩處而孔傳謂太湖名震澤正義


為之辭曰餘州浸藪各異而揚州浸藪同處論其


水謂之浸指其澤謂之藪此説非也葉少藴云凡


言藪者皆人所資以為利故曰藪以富得民而浸


則但水之所鍾也揚州之藪為震澤今平望八赤


震澤之間(平望鎮在呉江縣南四十五里八赤市在縣南二十里震澤鎮在縣西南八十)


(五里)水瀰漫而極淺其蒲魚蓮芡之利人所資者甚


廣亦或可隄而為田與太湖異所以謂之澤藪然


積潦暴至無以洩之則溢而為害所以謂之震澤

黄子鴻申其義曰今土人自包山以西謂之西太


湖水始淵深自莫釐武山以東謂之南湖水極灘


淺蓋即古之震澤止以上流相通後人遂混謂之


太湖誤矣(渭)按此辨周官之藪浸極其明晰蓋自


莫釐武山以東至平望八赤之間松江左右笠澤


之地皆古具區禹貢謂之震澤者也(鄭茝畦曰烏程有震澤上)


(下二郷今南潯上林軋村濱湖一帶數十里皆是亦即古具區禹貢所謂震澤者也故顔魯公作石)


(柱記其辭甚簡必以震澤太湖兩處見之)班志曰在呉西亦未當


禹貢長箋曰按職方具區即禹貢震澤孔氏書傳


鄭氏周禮注所云在呉南者是也但以為即五湖


則未然職方氏諸州皆有澤藪不應揚州水國反


獨無之而與浸同處孔鄭所云呉南者漢呉縣治


之南也呉縣治之南為今呉江至嘉興一帶禹時


懐襄未平三呉一壑具區當於其地求之若五湖


即今太湖自環呉縣境之西北豈可合之為一哉


具區之源當與太湖俱來苕霅而水草所鍾淺而

易溢太湖水西來氾濫則澤水奔騰震蕩自底定


之後始可陂障沮洳數十百里民仰其利故爾雅


謂之藪職方謂之澤藪而五湖則别之曰浸迨乎


日久填淤生殖漸繁遂成沃壤漢後諸儒求其地


而不得遂合五湖而一之正義又曲為之説豈知


三代以前固有澤浸不同者哉吾意今呉越之交


凡濱湖而沃衍者皆古震澤地特世代荒逺川隰


更移故其蹟不可詳耳抑非獨此也爾雅周禮所


載諸州澤藪如陽紆貕養大陵甫田焦穫等今皆


變為原陸不能定其所在蓋川浸通流終古不改


藪澤稀水最易澱淤厯數千年而陻沒不可考無


足怪者奚獨具區為然邪


以大江為三江而其水不入震澤則震澤之厎定


與三江絶不相謀而各為一事矣及觀易氏之言


而知既字之義仍可與下句聨屬也古時三江不


與震澤通而横流之際江水溢入震澤此理之所

有問水從何處入曰即今髙淳溧水之間魯陽五


堰之地是已(京口本不通江自秦始皇鑿京峴山以泄王氣其水乃與江通故禹時横)


(流唯此處可入)傅同叔云自宜興航太湖經溧陽至鄧步


凡兩日水路自鄧步登岸岸上小市名東垻自東


垻陸行十八里至銀林復行水路百餘里乃至蕪


湖入大江銀林之港鄧步之湖止隔陸路十有八


里今按此十八里中有三五里髙阜而苦不甚髙


平時可以遏水之東入或遇暴漲則宣歙金陵之


水皆由荆溪入太湖此髙阜者不足以遏之五堰


之所以作也而况懐襄之世大江泛溢挾宣歙金


陵之水以來浙西諸郡其能不淪為大壑乎但此


災與孟門之洪水相似宇宙所不再見而又無古


書如尸子等者以證之世或不能無疑耳


傅同叔云班固所説中江古蓋有之堯水横流為


震澤害禹因塞之也自是不復有中江震澤亦不


被其害矣故曰三江既入震澤厎定(渭)按蕪湖中

江水古不入震澤胥溪開而後通五堰築而復塞


非本通而禹塞之且禹唯道大江入海不使横溢


由銀林鄧步以南而震澤固已厎定未嘗有所塞


也如傅氏所言則經當書曰三江既塞震澤厎定


矣語云差若毫釐繆以千里


胥溪禹時未有殆無可疑然銀林鄧步之間地不


甚髙暴漲便能溢入非獨胥溪一竇可以洩水也


如所患惟在此竇則塞之而已奚必更築五堰哉


韓邦憲云正統六年江水泛漲上垻大決蘇常潦


甚國稅無所出又嘉靖庚申辛酉大浸稽天決下


垻溧陽宜興而下勢若懷襄夫髙阜之上加以兩


垻之堅厚而暴漲尚能決之則堯時滔天之水未


有所障此髙阜者能遏之使不東乎胥溪之有無


可不論也


大江入震澤自戰國時有此説墨子曰禹治天下


南為江漢淮汝東流注之五湖蓋誤以後世溝通

江湖之道為禹迹也沈括夢谿筆談曰江漢至五


湖自隔大山其末乃繞出五湖之下流徑入于海


何緣入于五湖又震澤之源皆山環之了無大川


震澤之東乃多大川亦莫知孰為三江者(渭)按江


湖雖為大山所隔然銀林鄧步之間江水實有通


湖之理均此蕪湖中江水也謂自古有然則非謂


後世所通則是謂平時分受則非謂横流溢入則


是歐陽永叔云勝者所用敗者之棊也易置之而


已信夫或曰分江水亦通震澤將若之何曰此水


禹時亦必不入震澤乃後人溝通之耳想山中有


地特髙易致斷絶故今自貴池以東舊迹不可復


尋其地勢與銀林鄧步不同雖當横流大江水亦


不能溢入也


禹貢書既不盡與下句聨屬如弱水既西涇屬渭


汭是也程泰之云必謂既之一字為起下文則弱


水未西其能越秦隴而亂涇渭乎此語誠足解頤

然揚州兩既玩其文勢當皆與下句聫屬得易氏


之義始無遺憾


五堰皆在今溧水縣境周應合景定建康志云唐


景福三年楊行宻將臺濛作五堰拖輕舸饋糧而


中江之流始狹其後東垻既成遂不復東惟永陽


江水入荆溪(志又云銀林堰在溧水縣東南一百里長二十里自銀林少東曰分水堰)


(長十五里又東五里曰苦李堰長八里又五里曰何家堰長九里又五里曰余家堰長十里所謂魯)


(陽五渭堰也)按元和志當塗縣有蕪湖水在縣西南八


十里源出縣東南之丹陽湖西北流入于大江則


似元和以前此地已置堰故水不東經溧陽而西


北入江臺濛特因而加築之耳然五堰雖成而胥


溪之水尚通周必大南歸録云由鄧步東垻銀澍


可通舟至固城黄池其明證也(澍當作淋輿地紀勝云舊以石窒五)


(堰路又液鐵以錮石故曰銀淋今訛為林)明初因五堰之舊迹而立為


東垻韓邦憲曰洪武二十五年浚胥谿建石閘啟


閉命曰廣通鎮至永樂元年始改築上垻自是宣

歙諸水希入震澤而垻猶低薄水間漏洩舟行猶


能越之正徳七年増築垻三丈自是水盡壅髙淳


之圩田日就圮嘉靖三十五年復自垻東十里許


更築一垻(即古分水堰處今謂之下垻)兩垻相隔湖水絶不復


東矣然東坡奏議云五堰既廢宣歙金陵之水或


遇暴漲皆由宜興之荆谿以入震澤則平時之水


雖無堰亦入大江而不入太湖可知矣乍來乍去


何以謂之江中江之名徒浪傳耳


禹治澤陂之使豬焉而已故曰九澤既陂雷夏大


野滎波是也唯菏澤言導乃分殺其下流今震澤


云厎定亦只是不震蕩未見有分殺下流之意想


其時松江深闊與今之沙漲茭塞者大異故不煩


疏導而水自歸海也其壅滯不知起於何代嘗考


宋書元嘉二十二年揚州刺史始興王濬上言二


呉晉陵義興四郡之水同注太湖而松江滬瀆壅


噎不利故處處涌溢浸漬成災欲從武康紵溪(今為)

(徳清縣地)開河直出海口一百餘里以是知松江之壅


滯自晉宋間始矣又梁書呉興郡屢以水災失收


有上言當漕大瀆以瀉浙江中大通二年詔遣前


交州刺史王弁(一作奕)假節發呉郡呉興義興三郡


人丁就役而不果行蓋亦滬瀆不通故欲於太湖


之上流分殺其勢也自是之後不聞有以吳中水


利為言者厯五代至宋而松江之壅滯日甚郟亶


單鍔之徒並有著書講究最悉其策下流者曰先


開江尾茭蘆之地也曰鑿呉江堤為木橋千所也


曰開白蜆安亭二江也曰通白茒港及三十六浦


也策上流者曰五堰必不可廢也曰開夾苧于瀆


使北下江隂之大江也曰決松江之千墩金城諸


匯開無錫之五瀉堰以洩太湖而入於北江也導


海鹽之蘆瀝浦以分呉淞而入於海也紛紛諸説


無非為松江壅滯水害民田而多方設策以救之


耳而歸熈甫之論則異於是曰呉松江自湖口距

海不逺有潮泥填淤反土之患湖口膏腴往往為


民所圍占故松江日隘議者不循其本别濬港浦


以求一時之利而松江之勢愈失僅與支流無辨


或至指大於股豈非治水之過與單鍔書為蘇子


瞻所稱然欲修五堰開夾苧于瀆絶西來之水不


入太湖殊不知揚州藪澤天所以豬東南之水今


以人力遏之夫水為民之害亦為民之利就使太


湖可涸於民豈為利哉余以為治呉之水宜專力


於松江松江既治則太湖之水東下而他水不勞


遺力矣然而松江之役有二難江尾漲塞㡬成平


陸欲即開濬灎沙泥淤浮泛動盪難以施工一也


姦民豪右圍占湖田以遏水道方事之興浮言四


布百計阻撓二也有此二難雖以夏原吉周忱崔


恭畢亨之開濟明敏而卒不能復禹之迹况其下


焉者哉夫苟能復禹之迹則宣歙金陵之水不足


為浙西諸郡患如其未能則東垻斷不可廢而髙

淳之民相怨一方無已時百詩嘗謂余曰廢東垻


者多出於垻上之人至追咎蘇軾單鍔之言行廢


髙堰者出於泗州之人至恐潘季馴以毁陵之罪


殊可痛疾善乎歐陽公有言天下事不能全利而


無害惟擇利多害少者行之其此垻與堰之謂哉


雖然垻上垻下之民均吾赤子也韓邦憲云以蘇


松常湖諸郡所不能當之水而獨一髙淳為之壑


税又弗捐民何以堪之此亦平心之論(子成嘗倡減税議得)


(蠲米八百餘石邑人徳之)蓋浙西諸郡財賦甲於天下權輕重


而為之髙淳不得不代受其患而其税則固可減


也輕一縣之税以慰民心而取償於數大郡其所


得不已多乎書曰無黨無偏王道平平為政者當


如此矣

篠簜既敷厥草惟天厥木惟喬厥土惟塗泥(釋文篠西了反簜徒)
(黨反或作昜他莽反夭於嬌反喬其嬌反徐音驕)
　傳曰篠竹箭簜大竹水去已布生少長曰夭喬髙也
　塗泥地泉濕也正義曰釋草云篠竹箭郭璞曰别二
　名也又云簜竹李巡曰竹節相去一丈曰簜孫炎曰
　竹闊節者曰簜郭璞曰竹别名是篠為小竹簜為大
　竹夭是少長之貌詩曰桃之夭夭是也喬髙釋詁文
　詩曰南有喬木是也王氏(炎)曰南方地暖故草皆少
　長而木多上竦河朔地寒雖合抱之木不能髙也兖
　徐言草木皆居厥土之下凡土無髙下燥濕其性皆
　然兼山林言之若揚之塗泥惟言沮洳之多山林不
　與故先草木也

爾雅上句曰喬如木楸曰喬郭注云楸樹性上竦


詩南有喬木是也邢疏云木枝上竦而曲巻者名


喬如木楸上竦者亦曰喬

厥田惟下下厥賦下上上錯
　傳曰田第九賦第七雜出第六王氏(炎)曰土塗泥故
　其田下下大抵南方水淺土薄不如北方地力之厚
　也金氏曰古人尚黍稷田雜五種故雖水潦旱乾而
　各有所收塗泥之土其田獨宜稻不利他種故第為
　最下厥賦第七又有時雜出於七等之上則人功亦
　稍修矣自唐以來則江淮之田號為天下最漕餉皆
　仰給於東南

今天下號為財賦之藪者江東浙西數百里之地


蘇松常嘉湖五郡而已五郡或瀕太湖或夾松江


自唐宋以來其田日増大率圍占江湖以為之者


也禹之治河也空其旁近地以居水故水潦大至


而得所豬其於震澤亦當若是紹興二十三年諌


議史才言浙西民田最廣平時無甚害者太湖之


利也近年瀕湖之地多為兵卒侵據累土増髙長


堤彌望名曰壩田旱則據之以溉而民田不沾其


利澇則逺近泛濫不得入湖而民田盡沒此上流


圍田之害也其下流則呉南古有笠澤在松江左


右春秋時此澤尚存不知何代始變為田其地蓋


即葉少藴所云平望八赤震澤之間水瀰漫而極

淺與太湖相接可隄而為田者也在今呉江縣界


(五代梁開平三年呉越分呉縣之松陵鎮置呉江縣)故蘇子瞻云若欲呉松


江不塞呉江一縣之民可盡徙於他處庶上源寛


濶清水力盛沙泥自不能積何致有湮塞之患單


鍔云松江漲塞是以三春霖雨則蘇湖常秀皆憂


瀰漫雖増呉江一邑之賦顧三州逋失者不貲圍


田之貽害如此笠澤既盡為田僅存松江衣帶之


水上源狹隘水不清駛故江尾之潮沙日積茭蘆


叢生而太湖之水入海逾緩矣好利者因其塞而


隄之以為田潮沙茭蘆之地悉成隴畝元潘應武


曰澱山湖中有山寺宋時在水中心歸附後權勢


占據為田今山寺在田中雖有港漊皆淺狹潮水


湖水不相往來歸熙甫云旁江之民積占茭蘆指


以告佃為名所納升斗之税所占即百頃之田而


税又多吏胥隱沒昔宋時圍田皆有禁約今奸民


豪右占田以遏水道更經二三年無呉松江矣此

又下流壅寒以鄰為壑五郡同菑者也蓋自江左


偏霸限於一方務盡地力以給軍興而不睱計久


逺此與戰國時大河隄内之地利其填淤肥美耕


田築室於其中其弊正同而後之論墾田者謂人


功之修浙西最盛不知揚州土塗泥故田下下而


圍田之土則塗泥之尤者十年之中不能五稔而


又累及於上流得不償失田之日増民之所以日


困也烏足道哉然宋時兩浙之田每畝税不過一


斗(見杜宗桓上巡撫侍郎周忱書按熙寜三年郟亶上水利書曰國朝之法一夫之田為四十畝)


(出米四石此即杜説所自出)民猶易辦自景定公田之法行(丞相)


(賈似道主其議)浙西於是乎多官田下逮元明籍沒之田


愈多皆按其租簿以為輸額而浙西之税糧天下


莫比矣邱文莊濬云韓愈謂賦出天下而江南居


十九以今觀之浙東西又居江南十九而蘇松常


嘉湖五府又居兩浙十九也即蘇州一府計之以


準其餘墾田九萬六千五六百頃居天下八百四

十九萬六千餘頃田數之中而出二百八十萬九


千石税糧於天下二千九百四十餘萬石嵗額之


内其科徴之重民力之竭可知也已蓋蘇州一府


無慮皆官田而民田不過十五分之一故税糧為


五郡之冠夫奪民之産以為官田而重税之殊非


為民父母之道然其所奪者皆豪家富人之田與


小民無涉小民佃官田亦與輸豪家富人之租不


甚相逺而私田之賦自若也迨其後版籍淆訛逋


租無算國家有官田之名而無官田之實有司考


成坐此為累至嘉靖二十六年嘉興知府趙瀛創


議田不分官民税不分等則一切以三斗起徵蘇


松常三府從而效之自官田之七斗六斗(始官租每畝有)


(多至一石以上者宣徳五年詔遞減三分二分故止於七斗)下至民田之五升


通為一則而州縣之額各視其所有官田之多少


輕重為準多者長洲至畝科三斗七升少者太倉


畝科二斗九升矣顧寜人云國家失累代之公田

而小民乃代官佃納無涯之租賦事之不平莫甚


於此(宋世嘗以官田鬻諸民矣令官租不入議變法者唯當請於朝鬻此田以充帑而糧則與)


(民田同科斯爲無弊之道彼趙瀛者輕於創議流毒無窮何其不思之甚邪但當時不聞有鬻田之)


(事而此田遂作民田不知誰為其主竊意承平既久法弛民玩其時所謂官佃皆姦豪賂吏胥詭名)


(為之故積年逋租有司不能督責及變法之後不惟他人分任其租税而彼竟得擅官田為已産以)


(傳其子孫此又不平中之不平者也)嗟乎田猶是下下之田也而賦


則不啻倍蓰於上上三江震澤之區昔之民溺於


水今之民溺於賦溺於水者禹從而拯之使登於


袵席溺於賦者日脧月削如水益深數百年於此


矣而卒未有拯之者有能惻然於東南民力之竭


而為之曠然壹變其法使水復厎定之迹而賦不


失則壤之規斯真所謂功不在禹下者矣

厥貢惟金三品
　傳曰三品金銀銅也正義曰金既總名而云三品黄
　金以下惟有銀與銅耳故謂金銀銅也(渭)按史記平
　準書虞夏之幣金為三品或黄或白或赤漢書食貨
　志古者金有三等黄金為上白金為中赤金為下黄
　白赤即金銀銅鄭康成謂銅三色非也

漢志豫章鄱陽縣武陽鄉右十餘里有黄金采師


古曰采者謂采取金之處也(初學記引王隱晉書云鄱陽樂安出黄金)


(鑿土十餘丈披沙沙中所得者大如豆小如粟米)山海經曰㑹稽之山其


上多金玉又曰餘句之山多金玉後漢書永平十


一年漅湖出黄金廬江太守取以獻臨江府志云


金谿縣東有金窟山相傳為前代采金處是山隂


餘姚巢縣金谿亦出黄金矣然其著者在鄱陽通


典鄱陽郡貢麩金十兩(陳藏器云麩金出水沙中氊上淘取或鵝鴨腹中得)


(之)猶易辦也而馬端臨土貢考言遇聖節天下進


奉金一千三百兩而江東路獨當一千皆出自饒


州乾道間洪文敏公(洪邁謚)奏減七百兩然視唐之


數且三十倍矣按史記貨殖傳云豫章出黄金然


厪厪物之所有取之不足以更費更償也言其地


雖名出金而不多民採取之不足以償其功費也

近世黄金一直白金十嵗供千兩其何以堪之


揚州之銀礦最著者有二所今皆為江西地一在


今饒州府徳興縣縣本漢餘汗縣地唐為樂平縣


地元和志云樂平縣東百四十里有銀山每嵗出


銀十萬兩收税七千兩亦名銀峰山宋馬志開寳


本草曰生銀出饒州樂平諸坑銀鉚中狀如硬錫


文理粗錯自然者真程迥廳事記曰唐貞觀中權


萬紀言宣饒銀大發帝斥之蓋謂銀峰也總章初


用鄧逺議置埸榷銀號曰鄧公場至宋天聖間山


穴傾摧而銀課未除范仲淹守郡奏罷之唐於縣


置徳興場取其地産銀惟徳乃興之義南唐因以


名縣云一在臨江府金谿縣縣本唐臨川縣之上


幕鎮其東二里有銀山唐嘗置監於此周顯徳二


年南唐立金谿場復置爐以烹銀鑛宋初廢升埸


為縣今銀山西里許為白馬塢蓋南唐李煜時採


銀埸也

地理志云呉東有章山之銅呉王濞傳云呉有豫


章郡銅山韋昭曰此有豫字誤也但當云章郡今


故章此説是也地理志云丹陽故鄣郡元封二年


更名有銅官其屬故鄣縣即今江南廣徳州鄣章


古字通桓寛鹽鐵論曰丹章(丹陽章郡)有金銅之山孟


康注食貨志曰赤金今丹陽銅也元和志當塗縣


北十里有赤金山出好銅與金類淮南子食貨志


所謂丹陽銅也南陵縣西南八十五里有銅井山


出銅又縣西一百十里有利國山出銅供梅根監


及宛陵監每嵗共鑄錢五萬貫(渭)按越絶書云若


耶之谿涸而出銅淮南子云苗山之鋌許慎曰鋌


銅鐵璞也髙誘曰苗山利金所出苗山者㑹稽山


之别名也是越中亦有銅山而名不甚著史稱吳


濞鑄山以富其國錢布天下故丹陽有銅官而㑹


稽無銅官信惟章山之産為多矣


食貨志黄金方寸而重一斤(二十四銖為一兩十六兩為一斤)錢

圜函方輕重以銖孝文鑄四銖錢孝武更鑄五銖


錢五銖行獨久王莽竊國廢五銖錢自造錢貨六


品小錢重一銖直一最大者重十二銖直五十黄


金重一斤直錢萬朱提銀重八兩為一流直一千


五百八十他銀一流直千渭按此漢世金銀銅相


直之數也律厯志二十四銖為兩十六兩為斤平


準書一黄金一斤臣瓚曰秦以一鎰為一金(孟康曰二)


(十四兩曰鎰按趙岐孟子注云古者以一鎰為一斤一鎰是為二十四兩也與孟康説同漢書張良)


(傳漢王賜良金百鎰服䖍云二十兩曰溢與孟康説異未知孰是溢鎰通)漢以一斤為


一金是漢之金已減於秦矣古者黄金皆以完質


相授無剪鑿鎔銷之事有當予萬錢則以此方寸


重一斤者授之是為一金故東方朔曰酆鎬之間


號為土膏賈畝一金文帝曰百金中人十家之産


韋賢賜黄金百斤玄成詩曰厥賜祁祁百金洎館


也錢之輕重無常今且以五銖計之十枚重二兩


二銖百枚重一斤四兩二十銖千枚重十三斤八

銖(今世所傳五銖錢大抵皆隋物也每千重四斤二兩當由今稱重於古三之二耳孔穎達云今)


(一百二十斤於古稱三百六十斤)黄金一斤直錢萬則毎兩直六


百二十五為銅八斤二兩有竒矣銀一流直錢千


則每兩直百二十五為銅一斤十兩有竒矣金一


兩才抵銀五兩則金視今頗賤而銅一斤十兩換


銀一兩則銅視今亦甚貴矣自晉宋以降金漸少


而價日昂元史云至大銀鈔一兩準至元鈔五貫


白銀一兩赤金一錢(此赤金即黄金之最美者)是金價十倍於


銀也明初直又減洪武中每金一兩當銀四兩或


五兩永樂中當銀七八兩崇禎中十換江左至十


三換金愈貴則政愈亂君子可以觀世變焉近制


銅錢每千約重八斤有竒直銀一兩金一錢則金


之直銀一倍於漢銀之直銅四倍於漢金銀益貴


而銅乃極賤矣虞夏三品相直之數不可得而聞


然古之善理財者大率以銅錢權百貨之輕重而


又以金銀權銅錢之輕重遇有用錢之多者即以

金銀代之其或金銀少則當予金銀者亦以錢代


之(漢書惠帝紀注師古曰諸賜金不言黄者一斤與萬錢)使三品互相流通


公私綽乎其有餘而百貨之貴賤常得其平此足


國富民之道也


黄金之為物生於天地之間百鍊而不耗雖遇改


鑄亦無虧損故古時黄金最多上下通行陶朱公


以黄金千鎰進莊生趙肅侯以千鎰使蘇秦約諸


侯齊威王使淳于髠之趙亦齎千鎰齊餽孟子兼


金百鎰宋七十鎰薛五十鎰平原君以千金為魯


連夀越賜虞卿百鎰嚴仲子奉聶政母百鎰漢文


帝賜周勃黄金至五千斤宣帝賜霍光至七千斤


而武帝以公主妻欒大至齎金萬斤衛青出塞斬


捕首虜之士受賜黄金二十餘萬斤梁孝王薨藏


府餘黄金四十餘萬斤館陶公主近幸董偃令中


府曰董君所發金滿百斤錢滿百萬帛滿千匹乃


白之王莽禁列侯以下不得挾黄金輸御府受直

至其將敗省中黄金萬斤者為一匱尚有六十匱


黄門鉤盾藏府中尚方處處各有數匱而後漢光


武紀言王莽末天下旱蝗黄金一斤易粟一斛是


民間亦未嘗無黄金也董卓死塢中有金二三萬


斤銀八九萬斤昭烈得益州賜諸葛亮關羽張飛


金各五百斤銀千斤南齊書蕭穎胄傳長沙寺僧


業富沃鑄黄金為龍數千兩埋土中厯相傳付稱


為下方黄鐵梁書武陵王紀黄金一斤為餅百餅


為簉至有百簉銀五倍之自此以後則罕見於史


舜典疏云漢魏贖罪皆用黄金後魏以金難得金


一兩收絹十匹今律乃贖銅(自漢文帝至此本日知錄)然則黄


金之耗減實自南北朝始也宋太宗問學士杜鎬


曰兩漢賜予多用黄金而後代遂為難得之貨何


也對曰當時佛事未興故金價甚賤此固其一端


矣然摹畫宫闕塗餙器服有銷金泥金貼金剔金


及為絲為線之類名號非一皆耗金之由也草木

子云金一為箔無復再還元矣故齊武帝禁不得


以金銀為箔宋世亦屢申銷金之禁良有以也且


海内産金之地無㡬鑿山披沙積累於銖兩之微


其得之甚難矣而用金之費不啻如上所言浮圖


宫闕器服之外又加以和戎之嵗幣通番之欵市


掖庭之私藏權門之賂遺皆一入而不復出金安


得不日耗乎夫金饑不可食寒不可衣但使菽粟


布帛公私充羨金少亦非所憂而或倡為開採之


説則貽害不可勝道元時採金之處益多至求之


内地不足而移其患於滇中滇出金亦少蠻方甚


以為苦嗟乎投珠抵璧之風不可再見矣昔有言


我治天下十年當使黄金與土同價者彼獨何人


而乃竟為絶徳邪


古者白金為中幣亦以完質相授無剪鑿鎔銷之


事銀一名鋈説文鋈白金也詩小戎曰隂靷鋈續


又曰鋈以觼軜又曰厹矛鋈錞則器物亦有以銀

為餙者秦制幣二等黄金為上幣銅錢為下幣而


銀為器餙寳藏不為幣漢初因之至武帝造白金


三品銀復為幣唐宋時上下通行之貨亦皆以錢


唯嶺南田銀迨金之季年寳泉日賤民間但以銀


市易上下用銀由此始也近世權百貨以行於海


内者唯銀最為流通其數當亦不減於昔而每患


其寡則以兩税之折色嵗輸白金存留者少而上


供者多民間之銀一往而不返也古未有以錢為


田賦者自唐楊炎兩税之法行始以錢當租庸之


嵗入矣亦未有以銀準錢而為賦者自明正統末


倉糧折輸變賣無不以銀而錢遂不行於上矣夫


以錢為賦責農之所無當時尚有錢荒之患况地


之産銀倍少於銅而嵗輸白金動以千萬計彼田


野之氓不為商賈不為官不為盜賊銀奚自而來


哉勢必賤鬻穀帛以赴公程遇凶年則舉倍稱之


息將有如聶夷中詩所云二月賣新絲五月糶新

榖者民何以為生故由今之道無變今之俗縱令


餘糧棲畝野蠶成繭而正供無辦衣食不充財終


不可得而阜也


銅之為用甚廣一曰鑄幣管子云先王以珠玉為


上幣黄金為中幣刀布為下幣刀布即銅錢也又


云禹始以厯山之金鑄幣以贍民於厄湯以莊山


之金鑄幣而贖民之無􁇫賣子者食貨志云太公


立九府圜法錢圓函方輕重以銖單穆公曰古者


天降災戾於是乎量貨幣權輕重以救民師古云


凡言幣者皆所以通貨物易有無故金之與錢皆


名為幣是也二曰鑄律度量衡律厯志云凡律度


量衡用銅者所以同天下也銅為物至精不為燥


濕寒暑變其節不為風雨暴露改其形是以用銅


是也三曰鑄樂器鐘鎛鉦鐲錞于之類凡金奏之


所用是也四曰鑄鼎左傳云夏之方有徳也貢金


九牧鑄鼎象物郊祀志云黄帝採首山之銅鑄鼎

於荆山下是也五曰鑄兵左傳楚子賜鄭伯金盟


曰無以鑄兵注云古者以銅為兵食貨志賈誼言


收銅勿令布以作兵器韓延夀傳取官銅物候月


蝕鑄作刀劒鉤鐔是也銅雖下品而其用於世也


視金銀尤為切要是以先王寳之後世唯鑄幣為


多而耗銅之事更有三焉一曰鑄佛像呉志劉繇


傳笮融大起浮圖祠以銅為人魏書釋老志天安


中造釋迦立像用赤金十萬斤是也二曰鑄柱董


安于治晉陽公宫令舎之堂皆以鍊銅為柱荆軻


擊秦王於殿上中銅柱是也三曰鑄人物始皇聚


天下兵器鑄銅人十二各重二十四萬斤魏明帝


鑄銅人二號曰翁仲又置黄龍鳳凰各一他如銅


馬銅駝之屬是也是皆衰世之事非先王之法而


民間所用之銅器日新月異尚不在其數此銅之


所以益少錢之所以漸惡而唐宋峻禁銅之令亦


補偏救敝之一術與

周禮揚州曰其利金錫考工記曰呉粤之金錫是


錫亦揚州之美利也而禹貢無之未詳何故説文


五色之金黄為長青曰鉛赤曰銅白曰銀黒曰鐵


而錫則曰銀鉛之間是為五金之間色矣竊意五


金之名起自秦漢以後唐虞之世鉛鐵自稱鉛鐵


周禮錫與金對言可見鉛鐵錫皆不名金三品之


中不容有錫也考工記鳬氏為鐘㮚氏為量叚氏


為鎛器桃氏為刃皆以錫齊(才細反)金為之食貨志


言秦始以銀錫為器飾寳藏而不為幣則周以銀


錫為幣可知漢武帝以少府多銀錫乃造銀錫白


金如淳曰雜鑄銀錫為白金也參考諸書錫次於


銀亦用之不可闕者鉛鐵皆貢而錫獨無殊不可


曉豈寳藏之興各有其時禹時揚州之錫卝未開


抑或開而猶未盛行於世邪

瑤琨篠簜齒革羽毛惟木(釋文瑶音遥琨音昆馬本作瑻韋昭音貫渭按篠簜史記)
(作竹箭)
　傳曰齒象牙革犀皮羽鳥羽毛旄牛尾木楩梓豫章
　正義曰瑶琨玉肅云美石次玉者也詩云元龜象齒
　知齒是象牙也説文云齒口齗骨也牙牡齒也隱五
　年左傳云齒牙骨角牙齒小别統而名之齒即牙也
　考工記犀甲七屬兕甲六屬宣二年左傳云犀兕尚
　多棄甲則那是甲之所用犀革為上革之所美莫過
　於犀知革是犀皮也説文云獸皮治去其毛為革革
　與皮去毛為異耳説文云羽鳥長毛也知羽是鳥羽
　南方之鳥孔雀翡翠之屬其羽可以為飾故貢之也
　説文云犛西南夷長旄牛也此犛牛之尾可為旌旗
　之飾經傳通謂之旄牧誓云右秉白旄詩云建旐設
　旄皆謂此牛之尾故知毛是旄牛尾也直云惟木不
　言木名故言楩梓豫章此三者是揚州美木故傳舉
　以言之所貢之木不止於此曽氏曰周禮太宰之職
　享先王則賛玉爵内宰之職后祼獻則賛瑶爵禮記
　曰尸飲五君洗玉爵獻卿尸飲七以瑶爵獻大夫公
　劉之詩曰何以舟之維玉及瑶則知瑶者玉之次也
　琨按説文云石之美者則琨次於瑶又可知矣

孔傳云瑶琨皆美玉説文云瑶玉之美者琨石之


美者按真玉亦有差等瑶或是玉之次者於詩禮


分别玉瑶之義亦未有害也但不當以為玉之美


者耳若琨則未有以為玉者傳謬薛士龍云瑶今


珧字蜃甲似玉者大非金吉甫云琨即今崑山石


恐亦未必然要之瑤琨不如美玉而優於怪石則


可以理斷也


周禮揚州曰其利竹箭爾雅曰東南之美者有㑹


稽之竹箭焉郭注云篠也邢疏云篠是竹之小者


可以為箭幹竹譜云箭竹髙者不過一丈節間三


尺堅勁中矢江南諸山皆有之㑹稽所生最精好


劉逵呉都賦注云箭竹細小而勁實可以為箭通


竿無莭江東諸郡皆有之然通典撫州貢箭簳百


萬莖則江西亦有是竹矣周禮掌節凡邦國之使

節以英簜輔之鄭注云以竹為函加以畫飾盛節


器也蔡傳云簜可以為符節誤矣郭注爾雅簜竹


引儀禮簜在建鼓之間謂簫管之屬與孔傳大竹


解不合人皆疑之渭按篠定是小竹簜大而節更


疎然亦有小者呉都賦注引異物志曰篔簹生水


邊長數丈圍一尺五六寸一節相去六七尺或相


去一丈廬陵界有之始興以南又多此竹闊節而


大至圍尺五六寸周官符節之函蓋取諸此也簫


管之材大於箭幹王褒洞簫賦曰原夫簫幹之所


生兮于江南之邱墟洞條暢而罕節兮標敷紛以


扶疎李善注云江圖曰慈母山出竹作簫笛有妙


聲丹陽記曰江寜縣慈母山臨江生簫管竹玉褒


賦云于江南之邱墟即此處也其竹圓異衆處自


伶倫採嶰谷後得此竒故厯代常給樂府而呼鼓


吹山罕稀也言節稀而相去標竹之扶疎也此竹


蓋簜屬之最小者儀禮所謂簜在建鼓之間者也

篠中實故中箭幹簜中虚故大者中節函小者中


簫管郭注不誤人泥孔傳大竹之説反以為非耳


林少頴云齒革羽毛謂凡鳥獸之體可以為器飾


者皆是孔氏以齒為象牙革為犀皮毛為旄牛尾


似不必如此拘定渭按周禮角人掌以時徵齒角


凡骨物羽人掌以時徴羽翮之政于山澤之農以


當邦賦之政令掌皮秋歛皮冬歛革左傳臧僖伯


曰皮革齒牙骨角毛羽不登於器則公不射此皆


謂平常鳥獸近地之所生者若夫荆揚之貢即不


盡如二孔所舉亦必貴美之材他州所無故禹特


令貢之不然則徴諸甸服而已足矣舎近取逺何


為也哉


象犀孔翠之屬皆出嶺南故有據此以為今兩廣


雲貴交趾之地本在禹貢九州之内者而其實非


也蓋諸侯之貢有獻其土之所出者亦有市取其


附近之所出以獻者荆揚南抵五嶺商旅往來百

貨流通以其所有易其所無逺方之珍竒不難致


也魯頌曰憬彼淮夷來獻其琛元龜象齒大賂南


金淮夷在徐域三者皆非其産也而淮夷獻之齒


革羽毛之貢從可知己

島夷卉服(釋文卉徐許貴反)
　傳曰草服葛越正義曰釋草云卉草舎人曰凡百草
　一名卉知卉服是草服葛越也葛越南方布名用葛
　為之左思呉都賦云蕉葛升越弱於羅紈是也蘇氏
　曰島夷績草木為服如今吉貝木綿之類渭按地理
　志樂浪海中有倭人分為百餘國又㑹稽海外有東
　鯷(音題)人分為二十餘國皆以嵗時來獻見蓋即此之
　島夷百草總名卉卉服殆非一種去古已逺不可得
　詳葛越吉貝木綿亦仿像言之而已

島夷在揚州東南海中孔傳云南海島夷誤由以


州界為南距海也吳幼清云東海南海島上之夷


分東南為二亦未當薛士龍云島夷朝鮮甌駱之

屬朝鮮在東北甌駱非島居者唯古倭人東鯷諸


國可以當之韓退之送鄭尚書帥嶺南序云海外


雜國若躭浮羅流求毛人夷亶之洲林邑扶南真


臘干陀利之屬東南際天地以萬數今按林邑以


下在西南海中不得言東南此等距揚海絶逺告


成時並未來貢也


漢志㑹稽郡有冶縣師古曰本閩越地志云東鯷


在㑹稽海外今直福建東南諸國是也後漢東夷


傳倭在韓東南大海中依山島為居凡百餘國其


大倭玉居邪馬臺國樂浪郡徼去其國萬二千里


其地大較在㑹稽東冶之東魚豢魏略曰倭在帶


方東南大海中依山島為國度海千里復有國皆


倭種蓋倭國有二其在帶方東南者即漢之倭人


後漢書所謂倭在韓東南大海中者也度海千里


復有倭者即漢之東鯷人後漢書所謂大倭王國


直㑹稽東冶之東者也東鯷今為日本按唐書日

本古倭奴也直新羅東南在海中島而居東西五


月行南北三月行左右小島五十餘皆自名國而


臣附之故後漢時稱大倭王云


舊唐書云婆利國有古貝草緝其花以為布麤者


名古貝細者名白文昌雜録陳襄曰閩嶺以南


多木綿土人競種之採其花為布號吉貝南史言


林邑等國出古貝木其華成對如鵝毳抽其緒紡


之以作布與苧不異亦染成五色織為斑布蓋俗


呼古為吉耳王氏日記云卉服蔡傳兼以木綿為


言邱文莊亦以為唐虞時島夷或以充貢而中國


未有也故嬪婦之治止於絲枲民未有其服官未


有其調也宋元間種始傳入中國關陜閩廣首獲


其利閩廣通商舶關陜接西域故也今按唐虞時


果已充貢豈有厯代傳記略無及之者元史食貨


志亦不之載是當再考也渭按卉服非一種猶皮


服之不可專指為貔為豹若羆也説者以葛越為

中國所有而必求一異物以當之故有吉貝木綿


之説要之二者皆未可定且吉貝出閩中古貝出


林邑婆利尚不知是一是二又安見其果為當日


之所貢邪


以皮卉為島夷所服然則淮夷蠙珠暨魚亦將為


自佩此珠自食其魚乎大抵漢儒解經逐句立説


不能貫穿前後故往往有此弊

厥篚織貝
　正義曰鄭玄云貝錦名詩云萋兮斐兮成是貝錦凡
　為織者先染其絲乃織也則文成矣禮記曰士不衣
　織呉氏曰染其絲五色織之成文者曰織貝不染五
　色而織之成文者曰織文

孔傳云織細紵貝水物夫既以織貝為二物矣但


曰織安知其為細紵乎林少頴云古人以珠貝為


貨珠既入篚則貝亦可以入篚(渭)按蠙珠不入篚


其璣組入篚者璣貫於組以組為主亦服貢故篚

之不可與貝同論也又按虞夏之世珠玉為器飾


寳藏而不為貨貢龜則尊之曰納錫其不為貨可


知貝亦未聞為貨為貨自夏始桓寛鹽鐵論曰幣


與世易夏后氏以玄貝易震之六二曰億喪貝書


盤庚曰同位具乃貝玉顧命大貝在西房傳云大


貝如車渠(陸徳明云渠車輈也)伏生書大傳云散宜生之江


淮取大貝如大車之渠鄭康成書傳云閎夭之徒


求盈箱之貝以賂紂周書王㑹云若人玄貝孔晁


注曰若人呉越之蠻玄貝班貽貝也王應麟補注


曰爾雅玄貝貽貝注黒色貝也漢食貨志言秦并


天下龜貝始不為幣則周固以貝為貨此玄貝所


以貢也禹致貢在堯時猶未尚貝作錦名為是貝


有玄黄紫白之文象五色之織故取以名焉漢世


美錦出成都則又不在揚而在梁矣左思蜀都賦


云貝錦斐成濯色江波是也


蘇氏云吉貝文斑爛如貝亦引詩貝錦為証故蔡

傳謂南夷木綿之精好者亦謂之吉貝海島之夷


以卉服來貢而織貝之精者則入篚焉王明逸云


吉貝之名但昉見於南史不可因布名吉貝而遂


以為織貝之精者且篚屬通州實非出於島夷也

厥包橘柚錫貢(釋文橘均必反柚由究反)
　傳曰小曰橘大曰柚其所包裹而致者錫命乃貢言
　不常正義曰橘柚二果其種本别以實相比則柚大
　橘小小曰橘大曰柚猶詩傳云大曰鴻小曰雁亦别
　種也此物須之有時故待錫命乃貢與荆州納錫大
　龜豫州錫貢磬錯皆為非常並在篚下顔氏曰柚似
　橘而大其味尤酸橘柚皆不耐寒故包裹而致之蘇
　氏曰橘柚常貢則勞民害物如漢永平唐天寶荔枝
　之害矣故錫命乃貢張氏曰必錫命乃貢者供祭祀
　燕賓客則詔之口腹之欲則難於出令也

説文曰柚條也似橙而酢橙橘屬郭璞爾雅注曰


柚似橙實酢生江南金吉甫曰沈存中謂本草柚

皮甘今所謂柚其皮極苦而橙皮甘古之柚蓋橙


云


葉夢得曰橘性極畏寒今呉中橘亦惟洞庭東西


兩山最盛地必面南為屬級次第便受日陳襄曰


洞庭四面皆水也水氣上騰尤能辟霜所以洞庭


柑橘最佳(渭)按今浙東江西橘柚更多福建多且


美皆在揚域唐時杭台洪貢柑橘而蘇常湖無之


然古今事變不同震澤為禹功所及以洞庭言亦


未為不可也


考工記曰橘踰淮而化為枳此地氣然也屈原橘


頌曰受命不遷生南國兮王逸注云言橘受天命


生於江南不可移徙種於北地則化而為枳也吕


氏春秋曰江浦之橘雲夢之柚史記曰蜀漢江陵


千樹橘漢志巴郡朐忍魚復二縣有橘官故蜀都


賦云户有橘柚之園然則荆梁之域皆産橘柚而


獨揚貢之者蓋揚産特美禹時揚已令貢之此物

不常供須用頗少故後至荆梁不復使貢也孔傳


謂包匭之包亦橘柚而正義曲為之説曰文在篚


上者荆州橘柚為善以其常貢揚州則不常也王


肅云橘柚錫命而後貢之不常入當繼荆州乏無


也謂揚少而荆多且善殊為顛倒至於截包字為


句而以為橘柚猶以織貝之織為細紵也其謬妄


不待辯而可見矣


鄭康成説錫貢云此州有錫而貢之或時無則不


貢錫所以柔金也此蓋據職方言揚州産錫故以


此文當之然則豫州之錫貢亦為金錫之錫邪豫


不聞産錫也且貢錫而謂之錫貢又繫於厥包橘


柚之下其不通甚矣聖經豈有是乎

沿于江海達于淮泗(釋文沿悦專反鄭本作松松當為沿馬本作均渭按史記亦作均集)
(解鄭玄云均讀曰沿)
　傳曰順流而下曰沿沿江入海自海入淮自淮入泗
　正義曰文十年左傳云沿漢泝江泝是逆沿是順故
　順流而下曰沿沿江入海順也自海入淮自淮入泗
　逆也易氏曰揚之貢在北者可徑達淮泗在南者邗
　溝未開無道入淮必沿江海以達淮泗也(渭)按此經
　蒙徐之文曰達于淮泗則由菏入濟可知矣經叙東
　南四州之貢道首尾相銜層層脱卸化工也非畫筆
　也

陳大猷曰循行水涯曰沿水之險者莫如江海遇


風濤多沿岸而行所以獨言沿不言浮以著具險


也此説亦通然呉語夫差曰余沿江泝淮又越師


沿海泝淮以絶呉路則沿對泝言明是順逆之辭


與左傳沿漢泝江同當仍舊説


揚之貢道自常熟縣北之大江順流而下至太倉


州北七鴉浦入海而東北經通州東又北經如臯


興化鹽城山陽縣東而西入淮口泝流而上厯安


東縣南山陽縣北又西至清河縣西南之清口入


泗所謂沿于江海達于淮泗也(清口本名泗口今其道為黄河所奪)

左傳哀九年呉城邗(音寒)溝通江淮杜注云於邗江


築城穿溝東北通射陽湖西北至末(一作宋)口入淮


通糧道也今廣陵韓江是呉越春秋呉將伐齊自


廣陵掘江通淮亦曰渠水漢志江都縣有渠水首


受江北至射陽入湖是也又名中瀆水水經注中


瀆水首受江於江都縣縣城臨江昔呉將伐齊北


霸中國自廣陵城東南築邗城城下掘深溝謂之


韓江亦曰邗溟溝自廣陵出山陽白馬湖逕山陽


城西又東謂之山陽浦又東入淮謂之山陽口是


也山陽本漢射陽縣屬臨淮郡晉義熈中改曰山


陽縣射陽湖在縣東南八十里縣西有山陽瀆即


古邗溝其縣北五里之北神堰即古末口也


林少頴云禹時江淮未通故揚之貢必由江入海


以達于淮泗至呉王夫差掘溝通水與晉㑹于黄


池然後江淮始通説本蘇傳今按溝通江淮事在


左氏哀九年黄池之㑹則在十三年即呉語所云

夫差起師北征為深溝于商魯之間北屬之沂西


屬之濟以㑹晉公午于黄池者也一自江通淮一


自淮通濟本二役亦二地東坡誤合為一


朱子偶讀漫記曰孟子決汝漢排淮泗而注之江


此但作文取其字數以足對偶而云爾若以水路


之實論之便有不通而亦初無所害於理也説者


見其不通便欲强為之説然亦徒為穿鑿而卒不


能使之通也如沈存中引李習之來南録云自淮


沿流至于髙郵乃泝于江因謂淮泗入江乃禹之


舊迹故道宛然但今江淮已深不能至髙郵耳(今按)


(來南録中無此語未詳其故)此説甚似其實非也按禹貢淮水


既專達于海故得列於四瀆若如此説則禹貢當


云南入于江不應言東入于海而淮亦不得為瀆


矣且習之沿泝二字似亦未當蓋古今往來淮南


只行邗溝運河皆築埭置閘儲閉潮汐以通漕運


非流水也故自淮至髙郵不得為沿自髙郵以入

江不得為泝而習之又有自淮順潮入新浦之言


則是入運河時偶隨淮潮而入有似於沿意其過


髙郵後又迎江潮而出故復有似於泝而察之不


審致此謬誤今人以是而説孟子是以誤而益誤


也


閻百詩四書釋地曰左傳哀九年呉城邗溝通江


淮杜註明謂於邗江築城穿溝東北通射陽湖西


北至末口入淮乃引江達淮與孟子排淮入江者


不合直至隋文帝開皇七年丁未開山陽瀆煬帝


大業元年乙丑開邗溝皆自山陽至揚子入江水


流與前相反蓋孟子後九百餘嵗其言始驗若預


為之兆者亦屬異事


漢志江都渠水首受江北至射陽入湖水經注中


瀆水首受江自廣陵至山陽入淮是其水乃自南


入北非自北入南也即以邗溝既開時言之孟子


云淮注江亦誤然班固言渠水入湖而不言入淮

頗有分刌撰水經者乃云淮水過淮隂縣北中瀆


水出白馬湖東北注之酈道元遂以為此水直至


山陽口入淮而其説牢不可破矣竊疑髙郵寶應


地勢最卑若釡厎然(潘季馴兩河議曰髙家堰去寳應髙丈八尺有竒去髙郵)


(髙二丈二尺有竒)䢴溝首受江水東北流至射陽湖而止


杜預云自射陽西北至未口入淮此不過言由江


達淮之糧道耳路可通淮而水不入淮也水經殆


不如地志之確


酈道元云晉永和中江都水斷其水上承歐陽引


江入埭則邗溝之首受江處固已改矣而水之北


流如故也據史所稱則南流當起隋世又程大昌


云邗溝南起江而北通射陽湖以抵末口入淮者


呉故渠也隋開皇七年開山陽瀆以通漕運比射


陽末口則為西矣八年數道伐陳燕營舟師乃不


出淮而出東海則山陽之瀆雖稍増廣猶不勝戰


艦至大業初大發淮南兵夫十餘萬開邗溝自山

陽至楊子入江三百餘里水闊四十步可通龍舟


而後淮始達江也(宋史河渠志一詔云邗溝曽為呉王濞所開廣不知何據)由


是言之則淮湖之水南流入江實自煬帝大業初


始蓋溝濶至四十步而又變曲為直北水南奔浩


瀚倍常江流反為其所遏而不能北入朱子所以


云自髙郵入江不得為泝也李習之不知水流已


改故其來南也有泝江之説與古時闇合在當時


却相反


呉幼清云江北淮南地髙於水雖曰溝通江淮二


水之間掘一横溝兩端築隄壅水在溝中若欲行


舟須自江中拽舟上溝行溝既盡又拽舟下淮江


淮二水實未嘗通流也(渭)按後世堰閘之法可以


隨時啟閉舟至則開舟過則閉今運河諸閘皆然


不聞有拽舟之事邗溝當亦如此且左氏明言溝


通江淮何以云未嘗通流邪


或問呉自哀九年溝通江淮之後十年伐齊十一

年又伐齊十二年㑹魯于槖皋十三年㑹晉于黄


池國語云夫差既退使告勞于周曰余沿江泝淮


掘溝深水出于商魯之間其所沿泝者非即邗江


至末口之道乎曰非也射陽以南之水引江以通


湖不可謂之江射陽以北之路由湖以達淮不可


謂之淮其所稱沿江泝淮蓋即禹貢揚州之貢道


耳何以知之邗溝之開杜注但云通糧道其水未


必能深廣觀隋開皇中山陽瀆既開而猶不勝戰


艦則吳人所乗餘皇戈船之類不可由此瀆明矣


故哀十年公㑹呉伐齊左傳云徐承帥舟師將自


海入齊齊人敗之呉師乃還十三年黄池之役於


越入呉國語云越師沿海泝淮以絶呉路嚮使伐


齊由邗溝則徐承何獨帥舟師汎海其自㑹而歸


越師欲絶其路亦必泝江而不泝淮矣故知呉王


沿江泝淮仍用禹貢揚州之貢道也


近世言海運者皆以禹貢為口實且謂事始於秦

今按主父偃上書言秦使天下蜚芻輓粟起於東


腄琅邪負海之郡轉輸北河北河在秦九原郡界


與東海無涉唯唐人實用海運開元二十七年以


李適為幽州莭度河北海運使(見唐㑹要)杜甫詩云漁


陽豪俠地擊鼓吹笙竽雲帆轉遼海粳稻來東呉


又云幽燕盛用武供給亦勞哉呉門持粟布汎海


淩蓬萊此元人海運之鼻祖也元法用平厎海船


運糧自江出海北抵直沽行一萬三千餘里初更


兩月後乃僅月餘省費不訾然風濤叵測人舟漂


溺無嵗無之而議者謂雖有此患視河漕之役所


得實多故終元之世海運不廢明人亦嘗用之尋


被漂溺遂罷蓋都幽燕者脱有意外之梗不得已


而出於斯以紓朝夕之急是或一策若夫揚州之


貢道則自江口以至淮口汎海不過六七百里並


岸而行本不甚險豈可與元人同日而語議者乃


藉口禹貢欲復海運委民命於不測之淵以偷取

一時之便仁人君子為之寒心嗟乎勃碣之間膏


壤千里水田可興農政可修(説見第十九卷甸服下)太平之


基萬世之利端在於此謀國者慎無輕言海運哉

　禹貢錐指卷六
欽定四庫全書
　禹貢錐指卷七
　　　　　　　　　　　　　　德清胡渭撰
荊及衡陽惟荊州
　傳曰北據荆山南及衡山之陽正義曰以衡之南無
　復有名山大川可以爲記故言陽見其境過山南也
　渭按地理志禹貢南條荊山在南郡臨沮縣東北衡
　山在長沙國湘南縣東南今湖廣襄陽府南漳縣有
　荆山本漢臨沮地衡州府衡山縣有衡山本漢湘南
　地也詳見導山
殷有荆而無梁爾雅漢南曰荆州注云自漢南至


衡山之陽漢水出嶓冢梁州山也自嶓冢以東至


大别凡在漢水之南者皆為荆州然則禹貢梁州


之地荆亦兼之不盡歸於雍自大别以東江南之


地爲揚所侵而大别以西漢東之地亦皆入於豫


荆州之境縮於東北而贏於西南殷因於夏所損


益可知也周禮正南曰荆州衡山雲夢江漢皆禹


貢荆州之山水唯其浸潁湛則有可疑鄭云潁出


陽城宜屬豫州在此非也湛未聞今按漢志潁水


出潁川陽城縣陽乾山東至下蔡入淮湛水見杜


預左傳注襄十六年晉楚戰於湛阪注云襄城昆


陽縣北有湛水東入汝水經注湛水出犨縣北魚


齒山東南流歴山下為湛浦春秋襄公十六年晉


伐楚楚公子格及晉師戰於湛阪楚師敗績遂侵

方城之外今水北山有長阪蓋即湛水以名阪故


有湛阪之名湛水又東南逕昆陽縣蒲城北而東


入汝杜預亦以是水為湛水周禮荆州其浸潁湛


鄭玄云未聞盖偶有不照也今考地則不乖其土


言水則有符經文矣然湛與潁實皆在河南淮北


之地若割以屬荆則斗入豫域七八百里略似後


世郡國犬牙相制之形非帝王分疆建牧之意潁


湛二字㦯古文傳冩譌繆如兖州盧維之類未可


知也周承殷制亦有荆而無梁李廵注爾雅言雍


兼梁地賈公彦疏周禮言雍豫並兼梁地而皆不


及荆殆未察漢南曰荆之義耳盖殷周之荆豫皆


以漢水為界梁州漢北之地豫兼之漢南之地荆


兼之其嶓冢以西則雍兼之故二代無梁焉


漢志云周改禹徐梁二州合之於雍青顔注謂省


徐以入青併梁以合雍諸儒皆從其說而林少穎


獨疑之曰職方氏於青州其山鎮曰沂山其川淮

泗其浸沂沭則徐合於青無足疑者若夫雍州其


山鎮曰嶽山其澤藪曰弦蒲其川涇汭其浸渭洛


梁州之山川無一存者果何所據而謂梁合於雍


乎荆州其川江漢據江漢之水發源於梁由荆而


東至揚然後入於海今以江漢為荆之川則禹貢


之梁州其無合於職方氏之荆州乎按林氏此言


發前人所未發愚意實與之闇合


荆州之建國春秋時可考者楚夔聃權􁇬(與鄖同)州


(左傳桓十一年州蓼伐楚師杜注云州國在南郡華容縣東南今為監利縣地)羅貳軫凡


九國戰國時屬楚而韓秦亦少得其地秦幷天下


置南郡黔中長沙南陽(東境是)漢復置荆州(領郡國八)後


漢魏晉並因之(晉頷郡十九)唐為山南東道之江陵(荆州)


竟陵(復)富水(郢)齊安(黄)漢陽(沔)夷陵(峽)巴東(歸)等


郡江南西道之江夏(鄂)巴陵(岳)長沙(潭)衡陽(衡)零


陵(永)江華(道)桂陽(郴)邵陽(邵)武陵(朗)澧陽(澧)等郡


黔中道之黔中(黔)寜夷(思)涪川(費)盧溪(辰)盧陽(錦)

靈溪(溪)潭陽(巫)清江(施)播川(播)夜郎(珍)義泉(夷)龍


標(業)溱溪(溱)等郡又淮南道之安陸(安)義陽(申)及


嶺南道之連山(連)等郡按以上通典所列連山郡


當出隷古南越(騎田嶺北為桂陽嶺南為連山連山亦古南越地不當入荆域)黔


中寜夷涪川播川夜郎義泉溱溪七郡皆梁南徼


外蠻夷非古黔中地不在九州之限(元和志云黔州本漢涪陵)


(縣理晉永嘉後地没蠻夷經二百五十六年至周保定四年涪陵蠻帥田恩鶴以地内附因置奉州)


(建德三年改為黔州大業三年又改為黔安郡因周隋州郡之名遂與秦漢黔中地犬牙難辨其秦)


(黔中郡所理在今辰州西二十里黔中故郡城是漢改黔中為武陵郡移理義陵即今辰州叙浦縣)


(是後魏移治臨沅即今州是今辰錦叙奬溪澧朗施等州實秦漢黔中之地而今黔中及夷費思播)


(隔越峻嶺東有沅江水及諸溪並合東注洞庭湖西有延江水一名涪陵江自牂柯北歴播費思黔)


(等州北注岷江以山川言之巴郡之涪陵與黔中故地炳然分矣然則此五州及珍臻二州皆梁南)


(徼外蠻夷今叙瀘重夔之江南諸縣及遵義府是也其東有峻嶺為限荆不當越此而西斗入六七)


(百里總因黔中名亂嶺東嶺西諸州混而為一道杜氏遂有此誤叙州即巫州奬州即業州也)又


有當來屬者豫域襄陽之南漳漢東之光化及南


越始安郡全義縣嶺北之地是也(全義今為興安縣屬廣西桂林)

(府文獻通考云自荔浦以北為楚以南為越今靜江有中州清淑之氣荔浦相距纔百餘里遂入瘴)


(鄉是天所以限楚越也此皆就當時風氣言之近志遂以桂林平樂二府為禹貢荆州之域恐未必)


(然杜氏以始安平樂屬古南越為是唯全義縣嶺北之地當入荆域)以今輿地言之


湖廣武昌漢陽安陸荆州岳州長沙衡州常德辰


州寶慶永平十一府郴靖二州施州衛其襄陽府


則唯南漳縣德安府則安陸雲夢孝感應城應山


及隨州之南境廢光化縣地黄州府則黄岡麻城


黄陂黄安四川則夔州府之建始廣西則桂林府


之全州(本漢零陵縣屬零陵郡隋改置湘源縣唐屬永州五代晉改曰清湘於縣置全州明)


(省縣入又改屬桂林)及興安縣嶺北之地(縣在府東北一百二十里越城嶺在)


(縣北三里)皆古荆州域也


荆之北界判自南漳縣之荆山山在縣西北八十


里漳水所出其西為逺安興山北與梁接界荆山


之西百餘里為景山水經沮水出漢中房陵縣注


云出沮陽縣西北景山即荆山首也故淮南子曰


沮出荆山元和志云沮水出房州永清縣西南景

山永清本漢房陵縣地也縣南一百一十三里有


建鼓馬騣二山並髙峻又竹山縣西南三十五里


有白馬塞山孟達歎為金城千里盖皆景山之餘


脈矣南漳以東為荆門鍾祥京山(元和志大洪山在京山縣西北)


(二百里孤秀為衆山之傑)及隨州之南境廢光化縣地(光化故城在今)


(隨州東南三十餘里唐隨州管縣四通典云唯光化為荆域餘皆屬豫)又東為應山


縣縣北有義陽三關(見齊書州郡志義陽唐申州治也)一曰平靖


關(元和志云在安州應山縣北六十五里北至申州九十里東至百鴈開一百六十里申川今汝)


(寜府之信陽州也)一曰黄峴關(又名百鴈關元和志云在應山縣北九十里北至申)


(州九十里東至澧山關一百里)一曰武陽關(又名澧山關元和志云在應山縣東北一)


(百三十里北至申州一百五十里)即古之大隧直轅冥阨也(左傳定四)


(年吳伐楚自淮渉漢楚左司馬戍請還塞大隧直轅冥阨自後擊之大隧即武陽直轅即黄峴冥阨)


(即平靖也三關又總名曰城口楚史皇所謂塞城口而入也冥亦作黽又作皆讀若盲)又東


為黄安縣有大活關白沙關(本唐黄岡麻城黄陂三縣地明嘉靖四十)


(二年析置黄安縣元和志云大活關在黄州黄陂縣北二百里東北至光州二百八里西至安州澧)


(山關一百里白沙關西至大活關六十里在州北二百四十里北至光州界二十五里)又東

為麻城縣有穆陵關隂山關(元和志穆陵關西至白沙關八十里在麻)


(城縣西北一百里北至光州一百四十九里隂山關西至穆陵關一百里在縣東北一百一里北至)


(光州殷城縣二百里按穆陵關在穆陵山上或曰齊之四履南至穆陵即此也定四年吳楚戰於柏)


(舉亦在縣界)諸關依山為阻與荆山東西準望相直皆


荆豫接界處


荆之南界越衡山之陽大抵及嶺而止史記曰秦


有五嶺之戍晉地理志曰自北徂南入越之道必


由嶺嶠時有五處故曰五嶺據水經注五嶺大庾


㝡東為第一嶺在揚域餘皆屬荆第二騎田嶺在


郴州南(即黄岑山亦名黄箱山今謂之臘嶺郴水所出髙千餘丈南接廣東陽山縣界北寒)


(南燠氣候頓殊)第三都龐嶺在衡州府藍山縣南(亦稱都龐嶠即)


(黄蘖山龐音龍水經注作部龍南接廣東連州界鄧徳明謂都龐在九真大謬)第四萌渚


嶺在永州府江華縣南(亦稱萌渚嶠即古臨賀嶺又名白芒嶺今名桂嶺髙)


(三千餘丈南接廣西平樂府賀富川二縣界)第五越城嶺在桂林府興


安縣北五嶺之㝡西嶺也(亦稱越城嶠又名始安嶠)嶺北一百


三十里接寶慶府城歩縣界經曰衡陽未知所極

然酈氏有言古人云五嶺者天地以隔内外(見水經温)


(水注)韓退之曰衡之南八九百里地益髙山益峻水


清而益駛其㝡髙而横絶南北者嶺中州清淑之


氣於是焉窮藉此表界差為近理耳


荆之東界準揚約略言之盖自麻城黄岡踰江而


南為武昌縣又西南為通山咸寜崇陽通城又南


為瀏陽醴陵攸縣茶陵又東南為興寜桂東桂陽


又西南為宜章皆與揚分界處也


荆之西界經無可見今據戰國時巴楚分地約略


言之盖自巴東踰江而南為建始施州麻陽沅州


又東南為黔陽靖州通道以訖於興安與貴州廣


西接界

江漢朝宗于海(釋文朝直遥反)
　傳曰二水經此州而入海有似於朝百川以海為宗
　宗尊也正義曰老子云江海所以能為百谷王者以
　其下之是百川以海為宗鄭云江水漢水其流遄疾
　又合為一共赴海也猶諸侯之同心尊天子而朝事
　之王氏(樵)曰此僅六字耳而江漢趨海之勢如在目
　前嘗於武昌夏口望之見其渺瀰奔潟如人之有所
　徃而意專行速不遑他顧狀以朝宗傳水之神也渭
　按揚之三江入海無壅故禹於此州疏江决漢至大
　别合流雖去海尚逺而有朝宗之勢說者謂紀此以
　該彼非也

江水自四川夔州府雲安縣東流經奉節巫山又


東出巫峽至巴東縣入荆域又東經歸州夷陵宜


都枝江松滋江陵公安澧州華容至安鄉㑹洞庭


之水又東經巴陵沔陽臨湘嘉魚又東北至江夏


西與漢陽分界漢水從西北来注之漢水自襄陽


府宜城縣南流入荆域又南經鍾祥荆門又東南


經潛江景陵沔陽又東經漢川又南至漢陽與江


水㑹又東歴武昌大冶至興國其北岸為黄州府


之麻城與揚接界此禹在荆時所治也(詳見導漾導江)

郭璞江賦云巴東之峽夏后疏鑿絶岸萬丈壁立


赮駮水經江水東逕廣谿峽注云三峽之首自昔


禹鑿以通江郭景純所謂巴東之峽夏后疏鑿者


又江水東逕西陵峽歴禹斷江注云南峽北有北


谷村兩山間有水清深潭而不流耆舊傳言昔是


大江及禹治水此江小不足瀉水禹更開今峽口


水勢幷衝此江遂絶謂之斷江今夷陵州西南有


斷江山是其遺跡金吉甫云三峽天險非入都通


道計不施工故不書非是盖江之有三峽猶河之


有龍門也禹治冀之河自龍門始則治荆之江亦


必自三峽始


朝宗孔鄭義已備不必引周禮春朝夏宗為證鄭


又云荆楚之域國有道則後服國無道則先彊故


記其水之義以著人臣之禮此臆說也

九江孔殷
　正義曰鄭云九江從山谿所出謂各自别源非大江
　也下流合於大江耳晁氏曰洞庭九江也曽氏曰沅
　漸元辰叙酉湘資醴水(元當作無盖無訛為无又轉作元也漢志武陵無陽縣無)
　(水首受故且蘭南入沅行八百九十里醴與澧同)皆合洞庭中東入于江是
　為九江導江云過九江至於東陵今之巴陵巴陵之
　上即洞庭也因九水所合遂名九江水經九江在長
　沙下雋縣西北楚地記云巴陵瀟湘之淵在九江之
　間是也程氏曰一江而名九江亦猶嶓岷蠡三大派
　合為一流而經以三江總之即其例也若其九江之
　所以名九當時必有所因不容鑿為之說渭按今岳
　州府巴陵縣本漢下雋縣地(下雋故城在今武昌府蒲圻縣界)縣西
　南有洞庭湖山海經云洞庭之山帝之二女居之是
　常遊於江淵澧沅之風交瀟湘之浦(浦本作淵水經注引此作浦今)
　(從之)是在九江之間出入必以飄風暴雨楚地記本此
　說文殷作樂之盛稱引易殷薦之上帝周禮陳其殷
　又殷見曰同鄭注云殷衆也則殷有衆盛之義孔殷
　謂衆水所㑹其流甚盛也
孔傳云江於此州分為九道正義曰傳以江是此


水大名謂大江分而為九猶大河分為九河也潯


陽記有九江之名雖名起近代義或當然陸氏釋


文曰九江尋陽地記云一曰烏白江二曰蜯江三


曰烏江四曰嘉靡江五曰畎江六曰源江七曰廩


江八曰提江九曰箘江張須元縁江圖云一曰三


里江二曰五州江三曰嘉靡江四曰烏土江五曰


白蚌江六曰白烏江七曰箘江八曰沙提江九曰


廩江參差隨水長短或百里或五十里始於鄂陵


終於江口㑹於桑落洲太康地記曰九江劉歆以


為湖漢九水入彭蠡澤也(湖漢九水已見揚州)渭按秦始皇


滅楚以其都夀春置九江郡太史公曰余南登廬


山觀禹疏九江淮南子曰禹鑿江而通九路地理


志廬江尋陽縣下云禹貢九江在南皆東合為大


江王莽改豫章曰九江郡柴桑縣曰九江亭應劭


曰江自尋陽分為九郭璞江賦曰流九派乎尋陽

自西漢以迄東晉皆言大江至尋陽分為九江禹


之所疏鑿而尋陽記縁江圖又備列其名元和志


云江州尋陽郡禹貢揚荆二州之境揚州云彭蠡


既豬今州南五十二里彭蠡湖是也荆州云九江


孔殷今州西北二十五里九江是也彭蠡以東為


揚州界九江以西為荆州界此亦遵舊說九江孔


鄭異義而不言其處所諸家皆謂在潯陽其以洞


庭為九江者自宋初胡旦始而晁以道曽彦和皆


從之朱子九江辨曰九江若曰派别為九則江流


上下洲渚不一今所計以為九者若必首尾短長


均布如一則横斷一節縱别為九一水之間當有


一洲九江之間沙水相間乃為十有七道於地將


無所容若曰參差取之不必齊一則又不知斷自


何許而數其九也况洲渚出没其勢不常江陵先


有九十九洲後乃復生一洲是豈可以為地理之


定名乎此不可通之妄說也若曰旁計横入小江

之數則自岷山以東入于海處不知其當為幾千


百江矣此又不可通之妄說也且經文言九江孔


殷正以見其吐吞壯盛浩無津涯之勢决非尋常


分派小江之可當又繼此而後及夫沱潛雲夢則


又見其决非今日江州甚逺之下流此又可以證


前二說者為不可通之妄說也九江即洞庭旣有


山水二經為根據而又得朱子此辨其不在潯陽


亦明矣


尋陽記曰今蘄州界古蘭池城亦謂之潯水城即


漢尋陽縣也通典曰尋陽舊縣在江北蘄春郡界


今黄州府黄梅縣東北尋陽故城是也故班志云


九江在其南東晉時温嶠移縣於江南則九江在


縣北矣縁江圖所云九江始於鄂陵終于江口㑹


於桑落洲者今已無考桑落洲在九江府城東北


五十里大江中鄂陵即武昌縣縣界有崢嶸洲蘆


洲楊葉洲舊志云江入縣境播為三江過中洲至

雙栁夾又自崢嶸洲過磧磯至大洲為三江口疑


即其類又按水經注江水東逕軑(徒系反)縣故城南


城對五洲江中有五洲相接故以五洲為名漢軑


縣即今蘄水縣五洲江當在此縣界也寰宇記云


畎江五阜洲在黄梅縣南一百十里可考者唯此


而已唐藝文志有九江新舊録三卷不知其書尚


存否此等沙水相間當時必實有但洲渚出没不


常以近事騐之枝江百里洲至明嘉靖初江水衝


斷為二又江夏鸚鵡洲為東漢以来著名之古蹟


而崇禎中蕩決無存則九派之湮滅從可知已然


張須元云九江随水參差長短則又犯朱子所駮


不知斷自何許而數其九者禹之命名必不以此


等洲渚也


九江至春秋時為江南之夢戰國時稱洞庭五渚


韓非子謂之五湖而九江之名遂隠傳記鮮有言


九江者及秦滅楚始置九江郡酈道元云秦立九

江郡治夀春縣兼得廬江豫章之地故以九江名


郡(見淮水注)是即尋陽之九江矣然洲渚參差長短其


在當時九派原不甚分明故鄭亦疑焉而有出自


山谿之說必求其水以實之則水經所稱巴水希


水赤水蘄水邗水富水等亦皆入江而初無總㑹


之處則自岷山以東至海小江千百何可勝數誠


有如朱子所言者(程泰之云古来名水不比後世錯雜如漾漢入江嘗得與江並)


(大而名為北江矣然其未入江時止得名漢不得名江安有九小谿者望江未至而得名為江乎)


此其說又不可通故劉歆以湖漢九水為九江此


九水者同注彭蠡以入大江謂之九江亦可然彭


蠡揚州之澤也而指為九江則荆之水而移於揚


矣其可乎禹貢之九江信非洞庭不足以當之也


宋儒所據以辨尋陽之九江者曰過九江至于東


陵今巴陵也夷陵一名西陵故此為東陵而漢人


則固自有其東陵矣地理志廬江郡下云金蘭西


北有東陵鄉淮水出淮當作灌雩婁縣下云灌水

北至蓼入決是也水經江水東逕西陵縣故城南


(故城在今黄州府蘄州西)又東逕下雉縣北(今武昌府興國州東有下雉故城)


䢴水從東陵西南注之酈道元云江夏有西陵縣


故是言東尚書曰江水過九江至於東陵者也(見江)


(水注)又云灌水導源廬江金蘭縣西北東陵鄉大蘓


山(金蘭盖漢初有是縣中廢故志不書晉宋間復置故酈注據以為言按蓼縣故城在今河南光)


(州固始縣北灌水出金蘭縣西北之東陵鄉而東北至蓼縣入決水則金蘭當在固始之西南南直)


(黄梅之北矣薛士龍以為東陵在漢陽蘄州間非是)褚先生所謂神龜出於


江灌之間嘉林之中盖謂此也灌水東北逕蓼縣


故城西而北注決水(見決水注)江灌史記龜䇿傳作江


淮與漢志均為誤字也今按黄梅縣西南九十里


有蔡山西接廣濟縣界通典云廣濟縣蔡山出大


龜書曰九江納錫即此凡此類鑿鑿言之蓋秦漢


以来相傳之語不但東陵確有其所并大龜亦真


出此矣先入為主頗難揺動而愚以三事折之曰


巴陵臨江而金蘭之東陵去江六百餘里安得云

至于東陵一非也江自巴陵以東至沙羡即迆北


(胡三省曰江水東流自武昌以下漸漸向北盖南紀諸山所廹陂陁之勢漸使之然也)使九


江在尋陽東陵在金蘭則是先迆北而後至于東


陵二非也書江漢朝宗于海盡之矣而復於其下


流書九江孔殷不亦贅乎三非也朱子之辨昭昭


若掲日月敢以是為爝火之助云


水經湘水出零陵始安縣陽海山(即陽朔山也在縣北湘灕同源)


(分為二南為灕水北則湘川今廣西桂林府興安縣本漢始安縣地山在縣南九十里應劭謂之零)


(陵山)東北流逕長沙下雋縣西又北至巴丘山入於


江注云湘水㑹資沅微澧四水(微水從東来注于湘世謂之麋湖口)


(今巴陵縣東南微湖是也)同注洞庭而北㑹大江名之五渚戰


國䇿曰秦與荆戰大破之取洞庭五渚也(史記蘓代說燕)


(王云秦正告楚曰漢中之甲輕舟出於巴乗夏水而下江四日而至五渚)湖水廣圓五


百餘里日月若出没於其中湖中有君山(一名湘山又名)


(洞庭山)編山相次去數十里廻峙相望孤影若浮所


謂三苖之國左洞庭者也巴丘山在湘水右岸山

有巴陵故城(本吳之巴邱邸閣也晉太康元年立巴陵縣於此即今岳州府治)西


對長洲洲南湘浦北對大江三水所㑹謂之三


江口(在巴陵縣西北元和志云巴陵城對三江口岷江為西江澧江為中江湖湘江為南江)


巴陵舊志云洞庭湖一名五湖又名三湖三湖者


洞庭之南有青草湖西有赤沙湖而洞庭周囘三


百六十里南連青草西吞赤沙横亘七八百里因


名三湖又謂之重湖重湖者一湖之内南名青草


北名洞庭有沙洲間之也今道出湖湘間者必問


津於洞庭洞庭吐納羣川而大江西来横亘其口


每嵗六七月間岷峨雪消水暴漲自荆江逆入洞


庭清流為之改色(瀕湖之縣巴陵居其東華容安鄉居其北常徳府之龍陽居其)


(西沅江居其南長沙府之湘隂居其東南)渭按周禮荆州無九江盖已


包在藪澤雲夢之中矣然自是九江之名遂不著


故或稱江南之夢或稱洞庭五渚或又稱巴丘湖


郭璞爾雅注云雲夢今華容縣南巴丘湖是也後


世旣不知洞庭為九江見尋陽江中多沙水相間

處遂指其九派為九江而導山導江之文義皆不


可得通矣太史公不敢言山海經然其中亦有可


信者如謂澧沅瀟湘在九江之間頼此一語而九


江遺跡猶可推尋其有造於禹貢不小也


曽氏說九江一曰沅(出牂柯且蘭縣東北注洞庭湖入江)二曰漸(一名)


(澹水出武陵索縣東入沅)三曰無(出牂柯且蘭縣東南入沅按說文無本古舞字故無水或)


(加水作潕又作㵲)四曰辰(出武陵辰陽縣東入沅)五曰叙(一作序出武陵義陵)


(縣西北入沅)六曰酉(出武陵充縣東南入沅)七曰湘(已見前)八曰資


(一作澬出零陵都梁縣東北入沅)九曰澧(出武陵充縣東北注洞庭湖入江)朱子


考定九江去無澧二水而易以瀟蒸一曰瀟江(亦名)


(營水出營陽泠道縣留山北流注湘水)二曰湘江三曰蒸江(漢志作承後漢)


(志作烝出邵陵縣界至臨承縣北東注于湘)四曰澬江五曰沅江六曰


漸江七曰叙江八曰辰江九曰酉江按朱子據導


江文江先合澧而後過九江故不數澧然澧實㑹


南江以東注洞庭非上流自入江也安得而不數


無字誤作元朱子以為亡是水故置之古無瀟水

酈道元云瀟者水清深也湘中記曰湘川清照五


六丈下見厎石如樗蒲是納瀟湘之名矣然則瀟


湘猶言清湘非别有瀟源隋唐以後始謂瀟水出


九疑山北合湘水是曰瀟湘耳武陵零陵長沙之


水皆入沅湘如蒸水者頗多金吉甫云郴水亦入


湘舊不列九江未知與漸叙二水大小若何然則


朱子所更定亦未有以見其為必然也善乎林少


穎之言曰九江之名與其地世乆逺不可强通然


各自别源而下流入江則可以意曉也斯真通人


之見傅同叔云九江不必求其有九如太湖一湖


而得名五湖昭餘祁一澤而得名九澤皆不可以


數求也此說本程泰之恐又不然當時必實有九


水㑹同故以為名但水道通塞離合古今不常自


戰國時唯知有湘沅資微澧而名之五渚矣况後


世乎與其出此入彼不若闕疑之為得耳


正義云江以南水無大小俗人皆呼為江或從江

分出或從外合來故孔鄭各為别解此說非也禹


貢山川豈有俗稱漢合於江而後謂之北江彭蠡


合於江漢而後謂之三江當其未合不得名江也


九水亦必俱㑹於洞庭而後謂之九江凡湘江沅


江等稱皆後世俗稱也不可以說經巴陵所對之


長洲禹時盖未曽有江身與湘浦莽為一壑九江


即大江也特以其流為九水之所匯因號九江耳


九河主其分九江主其合河自一而分為九故曰


播江自九而合為一故曰殷當其未合非獨此九


水不得冒江之名即漢與彭蠡不得冒江之名也


孔殷傳云甚得地勢之中頗費解蔡氏云殷正也


九江水道甚得其正盖指其分處言之亦非經旨


鄭康成云殷猶多也九江從山谿所出其孔衆多


孔字作孔竅解則渉於怪矣今竊取朱子吐吞壯


盛浩無津涯之義以釋孔殷而從說文訓盛視舊


說差覺穏當

沱潛旣道(說文沱徒河反潛㨗亷反渭按潛史記作涔漢書作灊後同)
　傳云沱江别名正義曰導江言東别為沱是沱為江
　之别名也釋水云水自江出為沱漢為潛渭桉詩召
　南曰江有沱荆州之沱也一在江北寰宇記江自枝
　江縣百里洲首派别北為内江者是一在江南水經
　注夷水出魚復縣江至夷道縣北東入江者是潛水
　或云在今安陸府鍾祥潛江二縣境然漢東之地津
　渠交通未知孰為古潛水黄文叔云自後世通渠漢
　川雲夢之際禹跡固多湮没誠然

水經注江水自夷道縣北(今宜都縣西有夷道故城)又東逕上


明城北(晉荆州刺史桓冲築此城移州治焉在今松滋縣界)江汜枝分東入


大江縣治洲上故以枝江為稱(今枝江縣東北六十里有百里洲延)


(袤百里與江陵分轄枝江故城在縣東)地理志曰江沲出西南東入


江是也(志無南字疑此衍)江水又東㑹沮口又南逕江陵


縣南縣江有洲號曰枚廻洲(洲在縣西南六十里枚或作枝)江水


自此兩分而為南北江寰宇記云百里洲首派别

南為外江北為内江王晦叔云枝江縣百里洲夾


江沱二水之間其與江分處謂之上沱與江合處


謂之下沱渭按南江在古時為岷江之經流北江


為沱南江自枝江縣南又東逕公安縣西又東南


流為涔水(隋志松滋縣有涔水盖東與公安接界)九歌望涔陽兮極


浦横大江兮揚靈王逸注云涔陽江碕名附近郢


即此水之北也涔水入澧州界為四水口歴州之


東北又東南合澧水經華容縣南入赤沙湖又東


南逕安鄉縣西而東南入洞庭湖與北江㑹此即


禹導江東至於澧過九江至於東陵之道也北江


自枝江縣北又東逕松滋縣北又東逕江陵縣南


又東逕公安縣北又東逕石首縣北又東逕監利


縣南夏水出焉北江又東至巴陵縣西北㑹洞庭


之水此即江北之沱寰宇記所謂内江者也其後


北江之流漸盛而南江日微世反以南為沱北為


江說者遂謂東至于澧不可解以澧水北去江二

百餘里故也詳見導江


正義引鄭注云今南郡枝江縣有沱水其尾入江


耳不於江出也華容有夏水首出江尾入沔蓋此


所謂沱也渭按枝江沱水為江洲所隔而成何言


不於江出華容夏水自江陵縣東南首受北江東


北流逕監利沔陽與潛江縣分界又東北至京山


縣東南而注于漢此本沱水岐分而為夏非出於


大江鄭以為沱者蓋北江乆已盛大世目為岷江


之經流因以其所出者為沱耳禹時無此沱也不


可從


漢志南郡巫縣夷水東至夷道入江過郡二行五


百四十里(今巫山縣東北有巫縣故城)水經夷水出巴郡魚復


縣江(今奉節縣西十五里有魚復故城)東南過很山縣南(今長陽縣西有)


(很山故城)又東過夷道縣北(今宜都縣西有夷道故城)東入于江注


云夷水即很山清江也(江水注謂之夷谿)水色清照十丈


分沙石因名清江昔廩君浮此水據捍闗而王巴

(捍與扞同)是以法孝直有言魚復扞闗臨江據水實益


州禍福之門夷水又東逕建平沙縣(沙下當有渠字江水篇云)


(鳥飛水北流逕建平郡沙渠縣南元和志施州清江縣本漢南郡巫縣地呉沙渠縣也)縣有


巫城南岸水山道五百里其水歴縣東自沙渠入


很山縣水流淺狹裁得通船又東逕很山縣故城


南(縣即山以名孟康曰音恒今世以銀為音)南對長楊溪溪水出西南


射堂村谷中石穴北流注於夷水(隋改很山曰長楊以溪得名唐)


(又改楊為陽)又東北逕夷道縣北又東逕宜都縣北(今縣)


(治即宜都故城)東入大江有涇渭之比亦謂之很山北溪


渭按夷水首出魚復江尾入宜都江行五百餘里


是亦荆州之沱也古時自巴入楚避三峽之險皆


由此路史記張儀說楚王曰秦西有巴蜀大船積


粟起於汶山浮江以下至楚三千餘里舫船載卒


一日行三百餘里不至十日而拒扞闗扞闗驚則


從境以東盡城守矣黔中巫郡非王之有(黔中漢為武陵)


(郡即今常德府巫郡漢為巫縣即今巫山巴束建始三縣及施州衛地也)此言舟師由

夷水入楚也何以知之楚世家肅王四年蜀伐楚


取兹方於是楚為扞闗以拒之後漢書李熊說公


孫述曰東守巴郡拒扞關之口徐廣曰巴郡魚復


有扞水扞闗(後漢志同)章懐太子賢曰扞闗故基在今


峽州巴山縣寰宇記云廢巴山縣在長陽縣南七


十里即古捍闗是也(唐志巴山縣隋分很山縣置天寶八載省入長陽)水


經注江水自江闗東逕弱闗捍闗(江闗在今奉節縣東瞿唐峽口)


注云弱闗在建平秭歸界秭歸今歸州也蓋大江


出三峽逕弱闗江沱出很山逕捍闗劃然兩道儀


言浮江以下拒捍闗則不經巫峽明矣夷水受江


處不知何時日就陻塞後漢建武中公孫述遣將


田戎等乗枋箄下江闗㧞夷道夷陵光武命岑彭


吳漢伐之彭擊破戎等率舟師長驅入江闗漢留


夷陵裝露橈船將三萬人泝江而上則皆取道於


三峽而不復由夷水矣蓋其時水已淺狹不勝戰


艦自後荆梁有事苟用舟師未有不由峽江者然

酈注云沙渠裁得通船則後魏時水道猶存下逮


唐初建始之北遂成斷港故章懐注西南夷傳云


今施州清江縣夷水一名鹽水源出縣西都亭山


(清江廢縣亦在長陽縣界)寰宇記云夷水自施州開蠻界流入


長陽縣明一統志云夷水源出舊施州開蠻界流


經建始巴東長陽至宜都入江蓋不復知此水出


西北奉節之大江而以為西南施州衛之山源矣


其所謂都亭山者即在開蠻界也然自漢志已不


言首受江未知何故班氏疎略頗多水經注原委


詳明而又有張儀之言以為證無可疑者禹導江


自梁入荆必浮此水也


陸氏釋文馬云其中泉出而不流者謂之潛言泉


出則可言不流則非韻㑹潛水伏流也左思蜀都


賦演以潛沬劉逵注云水潛行曰演此二水伏流


故曰演以潛沬荆州之潛雖不如出龍門石穴之


竒亦必漢水伏流從平地涌出故謂之潛承天府

志云漢水自鍾祥縣北三十里分流為蘆伏河經


潛江縣東南復入於漢即古潛水也按潛江縣本


漢竟陵江陵二縣地唐大中十一年置徴科巡院


於白洑(見寰宇記)宋乾德三年升為潛江縣韻㑹澓伏


流也或作洑今漢水之分流者名蘆伏而其地又


名白洑(在縣西四十里)皆取伏流之義此水起鍾祥縣北


訖潛江縣東南行可三百里以為古之潛水庶幾


得之盖禹時本自伏流涌出復入于漢及乎後世


通渠漢川雲夢之際(見河渠書)則開通上源以資舟楫


之利禹迹遂不可考耳其他沔陽漢陽之境凡漢


水枝津大扺皆通渠者之所為志家槩指為潛水


真妄談不足信


王晦叔曰隋志南郡松滋縣有涔水涔即古潛字


故史記云沱涔旣道今松滋分為潛江縣矣渭按


松滋之涔乃大江分流首尾皆與漢無渉安得因


史記作涔而以此水當之潛江縣在江北本竟陵

江陵二縣地亦非析松滋置也並誤


正義曰孔梁州注云沱潛發源此州入荆州以二


州沱潛為一者盖以水從江漢出皆曰沱潛但地


勢西髙東下雖於梁州合流還於荆州分出猶如


濟水入河還從河出耳蘇傳曰以安國穎達之言


考之味别之說古人盖知之乆矣梁荆相去數千


里非以味别安知其合而復出邪林少穎云據爾


雅是凡水之出於江漢者皆有此名出於荆者荆


之沱潛也出於梁者梁之沱潛也不必有合流味


别之說斯言足以正孔蘇之謬

雲土夢作乂(釋文雲徐本作云夢亡弄反一音武仲反徐莫公反)
　傳曰雲夢之澤其中有平土丘水去可為耕作畎畆
　之治正義曰此澤旣大其内平土有髙丘也渭按雲
　土夢漢書作雲夢土史記水經注並作雲土夢沈括
　筆談云石經倒土夢字唐太宗得古本尚書乃雲土
　夢作乂詔改從古本雲夢澤名也方八九百里之中
　有澤有湖有土而江沱潛漢亦灌注於其間職方主
　藪澤禹貢主土田孔子曰夫言豈一端而已夫各有
　所當也雲夢土作乂謂江漢九江沱潛之功畢則水
　去而雲夢之土已耕治也

雲夢經傳諸書有合稱者有單稱者周禮荆州藪


澤曰雲瞢爾雅十藪楚有雲夢呂覽淮南子同戰


國䇿楚王游於雲夢結駟千乘宋玉髙唐賦曰楚


襄王與宋王遊於雲夢之臺司馬相如子虛賦曰


雲夢者方八九百里此合稱雲夢者也左傳定四


年楚子渉睢濟江入于雲中此單稱雲者也宣四


年䢵夫人棄子文于夢中昭三年楚子以鄭伯田


江南之夢宋玉招魂曰與王趨夢兮課後先此單


稱夢者也單稱特省文耳雲可該夢夢亦可該雲


故杜元凱注夢中云夢澤名江夏安陸縣東南有


雲夢城則夢在江北注雲中云入雲夢澤中所謂


江南之夢則雲在江南注江南之夢云楚之雲夢

跨江南北則南雲北夢單稱合稱無所不可絶無


江北為雲江南為夢之說自唐太宗詔改此經為


雲土夢作乂而穎達引左傳以為之說曰此澤亦


有單稱雲單稱夢經之土字在二字之間盖史文


兼上下也司馬貞史記索隠亦云雲夢本二澤人


以其相近或合稱雲夢宋沈括羅泌易祓郭思鄭


樵洪邁洪興祖等襲其說而為之辯曰雲在江北


夢在江南而古注棄若塵羔矣蘇子瞻申疏意云


雲與夢二土名也而云雲土夢者古語如此猶曰


玄纖縞云爾此於文義頗不順故王氏更為之解


曰雲之地土見而已夢之地則非特土見草木生


之人有加功乂之者矣蔡氏云雲夢之澤地勢有


髙卑故水落有先後人工有早晚也自後無不遵


此說今按史記賈誼傳云長沙卑溼巴陵故長沙


下雋地也諸湖萃其西南安得為特髙江北雖亦


有湖澤然楚都及漢東諸國皆在焉豈反卑於江

南此事理之難信者若從石經本則傳云澤中有


土可以耕作義甚惬當愚嘗反復於斯而覺太宗


此一改殊多事不若仍舊之為得也


漢志南郡華容縣雲夢澤在南荆州藪編縣有雲


夢宫江夏西陵縣有雲夢宫華容今監利石首二


縣監利在江北石首在江南編縣今荆門州西陵


今蘄州及黃岡麻城皆在江北水經注云雲杜縣


東北有雲夢城(見沔水)雲杜今京山縣又云夏水東


逕監利縣南縣土卑下澤多陂陁西南自州陵東


界逕於雲杜沌陽為雲夢之藪韋昭曰雲夢在華


容縣郭景純言縣東南巴丘湖是江南之夢杜預


曰枝江縣安陸縣有雲夢盖跨川亘隰兼苞勢廣


矣(見夏水)州陵今沔陽州沌陽今漢陽縣也元和志


云雲夢澤在安陸縣南五十里東南接雲夢縣界


以上諸州縣皆在江北由是言之東抵蘄州西抵


枝江京山以南青草以北皆為雲夢孔疏云雲夢

一澤而每處有名者子虛賦云雲夢者方八九百


里則此澤跨江南北每處存名焉此説是也賦家


之言華而不實唯此語為可信然上文云楚有七


澤其小小者名曰雲夢則仍是浮夸之習(七澤疑即雲夢)


(之别名如雲連徒洲之類)


傳云雲夢之澤在江南大誤穎達順傳為義曰左


傳楚子與鄭伯田於江南之夢是雲夢之澤在江


南也已又欲遵詔改之文則曰此澤跨江南北亦


得單稱雲單稱夢及解作乂復與傳同首尾横決


殊為可笑爾雅之雲夢所包亦廣而郭景純以巴


丘湖當之盖本漢志然彼華容之外尚有編縣西


陵之雲夢郭唯舉此湖則遺漏多矣


左傳吳師五戰及郢楚子渉睢濟江(睢即沮水古字通)入


於雲中盜攻之遂奔鄖又奔隨沈存中云鄖即今


之安州渉江而後至雲入雲然後至鄖則雲在江


北也因以江南之夢為證渭按吳師自東來故昭

王自郢西走至枝江縣界渉睢濟江而南東行入


雲中杜注以為江南之夢則雲中在江南明甚(即今)


(石首華容等處)沈意謂奔鄖時自江南渉江而北至雲誤


矣傳稱江南之夢對江北之夢言非謂江北為雲


江南為夢也(劉昭曰巴邱湖江南之雲夢)杜注極其分明總由


經文一改說者必欲判雲夢為兩地故有此誤或


曰古注誤者亦多何以知杜說為必然曰方吳之


勝楚也循江北岸而西昭王若東走則遺之禽矣


迨入郢處宫之後始可從東道奔鄖耳渉睢是西


行濟江乃南渡所入之雲中必不在江北也鬭伯


比淫於䢵子之女(䢵國名字亦作鄖)生子文䢵夫人使棄


諸夢中䢵子田見之䢵都即今安陸縣(德安府治)西南


距巴邱可五百里計夫人棄此兒當在近地豈使


渉江而南䢵子所田亦必非江南之夢以是知元


凱之精覈而唐宋諸家之說為鹵莽也


邵氏簡端録云雲夢澤歟非澤也非澤而以為澤

何居雲夢皆土也當是時洪水懷山襄陵何有於


雲夢哉水聚焉而為澤因名之宜也於是而土焉


于是而乂焉雲夢之宜也不然宜澤而土且乂其


將能乎縱能之其得謂之行所無事乎周職方荆


州澤曰雲夢盖兼洞庭有之渭按雲夢之地雖不


盡為澤然大勢卑下鍾水獨多故職方目之曰藪


澤夏秋潦集為澤霜降水涸為藪其淵深而四時


不竭者則謂之湖自剖判以來有之非待懐㐮始


然亦非禹功旣逺至周時胥化為湖澤也傳云澤


中有平土髙丘水去則可以耕作㝡有分刌土其


所固有汜濫之水去而民乃作乂依然行所無事


也經於此特掲一土字正以其水多而土少耳若


大陸萊夷蒙羽岷嶓則直書曰作曰藝奚必更言


土哉


或問江南之夢果為巴邱湖湖其可田乎曰孫光


憲北夢瑣言云湘江北流至岳陽達蜀江夏潦後

蜀江漲遏住湘波溢為洞庭湖凡數百里而君山


宛在水中秋水過此山復居於陸唯一條湘川而


已岳陽風土記云青草湖夏秋水泛與洞庭為一


水涸則此湖先乾青草生焉巴陵舊志云赤沙湖


當夏秋水泛則與洞庭為一涸時唯赤沙彌望縣


東南又有㴩湖一名翁湖又名閣子湖趙冬曦㴩


湖詩序曰㴩湖者沅湘澧汨之餘波夏潦奔注則


泆為此湖冬霜旣零則涸為平野諸湖迎冬輒涸


茂草叢生禽獸居之此其所以可田也然則九江


亦涸乎曰九江指湘水入江之口囬聚淵深四時


不竭者愚嘗謂禹時湘浦未有沙洲江身與九水


之尾混為一壑故得稱九江非統三湖言之水經


云九江在下雋縣北盖即楚辭所謂北渚南史所


謂三湘浦也

厥土惟塗泥厥田惟下中厥賦上下
　傳曰田第八賦第三人功修林氏曰土雖與揚州同
　而地勢稍髙故田加于揚州一等
厥貢羽毛齒革惟金三品(渭按毛漢書作旄)
　傳曰土所出與揚州同正義曰揚州先齒革此州先
　羽毛者盖以善者為先由此言之諸州貢物多種其
　次第皆以當州貴者為先也林氏曰揚先金三品而
　此先羽毛齒革揚先齒革而此先羽毛孔氏謂以善
　者為先薛氏謂以多者為先二說皆通按職方揚州
　其利金錫荆州其利丹銀齒革則荆揚之産不無優
　劣可見矣渭按楚語王孫圉曰楚之所寶齒角皮革
　羽毛所以備賦用以戒不虞者也韋注云角所以為
　弓弩齒象齒所以為弭皮虎豹皮也所以為茵鞬革
　犀兕也所以為甲胄羽鳥羽也所以為旌毛旄牛尾
　所以注竿首觀於此言則羽毛齒革信為荆産㝡良
　而其為用亦大略可覩也

左傳晉重耳對楚子曰羽毛齒革君地生焉其美


於揚信矣然周禮言荆州之利有齒革而無羽毛

左傳鄭聲子曰如杞梓皮革自楚徃也荀子曰楚


人鮫革犀兕以為甲鞈如金石則楚之齒革亦美


不知何以獨後於羽毛意者孔翠旄牛之屬皆出


徼外物貴而致之亦難而揚之羽毛則唯取諸境


内之鳥獸此其所以有先後之殊也與


揚州傳以毛為旄牛之尾今按地理志言蜀西近


卭筰馬旄牛師古曰卭筰之地出馬及旄牛故蜀


郡有旄牛縣後漢書云冉駹夷出旄牛是也今甘


肅臨洮亦有之皆去揚絶逺唯荆則來自梁域較


易耳然雍梁又不以為貢殊不可解


爾雅曰南方之美者有梁山之犀象焉地理志言


南粤近海多犀象陶弘景注名醫别録云犀出武


陵交州寜州諸逺山蘇頌圖經本草曰今象多出


交趾潮循諸州世傳荆蠻山中亦有野象然楚粤


之象皆青黒惟西方拂林大食諸國乃多白象樊


綽雲南記備言其事渭按象犀嶺南皆有之荆揚

致此並易齒革二物當無優劣也


犀革為甲(吳語奉文犀之渠韋注謂楯也吳都賦云户有犀渠是犀革亦可以飾楯)牛


尾為旌旄此用之必不可已者也詩小雅曰象弭


魚服禮記玉藻曰孔子佩象環五寸楚辭離騷曰


雜瑶象以為車則象齒中器服之飾後世又有用


為牀者戰國䇿孟嘗君至楚獻象牀注云象齒為


牀是也至其所謂羽者傳但云鳥羽(韋昭國語注同)而疏


以孔雀翡翠當之(南方異物志云孔雀出交趾雷羅諸州南人生斷其尾以為方)


(物)按左傳楚子翠被豹舄鄭子臧好聚鷸冠(鷸即翠鳥)


九歌曰孔盖兮翠旍(與旌同)注云言以孔雀之翅為


車盖翡翠之羽為旗旍也招魂曰砥室翠翹挂曲


瓊些翡翠珠被爛齊光些又曰翡帷翠帳飾髙堂


些李斯諫逐客書曰建翠鳯之旗此皆衰世之事


不見於經古風淳樸不知有此等否竊謂雉羽文


明可用為儀說文雉伊洛以南曰翬江淮而南曰


揺(鷂鷂同)徐鉉曰古名雉為翟鄭康成周禮注云伊

雒而南素質五色皆備成章曰翬江淮而南青質


五色皆備成章曰揺故王后五路有重翟厭翟六


服有揄狄闕狄(通作翟)盖羽畎夏翟不足以供其用


而南方之翬揺亦必取給焉又有鷩雉爾雅所謂


鷩山雞者周書謂之采雞一名鵕䴊出南粤諸山


中湖南湖北亦有之周有鷩冕漢有鵕䴊冠皆以


其羽為飾王㑹解蠻揚之翟注云揚州之蠻貢翟


鳥經所言恐只是此類聖人不貴難得之貨未必


用孔翠之屬也


管子曰金起於汝漢韓子曰荆南之地麗水之中


生金此黃金也周禮荆州曰其利丹銀此白金也


左傳鄭伯朝于楚楚子賜之金旣而悔之曰無以


鑄兵遂以鑄三鐘此赤金也三品荆皆有之楚語


王孫圉言金生雲連徒洲之藪而周禮獨言銀則


銀必多且美按後魏書銀出始興陽山縣又出桂


陽陽安縣元和志銀坑在郴州平陽縣南三十里

所出銀至精俗謂之子銀别處莫及通典衡巫


二州貢麩金邵州貢銀皆荆域也而嶺南桂賀昭


潯髙廉端栁等二十四州出銀作貢並在荆之徼


外壤地宻邇得之甚易此職方所以獨稱銀與


王氏日記云古者以珠玉為上幣黃金為中幣刀


布為下幣三幣握之則非有補於暖也食之則非


有補于飽也先王以守財物以御人事而平天下


則有時而用焉其取之有時其用之有節其貢也


致之邦國而天子無私求與私藏也周之衰荆揚


之貢金不入而周王求之於魯春秋譏之漢元帝


時貢禹請罷採珠玉金銀鑄錢之官毋復以為幣


租稅祿賜皆以布帛及榖使百姓一意農桑貢禹


之言固先王之意也然泉貨所以交通百物布帛


不可以尺寸分裂禹因後世之弊而遂欲廢先王


之制幣則過矣(渭)按此論甚正莊子稱聖人捐金


於山藏珠於淵不過寓言以諷世主之奢靡而實

非事情使其果然則禹貢非聖人之書矣捐金藏


珠謂不自採取則可并邦國之貢亦却之而唯以


布帛菽粟相授受堯舜中正之道不如是也

杶榦栝柏(釋文杶勑倫反徐勑荀反又作櫄榦本又作幹故旦反栝古活反)
　傳曰榦柘也柏葉松身曰栝正義曰榦為弓榦考工
　記云弓人取榦之道七以柘為上知此榦是柘也釋
　木云栝柏葉松身陸璣毛詩義疏云杶㯉栲漆相似
　如一則杶似㯉漆也杶栝柏皆木名也以其所施多
　矣柘木惟用為弓榦弓榦莫若柘木故舉其用也顔
　氏曰杶木似樗而實曽氏曰揚州貢木不言名者不
　可勝名也此言杶榦栝柏其所貢止此耳金氏曰榦
　材中弓弩之幹周官所謂荆之幹是也渭按考工記
　弓榦柘為上檍次之檿桑次之橘次之木瓜次之荆
　次之竹為下林氏謂不必專指柘凡木可以為弓榦
　者皆是似勝舊說盖榦材頗多不可徧舉故括之曰
　榦
說文云杶木也夏書曰杶榦栝柏或以熏作櫄又


云橁杶也左傳孟莊子斬其橁以為公琴杜注云


橁木名杶也琴材徐鍇曰杶木似樗(與㯉同)中車轅


實不堪食杶又作椿蘇恭曰椿樗二樹形相似但


樗疎椿實為别也蘇頌曰椿木實而葉香樗木疎


而氣臭樗㝡無用莊子所謂其木擁腫不中繩墨


小枝曲拳不中規矩者李時珍曰椿樗栲一木而


三種樗栲皆不材之木不似椿堅實可入棟梁也


渭按杶櫄橁椿為一木字異而音義並同杶與樗


栲雖相似而樗栲不材貢之何為則杶與樗栲實


異種也杶一作櫄盖椿葉香故從熏杶之為椿明


矣其材大抵中琴中車轅蘇傳曰杶柘也以為弓


榦是以杶榦為一木考諸書無言杶即柘中弓榦


者恐非


爾雅樅松葉柏身檜柏葉松身說文同而栝作桰


解云檃也一曰矢栝築弦處檜亦音古活切集韻

云檜古作桰通作栝書杶榦栝柏爾雅翼云檜性


耐寒其材大可為棺槨及舟(詩曰檜楫松舟左傳曰棺有翰檜)今


人謂之圓柏韻㑹引字說云檜柏葉松身則葉與


身皆曲樅松葉柏身則葉與身皆直樅以直從檜


以曲㑹李時珍本草曰檜葉尖硬亦謂之栝今人


名圓柏以别於側柏茅氏匯疏云澠水燕談載亳


州法相禪院矮檜一郡珍玩目其寺曰矮栝似栝


檜一也渭按傳訓栝與爾雅檜同說文解檜如爾


雅而桰下不復出則栝檜實一木北音讀栝為古


外切故又有木旁从㑹之字栝乃柏之類葉扁而


側生者為柏俗謂之側柏葉尖硬而向上者為栝


俗謂之圓柏


王氏日記云古荆楊之木貢有則貢之棟宇器用


有所須則用之甚儉而易供也後代有營繕則工


師求大木至於深山窮谷人跡不到之處懸崖弔


橋艱難萬倍比至深澗必待夏秋洪水泛漲方抵

大江嗚呼林麓盡矣帝省其山則何辭以對是故


禹卑宫室而作訓以峻宇彫牆為戒豈非人君之


所當守哉


韓非子稱堯舜茅茨不翦采椽不斵土階三尺其


言或太甚當時未必若是之樸陋然禹卑宫室固


堯舜家法後世陵雲槩日之構我知其無有也荆


揚貢木或以為其中有宫室之用余按魯頌曰徂


來之松新甫之柏商頌曰陟彼景山松柏丸丸皆


言作寢廟事可見古人之宫室唯以松柏為之不


須竒木而周禮冀州之利曰松柏則帝都附近之


地供之而有餘何必逺取諸他州竊意岱畎之松


嶧陽之桐及荆之杶榦栝柏皆器用之材而揚之


貢木雖多亦未必有楩楠豫章合抱之木長至十


餘丈者也大禹作貢必不貽害於民後世採巨木


者輙求之楚蜀深山之中林麓盡而民力與之俱


盡此義明庶乎其知儆矣

礪砥砮丹(釋文礪力世反砥音脂徐之履反韋昭音旨砮音奴韋昭乃固反渭按礪漢書作厲)
　傳曰砥細於礪皆磨石也砮石中矢鏃丹朱類正義
　曰砥以細密為名礪以麤糲為稱鄭云礪磨刀刃石
　也精者曰砥魯語曰肅慎氏貢楛矢石砮賈逵云砮
　矢鏃之石也丹者丹砂王肅云可以為采夏氏曰山
　海經謂荆山首自景山至琴鼓山凡二十有三而獲
　多砥礪則荆州貢砥礪亦宜矣金氏曰礪砥今郢石
　是也砮則今思播有之丹朱砂也今辰錦所出光明
　砂及溪洞老鵶井所出尤佳渭按此四者皆石之類

子虚賦言雲夢之石曰瑊玏玄厲張揖云玄厲黒


石可用磨也是礪砥出雲夢榖梁傳曰天子之桷


斵之礱之加密石焉范注云以細石磨之細石即


砥也


魯語仲尼在陳有隼集於陳侯之庭而死楛矢貫


之石砮其長尺有咫(八寸曰咫)以問仲尼仲尼曰隼之


來也逺矣此肅慎氏之矢也昔武王克商通道於

九夷八蠻於是肅慎氏貢楛矢石砮其長尺有咫


銘其栝曰肅慎氏之貢矢(栝箭羽之間)以分太姫配虞


胡公而封諸陳君若使有司求之故府其可得也


使求得之金櫝如之蘇子瞻石砮記曰余自儋耳


北歸江上得古箭鏃槊鋒而劔脊其廉可劌而其


質則石此即所謂楛矢石砮孔子不近取之荆梁


而逺取之肅慎則荆梁之不貢此久矣王明逸云


女直即古肅愼之地今尚産楛矢石砮石砮出黒


龍江口名水花石堅利入鐵子瞻之所見古荆梁


外徼固宜有之也渭按孔子知為肅慎之矢者亦


以其長尺有咫耳非以荆梁不貢而徴諸肅愼也


荆梁即不貢中國豈絶無此物而射隼者必肅慎


乎子瞻說未當然因此可見古荆梁石砮之狀亦


佳話也


周禮揚州曰其利丹銀說文丹巴趙之赤石也外


象采丹井中丹形徐鍇曰得丹穴而富穴即井也

蘇頌圖經本草曰丹砂今出辰州宜州階州辰㝡


勝謂之辰砂其磈大者如雞子小者如石榴顆芙


蓉頭箭鏃連狀者碎之嶄巖作牆壁眞辰砂也渭


按周書王㑹卜人以丹砂孔晁注曰卜人西南之


蠻丹砂所出王應麟補注曰太平御覽卜人盖今


之濮人也伊尹為四方獻令正南百濮牧誓注濮


在江漢之南左氏傳巴濮吾南土也然則卜人實


荆域故貢丹砂也通典辰州貢光明砂四斤是辰


産㝡勝丹砂與金銀為一氣封襌書李少君曰丹


砂可化為黄金後世方士又用諸藥合丹砂鍊制


為銀孝經援神契云石潤苞玉丹精生金鶴頂新


書云丹砂始生石二百年成丹砂三百年而成


鉛又二百年而成銀又二百年復化而為金李時


珍曰今毋砂銀生五溪丹砂穴中色理紅光丹砂


與金銀為一氣信矣

惟箘簵楛(釋文箘求隕反簵音路楛音户)
　傳曰箘簵美竹楛中矢榦三物皆出雲夢之澤正義
　曰鄭云箘簵聆風也竹有二名或大小異也肅愼氏
　貢楛矢知楛中矢榦顔氏曰箘簵竹名楛木名也皆
　可為矢曽氏曰董安于之治晋陽也公府之垣皆以
　荻蒿苫楚廧之其髙丈餘趙襄子發而試之其堅則
　箘簵之所不能過也則箘簵竹之堅勁者其材亦中
　矢之笴

簵一作簬說文箘簬也一曰博棊又云簬箘簬竹


名引夏書惟箘簬楛箘或作箟招魂曰箟蔽象棊


有六簙洪興祖補注云箟竹名故說文以箘為博


棊吕氏春秋曰駱越之箘則南越亦産此竹箘簵


或以為二種或以為一種未知孰是鄭謂大小異


名理或然也詩大雅曰瞻彼旱麓榛楛濟濟陸璣


草木疏云楛形似荆而赤莖似蓍上黨人織以為


牛筥箱器又屈以為婦人釵然則楛亦北地所有


但不中矢榦故必取諸荆耳

正義云三物皆出雲夢之澤當時驗之猶然渭按


楚語王孫圉云有藪曰雲連徒洲金木竹箭之所


生也韋昭謂即雲夢之藪故孔傳據以為言非必


當時驗之傳出魏晉間人手此又一證矣金者金


三品也木者杶榦栝柏楛也竹箭者箘簵也周禮


曰藪以富得民雲夢之藪富矣哉


古矢笴之材有竹有木竹二一爲揚之篠一為荆


之箘簵也木二一爲荆之楛一為冀之蒲也左傳


宣十二年晉厨子曰董澤之蒲注云蒲楊栁可以


為箭河東聞喜縣東北有董池陂是蒲柳亦中矢


笴禹時在甸服故無貢

三邦厎貢厥名
　吕氏曰凡杶榦及楛十物非朝廷所常用必使之貢
　則勞民不使之貢則有用而或闕故惟使貢其名名
　者列其條目而貢之也聖人處事之精審如此渭按
　厎貢厥名與錫貢意相似但揚豫所言止一物而此
　則為物甚多故列其所須之名而使致貢於京師經
　所以異其文曰厎貢厥名也

林少穎云三邦之地經無明文難以考據按考工


記材之美者有妢胡之笴鄭注云胡子之國在楚


旁意者即三邦之故地歟渭按胡歸姓之國也漢


志汝南汝隂縣故胡國杜預左傳注同今鳯陽府


潁州西北有胡城廢縣是也胡國後為楚所并其


初亦不可謂在楚旁禹貢為豫州之域去雲夢絶


逺三邦當闕疑林説殊屬附㑹


傳云箘簵楛三物皆出雲夢之澤近澤三國皆致


貢之其名天下稱善張氏曰三物貢其尤美者厥


名猶言尤美也以此句專承三物恐非蘇氏曰三


邦大國次國小國也杶榦栝柏礪砥砮丹與箘簵


楛皆物之重者荆州去冀㝡逺而江無達河之道


難以必致重物故使此州之國不以大小但致貢


其名數而凖其物易以輕賫致之京師重勞人也

林少穎云此說不然失所謂任土作貢者皆其服


食器用之物而不可闕故使凖其本嵗所輸之賦


而貢於京師若謂當貢之物凖其名數易以輕賫


正非作貢之本意也渭按林說良是且揚州貢木


更多梁州貢鐡砮等皆重物也而路尤逺於荆何


以獨不易輕賫乎吕說勝孔亦勝蘇灼然可從

包匭菁茅(釋文匭音軌菁子丁反徐音精馬同)
　傳曰匭匣也茅以縮酒正義曰匣是匱之小者菁茅
　所盛不須大匱故用匣僖四年左傳齊桓公責楚云
　爾貢包茅不入王祭不共無以縮酒郊特牲云縮酒
　用茅明酌也特令此州貢茅茅當異於他處杜預云
　茅之為異未審鄭玄以為菁茅茅之有毛刺者王氏
　曰包匭菁茅者包且匭也物或筐或包至菁茅則包
　且匭者正以供祭祀故嚴之也朱子曰古人榨酒不
　以絲帛而以編茅王室祭祀之酒則以菁茅取其至
　潔也呉氏曰揚州先篚後包此先包後篚者以菁茅
　祀貢重物包而且匭故升在篚前渭按水經注云晉
　書地道志曰泉陵縣有香茅氣甚芳香言貢之以縮
　酒(見湘水泉陵為零陵郡治)蓋此茅潔且芳異於他處所産宜縮
　祭祀之酒故特令包匭而貢之

孔傳截包字為句而謂即橘柚王肅云揚州厥包


橘柚從省而可知也此不須多辯只以左傳包茅


二字折之足矣傳又以菁茅為二物曰菁以為葅


茅以縮酒正義曰周禮醢人有菁葅鹿臡故知菁


以為葅鄭云菁蓂菁也蓂菁處處有之而令此州


貢者蓋以其味善也渭按吕氏春秋云具區之菁


則菁以揚産為美未聞荆州味善也且菁為七葅


之一何獨與縮酒之茅同其貴重鄭注此經以菁


茅為一物符合左傳確不可易


鄭云匭猶纒結也重之故旣包裹而又纒結也張


子韶云安國謂匭為匣而礙於包故以包為橘柚


康成以包為裹而礙於匭故謂匭為纒結余謂此

物專供祭祀故以匭藏之又以複帕包匭而致嚴


也學欲通古今不因見今日複帕包盤杅之屬則


包匭之說終為孔鄭所惑矣渭按菁茅菁菁然華


盛而氣更芬芳貢之者欲其色香不變故包而加


之以匭包在内匭在外也恐與複帕包盤杅不同


周禮甸師祭祀供蕭茅鄭興云蕭字或為莤莤讀


為縮束茅立祭前酒沃其上酒滲下若神飲之故


謂之縮杜注左傳用其説魏華父云古無灌茅之


義所謂縮酒只是醴有糟故縮於茅以清之若曰


滲下去如神飲此臆說也渭按周禮司尊彝曰醴


齊縮酌注云以茅縮去滓也解縮字甚明仍不用


先鄭祭前沃酒之說


茅氏匯疏曰蠻溪叢笑云麻陽包茅山茅生三脊


孟康曰零茅揚雄曰璚茅皆三脊也爾雅謂之藐


廣雅謂之茈䓞本草云生楚地三月採隂乾猺人


以社前者為佳名鴉銜草今辰常並出包茅山在

麻陽縣東九十里靖州亦多有之渭按封禪書管


仲謂桓公曰江淮之間一茅三脊所以為藉也其


用不同恐别是一種易曰藉用白茅者是且江淮


之間謂淮南江北也其在古荆州域者今為德安


黄州二府地而未聞有異茅焉晉地道志亦不言


香茅有三脊荆州所貢殆非管仲之所稱也湖南


産茅處雖多終當以泉陵之香茅為正泉陵今永


州府治零陵縣及所領祁陽縣皆其地也


吳幼清云菁茅所以供祭祀縮酒之用三邦厎貢


其有名者舊以三邦厎貢厥名屬上文箘簵楛非


是渭按孔疏云鄭玄以厥名下屬包匭菁茅吳說


本此審爾則經何不曰包匭菁茅三邦厎貢厥名


乎其非可知

厥篚玄纁璣組(釋文纁許云反璣其依反又音機馬同玉篇渠依居沂二反組音祖)
　傳曰此州染玄纁色善故貢之璣珠類生於水組綬
　類正義曰釋器云三染謂之纁李巡云三染其色已
　成為絳纁絳一名也考工記云三入為纁五入為緅
　七入為緇鄭云纁者三入而成又再染以黒則為緅
　又再染以黒則為緇玄色在緅緇之間其六入者是
　染玄纁之法也說文云璣珠不圎者故為珠類玉藻
　說佩玉所懸者皆云組綬是組綬相類之物也張氏
　曰組此州所善織絍者吳氏曰玄染黒六入者七入
　則為緇深黒矣纁染絳三入者四入則為朱深赤矣
　璣組以璣穿結為組也渭按玄纁之質盖纖也其不
　言纎者蒙徐玄纖之文從可知也此州産璣善為組
　故貫珠於組以獻珠不入篚貫於組故篚之璣組是
　一物當從吳說

沈氏筆談云古人謂幣為玄纁五兩者一玄一纁


為一兩玄赤黒象天之色纁黄赤象地之色故天


子六服皆玄衣纁裳以朱漬丹秫染之爾雅曰一


染謂之縓縓今之茜也色小赤再染謂之竀竀頳


也三染謂之纁盖黄赤色也玄纁二物今之用幣

以皂帛為玄纁非也渭按考工記鍾氏染羽以朱


湛丹秫(湛子潛反)三月而熾之淳而漬之三入為纁五


入為緅七入為緇鄭謂六入為玄合諸爾雅唯四


入不知為何色吳幼清云四入為朱理或然也


璣珠之不圎者字書又云小珠也呂氏春秋曰人


不愛崑山之玉江漢之珠而愛已之蒼璧小璣李


斯諫逐客書曰宛珠之簪傅璣之珥是亦為婦人


首飾璣小而不圓故薛士龍云今荆州多蚌珠不


足貴也


禮記玉藻曰天子佩白玉而玄組綬公侯佩山玄


玉而朱組綬大夫佩水蒼玉而純組綬世子佩瑜


玉而綦組綬士佩瓀玟而緼組綬此佩玉之組也


玄冠丹組纓諸侯之齊冠玄冠綦組纓士之齊冠


此冠纓之組也天子素帶終辟大夫素帶辟垂士


練帶率下辟居士錦帶弟子縞帶并紐約用組三


寸長齊于帶此帶紐約之組也組之為用有三唯

佩玉之組貫珠餘則否其制有珩璜瑀琚之名上


横曰珩繋三組貫以蠙珠中組之半貫瑀末懸衝


牙兩旁組各懸琚璜又兩組交貫於瑀上繫珩下


繫璜行則衝牙擊璜而有聲也此州所貢正佩玉


之組君臣佩玉尊卑有等故或用珠或用璣焉

九江納錫大龜
　傳曰尺二寸曰大龜出於九江水中正義曰史記龜
　策傳云龜千歳滿尺二寸漢書食貨志云元龜岠冉
　長尺二寸故以尺二寸為大龜蘇氏曰寶龜不可常
　得有則納之若以下錫上者然不在常貢之例薛氏
　曰大龜國之所守其得不時不可以為常又不可錫
　命使貢唯使有之則納錫於上林氏曰大龜至靈之
　物不可以求而得九江之地有倘而得之若豫且者
　則使之納錫於上錫者與師錫帝曰禹錫玄圭之錫
　同意重其事也陳氏(櫟)曰錫貢如敷錫之錫上錫下
　也納錫如師錫之錫下錫上也吳氏曰謂納不謂貢
　明其非貢物也故於貢包篚之外别出此條邵氏曰
　前知神物大疑是稽重其事必異其禮書法云乎哉

孔傳云龜不常用錫命而納之林少穎云如此則


何以異於錫貢薛說為當然東坡已先得之不待


薛也龜策傳曰神龜生於江水中廬江郡常歳時


生龜長尺二寸者二十枚輸太卜官是與常供無


異食貨志曰元龜為蔡非四民所得居有者入太


卜受直則王莽制也莽有所興造必欲依古得經


文此令殆規摹納錫之意


易曰或益之十朋之龜弗克違元吉楚語王孫圉


曰龜足以憲臧不則寶之食貨志元龜岠冉長尺


二寸直二千一百六十為大貝十朋孟康曰冉龜


甲緣也岠至也度背兩邊緣尺二寸也蘇林曰兩


貝為朋朋直錢二百一十六元龜十朋故二千一


百六十也盖商周之際以龜貝為幣元龜一直大


貝二十是謂十朋之龜虞夏以龜神物而不為幣

非財貨比故重其事曰納錫也


祖伊曰格人元龜罔敢知吉元龜與格人並稱尊


之至矣箕子所陳洪範大禹之法也有大疑謀及


卜筮龜從筮逆猶可以作而龜逆則必不可以作


古人之信龜篤於信筮故史蘇有筮短龜長之說


邵氏云重其事必異其禮此意先儒所未及按周


禮鄉老及鄉大夫羣吏獻賢能之書於王王再拜


受之登於天府小司㓂孟冬祀司民獻民數于王


則拜受之受大龜之錫當亦用此禮也

浮於江沱潛漢逾于洛至于南河(釋文逾羊朱反)
　傳曰逾越也河在翼州南東流故越洛而至南河正
　義曰浮此四水乃得至洛本或潛下有于誤耳王氏
　曰凡曰逾皆水道不通遵陸而後能達也曽氏曰漢
　與洛不相通故曰逾于洛自洛以至豫州之河故曰
　至于南河程氏曰不徑浮江漢兼用沱潛者隨貢物
　所出之便或由經流或循支派期便事而已渭按江
　北之地可徑浮潛漢而江南則必由江沱以入潛漢
　江沱潛或由或否漢則其所必由者也

漢水北距洛水六七百里欲自漢逾洛則必泝山


源而上其惟丹水乎漢志弘農郡丹水縣下云水


出上雒冢領山東至析入鈞(師古曰鈞亦水名按今南陽府内鄉縣西)


(南百二十里有丹水故城南去丹水二百歩縣西有淅陽故城本漢析縣也)上雒縣下


云禹貢雒水出冢領山東北至鞏入河(今陜西西安府商州)


(治即漢上洛縣也洛南縣亦上洛地鞏縣今屬河南府)水經注丹水出京兆


上洛縣西北冢領山(商州志秦嶺在州西八十里其地有澗曰息邪澗丹水所)


(出)東南流與清池水合(水出東北清池山)又東南逕其縣


南楚水注之(水出縣西南楚山昔四皓隠於此)丹水自倉野又東


歴菟和山(左傳哀四年楚人謀北方司馬起豐析以臨上洛左師軍於菟和右師軍於倉)


(野杜預曰上洛縣東有菟和山今商州南百四十里有蒼野聚)又東南逕商縣南


歴少習出武關(應劭曰秦之南關也通南陽郡左傳哀四年楚左司馬使謂晉隂地)


(大夫曰將通於少習以聴命京相璠曰楚通上洛阨道也漢祖下析酈攻武關文穎曰武闗在析縣)


(西一百七十里按今商州東有商洛廢縣即漢商縣也商南山陽鎮安三縣亦商縣地武問在州東)

(一百八十里)又東南流入臼口歴其戍下又東南淅水


注之(水出析縣西北盧氏縣大蒿山南流逕修陽故城北又東逕析縣故城北春秋之白羽也)


(又歴其縣東南流至丹水縣注于丹水)又東南逕三户城又逕丹水


縣故城西南(縣有密陽鄉古商密之地楚申息之師所戍春秋之三户也今内鄉縣西)


(南有三户城)又東南流至其縣南(水南有丹崖山頳壁霞舉)又南逕


南鄉縣故城東北(城在今南陽縣西南百里本漢析縣地)又東歷於


中之北所謂商於者也(張儀說楚絶齊許以商於之地六百里即此裴駰曰)


(有商城在於中故曰商於杜佑曰今内鄉西七里有於村亦曰於中)丹水又南合汋


水(汋音市若切盖汮字之誤汮與均同)謂之淅口(均水注云均水出盧氏縣熊耳山東)


(南流逕其縣下南逕南鄉縣又南與丹水合又南逕順陽縣西有石山南臨汋水汋水又南流注于)


(沔水謂之汋口按今南陽府淅川縣東北三十里有順陽故城本漢淅縣之順陽鄉也此注汮亦誤)


(為汋)渭按沔水注云沔水自武當縣城東(城即今襄陽府均州)


(治)又東南逕渉都縣東北(本筑陽縣之渉都鄉)均水於此入


沔謂之均口在今榖城縣界均鈞同或从水作汮


韻㑹均字下云隋置均州取汮水名之是汮即均


也史承水經之誤曰汋口晉桓温伐秦水軍自襄

陽入汋口至南鄉是也或又曰汋均口齊陳顯達


攻魏馬圈軍入汋均口是也楚通少習漢入武關


皆在丹水之旁而南朝北伐其舟師必由均口而


進可見為南北水陸之孔道商州西北諸山皆秦


嶺也冢領亦秦嶺之别名丹水出其東南洛水出


其東北中隔一嶺陸行當不甚逺禹貢逾洛之道


計無便於此者以今輿地言之浮漢水至榖城縣


東北入均口泝丹水而上經淅川南陽内鄉抵商


州導源之處越冢領而北浮洛水經盧氏永寜宜


陽洛陽偃師至鞏縣以達于南河此荆州之貢道


也


自漢逾洛之道黃文叔云舎舟陸運出汝葉金吉


甫云自漢入丹河白水河即踰山路入洛今按陸


行出汝葉則必更天息女几嵩少轘轅諸山中崎


嶇二三百里貢道必不由此丹河即丹水白水河


盖謂淯水是兩道淯水出盧氏縣熊耳山泝此水

而上亦可逾于洛然洛水在縣南五里淯源北去


縣百五十里宋元嘉中伐魏龎季明栁元景皆從


山谷中度軍出盧氏不聞有水道淯洛之間陸運


百五十里殊費民力唯丹水為自楚入秦之㨗徑


水多陸少逾洛從此無疑(唐書崔湜建言山南可引丹水通漕至商州自)


(商鑱山出石門北抵藍田可通輓道以湜充使開大昌關役徒數萬竟不通按此亦用丹水而欲鑿)


(山為輓道直抵藍田即令其道得通而傷財害民與逾洛之事大不侔矣)


或問厎柱三門之險古今所同患荆豫及兖青徐


揚與冀之東北境貢入帝都必由南河經厎柱將


若之何曰唐裴耀卿於三門東西置倉開山十八


里為陸運以避其險疑禹時亦用此法貢物輕約


易齎與漕榖不同避險從陸而改舟以達平陽無


難也然厎柱初析閼流之害除或不若後世之險


絶亦未可知

　禹貢錐指卷七
欽定四庫全書
　禹貢錐指卷八
　　　　　　　　　　　　　　德清胡渭撰
荆河惟豫州
　傳曰西南至荆山北距河水曽氏曰臨沮之荆山其
　陰為豫州其陽為荆州渭按荆山已見荆州河南河
　也後同其不言南者蒙上至于南河省文而可知也
　荆山主南言傳不當兼西亦猶青之岱主南言不當
　兼西也
爾雅河南曰豫州漢南曰荆州盖荆豫二州禹貢


以荆山為界爾雅則以漢水為界故郭注豫州云


自南河至漢也禮記王制曰自南河至于江千里


而近鄭注云豫州域自江至于衡山千里而遥鄭


注云荆州域則二州又似以江為界矣以為殷制


則與爾雅不合以為周制則與職方不合周禮河


南曰豫州其山鎮曰華山其澤藪曰圃田其川滎


雒其浸波溠華山圃田滎雒皆在禹貢豫州之域


唯波溠可疑鄭注云波讀為播禹貢曰滎播旣都


(釋文播音波)春秋傳曰楚子除道梁溠(音側嫁反)營軍臨隨


則溠宜屬荆州在此非也今按滎即滎澤至周而


已導為川故曰其川波則别是一水非滎播也水


經滍水注云波水出霍陽西川大嶺東谷俗謂之


歇馬嶺(霍陽故縣在今汝州東南二十里霍山下)即應劭所謂孤山波


水所出也馬融廣成頌曰浸以波溠其水南逕蠻

城下又南分三川於白亭東而俱南入滍水滍水


自下兼波水之通稱也盖洛别百答之外又有此


波水道元以為豫州之浸浸可以為陂灌溉者也


章懐注馬融傳云波水出歇馬嶺在汝州魯山縣


西北汝州今屬河南州西四十里廣成澤一名黃


陂周百里有灌溉之利後漢於其地置廣成苑為


遊獵之所澤水出狼皋山東南流合温泉水波水


自西來注之又東南合滍水入汝此即波溠之波


也馬融精於周官其頌廣成明言浸以波溠鄭違


其義非是禹貢之滎波自當作播職方之波溠當


讀如字不可牽合溠水杜預云在義陽厥縣西東


南入鄖水經注溠水出隨縣西北黄山南逕㵐西


縣西又東南逕隨縣故城西春秋莊公四年楚武


王伐隨除道梁溠謂此水也又南流注于溳溠水


流短溳水出蔡陽縣大洪山一名清發水東南逕


隨縣至安陸入于沔溠旣合溳自下可以通稱經

所謂溠盖即溳也豫州南界至漢殷時已然周人


因之吕氏春秋云河漢之間曰豫州溠水在漢北


其為豫浸又何疑焉周無梁州賈疏云周之雍豫


於禹貢兼梁州之地豫所兼者當在華山之陽漢


水之北嶓冢之東以華為豫鎮漢為荆界知之其


王制所言不過言南河至江江至衡山之道里耳


鄭以為豫荆二州之域恐非記者本意邢氏爾雅


疏云豫州自南河至漢職方與此同可以證殷周


之荆豫皆以漢為界而不以江為界矣


豫州有古太皥祝融之虚及帝嚳成湯所都虞(舜後)


(即少康所奔)戈邳封葛三鬷諸國皆在焉春秋時可考


者管蔡郜曹鄭東虢西虢凡蔣祭杞宋焦申許蓼


(左傳哀十七年楚子榖曰武王克州蓼即此一作廖漢志南陽縣故廖國)密隨厲唐戴


沈息房(周語内史過曰昭王娶于房後漢志汝南吳房縣故房國楚靈王所滅)滑鄶


鄀穀鄧頼項頓胡江黄道柏州來絞蠻陸渾凡四


十一國戰國時屬宋魏韓而秦楚亦兼得其地秦

幷天下置三川碭郡潁川南陽(東境北境是)南郡(北境是)


漢復置豫州(領郡國五其今河南府陜郡弘農之地則屬司隸陳留濟隂之地則屬兖)


(州)後漢為司隸(治河陽)豫州(治譙領郡國六)魏因之晉分置


司州(領郡十一豫州領郡國十)唐為都畿之河南府(洛州)陜郡(陜南)


(境)臨汝(汝)滎陽(鄭)等郡河南道之陳留(汴)睢陽(宋)


濟隂(曹)譙郡(亳)潁川(許)淮陽(陳)汝隂(潁)汝南(豫)等


郡山南東道之淮安(唐)南陽(鄧)襄陽(襄)漢東(隨)武


當(均)等郡及河東道之弘農郡(虢)按以上通典所


列濟隂之乗氏當往屬兖襄陽之南漳漢東之光


化當往屬荆又有當來屬者兖域靈昌之匡城梁


域上洛之上津東境廢長利縣地是也以今輿地


言之河南則河南開封歸德南陽汝寕五府及汝


州直隸則大名府之東明長垣山東兖州府之定


陶曹縣城武單縣江南則鳯陽府之潁州潁上太


和亳州蒙城湖廣則襄陽府之襄陽光化宜城棗


陽穀城均州鄖陽府之鄖縣保康及鄖西之東境

德安府隨州之北境皆古豫州域也


豫之南界亦判自南漳縣之荆山西起保康歴宜


城棗陽及隨州之北境故隨縣地(州之南境廢光化縣地入荆域)


又東為信陽羅山皆與荆接界處也詳見荆州


豫北濵冀之南河其西與華隂接華隂雍域也按


職方豫州山鎮曰華山通典云即今華隂郡山連


延東出故屬豫州九域志云華山四州之際東北


冀東南豫西南梁西北雍十字分之四隅為四州


也豫之北界由華山而東為閿鄉靈寶陜州澠池


新安洛陽孟津鞏縣汜水河隂滎陽滎澤又東北


為陽武延津皆在南河之南(陽武自元時河從原武決而東南流始為)


(河北地)又東北抵濬縣大伾山冀兖豫三州之交也


豫東接兖徐揚三州之界自封丘而東為長垣東


明又東為考城定陶曹縣城武單縣與兖接界又


南為夏邑永城亳州潁州又東為潁上蒙城皆在


淮北與徐接界自潁州以西為商城息縣真陽踰

淮而南為信陽與揚接界


豫西自閿鄉以南為盧氏鄖縣及鄖西之東境故


鄖縣地與雍梁接界豫居中央為輻輳之地接界


者七州唯青為兖徐所隔與豫不相接云

伊洛瀍澗旣入于河(釋文纒直然反澗故晏反渭按洛漢書作雒)
　傳曰四水合流而入河正義曰地理志云伊水出弘
　農盧氏縣熊耳山東北入洛洛水出弘農上洛縣冢
　領山東北至鞏入河瀍水出河南穀城縣潛亭北東
　南入洛(城志作成潛志作朁)澗水出弘農新安縣東南入洛伊
　瀍澗三水入洛合流而入河言其不復爲害也傅氏
　曰導洛言東北㑹于澗瀍又東㑹于伊序水之次第
　此言伊洛瀍澗乃治水之先後渭按漢上洛縣即今
　陜西西安府商州治盧氏新安二縣今屬河南府穀
　城故縣在今洛陽縣西北

孔傳云伊出陸渾山洛出上洛山澗出澠池山瀍


出河南北山與漢志異正義旣引漢志又為之說

曰熊耳山在陸渾縣西冢領山在上洛縣境内澠


池在新安縣西榖城㬱亭北此即河南境内之北


山也志詳而傳略所據小異耳渭按漢陸渾盧氏


本二縣熊耳山在盧氏縣西南五十里不與陸渾


接界安得謂陸渾縣西之山而云伊出陸渾山新


安黽池亦本二縣澗水出新安穀水出黽池流同


而源異今乃云澗出澠池山是以穀源為澗源也


此不惟略也而且誤矣至於河南穀城亦本二縣


魏始省穀城入河南而傳云瀍出河南北山是西


漢時穀城山已為河南縣地也穎達嘗云孔為武


帝博士地理志無容不知而其言如此豈西漢孔


博士之所為乎


林少穎云據伊瀍澗入于洛而洛入子河此言伊


洛瀍澗則以四水列言者曽氏曰漢水入于江以


入海而荆州言江漢朝宗于海與此同意蓋其水


之大小相敵也傅同叔非之曰三水入洛而洛得

兼三水而為大顧謂之相敵可乎因以為伊洛瀍


澗乃治水先後之序甚善昔賈讓言大禹鑿龍門


辟伊闕伊闕者伊水之所經也當時為害必甚略


與龍門相似故禹治此四水以伊為先伊旣入洛


乃疏洛以入河最後治瀍澗故立言之序如此非


以其水大小相敵也


漢志伊水出弘農盧氏縣熊耳山東北入雒過郡


一行四百五十里(熊耳山在今河南府盧氏縣西南五十里東連永寜南接内鄉)


水經注伊水出南陽縣西蔓渠山(山海經曰蔓渠之山伊水出焉)


(淮南子曰伊水出上魏山地理志曰出熊耳山即麓大同陵巒互别耳伊水自熊耳東北逕鸞川亭)


(北世謂之鸞水按蔓渠山在今河南府盧氏縣東南盖即熊耳之支峰也括地志云伊水出盧氏縣)


(東巒山一名悶顿嶺今在縣東南百六十里元和志云伊水出鸞掌山疑即是巒山參考諸書伊水)


(出盧氏縣熊耳山審矣縣志云熊耳雖有伊源之名而無流衍之跡其實出於悶頓嶺之陽豈知古)


(熊耳山盤基甚廣即悶頓亦熊耳乎酈氏云即麓大同陵巒互别兩言盡之矣蔡傳據郭璞云熊耳)


(在上洛縣南以為地志言出盧氏者非是大謬)東北逕東亭城南又屈逕


其亭東(今嵩縣西南七十里有東亭故城)又東北逕郭落山又東

北逕陸渾縣南王母澗水注之(水出陸渾縣西南山海經曰滽滽之)


(水出於釐山南流注於伊水即王母澗也陸渾今為嵩縣)又北歷崖口下(崖口壁立)


(若闕即古三塗山也杜預曰在陸渾縣南按今嵩縣西南十里有三塗山俗呼為水門逸周書武王)


(曰南望三塗左傳司馬侯以三塗為九州之險晉伐陸渾請有事於三塗是也)又東北逕


伏流嶺東(嶺在崖口北三十里許今嵩縣北有伏流城)又東北逕伏睹


嶺又東北涓水注之(水出陸渾西山)又東北逕新城縣南


(今洛陽縣南七十五里有新城春秋戎蠻子邑漢以為縣)又北逕新城東大狂


水入焉(水東出陽城縣山海經曰大􁇭之山其陽狂水出焉東南流)又北逕髙


都城東(城在今洛陽縣西南)又東北逕前亭西(左傳昭二十二年晉箕遺)


(樂徵取前城京相璠曰今洛陽西南五十里前亭也)又北過伊闕中(昔大禹疏以通)


(水兩山相對望之若闕伊水歷其間北流春秋之闕塞昭二十六年趙鞅使女寛守闕塞是也闕左)


(壁有石銘云黄初四年六月二十四日辛巳大出水舉髙四丈五尺齊此以下盖紀水之漲滅也右)


(壁亦有石銘云永康五年河南府君循大禹之軌斬岸開石平通伊闕按闕塞亦曰龍門山故傅毅)


(反都賦云因龍門以暢化開伊闕以達聰也一名闕口山又名鍾山在洛陽縣西南三十里)又


東北至洛陽南逕員丘東又東北入洛以今輿地


言之盧氏嵩縣伊陽(伊陽屬汝州以伊水與嵩縣分界)洛陽界中

皆伊水之所經也


漢志雒水出弘農上雒縣冢領山東北至鞏入河


過郡二行千七十里豫州川水經注洛水出京兆


上洛縣讙舉山(山海經曰出上洛西山又曰讙舉之山洛水出焉)東逕熊


耳山北(山在漢上洛縣東北今為洛南縣地)又東北逕盧氏縣故城


南(城在今縣東)又東逕蠡城南(今永寜縣西有洛水廢縣即故蠡城也)又


東逕檀山南(山在永寜縣西五十里)又東北逕宜陽縣故城


南(城在今宜陽縣東北十四里)又東逕河南縣南(今洛陽縣西北有河南故)


(城周王城漢河南縣也)又東逕洛陽縣南伊水從西來注之


又東逕偃師故縣南與􁇮氏分水(今偃師縣治即偃師故城古西)


(亳也縣南二十里有􁇮氏故城)又東北逕鞏縣故城南(城在今縣西南三十)


(里)又東北入于河謂之洛汭(劉昭曰洛汭在鞏縣東北三十里)以


今輿地言之商州盧氏永寜宜陽洛陽偃師鞏縣


界中皆洛水之所經也近世乃過汜水縣北入河


則洛口又移於東矣詳見導洛


洛誥周公曰我乃卜澗水東瀍水西惟洛食謂王

城也我又卜瀍水東亦惟洛食謂下都也漢志瀍


水出河南穀城縣㬱亭北東南入雒後漢志瀍水


出河南穀城縣劉昭引博物記曰出㬱亭山(括地志云)


(故穀城在河南縣西北十八里苑中西臨穀水左傳定八年周大夫儋翩叛單子伐穀城即此漢置)


(穀城縣魏省入河南縣自故縣西北又三十二里有榖城山東連孟津縣界即博物記所謂㬱亭山)


(也)水經瀍水出河南穀城縣北山東與千金渠合


又東過洛陽縣南又東過偃師縣又東入于洛注


云縣北有濳亭瀍水出其北梓澤中厯澤東而南


水西有一原其上平敞古舊(㬱訛為舊)亭之處潘安仁


西征賦所謂越街郵者也瀍水又東南流注于穀


穀水自千金堨東注謂之千金渠也渭按王城即


郟邑漢為河南縣其故城在今洛陽縣西北(後漢志云)


(河南周公所城雒邑也春秋時謂之王城劉昭引博物記曰王城方七百二十丈郛方一十里南望)


(雒水北至郟山地道記曰去雒城四十里)下都即成周漢為洛陽縣河


南郡治其故城在今洛陽縣東北二十里(後漢志云雒陽)


(周時號成周劉昭引帝王世紀曰城東西六里南北九里元和志引華延儁洛陽記曰東西七里)

二城東西相去四十里而今洛陽縣居其中(隋大業初)


(營新都始移二縣於都城内金又省河南入洛陽)古時澗水經河南故城


西入洛瀍水經河南故城東入洛故澗水東瀍水


西為王城而瀍水東為下都洛誥之文甚明也自


周靈王壅穀水使東出於王城之北則其勢必入


于瀍水而合流歷王城之東以南注于洛時二水


猶未經洛陽城也迨東漢建都於此自河南縣東


十五里之千金堨引水繞都城南北以通漕而瀍


水始與穀水俱東注矣古時瀍不合澗亦不過洛


陽縣南而東至偃師也


穀水注云河南城西北穀水之右有石磧磧南出


為死穀北出為湖溝魏太和七年暴水流髙三丈


此地下停流以成湖渚造溝以通水東西十里決


湖以注瀍水按曹魏明帝元魏孝文帝皆有太和


年號明帝之太和終於六年故方輿紀要謂穀水


入瀍經城北自元魏時始然瀍水出穀城山東南

流至王城東北而南入于洛周靈王壅穀使東注


勢必與之合韋昭云穀在王城之北東入于瀍是


也其元魏所決者磧北之湖水耳澗瀍之合實不


自元魏時始也


漢志弘農新安縣下云禹貢澗水在東南入雒黽


池縣下云穀水出穀陽谷東北至穀城入雒水經


注澗水出新安縣南白石山(山海經曰白石之山澗水出其陰北流注)


(于穀世謂是山曰廣陽山水曰赤岸水亦曰石子澗按新安無雒漢志云澗入雒要其歸也其實澗)


(東合榖至河南入雒)東北流歴函谷東入特阪(在今新安縣東)周書


所謂我卜澗水東者也舊與穀水亂流南入于洛


今穀水東入千金渠澗水與之俱東入洛矣穀水


出弘農黽池縣南墦冢林穀陽谷(山海經曰傅山之西有林焉曰)


(墦冢穀水出焉東流注于洛今穀水出崤東馬頭山穀陽谷)東北流歴黽池川


(亦或謂之彭池)又東逕秦趙二城南(世謂之俱利城耆喭曰昔秦趙之㑹各據)


(一城秦王使趙王鼓瑟藺相如令秦王擊缶處也)又東逕土崤北(所謂三崤也)


又東左㑹北溪(溪水北出黽池山東南流注于穀)又東逕新安縣

故城(南北夾流而西接崤黽括地志云秦新安故城在今澠池縣東十二里)又東逕


千秋亭南(潘岳西征賦曰亭有千秋之號子無七句之期謂是亭也)又東逕缺


門山廣陽川水注之(水出廣陽北山東南流注于穀)又逕白超壘


南(壘在缺門東十五里)又東㑹石黙溪(水出微山東簏東北流入穀)又東


逕函谷關南東北流皁澗水注之(水出新安縣東南流逕函谷關)


(西漢樓船將軍楊僕以家僮徙關於新安即此處也皁澗水又東流入穀)又東北逕關


城東又合桑爽之水(山海經曰白石山西五十里曰穀山桑爽之水出焉世謂)


(之紵麻澗)又東澗水注之自下通謂之澗水故尚書曰


伊洛瀍澗旣入于河而無穀水之目又東波水注


之(山海經曰婁涿之山波水出其隂謂之百答水北流注于穀)又東少水注之


(山海經曰瞻諸之山少水出其陰東流注于穀世謂之慈澗今在新安縣東三十里)又東俞


隨之水注之(山海經廆山俞隨之水出其陰北流注于穀世謂之孝水在河南城西十)


(餘里)又東逕穀城南又東逕河南王城北(地理志曰故郟鄏地)


(也周定鼎為東都謂之王城其東南名曰鼎門)又東逕乾祭門北(按左傳昭公二)


(十四年子朝爭立晉使士伯立於乾祭而問於介衆注云王城北門曰乾祭)此周靈王


壅穀入瀍之故道也下文東至千金堨以下則東

漢以後陽渠九曲千金五龍諸渠之故道瀍澗二


水自此東注而不復至王城東南入洛矣(道元曰河南縣)


(城東十五里有千金堨舊堰穀水魏時更修此堰開溝渠五所謂之五龍渠盖魏文帝脩王張故績)


(也逮於晉世溝瀆泄壊太始七年更於西開泄名曰代龍渠即九龍渠也又曰陸機劉澄之皆言城)


(之西面有陽渠周公制之也亦謂之九曲瀆河南十二縣簿云九渠瀆在河南鞏縣西西至洛陽傅)


(暢晉書云都水使者陳良鑿運渠從洛口入注九曲至東陽門阮嗣宗詩所謂逍遥九曲間者也)


今按後漢書王梁傳建武五年為河南尹穿渠引


穀水注洛陽城東寫鞏川及渠成而水不流張純


傳建武二十三年為大司空明年上(時丈反)穿陽渠


引洛水為漕百姓得其利太子賢注云陽渠在洛


陽城南以酈注考之堨東穀水有二道一在洛陽


城北自臯門橋(在城之西北潘岳西征賦曰秣馬臯門即此處)東歷大夏


門(北城之西頭一門故夏門也穀水枝分南入華林園東注天淵池又東注于狄泉)廣莫


門(北城之東頭一門故穀門也北對邙阜連嶺脩亘)屈南逕建春門石橋


下(東城之北頭一門即上東門也橋之石柱銘云陽嘉四年詔書以城下漕渠東通河濟南引江)


(淮方貢委輸所由而至使中謁者馬憲監作其水依石柱文自樂道里屈而東出陽渠也)蓋即

王梁之所引道元所謂舊瀆者也一在洛陽城南


自閶闔門(西城之北頭一門故上西門也陽渠水枝分入城東歴故金市銅駝街出東陽)


(門石橋下注于陽渠)南歷西陽門(城之正西門故西明門也亦曰雍門)西明門


(西城之南頭一門故廣陽門也)屈東歷津陽門(南城之最西一門故津門也)宣


陽門(南城之次西一門故小苑門也亦曰謻門)平昌門(城之正南門故平門也)開


陽門(南城之東頭一門故建陽門也穀水於城東南隅枝分北注逕青陽門東又北逕東陽門)


(東又北逕故太倉西又北入洛陽溝青陽東城之南頭一門故清明門東陽城之正東門故中東門)


(也)又東逕偃師城南又東注于洛蓋即張純之所


穿洛水篇云洛水東過偃師縣南又北陽渠水注


之是也此皆周靈王壅穀後歷代遞遷之水道非


禹迹也


澗穀二源至新安東而合流自下得通稱古謂之


澗周室東遷謂之穀而澗之名遂晦周語靈王二


十二年穀洛鬭將毁王宫王欲壅之太子晉諫曰


不可引共工伯鯀之事以為戒王弗聽卒壅之韋


昭注云鬭者兩水格有似於鬭洛在王城之南穀

在王城之北東入于瀍至靈王時穀水盛出於王


城之西而南流合于洛水毁王城西南將及王宫


故齊人城郟壅之者壅防穀水使北出也郭縁生


述征記曰穀洛二水本於王城東北合流所謂穀


洛鬭也今城之東南缺千歩世又謂穀洛鬭處酈


道元引韋昭語以折縁生之謬愚謂郭固失之而


韋亦未為得也穀水出王城之西而南合于洛水


者其故道也靈王時偶值暴水大至兩川相觸如


格鬭然故謂之鬬非穀水本由城北入瀍而今忽


改道由城西入洛也使穀水本由城北而東入于


瀍則洛誥何以指王城為澗水東邪且使穀水故


道果在城北則靈王壅之使北出是為復禹之迹


太子晉亦何為引共鯀防川之害以戒王哉此理


甚明不待多辯道无言靈王壅穀其遺堰三隄尚


存今亦不可得詳竊意此三隄者皆在王城之西


北當時堰穀水使東出於城北與瀍水㑹折而南

歷城東至千金堨處又南入洛此蓋自靈王以迄


西漢穀水㑹洛之故道也何以知之以東漢作堨


於河南城東十五里知之也使穀水不由此入洛


堨何為在此乎道元云河南城西北穀水之右有


石磧磧南出為死穀潁容春秋條例言西城梁門


枯水處世謂之死穀是也死穀云者以其有瀆而


無水盖即靈王壅穀後城西所存之枯渠矣方輿


紀要云自東漢引穀洛之水以通漕而瀍穀非復


故道曹魏文明之世大營宫殿分引支流灌注苑


囿延及晉代川谷漸移及元魏遷都更加營治大


約時所務者都邑之漕渠而已隋大業元年改建


東都并河南洛陽而一之大變成周之轍(隋東都城即今)


(河南府治前直伊闕之口後依邙山之塞自周敬王漢光武魏文帝晉武帝後魏孝文帝皆都故洛)


(城至是西移十八里置都城焉)而通濟之渠復起(隋書煬帝大業元年開通濟渠)


(自西苑引榖洛水達于河自板渚引河通于淮)於時又以穀洛二水周帀


都城為急故復引穀南流以㑹洛從城西遶城而

南以達城東經偃師鞏縣之間而注於洛口其於


千金九曲之故迹又未嘗過而問矣(元和志洛水在洛陽縣西)


(南三里西自苑内上陽之南瀰漫東流宇文愷斜堤束令東北流形如偃月謂之月坡伊水在河南)


(縣東南十八里瀍水在河南縣西北六十里西從新安縣東流入縣界又曰通津渠在河南縣南三)


(里隋分洛水西北名千歩磧渠者東北流入洛)渭按瀍澗水道之變自東


周始靈王壅穀使東出一變也東漢引水為漕渠


二變也魏晉引水灌苑囿三變也元魏決湖注瀍


水四變也隋煬引水帀都城五變也更此五變禹


迹豈可復問韋酈諸人據後世之水道以為禹迹


而莫之辨恃有洛誥數言推得其大略而已其潁


容所言死穀抑亦古澗水歷王城西之明證也


四水洛為大伊次之澗又次之瀍最小而其為害


三水不減於洛漢吕后三年伊洛溢流千六百餘


家魏黄初四年伊洛溢殺人民壞廬宅唐開元十


年伊水溢毁東都城東南隅咸通元年暴水自龍


門毁定鼎長夏等門漂溺居人伊水之為害如此

禹所以先伊而後洛也澗水自穀洛鬭毁王城之


後至晉太始七年暴漲髙三丈蕩壞二堨唐開元


八年穀洛溢入西上陽宫宫中人死者什七八畿


内諸縣田廬蕩盡十五年澗穀溢毁澠池縣此澗


水之害也瀍水源流自穀城山至故洛陽不過七


十里而其患亦甚開元五年瀍水溢溺死千餘人


十八年瀍水溺揚楚等州租船天寶十三載瀍洛


溢壞十七坊此瀍水之害也計禹當日治瀍澗之


功不少於伊洛故四水並書正程泰之所謂嘗經


疏導則雖小而見録者也

滎波旣豬(釋文滎戸扃反波如字馬本作播渭按史記亦作播唯漢書作波)
　正義曰沇水入河溢為滎滎是澤名鄭云今塞為平
　地滎陽民猶謂其處為滎澤在其縣東馬鄭王本皆
　作滎播謂此澤名滎播渭按地理志沇水出河東垣
　縣王屋山東南至武德入河軼出滎陽北地中蓋即
　滎澤經所謂溢為滎也今河南開封府滎澤縣本漢
　滎陽縣地隋分置滎澤縣澤在其縣南而班云出縣
　北鄭云在縣東者盖滎陽故城在今縣西南班鄭據
　以為言澤起縣北歷其東也(滎澤故城在今縣北五里隋置明洪武八年為)
　(河水所圮移今治)

孔傳云滎澤波水已成遏豬正義曰洪水之時此


澤大水動成波浪今壅遏而為豬不泛濫也閻百


詩云案馬鄭王本波並作播伏生今文亦然惟魏


晉間書始作波與漢書同余向謂其書多出漢書


者此又一證然安國解猶作一水非二水以為二


水自顔師古始宋林之竒本之以周官爾雅為口


實蔡氏又本之下到今余嘗反覆參究而覺一為


濟之溢流一為洛之枝流兩不相蒙而忽合而言


之與大野彭蠡同一書法不亦參雜乎善夫傳氏


寅曰上文言導洛此則專主導濟言不當又泛言


洛之支水職方所記山川非治水次第不必泥也


且鄭注職方其浸波讀為播引禹貢滎播旣都仍

當作播證一賈疏案禹貢有播水無波仍當作播


證二史記索隠引鄭氏曰今塞為平地滎陽人猶


謂其處為滎播仍當作播證三山海經婁涿之山


波水出於其隂北流注於穀水今本波作陂郭璞


云世謂之百答水非屬波水證一惟酈注引作波


然亦出於山不出於洛非屬波水證二水經洛水


又東門水出焉注云爾雅所謂洛别為波也惟此


堪引然余考門水下流為鴻關水今謂之洪門堰


在商州洛南縣東北至靈寶縣而入河何曽見水


豬為澤乎非屬波水證三百詩此論精覈吾無以


易之且職方豫州之波出魯山縣鄭注謂即滎播


固非(詳見上文)而洛南之波水則與滎澤相距五六百


里中隔大山總撮而言之曰滎波旣豬經無此書


法也以滎波為二水終無是處


滎澤鄭康成杜預竝云在滎陽縣東京相璠云在


縣東南未審孰是今滎澤縣南相傳為古滎澤左

傳宣十二年楚潘黨逐晉魏錡及滎澤即此也(元和)


(志滎澤在滎澤縣北四里恐誤)括地志云滎陽故城在滎澤縣西


南十七里今治與隋置皆在其東北故此澤舊在


滎陽縣東隋唐至今則在滎澤縣南也自東漢時


己塞為平地故周徑里數志家莫能言之不知其


大小幾何正義曰馬鄭王皆謂此澤名滎播春秋


閔二年衛侯及狄人戰于滎澤(今左傳本作熒澤字从火)不名


播也鄭謂衛狄戰在此地杜預云此滎澤當在河


北以衛敗始渡河戰處必在河北蓋此澤跨河南


北而多得名耳渭按衛狄戰地或河北自有一滎


澤如魏獻子之所田别是一大陸非禹貢之大陸


亦未可知如謂經之滎播跨河南北則導沇何以


言入于河溢為滎耶

導菏澤被孟豬(釋文導音道下同菏徐音柯又工可反韋胡阿反被皮寄反徐扶義反豬張魚)
(反又音諸渭按菏史記漢書並作荷後同孟豬史記作明都漢書作盟豬師古曰盟音孟)
　正義曰地理志云菏澤在濟陰定陶縣東孟豬在梁
　國睢陽縣東北左傳爾雅作孟諸周禮作望諸聲轉
　字異止是一地也顔氏曰言治菏澤之水衍溢則使
　被及孟豬不常入也林氏曰菏澤水盛然後覆被孟
　豬亦猶弱水之餘波入于流沙也周禮青州澤藪曰
　望諸此乃屬豫者周無徐徐幷於青青在豫東故得
　兼有孟豬金氏曰自菏澤至孟諸凡百四十里二水
　舊相通王氏(樵)曰澤無言導者此二澤相通可以導
　此之溢被彼之地故言導也渭按此治陶邱復出之
　濟也二澤本有相通之道禹因而疏之洩餘波入焉
　以殺濟瀆之勢也定陶今屬山東兖州府之曹州其
　故城在今縣西北四里睢陽今為商邱縣河南歸德
　府治其故城在今治南二里通典云菏澤在曹州濟
　隂縣東北九十里故定陶城東北宋州虞城縣有孟
　豬澤元和志云孟諸澤在虞城縣西北十里周廻五
　十里今在商邱東北接虞城界也

孔傳云菏澤在胡陵孟豬澤名在菏東北水流溢

覆被之正義曰地理志山陽郡有胡陵縣不言其


縣有菏澤也又云菏澤在定陶孟豬在山陽以今


地驗之則胡陵在睢陽之東定陶在睢陽之北其


水皆不流溢東北被孟豬也然郡縣之名隨代變


易古之胡陵當在睢陽之西北故得東出被孟豬


也傅同叔為之辯曰許氏說文云菏澤水在山陽


胡陵正與孔傳同而班固以為在定陶何也盖在


定陶者其澤也在胡陵者其流也其流東與泗合


在今單州之魚臺魚臺在單之東北百里而近正


古胡陵地也而孟豬在睢陽東北則所謂被孟豬


者導菏流之在定陶魚臺間者以被之於南也安


國惟說菏之源委不明且誤言孟豬在菏東北是


以致穎達疑甚而有古胡陵當在睢陽西北之說


百詩云傅氏引說文分别菏水與菏澤所在不同


班許二氏殊塗同歸余因悟偽孔傳出說文後菏


澤在胡陵正本說文來但遺一水字書出魏晉間

又得一證渭按水經濟水東過方與縣北為菏水


注云菏濟别名也漢方與縣今爲魚臺縣胡陵故


城亦在焉縣北之菏水正說文所云在胡陵者也


詳見徐州


漢志濟陰郡下云禹貢荷澤在定陶荷乃菏字之


誤師古曰荷音和非也括地志菏澤在曹州濟陰


縣東北九十里故定陶縣東今名龍池亦名九卿


陂近志菏澤在曹州東南三十里接定陶縣界菏


山在州東三十里以近菏澤而名菏水源出於此


說本寰宇記蔡傳曰濟陰縣南三里有菏山故名


其澤爲菏澤渭按菏澤爲濟水之所經其所鍾者


即是濟水謂源出菏山妄也山以澤得名非澤以


山得名也傅氏云導菏流之在定陶魚臺間者以


被之於南亦誤魚臺之水東合泗以注淮不入孟


豬經所導者是定陶之澤水於胡陵之枝流無渉


也

周禮青州澤藪曰望諸爾雅十藪宋有孟豬左傳


僖二十八年楚子玉夢河神賜以孟諸之麋文十年


宋道楚子田孟諸杜預曰宋大藪也水經注云尚


書曰導菏澤被孟豬孟豬在睢陽縣東北闞駰十


三州記曰不言入而言被者明不常入也水盛方


乃覆被矣寰宇記云虞城孟諸澤俗呼爲湄臺蓋


澤中有臺也渭按今虞城縣西北十里有孟諸臺


接商邱縣界即此爾雅水草交曰麋麋古湄字臺


盖以孟諸之麋得名也自元至元二十三年以後


歸德府城南北屢被黄河衝決禹迹不可復問然


余考漢書梁孝王傳築東苑方三百里則孟諸澤


皆在其中矣孝王大治宫室臺榭陂池髙髙下下


澤形盡失故酈元於睢陽故城絶不言孟諸而叙


臺池甚詳蓋澤之畔岸蕩夷無存乆矣元和志云


周廻五十里亦彷彿言之耳


王明逸云孟諸之藪可田則有水草而淺涸時多

故導菏澤之溢時乎被孟豬也渭按左傳宋道楚


子田孟諸楚子以鄭伯田江南之夢衛懿公及狄


人戰于滎澤事皆在冬魏獻子田于大陸焚焉事


在春正月周之冬自八月始正月為夏之仲冬時


方水涸故其地可田可戰凡澤藪皆然孟諸當水


發之時亦自淼漫禹導菏澤以被之蓋因地勢之


便非以孟諸常淺涸能容水也


豫西南之水有丹淯皆入漢東南之水有汝潁皆


入淮亦名川也而禹功曽不一及蓋其時不為害


耳孟子言決汝而經絶無其事不知孟子於此何


以獨多誤竊謂此文當云禹疏九河瀹濟漯決江


漢排淮泗而注之海則字字與禹貢相符矣


豫州之水莫大於河而無所施功者盖禹治冀時


已令豫協力治之岳陽覃懷之役是也河旣治則


西偏之水莫大於洛東偏之水莫大於濟禹疏伊


瀍澗注洛以入河豬滎導菏以防濟之氾濫而豫

州之水土悉平矣傅同叔云伊洛瀍澗横流浩蕩


滎澤承其害故禹必先疏四水以循故道而後次


及於滎菏此說非也今按自滎澤河口以至南陽


縣西有敖鄗浮戲陽城嵩髙少室轘轅鳴臯三鵶


諸岡嶺東西隔絶四水横流不能東入為害禹治


豫先西而後東亦以四水之患最急而滎菏差緩


故耳傅氏不諳地理輕於立說且自喜謂禹之規


畫如在吾目予不可以無辯

厥土惟壤下土墳壚(釋文壚音盧)
　傳曰髙者壤下者墳壚陸氏曰說文壚黑剛土也顧
　氏(臨)曰玄而疏者謂之壚王氏(炎)曰下土下等之土
　也壤則為沃墳壚則為瘠金氏曰其壤者無塊而柔
　其下者或膏而起或剛而疏如今轘轅之濘淖汜關
　之沙陷皆所謂下土者渭按冀州疏云豫州直言壤
　不言其色蓋州内之土不純一色故不得言色也

釋名土黒曰盧盧然解散也吕覽云凡耕之道必

始於壚為其寡澤而後枯也壚本作盧後人於㫄


加土耳墳壚是二種金說較密若以爲一則與兖


土之色黑而墳起無别矣

厥田惟中上厥賦錯上中
　傳曰田第四賦第二又雜出第一
厥貢漆枲絺紵(釋文紵直吕反)
　顔氏曰紵織紵為布及練也林氏曰職方氏豫州其
　利漆枲載師漆林之征二十有五周以為征而此則
　貢之者時豫州在畿外故爲貢推此則知冀不言貢
　之意吳氏曰紵麻屬茅氏曰豫貢略與兖似蓋二州
　皆近冀冀甸服專供粟米二州近京師則專供服御
　禹制貢先食服器用次之珍幣又次之

周禮豫州之利曰林漆其地有在畿内者故漆林


之征載師掌之其征獨重則漆多而利厚可知貨


殖傳云陳夏(音檟)千畞漆陳謂陳縣夏謂陽夏竝屬


陳國李肇國史補云襄州人善為漆器天下取法

亦以其地産漆故耳寰宇記云宋州産漆陽夏襄


宋皆古豫域也韓非子述由余對秦穆公曰舜作


食器流漆墨其上國之不服者十三禹作祭器墨


染其外朱畫其内國之不服者三十三此雖寓言


非實事然當時兖旣貢漆而豫又貢之則漆之為


用亦廣矣彤鏤之器實始於此文明之運將啓聖


人因時以立制非所以導奢而致畔也


詩陳風曰東門之池可以漚紵陸璣草木疏云紵


亦麻也科生數十莖宿根在地中至春自生不歳


種也荆揚之間一歳三収今南越紵布皆用此麻


左傳襄二十九年吳公子札聘于鄭見子産與之


縞帶子産獻紵衣焉杜注云吳地貴縞鄭地貴紵


故各獻已所貴示損已而不為彼貨利陳鄭皆豫


域紵固其土宜也迨晉世有白紵舞江左歌辭極


狀舞衣之精妙則吳地亦貴紵矣延及唐時通典


言貢苧布者宣常湖吉袁郢復岳郴朗凡十州皆

荆揚之産陸璣所謂一歳三收者矣此古今風土


之變也


林少穎云顔師古謂織紵為布及練然經但言貢


紵成布與未成布不可詳也蔡傳取之渭按葛成


布有絺綌之名紵成布無他名仍謂之紵而已紵


在絺下則亦布也練傅氏集解引顔注作綀說文


綀布屬从糸束聲唐韻在魚部音所菹切韻㑹云


綀綌屬後漢禰衡著綀巾今漢書注旣作練而文


苑傳又作疎皆字之誤也當從傅氏

厥篚纖纊(釋文纊音曠渭按纊史記作絮)
　林氏曰纖與纊二物也吳氏曰纊綿也渭按纖亦繒
　也徐色玄荆色玄纁此不言色者五采具備猶土非
　純一色不得言色也說文纊絮也春秋傳曰皆如挾
　纊或作絖小爾雅曰纊絮之細者

圈稱陳留風俗傳云襄邑縣南有渙水縣北有睢


水故傳曰睢渙之間出文章天子郊廟御服出焉

任昉述異記云睢渙二水波文皆若五色其地多


文章故名繢水漢志陳留襄邑縣有服官故曹洪


與子桓書曰遊睢渙者學藻繢之采左思魏都賦


云襄邑錦繡襄邑今睢州屬歸德府自古號為文


章藻繢之區則纖具五采可知也按近志府界所


出有漆有枲有綌有綿則豫之貢篚太半出於宋


又不獨藻繢為工矣


孔傳云纊細綿是以纖為細也按絮之細者曰纊


不聞纊更有麤細之分且貢綿必細何待言纖纖


纊為二物無疑疏引喪大記屬纊注以纊為新綿


尤可笑纊只是綿曰細曰新皆贅辭也招魂曰秦


篝齊縷鄭綿絡些晉陽秋曰有司奏調睢陽綿元


和志宋州出黄綿豫産也(莊子云宋人有世世以洴澼絖為事者是亦宋)


(地出綿之一證)魏都賦綿纊房子劉逵注云房子出御綿


縣屬常山郡斯為冀域而非豫矣

錫貢磬錯
　傳曰治玉石曰錯治磬錯也林氏曰揚子雲云有刀
　者礲諸有玉者錯諸不礲不錯焉攸用蓋作器者必
　頼此以為用也荆州之礪砥所以治刀此州之錯所
　以治玉磬磬錯與橘柚皆待上之命而後貢然揚先
　言橘柚而此先言錫貢者施博士說云橘柚言包則
　與厥篚之文無嫌故言錫貢在後磬錯與厥篚之文
　嫌於相屬故言錫貢在先此立言之法也渭按此石
　不獨治玉磬徐貢浮磬未成器亦須此石治之

金吉甫云磬玉不可多琢以錯磨成錯鑄鐡為之


今鑢是渭按說文鑢錯銅鐵也韻㑹云即考工記


注曰摩䥨之器然則鐵與石皆可爲錯而鑢則所


以錯銅非治玉石之具也詩曰他山之石可以攻


玉知玉錯亦唯以石為之不用鑢也但豫産或精


細堅利特宜於磬故錫命貢之耳

浮于洛達于河
　林氏曰豫州去帝都甚近浮舟于洛則達于河達于
　河則達于帝都矣蔡氏曰豫之東境徑自入河豫之
　西境則浮于洛而後至河也

蔡氏此例諸州略同但豫東之水禹時槪不通河


先儒以鴻溝為禹迹故其說如此然鴻溝禹時實


未嘗有滎川始見於周官濟隧亦僅見春秋傳類


皆非禹迹其通河者唯汜水耳汜水出浮戲山北


流逕虎牢城東而北注于河源委頗短鄭地之舟


或當由此入河而宋許陳蔡之郊自南而北非浮


於汝潁不可鴻溝未開汝潁皆不與河通舟行不


知從何處入河今按酈道元云汝水出魯陽縣之


大盂山其西即盧氏界也大盂山在今汝州魯陽


縣西南七十里而伊水出河南盧氏縣之巒山一


名悶頓嶺者在縣東南百里伊汝二源相去甚近


其間必有可逾之地陸行若干里浮伊入洛度亦


不多也然則經曷不書逾曰貢道亦紀其大略州


境廣逺間有小小絶水處若欲書逾何可勝書且

豫之西境無所逾不得言逾于伊浮于洛故略而


不書此等當以意㑹也

　禹貢錐指卷八
欽定四庫全書
　禹貢錐指卷九
　　　　　　　　　　　　　　徳清胡渭撰
華陽黒水惟梁州(釋文華胡化反又胡瓜反)
　傳曰東據華山之南西距黒水曽氏曰華山之隂為
　雍州其陽為梁州則梁州之北雍州之南以華為畿
　(周禮注畿限也)而梁實在雍州之南矣薛氏曰梁州北界華
　山南距黒水黒水今瀘水也酈道元説黒水亦曰瀘
　水若水馬湖江出姚州徼外吐蕃界中東北至敘州
　宜賔縣入江也渭按華即西岳華山地理志京兆華
　隂縣南有太華山在今陜西西安府華隂縣南八里
　詳見導山華陽今商州之地是也黒水諸家遵孔傳
　謂出雍歴梁入南海為二州之西界故其説穿鑿支
　離不可得通唯韓汝節疑梁州自有黒水為界與導
　川之黒水不相渉而不謂薛士龍已先得之蓋古之
　若水即禹貢梁州之黒水漢時名瀘水唐以後名金
　沙江而黒水之名遂隠然古記間有存者地理志滇
　池縣有黒水祠一也山海經黒水之間有若水二也
　水經注自朱提(音殊時)至僰(蒲北反)道有黒水三也輿地
　志黒水至僰道入江四也今瀘水西連若水南界滇
　池東經朱提僰道其為梁州之黒水無疑矣故斷從
　薛氏以南北易孔傳之東西亦甚明確也姚州本漢
　弄棟青蛉遂久三縣地(弄棟屬益州郡青蛉遂久屬越嶲郡)今為雲南
　之姚安府宜賔本漢僰道縣(犍為郡治)今為四川敘州府
　治
孔疏云周禮職方氏華山在豫州界内此梁州境


東據華山之南不得其山故言陽山之西則雍州


境也竊謂職方九州之山川與禹貢不同雍既有


嶽山為鎮故華屬豫今以禹貢之太華為豫州山


彼兖之鎮曰岱亦將以禹貢之岱為兖州山乎其


不可也明矣蓋境上之山非一州所得專青徐共


是岱荆豫共是荆而太華則雍梁豫共之華北為


雍華南為梁華東為豫豫雖不言西界觀雍梁可


見也九域志云華山四州之際東北冀東南豫西


南梁西北雍十字分之四隅為四州此言實獲我


心然冀境三面距河華山在河外冀又與三州㣲


别耳


武成云歸馬于華山之陽放牛于桃林之野樂記


周本紀並有此文華山之陽即禹貢之華陽也水


經注曰湖水出桃林塞之夸父山廣員三百仞武

王伐紂天下既定王及嶽濵放馬華陽散牛桃林


即此處也其中多野馬造父於此得驊騮騄駬盜


驪之乘以獻周穆王又曰洛水枝流自上洛縣東


北出為門水又東北歴陽華之山即華陽山海經


所謂陽華之山門水出焉者也(見第四卷河水)渭按周禮


豫州鎮曰華山杜氏謂其山連延東出故屬豫州


夸父正所謂連延東出者乃西嶽支峰古通謂之


華山(夸父山在今閔郷縣東南二十五里)桃林在夸父北寔華山之


隂(山海經曰夸父山其北有桃林杜預注左傳云桃林在華隂東即潼闗也)而陽華在


夸父西南今洛南縣東北故以為華山之陽秦魏


冉同父弟芉戎封華陽君昭王立太子愛姬為華


陽夫人皆此地又按吕氏春秋九藪有秦之陽華


在今華隂縣與洛南接界縣志云西南之甕谷為


商洛徑道入谷五十里至甕嶺東轉為華陽川即


古陽華之藪也蓋藪因山而得名山藪並在華山


之陽正禹貢之華陽或謂今洛南商南二縣當屬

豫非也


漢志若水出蜀郡旄牛縣徼外南至大莋入繩(今黎)


(大所南冇旄牛故城即漢縣師古曰西南之徼猶北方塞也徼工釣反)繩水出越巂


郡遂久縣徼外東至僰道入江行千四百里(巂先蕊反)


(今建昌衛治即漢越巂郡卭都縣也遂久蜀漢改屬雲南)水經注若水出蜀郡


旄牛徼外東南至故闗為若水(司馬相如傳曰略定西南夷邉闗益)


(斥西至沫若水又曰闗沫若是若水故冇闗也)山海經曰南海之内黒水


之間有木名曰若木若水出焉若水沿流間闗蜀


土黄帝長子昌意降居斯水為諸侯娶蜀山氏女


生顓頊於若水之野若水東南流鮮水注之一名


州江大度(漢志鮮水出旄牛徼外南入若水)又南逕越巂卭都縣


西(有巂水漢武帝置越巂郡治卭都縣言越此水以章休盛也縣故卭都國越巂水即繩若矣又)


(有温水冬夏常熱昔李驤敗李流于温水是也按此温水源流不遠非漢志牂柯鐔封縣下之温水)


(東至廣鬱入鬱者金吉甫謂漢志以瀘為温字從省誤非也卭都唐為巂州越巂縣今建昌衛四川)


(行都司治領營四㑹川鹽井冕山越巂)又南逕大莋縣入繩(繩水出徼外山)


(海經曰巴遂之山繩水出焉東南流逕髦牛遒至大莋與若水合自下亦通謂之繩水)又南

逕㑹無縣(元和志㑹川縣北至巂州三百七十里本漢㑹無縣也今為㑹川營地)與


孫水合(孫水出臺登縣一名白沙江南流逕卭都縣司馬相如定西夷橋孫水即此又南至)


(㑹無入若水也漢志臺登縣孫水南至㑹無入若行七百五十里元和志巂州臺登縣正南㣲西至)


(州一百七十里念諾水本名繩水流入瀘水在縣西北七百里自羌戎界流入長江水本名孫水出)


(縣西北胡浪山下今冕山營東北有孫水)繩水南逕雲南郡之遂久縣


蜻蛉水入焉(縣本屬越巂蜀漢建興三年分益州永昌置雲南郡以遂久來屬蜻蛉水)


(出蜻蛉縣西東逕其縣下又東注于繩水漢志青蛉縣禺同山有金馬碧雞)又逕三絳


縣西(三絳一曰小㑹無)又逕姑復縣北(對三絳縣)淹水注之(淹水)


(出遂久徼外東南至蜻蛉縣又東過姑復縣南東入于若水按漢志㑹無臺登遂久蜻蛉三絳姑復)


(並屬越巂郡)又東與母血水合(漢志益州郡弄棟縣東農山母血水出北至三)


(絳南入繩行五百一十里母音無)又東涂水注之(漢志牧靡縣南臘涂水所出西)


(北至越巂入繩過郡二行千二十里靡音麻涂音途)又東北至犍為朱提縣


西為瀘江水(後漢書建武十九年武威將軍劉尚擊西夷反者棟蠶度瀘水入益州郡)


(注云瀘水一名若水出旄牛徼外經朱提至僰道入江在今巂州南)朱提山名應劭


曰在縣西南以氏焉犍為屬國也在郡南千八百


許里建安二十年立朱提郡治縣故城(尋廢諸葛亮南征復)

(置自梁陳以來不復賔屬隋開置恭州唐改為曲州元和志云曲州南北四百里東西七百里窮年)


(宻霧未嘗覩日月輝光樹木皆衣毛深厚時時多水溼晝夜沾洒上無飛鳥下絶走獸唯夏月頗有)


(蝮蛇土人呼為漏天也)郡西南二百里得所綰堂琅縣(西北行上)


(髙山羊腸繩屈八十餘里或攀木而升或繩索相牽而上縁陟者若將階天按後漢志無堂琅蓋省)


(入朱提也劉昭曰朱提縣西南有堂琅山多毒草盛夏之月飛鳥過之不能得去)有瀘津


東去縣八十里水廣六七百步深十數丈(晉明帝大寜二)


(年李驤等侵越巂攻臺登縣寜州刺史王遜遣將軍姚岳擊之戰于堂琅驤軍大敗追之至瀘水赴)


(水死者千餘人)兩岸皆山髙數百丈瀘峰最為髙秀孤髙


三千餘丈(是山晉太康中崩震動郡邑)水之左右馬歩之徑裁


通而時有瘴氣三月四月經之必死非此時猶或


令人悶吐五月以後行者差得無害故諸葛亮表


言五月渡瀘也自朱提至僰道有水步道有黑水羊


官水三津之阻行者苦之又有牛叩頭馬搏頰坂其


艱嶮如此也若水逕越嶲之馬湖縣又謂之馬湖


江(馬湖縣今為四川之馬湖府)繩水瀘水孫水淹水大渡水隨


決入而納通稱是以諸書録記羣水或言入若又

言注繩亦咸言至僰道入江(華陽國志云僰道治馬湖江㑹水通越巂)


正是異水沿注通為一津更無别川可以當之今


按府縣圖志若水在建昌衛俗名打沖河自冕山


營西徼外(營故寜番衛在建昌衛東北)東南流至衛西鹽井營


東南與雲南金沙江合(營在衛西元和志巂州昆明縣東北至州三百里本)


(漢定笮縣也出鹽鐵夷皆用之漢將張嶷殺其豪率遂獲鹽鐵之利鹽井在縣城中取鹽先積柴燒)


(之以水洗上即成黒鹽凡言笮者夷人於大江水上置藤橋謂之笮其定笮大笮皆是近水置笮橋)


(處笮與筰同)金沙江源出吐蕃界至共龍山犛牛石下


南流漸廣本名犛水後訛為麗水東南流經麗江


府北又東經姚安府北(即鹽井衛東南)合打沖河又東合瀘


水又東經㑹川營南(通典㑹川縣有瀘水五月渡瀘即此元和志巂州南至瀘)


(渡四百五十里)又東至東川府西折而東北經烏蒙府西


北又東北經馬湖府南又東經叙州府南而北入


大江(雲南無水路行者以為艱唯由蜀浮金沙江可以直達南中明正統嘉靖隆慶時屢議開)


(通而不果行至天啓時安酋侣亂貴陽道阻復議開通按察使莊祖誥議云自金沙江廵檢司開由)


(白馬口歴普隆紅巖石刺鮓至廣翅塘皆禄勸州地其下有三灘水溢沒石乃可放舟涸則躋岸䌫)

(空舟以行又歴直勒村駡刺土色皆㑹禮州地其下冇雞心石石如堆者三纍纍江中舟者相水勢)


(緩急可行又歴踏照亂得頭峽刺鮓至粉壁灘甚駛皆東川地又歴驛馬河新灘至虎跳灘隂溝洞)


(皆巧家地虎跳湍㵼隄石不可容舟隂溝二山頺集水行山腹中皆從陸過灘易舟而下又歴大小)


(流灘為蠻夷司地又歴黄螂木鋪貴溪寨葉灘至南江口為烏䝉府地始安流自廣翅塘至南江木)


(商行之可十日又至文溪鐵索江邉數灘歴麻柳灣教化巖為馬湖府地又歴洩灘蓮花三灘㑹溪)


(石角灘至敘州府其説甚詳晰然是時明運將終枚敗不暇徒託諸空言而已)鹽井營東


南蓋即漢大莋縣界繩若合流處若為建昌衛西


之打沖河繩則姚安府北之金沙江也此水禹無


所致力不用循行故所導唯雍州之黒水


瀘本作盧如盧弓盧矢盧橘之類皆訓黒劉熙釋


名土黒曰盧沈括筆談云夷人謂黒為盧漢中山


盧奴縣有盧水酈道元云水黒曰盧不流曰奴尤


盧水為黒水之切證也牧誓八國有盧人疑即居


盧水上者其字後加水作瀘章懐太子注後漢書


云瀘水一名若水則瀘若似非異源而酈元引益


州記曰瀘水源出曲羅舊下三百里曰瀘水兩峰

有殺氣暑月舊不行故武侯以夏渡為艱瀘水又


下合諸水而總其目焉故有瀘江之名矣據此則


瀘水自出曲羅舊其地當在若水之東下流合若


水故若水兼瀘水之目所謂隨決入而納通稱者


也元和志云巂州西瀘縣東北至州二十七里本


漢卭都縣地瀘水在縣西一百十二里水峻急而


多石土人以牛皮作船而渡一船勝七八人蓋即


曲羅舊出之瀘水也考其源流不出漢越嶲犍為


二郡界而杜氏通典云吐蕃有可跋海去赤嶺百


里方圓七十里東南流入西洱河合流而東號漾


濞水又東南出㑹川為瀘水瀘水即黒水也程大


昌金履祥之説皆出於此漾濞水見唐書在今大


理府西百里西洱河即葉榆河也出大理鄧川州


㸃蒼山匯為巨湖周三百里亦曰西洱海今按水


經注葉榆河出益州郡葉榆縣縣東有葉榆澤葉


榆水之所鍾也其水自縣南枝分東北流逕遂久

縣東姑復縣西與淹水合淹水雖合繩若入蜀江


而葉榆初無黒水之名也何以知為黒水之源其


經流則自邪龍縣東南流逕滇池縣南又東與盤


江合又東南至交趾麋泠縣入海此與㑹州相去


懸絶並不合繩若入蜀江安得謂漾濞水東南出


㑹川為瀘水即滇池縣北所祠之黒水哉杜説非


是又按水經注永昌郡有蘭倉水出博南縣漢武


帝時通博南山道渡蘭倉津土地絶逺行者苦之


歌曰漢徳廣開不賔度博南越倉津其水東北流


逕不韋縣與類水合又東與禁水合又北注瀘津


水然則此蘭倉水仍東北合瀘水入蜀江也若今


之所謂䦨滄江元人指以為禹貢之黒水者則東


南流至交趾入海與梁州絶無交涉影響附㑹之


談殊不足信


漢志滇池澤在滇池縣西北有黒水祠後漢志縣


北有黒水祠或以為武帝開置益州郡始立之非

也使帝知郡界有黒水而立此祠則班史必知其


所在而能言之矣竊謂此祠蓋彼中相承已久黒


水即金沙江東經㑹無縣南南直滇池縣縣故滇


王國於其北立祠祭之宜矣自周衰以迄漢初聲


教阻絶故尚書家莫能言梁州黒水之所在千載


而下尚頼有此祠可以推測而得之語云天子失


官學在四夷又云禮失而求之野此亦其一端也


杜佑以漾濞水經㑹川縣者為黒水樊綽以麗水


合瀰渃江者為黒水程大昌以西洱河貫葉榆澤


者為黒水元人則以䦨滄江至交趾入海者為黒


水而明李元陽引張立道之事以為證此皆轉相


附㑹以求合於入南海之文非實有所騐也以是


為雍界之黒水吾不敢知如謂梁界之黒水亦即


斯川則梁州奄有雲南極於交趾以一州而兼數


州之地何至若是之廣逺此可以理斷之而信其


必不然者也詳見導黒水下

梁州之黒水自繩若而外又有五黒水焉漢志符


黒水出犍為南廣縣汾闗山北至僰道入江一也


(符黒水者符縣之黒水也一名南廣水)水經注黒水出漢中南鄭縣


北山南流入漢諸葛亮牋云朝發南鄭暮宿黒水


二也又黒水出羌中西南入白水通典扶州尚安


縣有黒水元和志云出縣西北素嶺山三也(在今陜西)


(文縣)近志疉溪營城西北有黒水即古翼水源出黒


水生番東南經茂州至安縣入于羅江四也又崇


慶州西北有黒水入江元大一統志云源出常樂


山溪石皆黒五也此皆水之小小者非禹貢之黒


水也杜氏云顧野王撰輿地志言黒水至僰道入


江與禹貢不合蓋謂其不入南海是為異耳而薛


士龍以為野王指符黒水言之今顧書不傳未知


然否按南廣水在敘州府城東十餘里出西南夷


吕郜蠻部自豕蛾夷囤過慶符縣東北至南廣洞


入江源短而流狹野王之所指豈謂是與韓汝節

謂梁州别自有黒水千古卓識而乃以疉溪黒水


當之將以界南北乎抑以界東西乎吾不意韓氏


復舛謬至此也


殷有徐而無青營即青也周有青而無徐青即徐


也青徐二州迭為有無獨梁則二代皆無之其故


何也余按武王伐紂誓于牧野諸侯㑹師者稱之


曰友邦冢君而庸蜀羌髳㣲盧彭濮八國則稱之


曰人不以諸侯待之傳曰八國皆蠻夷戎狄屬文


王者正義曰此皆西南夷也通典曰梁州當夏殷


之間為蠻夷之國所謂巴賨彭濮之人由是觀之


殷周之世梁地大半變於夷故此州遂廢先儒多


言梁併於雍唯賈公彦云雍豫皆兼梁地而林少


頴又云江漢發源梁州而職方為荆州川則荆亦


兼梁地此言尤為精核蓋殷周之荆豫皆以漢水


為界梁州之地自嶓冢以東分屬荆豫而嶓冢以


西則雍兼之其地皆為蠻夷雖併於雍而禹貢梁

州之山川無一入職方者大抵如唐宋之羈縻州


元明以來之土司簡其政令寛其賦斂以柔擾之


使為不侵不叛之臣而已建州設牧非其所宜故


終殷周之世梁州不復置也


史記黄帝之子玄囂降居江水昌意降居若水索


隠曰江水若水皆在蜀即所封國也帝子所封必


不在九州之外至唐虞時岷嶓沱潛蔡䝉和夷皆


禹迹之所及殷季武王伐紂八國來從蜀何嘗不


通中國或言秦以前未嘗通至秦鑿山開道蜀始


通中國非也二代所以不置梁州者蓋以其地僻


在西南隅亂則先畔治則後服故以雍豫荆三州


分攝其地而不必特建一牧以治之損益隨宜先


王因時立政之道也


梁州有古蜀山氏蠶叢氏之國又玄囂昌意所封


及牧誓所稱庸蜀羌髳㣲盧彭濮諸國皆在焉春


秋時可考者庸巴濮麇襃凡五國戰國時屬秦而

楚亦兼得其地秦併天下置漢中巴郡蜀郡隴西


(南境是)内史(南境是)漢改置益州(領郡八漢志云改梁曰益)魏分置


梁州晉初因之(益梁二州並領郡八)後又分益州南境置寜


州(領郡四)唐為山南西道之漢中(梁州)洋川(洋)通川(通)


潾山(渠)南平(渝)清化(巴)始寜(壁)咸安(蓬)符陽(集)巴


川(合)河池(鳯)順政(興)益昌(利)等郡山南東道之房


陵(房)南賔(忠)南浦(萬)雲安(䕫)等郡劔南道之蜀郡


(益)唐安(蜀)濛陽(彭)徳陽(漢)通義(眉)梓潼(梓)巴西(綿)


普安(劒)閬中(閬)資陽(資)臨卭(卭)通化(茂)交川(松)越


嶲(嶲)南溪(戎)遂寜(遂)仁壽(陵)犍為(嘉)盧山(雅)瀘川


(瀘)陽安(簡)安岳(普)江源(當)隂平(文)同昌(扶)油江(龍)


臨翼(翼)歸誠(悉)靜川(靜)蓬山(柘)恭化(恭)維川(維)雲


山(奉)和義(榮)盛山(開)南充(果)洪源(黎)雲南(姚)等郡


又京畿之上洛(商)安康(金)隴右道之武都(武)同谷


(成)懐道(宕)合川(疉)黔中道之涪陵(涪)南川(南)等郡


按以上通典所列雲南涪陵南川三郡乃梁南徼

外蠻夷不在九州之限其雲安之建始縣當往屬


荆上洛之上津東境廢長利縣地當往屬豫而黔


中寜夷涪川播川夜郎義泉溱溪七郡列在荆域


者雖附近蜀江之南亦係徼外蠻夷不在九州之


限以今輿地言之陜西漢中府興安州及西安府


之商州洛南山陽鎮安商南鞏昌府之鳯縣兩當


徽州成縣階州文縣湖廣鄖陽府之房縣竹山竹


溪及鄖西縣之西境四川則成都保寜順慶龍安


馬湖五府潼川嘉定卭眉雅五州及敘州瀘州重


慶䕫州之江北諸州縣松潘衛疉溪營天全六番


招討司黎大所建昌衛皆古梁州域也其遵義府


永寜衛及東川烏䝉鎮雄(故烏撒)三府並在瀘水之


外雲南郡唐於昆明之弄棟川置即今姚安府其


非梁域又不待言矣


梁北自洛南商州鎮安(並屬西安府)以西為洋縣城固


褒城鳯縣(並屬漢中府)兩當徽州成縣(並屬鞏昌府)及唐宕

疉二州之地(北與今岷州洮州二衛接界衛屬臨洮府)又西為西傾山


南唐松州徼外羈縻之地(貞觀二年於松州置都督府督覊縻二十五州)


(其後多至百有四州悉生羌部落)皆與雍接界其間大山長谷逺


者或數百里終南山東連二華竦峙長安之南有


子午道直達漢中岡巒綿亘歴盩厔(音周質)至武功


郿縣為太一山亦名太白山駱谷斜谷之口皆當


其地又西過寳雞訖於隴首山之深處髙而長大


者曰秦嶺西京記云長安正南山名秦嶺東起商


洛西盡汧隴東西八百里是也闗中指此為南山


漢中指此為北山斯實雍梁之大限矣寳雞西南


為鳯縣(即漢故道縣屬武都郡)縣東北大散嶺與寳雞分界


嶺上有大散闗當秦隴之㑹扼南北之交雍梁有


事在所必爭又西為徽州州東南有鐵山懸崖萬


仞劉子羽曰蜀口有鐵山棧道之隘是也州西有


木皮嶺甚髙險唐黄巢之亂王鐸置闗於此以遮


秦隴又西為成縣縣有鷲峽羊頭峽龍門戍皆在

仇池山北北兵攻仇池必由此入又西為洮州衛


之西傾山山東北去衛四百餘里屬雍州其南則


屬梁州所謂西傾因桓是來者也以上諸山皆隴


蜀之阸塞西傾與華陽東西準望相直曽彦和云


梁北雍南以華為畿不兼言東最得經㫖而林少


頴以為華山在梁雍之東當云梁之東北雍之東


南以華為畿夫兼言東則不足以該其西是謂欲


宻而反踈林氏蓋習聞西南距岱之説而不知其


非故有此論


梁東自洛南商南以南(二縣並屬西安府)為鄖西之西境


故上津縣地(上津唐屬商州其故城在今鄖西縣西北一百十里)又南為房


縣(鄖西房縣並屬鄖陽府)與豫接界又南為竹山縣(屬鄖陽府)又


南為巫山縣(屬䕫州府)與荆接界


梁南自宜賔以西至㑹川諸州縣凡在瀘水馬湖


江之北者皆梁域宜賔以東至巫山諸州縣凡在


大江之北者皆梁域蓋大江既合瀘水亦得互受

通稱故隋改江陽縣曰瀘川置瀘州治焉其縣南


大江寰宇記謂之瀘江瀘水即黒水則梁左之南


鄙亦當以此水表界也或曰梁州之水莫大於江


經曷不界以江曰江自岷山導源大勢皆南行至


敘州始折而東苟界以江則江右之地悉遺扵域


外矣故言黒水可以見左界而言江則不可以該


右界也


梁西自西傾山歴唐羈縻州以南為當州奉州柘


州又西南為始陽鎮又南為雅州黎州又西南為


嶲州皆與蠻夷接界今松潘衛威州天全六番招


討司雅州黎大所及越嶲冕山營之北境鹽井營


之西境是也唐當州在今松潘衛西南三百里州


治通軌縣隋志縣有甘松山(元和志云甘松嶺在嘉誠縣西南十五里)


唐開元十九年吐蕃請互市於甘松宰相裴光庭


曰甘松嶺中國之阻不如許赤嶺即此也(赤嶺在今陜西)


(西寜衛界)奉柘二州在今疉溪威州之西奉州西七十

里有的(一作滴)博嶺韋臯嘗分兵出此圍維州柘州


西北百里有大雪山一名蓬婆山杜甫詩已收滴


博雲間戍欲奪蓬婆雪外城是蓬婆又在滴博之


西也威州北有髙碉山(山上有薛城廢縣唐維州治亦曰姜維城)邉略


云自松達茂不三百里夷碉棊布山巖如蜂房宋


史有碉門元有碉門宣撫司即今天全六番招討


司也蓋夷碉起自松州訖於始陽故謂之碉門矣


(廣韻無碉字不知其音今按後漢書冉駹夷皆依山居止累石為室髙者至十餘丈為卭籠注云今)


(彼土夷人呼為彫也蓋碉本作彫後改从石作碉耳音當與彫同)唐雅州治嚴道


縣領羈縻吐蕃四十六州黎州治漢源縣管羈縻


州五十七並蠻夷部落寰宇記云雅州西去大渡


河五日程羌蠻混雜連山接野鳥路沿空不知里


數黎州西至廓清縣一百八十里其城西臨大渡


河河西則生羌蠻界髙山萬重更無郡縣今黎大


所北有卭來山九折坂後漢永平中白狼槃木唐


菆等百餘國舉種奉貢越山坂襁負而至皆旄牛

徼外蠻夷也嶲州即今建昌衛通典云南至姚州


界五百六十里西至磨迷生蠻六百六十里昔司


馬相如略定西南夷闗沫若徼牂柯鏤靈山橋孫


水蓋皆在此地矣

岷嶓既藝(釋文岷武巾反嶓音波徐甫何反韋音播渭按岷史記作汶後同)
　傳曰岷嶓皆山名水去已可種藝王氏(炎)曰江漢發
　源此州方江漢之源未滌水或汜濫二山下其地有
　荒而不治者今既可種藝知二水之順流也渭按此
　江漢滌源之事地理志云㟭山在蜀郡湔氐道西徼
　外江水所出(㟭古岷字縣有蠻夷曰道)今四川松潘衛即漢湔氐
　道也山在衛西北後魏地形志云華陽郡嶓冢縣有
　嶓冢山漢水出焉括地志云嶓冢山在梁州金牛縣
　東二十八里今在陜西漢中府寜羌州北九十里州
　本漢廣漢郡葭萌縣地也詳見導山

貨殖傳卓氏之先曰岷山之下沃野下有蹲鴟至


死不飢地理志云巴蜀廣漢土地肥美有江水沃

野山林竹木疏食果實之饒溝洫志武帝拜張卬


為漢中守通襃斜道以漕致漢中之榖蜀志法正


説先主取漢中廣農積榖以觀釁然則岷嶓二山


之下實膏腴之地宜於播種民食皆仰給焉故經


特書藝


禹暨稷播奏庶艱食烝民乃粒萬邦作乂治水與


敎稼相為表裏書作書藝而稷之功見矣

沱潛既道
　正義曰鄭注梁州云二水亦謂自江漢出者郭璞爾
　雅音義云沱水自蜀郡都安縣湔山與江别而東流
　又云有水從漢沔陽縣南流至梓潼漢壽入大穴中
　通峒山下西南潛出一名沔水舊俗云即禹貢潛也
　(見荆州疏)渭按地理志禹貢江沱在蜀郡郫縣西東入大
　江此即今之郫江郭氏所謂沱也括地志云潛水一
　名復水(復當作澓與洑同)今名龍門水源出緜谷縣東龍門
　大石穴下元和志云龍門山在利州綿谷縣東北八
　十二里潛水所出此即郭氏所謂潛也今成都府灌
　縣東有都安故城漢中府沔縣東南有沔陽故城漢
　壽晉改曰晉壽其故城在今保寜府昭化縣東南綿
　谷亦晉壽地今為廣元縣

河渠書蜀守氷鑿離碓(古堆字)辟沫水之害穿二江


成都之中(溝洫志同碓作􁇝)注引杜預益州記云二江者


郫江流江也(隋經籍志有益州記三卷李氏撰而無杜預之書李氏者李膺也字公胤)


(梁益州别駕初學記引任豫益州記曰郫江者大江之支也亦曰涪江亦曰湔水在蜀與洛水合又)


(劉逵蜀都賦注丙穴下劉昭注補郡國志廣都縣下並引任豫益州記此杜預當是任豫豫通作預)


(任與杜字形相似而誤)揚雄蜀都賦曰兩江珥其前應劭風


俗通曰李冰開成都兩江溉田萬頃左思蜀都賦


曰帶二江之雙流常璩華陽國志曰李冰壅江作


塴穿郫江檢江(即流江)别支流雙過郡下蓋自漢以


來皆以郫江為沱水流江為大江水經所敘江水


自都安以至成都者攷其原委皆流江也然流江


實非大江江原縣􁆈水(江原今崇慶州應劭曰􁆈音夀)近世謂之

大皁江者(元和志􁆈江一名皁江蓋夀音轉為皁)則岷江之正流也


而班氏以為首受江故鄭康成云沱之類􁆈與郫


俱為沱而流江於是乎為大江矣推尋事理李冰


所穿之二江一是流江乃冰所創造一是郫江即


禹貢之沱時必淤淺冰復從而濬之遂并數為二


江兹二江者或稱内江外江或稱南江北江彼此


参錯未知誰是其湔水不經成都縣界元史河渠


志以郫湔為冰所穿之二江大謬郫江之為沱水


無疑矣然世皆以灌縣西南至廣都北岸合流江


者為郫江之起止(今成都城東南岸曲冇合江亭郫江入流江處也)則所


行不過三百餘里今按漢志緜虒縣湔水東南至


江陽入江(江陽今瀘州)行千八百九十里水經注云緜


雒二水與湔水合亦謂之郫江郫江者沱水也既


與湔水渾濤則直至瀘州入江矣安得以五城水


口之枝津為沱水西合大江之正道哉(水經注云湔水東絶)


(緜洛逕五城界至廣都北岸南入于江謂之五城水口)蓋禹治梁州特紀沱

潛潛自廣元至巴縣入江行千餘里沱自灌縣至


瀘州入江行千五百餘里羣流湊集源遥波濬雖


江漢之别而實為州界兩大川荒度之功不遺餘


力此沱潛所以與岷嶓並志也


蜀中江沱禹迹至李冰而一變其後文翁穿湔㳛


以溉繁田則又一小變如五城水口者未必非後


人之所為及唐末髙駢築成都羅城遂從西北作


麋棗堰塞故瀆更鑿新渠導外江繞城西而北(謂郫)


(江)内江繞城西而南(謂流江)下流仍合於舊渚(見宋元豐)


(成都志舊渚者合江亭也)則又一大變冰之遺迹亦不可復問


矣


李冰鑿離堆是一事穿二江又一事水經注云沫


水自䝉山至南安而溷崖水脈漂疾破害舟船歴


代為患李冰發卒鑿平溷崖通正水路據此則李


冰所鑿當在漢南安界沫水中(南安今嘉定州地)離堆蓋


即道元所謂溷崖者是也説者合兩事而為一遂

謂離堆在今灌縣西南因穿二江而鑿之此地與


沫水無涉恐非大抵岷山左右其地名多古今舛


戾如羊膊嶺在天彭山北而後世移之於汶山縣


天彭闕在湔氐道徼外而後世移之於導江縣靈


闗道屬越巂郡而後世移之於漢嘉郡談禹貢者


終當以古為是灌縣之離堆亦此類也


漢志蜀郡汶江縣又有江沱在西南東入江近志


以威州玉輪江當之玉輪江即汶水也水出岷山


西玉輪坂下非首受江者不可謂沱漢志所言蓋


即緜虒縣界開明之所鑿郭璞云玉壘作東别之


標者也開明蜀王杜宇之相七國時人始鑿此渠


前古未有也故蜀郡二江沱於郫繫禹貢而汶江


不言禹貢


梁州之潛一而已漢廣漢郡有葭萌縣蜀改曰漢


壽屬梓潼郡故郭璞云西南流至梓潼漢夀縣入


大穴中即樂史所謂三泉故縣南有大寒水西流

至龍門山入大石穴者也晉改漢壽曰晉壽故庾


仲雍云墊江有别江出晉夀縣即潛水(見水經潛水注)太


元中分晉壽置興安縣隋改曰緜谷唐因之故隋


志云緜谷縣有龍門山元和志云潛水出緜谷縣


龍門山明改曰廣元縣故近志縣東北有龍門山


潛水出焉縣名五變其地一也今縣北有龍門洞


王象之輿地紀勝曰龍門洞在緜谷縣北凡為洞


者三自朝天程入谷十五里有石洞及第二第三


洞有水自第三洞發源貫通兩洞下合嘉陵江渭


按此即禹貢之潛水也然廣元舊志云源出縣北


一百三十餘里木寨山流經神宣驛又南二十里


經龍洞口至朝天驛北穿穴而出入嘉陵江與括


地元和志不同意者木寨山乃水自沔陽來之所


經而人誤以為出歟元和志龍門山在縣東北入


十里今以舊志所言考之木寨山南十餘里為神


宣驛又南二十里為龍洞口又南二十里為朝天

驛去縣八十里恰與龍門之里數相符蓋朝天驛


之穴即龍門山之穴也其輿地紀勝所謂自第三


洞發源貫通兩洞者即舊志所謂經龍洞口至驛


北穿穴而出郭璞所謂入大穴通峒山下西南潛


出者也(王尚書士禎秦蜀驛程後記云神宣驛即諸葛忠武侯籌筆驛也龍門閣松栝皆参)


(天潛水流經洞門灘石拒之有聲甚厲梁州記所云蔥嶺山有石穴髙數十丈號為龍門者也下山)


(十五里宿朝天鎮潛水入嘉陵江處行六十里登舟出朝天峽)自此以下歴昭化


劔州蒼溪閬中南部(並屬保寜府)蓬州南充(並屬順慶府)合


州至巴縣(並屬重慶府)入大江禹通謂之潛後人稱為


西漢水至唐又稱嘉陵江而潛之名遂晦其水出


隴西西縣嶓冢山者自為嘉陵江之發源下流與


潛水合而潛水實不出於彼也(龍門洞處處有之輿地紀勝三泉縣)


(西二里有龍門洞又大安軍西五里冇龍門山漢中府志沔縣西一百八十里有龍門洞寜羌州東)


(北百里亦有龍洞西南四十里又冇龍洞山其名雖同而地則異去廣元逺矣)


正義引鄭注云梁州之潛蓋漢出嶓冢東南至巴


郡江州入江謂潛水出隴西嶓冢山誤由班志水

經注引鄭説云漢别為潛其穴本小水積成澤流


與漢合大禹自導漢疏通即為西漢水也故書曰


沱潛既道此勝前説西漢水之為潛水康成固已


知之不待景純也


左思蜀都賦云演以潛沫劉逵注潛水與郭璞同


其於沫水則曰水出岷山之西東流過漢嘉南流


有髙山上合下開水經其中曰沫水水潛行曰演


此二水伏流故曰演以潛沫斯言可證潛之為伏


流其出龍門石穴與沫水出䝉山下之狀略相似


二水原委秩然劉昭於犍為武陽下引蜀都賦注


以為潛水從縣南流至漢嘉縣入大穴中大謬


漢志巴郡宕渠縣有潛水西南入灊水經潛水出


巴郡宕渠縣又南入于江注云漢水枝分潛出故


受其稱今爰有大穴潛水入焉通岡山下西南潛


出謂之伏水或以為古之潛水此與郭璞説同下


文又引康成之言以為證渭按漢宕渠故城在今

順慶府渠縣界酈元云宕渠水即潛水(見江水注)出南


鄭縣南巴嶺謂之北水東南流逕宕渠縣謂之宕


渠水又東南入于漢(見漾水注)今渠縣之渠江源出䕫州


府太平縣東萬頃池自南江通江二縣界西南流


至合州入嘉陵江者是也此水本山源不出於漢


徧考近志其地亦無所謂大穴通岡山下者且漢


志云西南入灊灊即禹貢之潛而此水與之合則


是班固原不以此水為禹貢之潛也水經改云入


江故酈援郭鄭之説以立注而不知二氏所言主


漢夀與宕渠無涉移彼入此舛謬殊甚且此水源


出巴嶺巴嶺在南鄭縣南百餘里綿亘深逺髙聳


千尋冬夏積雪不消中包孤雲兩角米倉諸山賈


耽曰興元之南路通巴州中有孤雲米倉山行者


必三日始達於嶺王子韶所謂孤雲兩角去天一


握也其險且逺如此禹必不以為貢道潛不在宕


渠無疑矣蔡傳乃據酈注以釋經而爾雅音義見

於孔疏者反置若罔聞何其不知所擇邪


漢志漢中安陽縣有鬵谷水出西南北入漢(師古曰鬵)


(音潛其字亦或從水)正義曰鄭云安陽之潛尾入漢耳首不


於漢出也今按水經作涔水曰漢水東過魏興安


陽縣南涔水出自旱山北注之鄭説良是潛涔鬵


灊古字或通用而其水之所出則不可以無辨史


記索隠因夏本紀潛作涔遂以安陽之涔水當之


蔡傳亦引漢志以為言非也安陽魏改置黄金縣


宋併入真符縣其故城在今洋縣東北一百三十


里


項平甫云江漢夾蜀山而行自梁至荆數千里凡


山南谿谷之水皆至江而出山北谿谷之水皆至


漢而出其水衆多不足盡録故南總為沱北總為


潛蓋當時之方言猶今言谿谷云爾後之讀爾雅


者誤以江漢為沱潛所出之源不知其為沱潛所


出之路也吳㓜清云凡江漢支流或大或小或長

或短皆名沱潛不拘一處渭按項説大謬吳説亦


汗漫總由不知荆梁之沱潛實有其處所遂各為


異義耳

蔡蒙旅平
　傳曰蔡蒙二山名祭山曰旅平言治功畢正義曰地
　理志云䝉山在蜀郡青衣縣應劭云順帝改曰漢嘉
　縣蔡山不知所在論語云季氏旅於泰山是祭山曰
　旅也蘓氏曰䝉山今曰䝉頂渭按今雅州北有青衣
　廢縣䝉山在州南

後漢志蜀郡屬國漢嘉縣故青衣陽嘉二年改有


䝉山元和志云䝉山在雅州嚴道縣南十里今每


嵗貢茶為蜀之最(嚴道雅州治本漢嚴道縣地西魏分置始陽縣隋改曰嚴道非)


(漢縣也今為榮經縣治)寰宇記云始陽山在盧山縣東七里


本名䝉山唐天寳六年敕改始陽山髙八十里束


道控川歴嚴道縣横亘入卭州火井縣界(盧山縣本漢青)


(衣縣地西魏為始陽縣地隋分置盧山縣今作蘆火井廢縣在今卭州束六十三里)又云䝉

山在名山縣西七十里北連羅繩山南接嚴道縣


山頂全受陽氣其茶芳香茶譜言山有五嶺出中


頂上清峰者所謂䝉頂茶也(名山縣亦漢青衣縣地西魏分置䝉山縣)


(隋改曰名山)以今輿地言之䝉山盤基跨雅卭蘆山名


山四州縣之境歴歴可考祝穆方輿勝覽云禹貢


梁州之山四岷嶓蔡䝉西山皆岷北山皆嶓南山


皆䝉也此等顢頇之説但可以欺俗學耳


史記集解引鄭玄曰地理志蔡䝉在漢嘉縣漢嘉


即青衣今按志有䝉山無蔡山而鄭云然葢以蔡


䝉為一山也孔疏云蔡山不知所在而歐陽忞輿


地廣記乃云在雅州嚴道縣葉少藴則以縣東五


里周公山當之(寰宇記云周公山在嚴道縣東南山勢屹然上有龍穴常多隂雲)


明一統志遂大書曰蔡山在雅州東五里又有地


名旅平在州東十里禹治水功成旅祭於此今俗


呼為落平此皆無稽之言也閻百詩云蔡山班志


酈注並闕唐孔穎達司馬貞並言不知所在而宋

政和中歐陽忞出曰蔡山在嚴道縣可信乎及徧


考隋唐地理志元和志通典寰宇記九域志嚴道


無所謂蔡山也忞同時葉少藴傳禹貢復指周公


山以當之又可信乎或曰然則蔡山終竟不知耶


曰要就禹貢䝉山以求最為近之如太史河不知


所在就九河間以求惇物山不知所在就漢武功


縣東以求雖不中不逺而必鑿鑿指實恐涉傅㑹


論篤者弗取矣渭按百詩言最善就䝉山以求其


唯峨眉乎左思蜀都賦曰抗峨眉之重阻華陽國


志曰犍為南安縣南有峨眉山去縣八十餘里水


經注曰平鄉江東逕峨眉山在南安縣界去成都


南千里然秋日清澄望見兩山相峙如蛾眉焉此


山之名亦不見於漢志葢自周衰蜀不通中國蔡


山失傳後人但以其山形名之曰峨眉卒莫有知


蔡山之所在者元和志云峨眉大山在嘉州峨眉


縣西七里中峨眉山在縣東南二十里(峨眉縣在今嘉定州)

(西六十里本漢南安縣地後周為平羌縣地隋分置峨眉縣)小峨眉山在綏山


縣南六里(綏山廢縣在今峨眉縣東隋置宋省入)方輿勝覽云大峨


山在縣西南一百里中峨山在縣南二十里一名


覆篷山又名綏山小峨山在縣南三十里一名鏵


刃山與中峨大峨相連是為三峨以此當蔡山有


可信者三峨眉在䝉山之東禹治梁自東北而西


南先蔡後䝉地望相符一也蔡䝉之區禹所治者


青衣沫水耳二水自䝉山下合流東經峨眉山下


入涐水二也䝉山之東唯峨眉髙大與之匹旅平


豈獨遺此三也然自漢魏以來未有指此為蔡山


者愚何敢執以為然聊附數言以俟來哲而已


漢志青衣縣有䝉山谿大渡水䝉山谿即青衣水


大渡水即沫水也水經注青衣水出青衣縣西䝉


山(縣故有青衣羌國後漢順帝改縣曰漢嘉三國蜀置漢嘉郡)與沫水合沫水


出廣柔徼外(廣柔故城在今威州西)東南逕旄牛縣北(縣即今黎)


(大所)又東至越嶲靈道縣出䝉山南(靈道縣一名靈闗道沫水出岷)

(山西東流過漢嘉郡南流衝一髙山山上合下開水逕其間山即䝉山也按漢靈闗道屬越嶲郡去)


(此地甚逺今蘆山縣西北有靈闗廢縣通典雅州盧山縣有靈山闗是也其地當為沫水之所經蓋)


(漢後别置宋書符瑞志云晉咸寜二年黄龍見漢嘉靈闗則縣屬漢嘉郡非越嶲之靈闗道也經注)


(並誤)東北與青衣水合(華陽國志曰二水於漢嘉青衣縣東合為一川)自下


亦謂之青衣水又東逕臨卭縣卭水注之(水出嚴道卭來)


(山)又東逕平鄉謂之平鄉江(元和志嚴道縣有平羌水即此)又東


逕峨眉山又東注于大江(昔沫水自蒙山至南安而溷崖水脈漂疾破害)


(舟船歴代為患李冰發卒鑿平溷崖通正水路開處即冰所穿也按今嘉定州及所領五縣皆漢南)


(安縣地故南安治在今夾江縣西縣東南去州八十里)以今輿地言之青衣


水自蘆山縣北東流入雅州與沫水合沫水自威


州徼外東南流經天全六番招討司西北(司本漢徙縣晉)


(改曰徙陽元為碉門宣撫司)又東南經蘆山至雅州東青衣水


注之又東經洪雅夾江峨眉至嘉定州㑹涐水入


大江二水本異源酈道元云濛水即大渡水據下


流合處言之耳禹導此二水而治功已畢蔡䝉所


以旅平也

和夷厎績(釋文和如字又作龢)
　傳曰和夷之地致功可藝正義曰和夷平地之名蘇
　氏曰和夷西南夷名也渭按水經注引鄭説云和夷
　和上夷所居之地和水即涐水和涐聲相近字從而
　變地理志云青衣縣禹貢䝉山谿大渡水東南至南
　安入渽渽水出汶江縣徼外南至南安東入江過郡
　三行三千四十里渽乃涐字之誤説文涐水出蜀汶
　江徼外東南入江从水我聲徐鉉音五何切故知渽
　當作涐和夷者涐水南之夷也汶江今茂州南安今
　嘉定州

水經江水東南過犍為武陽縣(故城在今眉州北新津仁夀井研三)


(縣皆武陽地)青衣水沫水從西南來合而注之此即二


水㑹涐水入江處也酈注云江水自武陽東至彭


亡聚曰外水又東南逕南安縣西有熊耳峽連山


競險接嶺爭髙縣治青衣江㑹衿帶二水矣縣南


有峨眉山有濛水即大渡水也水發䝉溪東南流

與涐水合水出徼外逕汶江道吕忱曰涐水出蜀


許慎以為涐水也從水我聲南至南安入大渡水


大渡水又東入江也班固謂大渡入涐道元謂涐


入大渡然涐水源長當以漢志為正道元叙涐水


甚略自漢志涐誤作渽而師古曰音哉世遂不知


有涐水且不知渽水之所在徒以其下流與南安


之沫水號為大渡者合而入江因目涐水曰大渡


河元和志云黎州西至廓清城一百八十里其城


西臨大渡河河西生羌蠻界(黎州本漢沈黎郡旄牛縣地唐置黎州治)


(漢源縣今黎大所南三十里漢源廢縣是也)又云通望縣北至黎州九


十里大渡水經縣北二百歩(通望本漢旄牛縣隋為大渡戍尋置陽山)


(縣唐改曰通望今黎大所東南通望故城是也旄牛故城在所南牧誓有髳人蓋國於此地)李


膺益州記云羊膊嶺水分二派一南流為大江一


西南流為大渡河王應麟地理通釋云大渡河一


名羊山江源出鐵豹嶺嶺即岷山羊膊嶺之異名


也大渡河即涐水羊膊嶺即汶江徼外之山涐水

所出以今輿地言之涐水自茂州徼外南流經黎


大所西　舊冇黎州所大渡所(本朝并為一曰黎大所附屬雅州)折而東經所


南又東經建昌衛越舊營北(南去營二百二十里歴鬼皮落野夷界水)


(勢浩大煙瘴特甚)又東經峨眉縣南又東至嘉定州南合


青衣沫水又東入大江此水之南蓋即經所謂和


夷也禹導和水使入江而其地已厎績矣或曰何


以知不在水北曰古者桓有和音故鄭康成破和


為桓晉地道記云梁州自桓水以南為夷書所謂


和夷厎績此説是也但不當破和為桓耳方輿勝


覽云大渡河於黎州為南邉要害之地唐時大渡


之戍一不守則黎雅卭嘉成都皆擾建隆三年王


全斌平蜀以圖來上議者欲因兵威復越嶲藝祖


以玉斧畫此河曰外此吾不有也於是為黎之極


邉曩時河道平廣可通漕舟自玉斧畫河之後河


之中流忽陷下五六十丈河流至此澎湃如瀑從


空而落舂撞號怒波濤洶湧船筏不通名為噎口

殆天設險以限羌蠻也政和末大理通貢有上書


乞於大渡河外置城邑以便互市詔問得失知黎


州宇文常言太祖觀地圖畫大渡河為境歴百五


十年無恙今若於河外建城邑開邉隙非中國之


福也議遂寢以是知大渡河南當為禹貢外薄之


地唐韋皋拒吐蕃李徳裕拒南詔皆扼此水為險


要和夷在大渡河南馬湖江北為宋祖玉斧畫而


棄之者無疑矣(馬湖江即古若水漢瀘水禹貢梁州之黒水也)


和夷鄭云和上夷所居之地是也而讀桓曰和謂


和水即桓水則非矣寰宇記云和川路在雅州嚴


道縣界西至吐蕃大渡河五日程又云和川水在


榮經縣北九十里從羅巖古蠻州東流來晁以道


因謂和川即禹貢之和水而曾彦和從之曰自嚴


道而西地名和川夷人居之今為羈縻州者三十


有七則經所謂和夷者也林少穎云今雅州猶有


和川鎮即和夷故地渭按新志沫水在天全六番

招討司北而和川水在其南源出蠻界一名始陽


河東流過碉門為多功河又東經蘆山縣與沫水


合出飛仙闗入雅州是和川水乃沫水之别源疑


即漢志所謂大渡水者其下流仍為青衣沫水與


涐水合也經文簡嚴如和夷果在雅州界中則蔡


䝉旅平足以包之何必更書曰和夷厎績乎和夷


固當在涐水之南離蔡䝉自為一地也寰宇記云


大渡河一名沫水在羅目縣南(羅目廢縣在今嘉定州西南九十五)


(里)源出雋州界來經縣東入龍游縣界(龍游今嘉定州)則


又誤以沫水為唐之大渡河矣嘗因是思之當時


必有以唐之大渡河為和水者而志家考之不詳


以漢志所謂大渡水者當之名曰和川水樂史承


其誤相沿至今然和川水出羅巖蠻界厯碉門盧


山而東涐水出汶江徼外歴通望漢源而東一在


雅一在黎在雅者為漢之大渡水在黎者為唐之


大渡河源委各殊豈可混而為一邪其鮮水入若

水一名州江大度者則又自為一水而與黎雅之


大渡絶不相涉矣


馬融云淮夷二水名晁以道倣其例謂和夷二水


名和水今雅州榮經縣北和川水自蠻界羅巖州


東而來逕䝉山所謂青衣水而入岷江者也夷水


出巴郡魚復縣東南過佷山縣南又東過夷道縣


北東入于江今按夷水在荆域與和州東西相距


千五六百里總撮而書之曰和夷有是理乎蔡傳


云和夷地名嚴道以西有和州有夷道或其地也


夷道漢屬南郡今為荆州府之宜都縣夷水所經


若嚴道以西之夷道則未有聞也其謬更甚於晁


氏

厥土青黎(釋文黎鄭力兮反徐力私反渭按黎史記作驪)
　正義曰王肅云青黒色黎小疏也(説本馬融)顔氏曰色青
　而細疏金氏曰黎細而疏也梁土色青故生物易性
　疏故散而不實向聞吏牘謂成都土疏難以築城蓋
　此也

孔傳云色青黒而沃壤是以黎為黒沃壤即金氏


色青故生物易之意張子韶云言色而不言性其


性不一也王明逸云考之經文辨土有因色不一


而不言色者矣未有言色而不言質者也亦未有


兩言其色者也此言出遂覺王肅義長

厥田惟下上厥賦下中三錯
　傳曰田第七賦第八雜出第七第九三等正義曰傳
　以既言下中復云三錯舉下中第八為正上下取一
　故雜出第七第九與第八為三也

曾彦和云梁州山多兖州揚州水多故其賦比他


州為下等傅同叔云獨言色之青黒而不及其性


則非壤非墳為土之剛瘠可知矣使其果為沃壤


如孔氏之説則田宜上品而顧乃止居下上何邪


秦少游云今天下之田稱沃衍者莫如吳越閩蜀


其一畆所出視他州輒數倍彼吳越閩蜀者古揚

州梁州之地也案禹貢二州之田在九州等最為


下乃今以沃衍稱何哉地狹人衆培糞灌溉之功


至也渭按梁州雖不盡為沃壤而岷山江水之區


素稱肥美不可謂全是剛瘠山水終古不易而揚


梁之賦近世極其浩繁則禹時賦居下品亦非以


山水多故田昔瘠而今肥賦昔少而今多秦氏謂


地狹人衆培灌功至兩言盡之矣蜀自李冰作都


安之堰以便蓄泄時無荒年故記曰水旱從人不


知饑饉沃野千里世號陸海謂之天府下逮唐宋


利孔日開財賦亞於吳越時有揚一益二之諺而


雍徐之田冀豫之賦反不足稱古今風土之變其


相去懸絶有如此者然此猶就後世論之也吾恐


告成之後數十百年即未必盡與經同孔疏云在


後隨人少多必得更立其等此通人之見未可為


膠柱鼓瑟者道也

厥貢璆鐵銀鏤砮磬(釋文璆音虯徐又居虯反又閭㓜仄鐵天結反鏤婁豆反)
　傳曰璆玉名鏤剛鐵正義曰釋器云璆琳玉也郭璞
　云璆琳美玉之别名鏤者可以刻鏤故為剛鐵曾氏
　曰蜀郡卓氏至以鐵冶富擬邦君則梁州之利尤在
　鐵故鐵先於銀也鄒氏(近仁)曰漢志犍為郡朱提縣
　山出銀每銀八兩為一流直一千五百八十他銀一
　流但直一千犍為正梁州之境其銀獨美於他州故
　以為貢金氏曰磬石磬漢於犍為水濵得古磬十六
　枚蓋其土人所琢也渭按華陽國志云臺登縣山有
　砮石禹貢所賦元和志云鐵石山在臺登縣東三十
　里有砮石火煉成鐵極剛利山在今建昌衛冕山營
　東也

陸氏釋文曰璆韋昭郭璞云紫磨金又引爾雅注


為證今按釋器云黄金謂之璗其美者謂之鏐注


云鏐即紫磨金也鏐與璆不同説文鏐黄金之美


者从金翏聲徐音力幽切讀若劉球玉磬也从玉


求聲或从翏作璆徐音巨鳩切讀若虯字音義皆

别不知韋郭何以謂璆為紫磨金豈不從經字而


破璆為鏐歟抑亦陸氏之誤也然左思蜀都賦云


金沙銀礫暉麗灼爍後漢書云益州金銀之所出


華陽國志云廣漢剛氐道涪水所出有金銀鑛又


云葭萌縣有水通于漢川有金銀鑛民洗取之通


典眉資嘉雅龍五州並貢麩金元和志成都温江


縣大江眉州通義縣大江蜀州唐興縣􁆈江龍州


江油縣涪水瀘州瀘川縣綿水資州盤石縣牛鞞


水並出麩金是金固梁産也又永昌蘭倉水出金


如糠在沙中説者謂金生麗水即其地水經注云


華俗謂上金為紫磨金夷俗謂上金為楊邁金則


梁南徼外之夷多出紫磨金市取亦易且此州貢


物凡六唯璆玉不知出何地餘皆有證據古不聞


此州出美玉去于闐又逺頗難得璆或鏐字之訛


亦未可知鏐鐵銀鏤皆金砮磬皆石義似較長也


荆揚貢金銀不限髙下梁則獨致其最美者紫磨

之金朱提之銀而已故特表其名曰鏐曰銀


漢書文帝賜鄧通蜀嚴道銅山得自鑄錢故鄧氏


錢布天下南齊書益州行事劉悛言䝉山南有古


掘銅坑即漢文帝所賜鄧通銅山也元和志銅山


在雅州榮經縣北三里即文帝賜鄧通鑄錢之所


後以山假卓王孫取千疋今出銅鑛按此地禹跡


之所及而制貢以鐵不以銅蓋當時銅利未開耳


觀此可以識揚不貢錫之故矣


按漢志漢中之沔陽蜀之臨卭犍為之武陽並有


鐵官則産鐵之多可知後漢志巴郡之宕渠越嶲


之臺登㑹無亦皆出鐵故蜀中獨行鐵錢凡鐵柔


曰鐵剛曰鏤元和志陵州始建縣東南有鐵山出


鐵諸葛亮取為兵器其鐵剛利堪充貢焉又卭州


臨溪縣東孤石山有鐵鑛大如蒜子燒合之成流


支鐵甚剛因置鐵官又涪州涪陵縣東有開池出


剛鐵土人以為文刀此即經所謂鏤也夢溪筆談

曰世間所謂鋼鐵者用柔鐵屈盤之乃以生鐵陷


其間泥封煉之鍜令相入謂之團鋼亦謂之灌鋼


此乃偽鋼耳暫假生鐵以為堅二三煉則生鐵自


熟仍是柔鐵予出使至磁州鍜坊觀煉鐵方識真


鋼凡鐵之有鋼者如麵中有筋濯盡柔麵則麵筋


乃見煉鋼亦然但取精鐵鍜之百餘火每鍜稱之


一鍜一輕至累鍜而斤兩不減則純鋼也雖百煉


不耗矣此乃鐵之精純者其色明瑩磨之則黯然


青而且黒與常鐵逈異亦有煉之至盡而全無鋼


者皆繫地之所産也葢鏤乃百煉之精鐵鑄為刀


可以刻鏤故别以其用名之猶木之中弓幹者名


之曰幹也


鐵石山寰宇記云在定筰縣有砮石定筰與臺登


並屬越嶲郡蓋一山跨二縣之境又云火燒之成


鐵為劍㦸極剛利則與荆之唯中矢鏃者異矣


玉磬特磬也陳於堂上石磬編磬也陳於堂下周

官磬師曰擊編磬小胥曰凡縣鐘磬半為堵全為


肆謂編鐘編磬也左傳襄十一年鄭人賂晉侯以


歌鐘二肆及其鎛磬注云肆列也縣鐘十六為一


肆二肆三十二枚磬亦如之漢禮樂志云成帝時


犍為郡於水濵得古磬十六枚蓋適符一肆之數


故議者以為譱祥此州出磬石又工為磬乃成器


以貢當時亦必以肆計也

熊羆狐貍織皮西傾因桓是來(釋文熊音雄羆彼宜反貍力宜反傾窺并反渭)
(按傾漢書作頃)
　傳曰西傾山名桓水自西傾山南行因桓水是來浮
　于潛正義曰地理志云西傾山在隴西臨洮縣南顔
　氏曰言貢四獸之皮又貢雜罽蘇氏曰以罽者曰織
　以裘者曰皮曽氏曰地多山林獸之所走熊羆狐貍
　之皮制之可以為裘其毳毛可以織之為罽葉氏曰
　雍言織皮崑崙析支渠搜西戎即叙則織皮非中國
　之貢矣熊羆狐貍織皮文當與西傾因桓是來相屬
　謂此四獸之織皮乃西傾之戎因桓水而來貢也夏
　氏曰西傾後世所謂嵹臺山其南桓水出焉一名白
　水傅氏曰是來云者是指梁州言也吳氏曰熊似豕
　羆似熊而黄狐類犬而長尾貍則狐之小者西傾山
　雖屬雍州然山趾必廣西傾之戎蓋在梁州境内此
　句特為織皮之貢而言章末乃總言一州貢物達於
　帝都之道舊注以此句屬下文者非是渭按今陜西
　洮州衛本漢臨洮縣地唐為臨潭縣屬洮州括地志
　云西傾山在臨潭縣西南三百三十六里詳見導山
　西傾之戎在山之西南唐為吐蕃地北連吐谷渾西
　接党項党項故析支也山海經曰白水出蜀而東南
　注于江郭璞云色㣲白濁今在梓潼白水縣從臨洮
　之西西傾山來經沓中東流過隂平至漢夀縣入潛
　酈道元云桓水自西傾至葭萌入于西漢即鄭玄之
　所謂潛水者也

爾雅羆似熊黄白文郭璞曰似熊而長頸髙脚猛

憨多力能㧞樹木闗西呼曰貑羆陸璣鳥獸疏云


熊能攀縁上髙樹見人則顛倒自投地而下冬多


入穴而蟄始春而出脂謂之熊白羆有黄羆有赤


羆大於熊其脂如熊白而麤理不如熊白美也西


京雜記云熊羆毛有緑光長二尺者直百金


孔傳云貢四獸之皮織金罽(紀例反)正義曰與織皮


連文必不貢生獸故云貢四獸之皮釋言云氂罽


也舍人曰氂謂毛罽也胡人績羊毛作衣孫炎曰


毛氂為罽織毛而言皮者毛附於皮故以皮表毛


耳是以織皮為一物吳㓜清云通外國之俗者為


澄言曰織皮者獸皮熟之去毛削令至薄裁令極


細如縷以金傅之織而為布非縫皮為裘亦非織


毳為褐也此亦順孔而為之説然經舉四獸之名


以其毛文采可觀也若去毛而裁其皮以織為布


則凡獸皆可何獨取於四獸而經舉其名且四獸


之皮宜為裘詩有明徴小雅曰舟人之子熊羆是

裘豳風曰取彼狐狸為公子裘顔蘇曾之説終不


可易


西傾山一名嵹臺山洮水出其東桓水出其南桓


水一名白水水經漾水注云白水出臨洮縣西南


西傾山水色白濁東南流與黒水合(水出今鞏昌府文縣西素)


(嶺山)又東逕洛和城南又東南逕鄧至城南(城在文縣西南)


(鄧至者羌之别種也)又東南逕隂平故城南(城在文縣南四里)又東


逕偃城北又東北逕橋頭(今文縣城東南冇橋跨白水上即所謂隂平橋)


(頭也蜀景曜五年姜維在沓中聞有魏師請䕶隂平橋頭以防未然即此沓中在今洮州衛西南)


又東與羌水合自下得其通稱(羌水出羌中參谷彼俗謂之天池白)


(水東南流逕葭蘆城又東南至橋頭合白水)又東南逕建陽郡東又東


南逕白水縣故城東(城在今昭化縣西北九域志云縣有白水鎮即故縣也)


又南逕武興城東又東南逕吐費城南即西晉壽


之東北也東南流注漢水(西晉夀即葭萌劉備改曰漢夀太康中又曰晉)


(夀有水津闗按漢葭萌故城在今昭化縣界白水至此謂之葭萌水津闗即今縣北白水闗也與寜)


(羌州接界)以今輿地言之白水自洮州衛流經文縣平

武(龍安府治)劒州至昭化縣東入西漢水此即禹貢之


桓水西傾之戎所因以來者也


魏書吐谷渾傳阿豺田於西彊山觀墊江源問水


所經長史曾和曰此水經仇池過晉壽出宕渠號


墊江至巴郡入江渭按西彊即西傾墊江源即白


水叚國沙州記曰墊江水源出嵹臺山南是也仇


池在今鞏昌府成縣西北一百里水經注所敘白


水不經其地近志云白水江即濁水自洮州衛界


東流逕岷州衛又東逕西和縣又南逕成縣與階


州分界又東南逕略陽縣及寜羌州折而西南復


逕階州南為白龍江去州二百餘里或謂此即西


傾所出之白水今攷水經注濁水亦名白水出濁


城北(今成縣有濁水戍亦曰濁水城)東流逕武街城南故下辨縣


治也(今成縣西三十里下辨故城即武街城後魏為廣業郡治)又東逕白石縣


南(白石屬廣業郡即唐同谷縣今成縣也)又東南與河池水合(今徽州本)


(漢河池縣有河池水)又東南兩當水注之(兩當水即故道水自徽州流至今略)

(陽西北與濁水合)又南逕槃頭郡東而東注於西漢水(長舉)


(廢縣在略陽縣西北一百里後魏置槃頭郡治焉)其所出似止在成縣界


不自洮岷下流至略陽而入西漢並無所謂過寜


羌州折而西南逕階州至文縣者既非濁水又非


羌白不知為何水志家多附㑹不可盡信如此然


曾和言西彊之水經仇池則淆訛有自來矣釋桓


水者當以酈注所敘之白水為正


漢志蜀郡下云禹貢桓水出蜀山(元和志茂州通化縣本漢廣柔)


(縣地蜀山在縣東北六里)西南行羌中入南海水經同今按此


别是一水行羌中入南海不復經中國班氏指為


禹貢之桓水何其謬也酈道元云岷山西傾俱有


桓水此亦為班孔作調人耳桓字古有和音(漢書尹賞)


(傳注云陳宋間言桓聲如和)鄭康成讀和夷之和曰桓謂水上


即夷所居晉地道記云梁州之地自桓水以南為


夷書所謂和夷厎績也依鄭説其所指者當為漢


之涐水唐之大渡河而謂此水即西傾所因之桓

大非鄭既破和為桓其於因桓是來則又云桓是


隴坂名其道盤桓旋曲而上故名曰桓支離舛錯


殊不可通


鄭云西傾雍州之山也雍戎二野之間人有事於


京師者道當由此州而來朱子亦從其説渭按梁


雖不得其山而山南之戎則在梁域故貢道因桓


為便非雍人假道於梁也

浮于潛逾于沔入于渭亂于河(釋文渭音謂)
　傳曰漢上曰沔越沔而北入渭浮東渡河正絶流曰
　亂正義曰下傳云泉始出山為漾水東南流為沔水
　至漢中東行為漢水是漢上曰沔也正絶流曰亂釋
　水文孫炎云横渡也渭按地理志渭水出隴西首陽
　縣西南鳥䑕同穴山東至船司空入河詳見導渭河
　謂西河水經注云西漢即潛水自西漢遡流而届于
　晉夀界阻漾枝津南歴岡穴迤邐而接漢沿此入漾
　書所謂浮潛而逾沔矣歴漢川至南鄭縣屬于褒水
　遡褒暨于衙嶺之南溪水支灌于斜川(水支本作川皮字之誤也)
　届于武功而北達于渭水此乃水陸之相闗川流之
　所徑復不乖禹貢入渭之宗實符尚書亂河之義也
　(見桓水)林蔡所引皆有脱誤謹依原文備録於此南鄭
　今為漢中府治其故城在縣東北武功故城在鳯翔
　府郿縣東四十里渭水之南

沔水一名沮水出武都沮縣東狼谷東南流至沮


口與漾水合漾於是兼有沔稱故傳云漢上曰沔


凡水有隨地異名者漾東流為漢又東為滄浪之


水是也有因他水決入而互受通稱者漢上曰沔


是也降(漢志作絳)水出上黨屯留縣東流至魏郡鄴縣


清漳水決入經謂之衡漳亦其例導水之文凡互


受通稱者不志故導河不言漳導漾不言沔此經


欲明浮潛入渭中間所由之路在漾下漢上故特


稱沔以别之


漢志右扶風武功縣下云斜水出衙領山北至郿

入渭褒水亦出衙領至南鄭入沔按衙領山在今


郿縣西南三十里俗呼馬鞍山褒斜本谷名李善


西都賦注引梁州記云萬石城泝漢上七里有褒


谷(萬石城在今漢中府褒城縣東)南口曰褒北口曰斜長四百五


十里(溝洫志曰作褒斜道五百餘里曹孟徳以此谷為五百里石穴孔頴達云漢在渭南五百)


(餘里皆與梁州記合程大昌謂漢中北距斜口八九百里妄也)水經注漢水自西


樂城北(城在今沔縣東南漢水南岸)又東合褒水水東北出衙


嶺山東南經大石門歴故棧道下谷又東南逕三


交城(城在褒城縣西北以三水之㑹名)又東南得丙水口(水上承丙穴穴)


(出嘉魚故左思稱嘉魚出於丙穴良木攢於褒谷)又東南歴小石門(門穿山通)


(道六丈有餘蜀都賦曰岨以石門即此門在漢中之西褒中之北按今褒城縣西北十五里箕谷口)


(有石如門曰石門)又東南歴褒口(即褒谷之南口北口曰斜所謂北出褒)又


南逕褒縣故城東(褒中縣也本褒國按褒中故城在褒城縣南)又南流


入于漢渭水自郿縣故城南(城在今郿縣東北十五里渭水之北)又


東逕武功縣北斜水自南注之水出縣西南衙嶺


山北歴五丈原東(原在郿縣西三十里渭水南)亦謂之武功水

諸葛亮表云臣遣虎步監孟琰據武功水東是也


以今輿地言之褒谷口在褒城縣北十里斜谷口


在郿縣西南三十里褒水自衙嶺南流經褒城縣


東又南入于漢斜水自衙嶺北流經郿縣東又東


北入于渭褒之流長而斜之流短兩谷髙峻中間


褒水所經皆穴山架木而行名曰連雲棧陸䞇所


云縁側徑於嶺嵓綴危棧於絶壁者也


酈元云自西漢泝流而至晉夀阻漾枝津南枝津


即郭璞所云水從沔陽縣南流至漢夀寰宇記所


謂三泉故縣南大寒水西流者也歴岡穴迤邐而


接漢岡穴即郭璞所謂峒山括地志所謂龍門山


大石穴者也以今輿地言之浮嘉陵江至廣元縣


北龍門第三洞口舍舟從陸越岡巒而北至第一


洞口出谷乘舟至沔縣南經所謂浮潛而逾沔也


自沔入南鄭縣界抵褒城東歴褒水斜水至郿縣


東北入渭沿流而東歴武功興平盩厔鄠縣咸陽

長安髙陵咸寜臨潼渭南華州朝邑至華隂縣之


渭口絶河流而東抵蒲州經所謂入渭而亂河也


自蒲州並東岸而行至榮河縣北泝汾水而上歴


河津稷山絳州太平襄陵至臨汾縣是為平陽堯


之所都此梁州及西傾之貢道也


水經注以褒斜二水為自沔入渭之道曰歴漢川


至南鄭屬於褒水遡褒暨衙嶺之南溪水支灌於


斜川届武功而北達於渭水道相貫與經文符合


而考諸漢史則猶有可疑者河渠書云武帝時有


上書欲通褒斜道及漕事下御史大夫張湯湯問


之言抵蜀從故道(縣屬武都郡即今漢中府之鳯縣也)故道多阪回


逺今穿褒斜道少阪近四百里而褒水通沔斜水


通渭皆可以行船漕漕從南陽上沔入褒褒絶水


至斜間百餘里以車轉從斜下渭如此漢中榖可


致而山東從沔無限便於厎柱之漕上以為然拜


湯子卬為漢中守發數萬人作褒斜道五百餘里

道果便近而水多湍石不可漕(溝洫志同)蘇氏據此以


説經曰沔無入渭之道漢人所言褒斜則其道也


然褒斜之間絶水百餘里故曰逾于沔蓋禹時通


謂褒為沔也傅同叔為之辨曰據唐孔氏言越沔


陸行而北入渭則是以漢為即沔自浮潛至沔即


舍舟陸行而北入渭也然經言浮于潛逾于沔則


是自潛逾沔非謂自沔逾渭也若以逾于沔為逾


于渭則以逾于洛為逾于河可乎蘇氏求褒斜之


道得之矣然亦以漢為即沔以禹時通謂褒為沔


而説逾字與穎達無異吾固質之經而莫敢信也


渭按褒斜之間絶水百餘里則渭不言逾而言入


誠有可疑即通謂褒為沔亦無解於百餘里之阻


隔傅同叔云上文既言逾沔可以該下而省文此


説亦未當褒斜之間若更有一逾安得以逾沔該


之愚竊謂褒斜二水禹時必有相通之道如水經


注所云衙嶺之南溪水支灌於斜川者及夏殷之

際梁俗變為蠻夷貢職不修貢道遂廢周武王牧


野之師八國雖嘗來㑹其後巴蜀恃險復不與中


國通逾沔入渭之道其誰知之嘗觀江河之枝流


日久亦多陻塞如夷水首受魚復江戰國時巴楚


相攻舟師常出此路洎乎隋唐遂成斷港汴水引


河為轉運之通渠宋南渡後廢而不用日就淺澀


今水道斷續㡬不可問而况深山窮谷之中溪流


一線裁得通舟自禹至漢多歴年所豈能長存而


不變褒斜二水相通之道禹時自有漢時自無不


得據漢史而疑聖經亦不得據酈注而疑漢史也


史記嚴安上書云秦使尉佗屠睢將樓船之士南


攻百越使監禄鑿渠運糧深入韋昭曰監御史名


禄也其所鑿之渠今名靈渠在廣西桂林府興安


縣北五里又西南經靈州縣界合大融水入灕江


范成大桂海虞衡志曰靈渠在桂之興安縣湘水


於此下融江融江為牂柯下流本南下興安地勢

最髙二水逺不相謀秦監禄始作此渠派湘之流


而注之融使北水南合北舟逾嶺其作渠之法於


湘流沙磕中壘石作鏵觜(鏵呼瓜切音華鍫别名俗呼鍤説文作㭉云兩)


(刃臿也)鋭其前逆分湘流為兩激之六十里行渠中


以入融江與俱南渠繞興安界深不數尺廣丈餘


六十里間置斗門三十六土人但謂之斗舟入一


斗則復閘斗俟水積漸進故能循崖而上建瓴而


下千斛之舟亦可往來治水巧妙無如靈渠者渭


按湘灕之源同出陽朔山西北流至興安東五里


分水嶺上始分為二水南曰灕北曰湘(見柳開湘灕二水説)


二水逺不相謀猶褒斜之為衙嶺所隔也自秦時


監禄鑿渠引湘入融轉注于灕而北舟始得逾嶺


孟子云激而行之可使在山真有其事此法巧妙


或傳自上古禹時褒斜二水相通之道蓋亦是人


力所為故不修即廢靈渠自秦至唐裁千餘年寳


歴初道已崩壊頼觀察李渤脩之餽運復通况褒

水通斜之道自禹至漢垂二千年豈有不壊之理


酈元云溪水支灌于斜川亦想當然耳漢以後必


無此道也(靈渠斗閘之法今㑹通亦用之但南旺地勢雖髙不如衙嶺之峻其為力較易)


(耳)


或問古今之地勢一也褒斜之水漢時多湍石不


可漕禹時何獨不然曰漢之所漕者榖也禹之所


漕者貢物而已梁州所貢皆金石之類體質雖重


亦豈若珂峩大艑每船載至數百石水稍淺狹即


不能行者哉蓋惟物少而舟輕故山谿無礙急湍


可挽茍有水道則必從之至不得已而舍舟行陸


雖輕約易齎亦必擇其路之最近者如自潛逾沔


中間所歴岡穴不過二十餘里聖人之重民力也


如此惜乎張湯刀筆吏不知經術其子卬亦庸才


不能推尋舊迹而輕用其民以車轉榖百餘里曽


不以為勞且使沔渭之間貢道斷續不明真千載


恨事

孔疏云帝都在河之東故渡河陸行而還帝都此


從傳謂禹還都白所治故有陸行之説若貢物則


自蒲州陸行以至平陽約三百餘里轉輸之勞人


何以堪按左傳僖十三年晉饑秦輸粟於晉自雍


及絳相繼命之曰汎舟之役正義曰秦都雍雍臨


渭晉都絳絳臨汾渭水從雍而東至華隂入河從


河逆流而北上至河東汾隂乃東入汾逆流東行


而通絳此即堯時雍梁之貢道一水可達焉用陸


行哉

　禹貢錐指卷九
欽定四庫全書
　禹貢錐指卷十
　　　　　　　　　　　　　　徳清胡渭撰
黒水西河惟雍州(説文雍於用反)
　傳曰西距黒水東據河龍門之河在冀州西正義曰
　河在雍州之東而謂之西河者以冀州西界故王制
　云自東河至於西河千里而近是河相對而為東西
　也渭按黒水水經注云出張掖雞山南流至燉煌過
　三危山南流入于南海括地志云源出伊州伊吾縣
　北百二十里南流絶三危山在沙州燉煌縣東南四
　十里二説未知孰是通典云孔鄭通儒莫知其所或
　是年代久逺遂至堙涸無以詳焉辯見導水河經龍
　門而南至于華隂為西河左傳昭十三年晉叔魚謂
　季孫曰將為子除館於西河禮記子夏退而老於西
　河之上史記魏武侯浮西河而下封吳起為西河守
　皆此水也

爾雅河西曰雝州注云自西河至黒水疏引李巡


云兼得梁州之地周禮正西曰雍州疏云周之雍


豫於禹貢兼梁州之地按梁併於雍說本漢志然


雍州西北二邊世有戎翟之患自夏桀時畎夷入


居邠岐之間成湯既興伐而攘之及殷室中衰諸


夷皆叛至于武丁征西戎鬼方三年乃克故其詩


曰昔有成湯自彼氐羌莫敢不來享莫敢不來王


言武丁能繼湯之烈也及武乙暴虐犬戎㓂邊周

古公踰梁山而避於岐下及太丁之時季歴伐燕


亰之戎戎人大敗周師文王為西伯西有昆夷之


患北有玁狁之難遂攘戎翟而戍之莫不賔服厲


王無道戎狄㓂掠乃入犬丘殺秦仲之族宣王承


厲王之後玁狁孔熾整居焦穫侵鎬及方至于涇


陽雍州之域為戎翟所侵陵如此則其疆場未必


能悉如禹貢又禹貢梁州之山水無一入職方者


故杜氏言梁州當夏殷之間為蠻夷之國蓋即牧


誓所稱庸蜀盧彭等是也雍之併梁亦虚名耳今


据周禮言之正東曰青州其南則有揚其北則有


幽而西則不然目雍州以正西其西北西南兩隅


皆缺焉然則梁地為羈縻之國固不待言而雍之


西境如西傾積石豬野流沙三危黒水之區皆沒


於戎翟禹貢之舊疆不可復問矣爾雅目雝州以


河西則華山以南不在界中可知其西北亦當虧


損殷周之雍實小於禹貢或因併梁之說而反以

為大此耳食之學未可與道古也


雍州為奥區神臯后稷始封於邰(一作駘又作斄)公劉處


豳太王徙岐文王作豐武王治鎬及扈崇密須之


封皆在焉春秋時可考者虢(文王弟所封曰西虢)周召畢豐


鄭(初封咸林之地漢為鄭縣屬京兆今華州是)秦芮梁崇密驪戎白狄


晉(西境是)凡十四國戰國時屬秦而魏趙亦兼得其


地秦并天下置内史上郡北地九原隴西雲中(西南)


(境唐榆林郡是)漢以其地之西偏置凉州(領郡十漢志云改雍曰凉)而


三輔則領於司隷後漢並因之魏分置秦州晉又


分置雍州(領郡國七治京兆凉州領郡國八治武威秦州領郡六治上邽)唐為亰


畿之亰兆府(雍州)華隂(華)馮翊(同)扶風(岐)新平(邠)等


郡關内道之汧陽(隴)安定(涇)彭原(寧)安化(慶)平凉


(原)靈武(靈)五原(鹽)寧朔(宥)洛交(鄜)中部(坊)延安(延)


咸寧(丹)上郡(綏)銀川(銀)新秦(麟)朔方(夏)九原(豐)榆


林(勝)安北(大都護府分豐勝二州界置)等郡隴右道之天水(秦)


隴西(渭)金城(蘭)㑹寧(㑹)安鄉(河)臨洮(洮)和政(岷)寧

塞(廓)西平(鄯)武威(凉)張掖(甘)酒泉(肅)晉昌(瓜)燉煌


(沙)伊吾(伊)交河(西)北庭(庭州後為都護府)安西(都護府)等郡


按以上通典所列伊吾交河北庭安西自古為戎


狄不在禹貢九州之限又河湟之間吐谷渾故地


未嘗為郡縣故不入雍域以今輿地言之陜西臨


洮平凉慶陽延安鳳翔五府其西安府則唯商州


洛南山陽鎮安商南鞏昌府則唯鳳縣兩當徽州


成縣階州文縣為梁域餘皆屬雍又榆林衛寧夏


衛寧夏中衛及靖逺岷州洮州三衛行都司所領


甘州莊浪等諸衛所其在化外者南至西傾積石


西踰三危北抵沙漠皆古雍州域也


黒水今不可得詳據括地志言出伊吾南流絶三


危山則當自燉煌北大磧外流入郡界南經白龍


堆東三危山西又南經吐谷渾界中又南經吐蕃


界中繞出河源之外而入于南海梁州之黒水别


是一川非為雍西界者也說見導水

西河東與冀分界自今榆林衛故勝州東北折而


南且西經府谷神木又西南經葭州吳堡又南經


綏徳清澗延川延長又東南經宜川(並屬延安府)又南


經韓城郃陽朝邑以至于華隂(並屬西安府)與豫接界


河行凡一千七百餘里


雍之南界自華隂太華山以西為華州渭南藍田


鄠縣盩厔(並屬西安府)郿縣寳雞(並屬鳳翔府)皆以南山與


梁分界又西為鳳縣有大散嶺又西為徽州有鐡


山木皮嶺又西為成縣有鷲峽羊頭峽龍門戍(並屬)


(鞏昌府)又西為岷州衛又西為洮州衛有西傾山皆


與梁分界處也(詳見梁州)自西傾又西歴吐谷渾南至


大積石自積石又西歴吐谷渾南党項白蘭之北


至于黒水吐谷渾本遼東鮮卑種也東晉初徙居


枹罕宋景平中其子孫有阿豺者升西彊山觀墊


江源則其地南至西傾矣又數傳為夸呂始自號


可汗治伏俟城在青海西十五里據有甘松之南

洮水之西南極於白蘭其地東西三千里南北千


餘里党項羌在古析支之地漢時燒當羌亦嘗居


之白蘭者羌之别種也其地皆與吐谷渾接吐谷


渾在河湟之間即先零燒當諸羌故地積石在其


西南南枕賜支河曲禹導河自此始則湟水之南


積石之北西傾之西其為雍州之域無疑矣


雍之北界經無可見約略言之自今塞外東受降


城之西與冀分界(元和志云東受降城在勝州榆林縣東北八里)又西四


百里為中受降城(元和志云南至麟州四百里)又西四百餘里


為西受降城(元和志云在豐州西北八十里)唐景龍二年張仁愿


所築南直今榆林衛黄河經三城之南謂之北河


河北有隂山為華夷大限侯應曰北邊塞至遼東


外有隂山東西千餘里是也又西為髙闕山戰國


時趙築長城並隂山下至髙闕為塞及秦始皇斥


逐匈奴城河上為塞又使蒙恬度河取髙闕陶山


北假中築亭障以逐戎人是也其地又有光祿塞

雞鹿塞漢受降城皆雲中五原二郡境也又西為


河西四郡之北鄙漢太初中收匈奴休屠渾邪王


地置武威張掖酒泉敦煌以通西域隔絶羌胡往


來武威姑臧縣北三百里有白亭軍元和志云在


馬城河東岸天寳十年哥舒翰置因白亭海為名


也張掖東北一千五百餘里有地曰居延元狩二


年霍去病出北地二千餘里過居延太初三年使


路博徳築居延澤上今甘州衛塞外居延故城是


也亦曰居延塞元為亦集乃路地理志云在甘州


北一千五百里城東北有大澤西北俱接沙磧乃


漢居延故城明洪武初馮勝㧞肅州進至掃林山


亦集乃路是也合黎山在張掖縣西北二百里弱


水由此東北入居延澤遮虜障在肅州酒泉縣北


二百四十里李陵與單于戰處敦煌即今廢沙州


衛衛北抵大磧磧外即古伊吾盧地唐置伊州今


為廢哈密衛也自雲中至敦煌六郡皆古雍州之

域後為戎翟所據至秦漢始收復者其北皆臨大


磧大磧即沙幕(漢人謂之幕唐人謂之磧)東西數千里南北逺


者千里無水草不可駐牧雖禽獸亦不能居之


通典曰梁州境宇雖遐逺而雜以夷獠中夏唯冀


州最大渭按九州雍為大冀梁次之雍東西相距


約三千七百餘里南北相距約二千五百餘里四


隅無大空缺禹導山水所行無外國地河自積石


入雍域為中國河禹導河自此沿流而下直至于


龍門則金城朔方之河必不在戎翟界中可知也


杜氏誤以龍支之積石為禹貢之積石遂謂河湟


之間自古為羌戎非中國所有雍西南境虧地廣


二千里輪千餘里矣故語大不數雍云

弱水既西
　傳曰導之西流至于合黎正義曰諸水言既道此言
　既西由地勢導之使西流也鄭云衆水皆東此水獨
　西故記其西下也程氏曰弱水初必壅遏而東既導
　之西則逆者順矣渭按地理志張掖刪丹縣桑欽以
　為導弱水自此西至酒泉合黎今陜西行都司之山
　丹衛故刪丹縣也詳見導水

傅同叔云横流之時弱水亦東侵而被於河河不


安而涇亦受其患禹導之使西以復其故道則河


西無氾濫之水河安而涇亦安矣渭按弱水在大


河之西其地雖逺而氾濫特甚雍州之患無急於


此者故禹先治之河大矣弱水之去來不足為重


輕其為災亦止河西耳涇水更不相及不可以既


字連下為義

涇屬渭汭(釋文涇音經屬之蜀反汭本又作内同如銳反)
　傳曰屬逮也水北曰汭言治涇水入于渭正義曰屬
　謂相連屬故訓為逮逮及也言水相及毛詩傳云汭
　水涯也鄭云汭之言内也蓋以人皆南面望水則北
　為汭也且涇水南入渭而名為渭汭知水北曰汭言
　治涇水使之入渭亦是從故道也地理志云涇水出
　安定涇陽縣西幵頭山東南至馮翊陽陵縣入渭行
　千六十里渭按涇陽故城在今陜西平凉府平凉縣
　西南幵頭山在縣西一百里陽陵故城在今西安府
　髙陵縣西南二十里說文汭水相入也左傳閔公二
　年虢公敗犬戎于渭汭杜預曰水之隈曲曰汭

周禮雍州其川涇汭詩大雅曰淠彼涇舟烝徒楫


之邶風曰涇以渭濁湜湜其沚皆禹貢之涇水也


水經無涇水之目渭水篇中於入渭處僅附見一


語而寰宇記原州平髙縣笄頭山一名崆峒山下


引水經注云蓋大隴山之異名莊子謂黄帝學道


於廣成子蓋在此山百泉縣涇水下引水經涇水


出安定涇陽縣髙山注云山海經曰髙山涇水出


焉東流注于渭入關謂之八水彈箏峽下引水經


注云涇水逕都盧山山路之内常有如彈箏之聲


行者聞之鼔舞而去又云絃歌之山峽口水流風


吹滴崖響如彈箏之韻因名涇州靈臺縣蒲川下

引水經注云蒲川水出南山蒲谷東北合細川水


又東北合且氏川水邠州宜祿縣芮水下引水經


注云汭水又東逕宜祿川俗謂之宜祿川水芹川


下引水經注云出羅山縣千子山山一名千子嶺


東流逕宜祿縣北真寧縣大陵水下引水經注云


大陵小陵水出巡和南殊川西南逕寧陽城故豳


詩云夾其皇澗陵水即皇澗也乾州永壽縣髙泉


下引水經注云甘泉即髙泉山也耀州雲陽縣涇


水下引水經注云涇水東流歴峽謂之涇峽五龍


谷泉下引水經注云五龍水出雲陽宮西南雍州


醴泉縣谷口城下引水經注云九嵕山東仲山西


謂之谷口即寒門也此皆言涇水而今本無之是


水經元有涇水篇宋初尚存後乃亡之耳今據通


典元和志寰宇記長安志及近世州縣志所載以


補水經之闕涇水出平凉府平凉縣西筓頭山(縣為)


(府治本漢涇陽縣幵頭山在崆峒山西亦作筓頭史記黄帝西至于崆峒登筓頭之山是也又作雞)

(頭秦始皇巡隴西北地至雞頭山是也元和志原州平髙縣筓頭山一名崆峒山在縣西一百里又)


(百泉縣西至州九十里涇水源出縣西南涇谷地理志涇陽縣筓頭山涇水所出淮南子云筓頭山)


(一名薄落山故涇水亦曰薄落水又南流逕都盧山山路之中常如彈箏之聲故行旅因謂之彈箏)


(峽按百泉本漢朝那及涇陽地今為平凉縣地故山入其界平髙即今固原州元和志云筓頭山在)


(平髙縣西一百里誤也平髙當作平凉)東南流逕其縣南又東南逕


華亭縣東北(華亭在府南一百二十里本漢汧縣地)又東逕涇州南


(涇州在府東一百五十里本漢安定縣唐為保定縣涇州治元和志涇水在縣東一里)又東


逕長武縣北汭水入焉(長武在邠州西北八十里本漢鶉觚縣地唐為宜祿)


(縣汭水源出鳳翔府隴州西四十里弦蒲藪東流過長武縣南而東注于涇汭一作芮)又東


南逕邠州北(邠州在西安府西北三百五十里本漢漆縣唐為新平縣邠州治元和志)


(新平縣涇水西北自宜祿縣界流入)又東南逕淳化縣西(淳化在州東少南一)


(百四十里本漢雲陽縣元和志涇水在雲陽縣西南二十五里)又南逕永壽縣東


(永夀在西安府乾州北九十里本漢漆縣地元和志涇水自新平縣界流入舊志涇水在縣東五十)


(里)又南逕醴泉縣東(醴泉在府西北一百二十里本漢谷口縣九嵏山在縣東)


(北五十里長安志云醴泉縣在九嵏山東仲山西當涇水出谷之處故謂之谷口今縣東四十里谷)


(口城是)又東南逕涇陽縣南(涇陽在府北七十里本漢池陽縣晉惠帝析置)

(涇陽縣元和志云苻秦置今縣東南涇陽故城是也隋移今治池陽故城在今縣西北二里後周廢)


(入涇陽溝洫志云秦令水工鄭國鑿涇水自中山西邸瓠口為渠並北山東注洛三百餘里注填閼)


(之水溉舄鹵之地四萬餘頃收皆畝一鍾於是闗中為沃野無凶年秦以富彊卒并諸侯因名曰鄭)


(國渠至武帝元鼎六年百三十六嵗兒寛為左内史奏請穿鑿六輔渠以益溉鄭國旁髙卬之田後)


(十六嵗大始二年趙中大夫白公復奏穿渠引涇水首起谷口尾入櫟陽注渭中袤二百里溉田四)


(千五百頃因名曰白渠民得其饒歌之曰田於何所池陽谷口鄭國在前白渠起後舉臿為雲決渠)


(為雨涇水一石其泥數斗且溉且糞長我禾黍衣食京師億萬之口言此兩渠饒也渭按中讀曰仲)


(即今九嵏之東仲山也邸至也瓠口即冶谷亦稱瓠中北山即嶻嶭諸山也涇水在今涇陽縣南七)


(里左傳成十三年晉師及秦戰于麻隧秦師敗績晉師濟涇及侯麗而還襄十四年晉帥諸侯之師)


(伐秦濟涇而次秦人毒涇上流師人多死即此水也仲山在縣西北七十里東北接嵯峨山西麓中)


(隔冶谷西南連九嵏山涇水經其中冶水出谷處俗謂之東谷口西距谷口二十餘里即封禪書所)


(謂寒門谷口也宋至道初議脩鄭白渠詔皇甫選何亮相度選等言鄭渠並仲山而東鑿斷岡阜首)


(尾三百餘里連亘山足岸壁頽壊堙廢已久度其制置之始涇河平淺直入渠口暨年代寖逺涇河)


(陡深水勢漸下與渠口相懸水不能至峻崖之處渠岸久廢實難致力三白渠溉涇陽櫟陽髙陵雲)


(陽三原富平六縣田三千八百五十餘頃宜增築堤堰以固護之自是以後三白渠屢加修治頗得)


(其利而鄭渠卒不可興復元和志云大白渠在涇陽縣東北十里中白渠首受大白渠東流入髙陵)

(縣界南白渠首受中白渠東南流亦入髙陵縣界也六輔渠在鄭渠上流之南三白渠在鄭渠下流)


(之南)又東南逕髙陵縣西南入于渭水(縣志云涇水至縣西南上)


(馬渡入渭)


汭之言内其字或作内河内曰冀州州在内北也


漢中郡亦在漢水之北閻百詩云渭汭汭字解有


作水北者有作水之隈曲者有作水曲流者有作


水中州者總不若說文汭水相入也於此處為確


解左氏一書莊四年曰漢汭閔二年曰渭汭宣八


年曰滑汭昭元年曰雒汭四年曰夏汭五年曰羅


汭二十四年曰豫章之汭二十七年曰沙汭定四


年曰淮汭哀十五年曰桐汭水名下繫以汭者衆


矣又何疑於禹貢渭按汭水相入與水之隈曲曰


汭二義適相成而不相悖蓋兩水相入其水㑹襟


帶處必有隈曲詩大雅芮鞫之即芮即職方涇汭


之汭水名也漢志扶風汧縣下云芮水出西北東


入涇詩芮阸雍州川也師古曰阸讀與鞫同余因

此悟水北曰汭之義盖涇水東南流至邠州長武


縣東芮水自平凉府靈臺縣界流經縣南而東注


于涇公劉所居故豳城正在二水相㑹内曲之處


及其後人衆而地不能容則又營其外曲以居之


故曰止旅迺宻芮鞫之即鄭箋曰水之内曰隩水


之外曰鞫外即南内即北也推之洛汭亦然召誥


太保以庶殷攻位于洛汭傳云洛水北今河南城


也漢河南縣即周之王城東去鞏縣之什谷尚百


有餘里召公治都邑之位豈逼側洛水入河之口


乎知洛汭則知渭汭矣或曰雍州有二渭汭從孔


義則凡渭北之地皆為渭汭此渭汭當為漢髙陵


縣地後渭汭當為漢褱徳縣地(今朝邑)同一渭汭而


前後所指各别經豈支離若是邪曰地異而其為


渭汭則同髙陵者涇渭二水之㑹也褱徳者河渭


二水之㑹也均為水北均為水相入均為水之隈


曲渭汭兼地而言不專指水口也

易氏曰洛入河處謂之洛汭渭入河處謂之渭汭


涇至雲陽而入渭又至華隂之永豐倉而入河此


二百八十里間涇與渭相連故曰涇屬渭汭吳㓜


清取之今按詩邶風涇以渭濁湜湜其沚傳云涇


渭相入而清濁異故辛氏三秦記附㑹其辭曰涇


渭合流三百里清濁不雜此山齋之說所自出也


然詩人之意亦謂涇水得渭而形其濁耳毛傳云


相入正所謂水相入者專指渭汭而言未必如辛


氏所云也蓋自先儒有濟與河亂南出還清之說


世因謂涇渭亦然又專指渭口為渭汭故復作是


解草廬舍舊而從新好異之過也


蔡傳云涇渭汭三水名屬連屬也涇水連屬渭汭


二水也黄東發非之曰古說涇入于渭水之内而


漆沮既從灃水攸同皆主渭言之文意俱協若以


汭為一水而入涇則涇屬渭汭者是涇既入渭汭


又入涇下文漆沮之從灃水之同孰從孰同耶職

方氏其川涇汭易氏解云汭非禹貢之汭禹貢言


汭皆水内此川名鄒季友亦曰涇水先㑹汭水後


入渭水則經當言涇屬汭渭不當先渭而後汭况


下文即有渭汭字不可異說一言破的蔡說可以


永廢矣

漆沮既從(釋文沮七徐反)
　傳曰漆沮之水已從入渭顔氏曰漆沮即馮翊之洛
　水吳氏曰從如恒衛既從之從渭按地理志沮水出
　北地直路縣西東入洛洛水至馮翊褱(懐同)徳縣東南
　入渭直路縣自後漢已廢其故城在今延安府鄜州
　中部縣西北二百里褱徳今西安府同州之朝邑縣
　也縣西南四十三里有懷徳故城水經注云渭水東
　過華隂縣北洛水入焉闞駰以為漆沮之水華隂縣
　北即懐徳縣南也

導渭傳云漆沮二水名亦曰洛水出馮翊北正義


云地理志漆水出扶風漆縣依十三州記漆水出

岐山東入渭則與漆沮不同矣此云㑹于涇又東


過漆沮是漆沮在涇水之東故孔以為洛水一名


漆沮水經沮水出北地直路縣東入洛又曰鄭渠


在太上皇陵東南濁水入焉俗謂之漆水又謂之


漆沮其水東流注於洛水志云在馮翊懷徳縣東


南入渭以水土騐之與毛詩古公自土沮漆者别


也彼漆即扶風漆水彼沮則未聞渭按此說是也


本疏引扶風漆水蓋未定之論失於刋正耳


水經沮水出北地直路縣東過馮翊祋(丁活反)祤(音詡)


縣北東入于洛(今延安府之宜君縣西安府之耀州及同官縣皆漢祋祤縣地)注


云沮水自直路縣東南逕燋石山東南流歴檀臺


川俗謂之檀臺水屈而夾山西流又西南逕宜君


川世又謂之宜君水(在今鄜州宜君縣界縣北去鄜州二百十里)又得


黄嶔水口(水西北出雲陽縣石門山黄嶔谷東南流注宜君水雲陽今淳化縣)東南


流逕祋祤縣故城西(城在今耀州東一里)又南合銅官水(水出)


(東北而西南逕銅官川謂之銅官水又西南逕祋祤縣東而南逕其城南原下西南注宜君水今同)

(官縣北有銅官川水蓋即寰宇記所謂漆水也唐書神龍元年同官縣水溢漂居民五百餘家太和)


(三年同官曓水漂沒二百餘家)又南出土門山西復謂之沮水(山在)


(今耀州東南四里)又東南歴土門南原下東逕懐徳城南


(城在今富平縣西南非朝邑之懐徳故城也)又東逕漢太上皇陵北(元和)


(志漢太上皇陵在櫟陽縣東北二十五里今為臨潼縣地)而東注鄭渠又東濁


水注焉(水上承雲陽縣東大黒泉東南流謂之濁谷水又東南注鄭渠又東逕太上陵南北)


(屈與沮水合)分為二水一水東南出即濁水也至白渠


與澤泉合俗謂之漆水又謂之漆沮水(漆本作㭍古桼字也)


(澤泉水自鄭渠合沮水又直絶注濁水至白渠合焉故濁水得漆沮之名)絶白渠東逕


萬年縣故城北為櫟陽渠(萬年故城即櫟陽故城在今臨潼縣東北七十)


(里)又南屈更名石川水(括地志云沮水一名石川水源出富平縣東南入櫟)


(陽蓋即此與濁水合流者也)又西南逕郭􁆜城西與白渠枝渠


合又南入于渭水(今濁水至三原縣界散絶白渠亦不入富平縣境縣所恃以溉)


(者唯石川水而已)其一水東出即沮水也東與澤泉合水


出沮東澤中與沮水隔原相去十五里東流逕懷


徳城北東南注鄭渠合沮水(長安志云澤多泉在富平縣西十三里東)

(南入漆沮即此水也縣志謂之温泉水云出縣西北仲山麓)沮循鄭渠東逕當


道城南(城在頻陽縣故城南頻陽故城在今富平縣東北五十里)又東逕蓮勺


縣故城北(今渭南縣東北有蓮勺廢縣蓮音輦)又東逕漢光武故城


北又東逕粟邑縣故城北(今白水縣界有粟邑故城)又東北注


於洛水(洛水在白水縣東)渭按酈元以濁水為漆水宋人


則以銅官川水來合沮水者為漆水近志皆承其


說云沮水出中部縣西北子午嶺(中部在延安府鄜州南一百四)


(十里本漢馮翊翟道縣姚秦改置中部縣直路故城在焉唐屬坊州寰宇記云沮水自坊州昇平縣)


(北子午嶺出俗號子午水下合榆谷慈馬等川遂為沮水按昇平廢縣在今宜君縣西北三十五里)


(沮水所經非所出也子午山在中部縣北亦曰子午嶺沮水出焉嶺綿亘慶陽延安二府之間其南)


(麓抵縣界或云即橋山也)東南流逕宜君縣東北又東南逕同


官縣西(同官在今耀州北七十里)又南逕耀州西而東㑹漆水


(耀州在西安府北少東一百六十里本唐華原縣)漆水出同官縣東北西


南流至縣城東北注于銅官水又西南至州南與


沮水合(寰宇記云華原縣漆水自東北同官縣界來合沮水長安志云漆水經華原縣界十)


(五里南流合沮水入富平縣界俗名石川水同官志云漆水在縣東北五十里源出北髙山以其地)

(多漆木而名西南流合銅官川水耀州志云沮水經州城西循西乳山東㑹漆水漆水自同官縣西)


(南流入州境尹師澗水入焉又南經五臺山西至乳山與沮水合韓邦竒曰嘗至同官縣見一大潭)


(水湧出三面皆青石山如壁立水流出東壑問其居人曰漆潭正所謂自同官縣界來者)沮水


又東南逕富平縣西南(今鄭渠堙廢沮水不復東入洛)又東南逕


白水縣南而東注于洛(白水縣在同州西北一百二十里白水即沮水今其)


(水不至縣南之水乃烏泥川之下流耳)然漆水原委宋人始言之他


無所考據也


禹貢豫有洛而雍無洛洛水之名其昉于殷周之


際乎周禮雍州之浸曰渭洛詩小雅曰瞻彼洛矣


維水泱泱毛傳云洛宗周溉浸水也周語幽王時


三川震韋昭云涇渭洛也史記周本紀西伯獻洛


西之地於紂晉世家文公攘戎翟居於河西圁洛


之間魏世家築長城自鄭濵洛以北有上郡漢志


洛水出北地歸徳縣北蠻夷中入河山海經曰白


於之山洛水出于其陽而東流注于渭元和志云


白於山一名女郎山在洛源縣北三十里按歸徳

廢縣在今慶陽府安化縣東北隋改曰洛源五代


時廢寰宇記云廢洛源縣在慶州東北二百七十


里白於山又在其北也(慶陽舊志云山在合水縣北二十里誤)水經


無洛水之目唯沮水渭水注中各一見然寰宇記


慶州安化縣尉李下引水經注云尉李城亦曰不


窋城白馬水下引水經注云洛川南逕尉李城東


北合馬嶺水號曰馬水華池縣子午山舊名翟道


山一謂雞山引水經云有烏雞水出焉西北注于


洛水樂蟠縣有水出縣西北引水經注云與青山


水合寧州安定縣洛水下引水經一名馬嶺川水


注云洛水又南逕栒邑故城北與新陽川水合珊


瑚谷水下引水經云珊瑚水東南至栒邑入洛襄


樂縣大延水下引水經注云大延小延水出油水


南延溪西南流逕襄樂縣南於延城西二水合流


油水下引水經云與追語川水並出東翟道山鄜


州洛交縣白水下引水經云白水源出分水嶺三

川縣葦谷水下引水經注云自葦谷東南流入三


川黄原水下引水經注云砂羅谷水南流逕黄原


祠東合葦川坊州中部縣石堂山下引水經注云


猪水西出翟道縣西石堂山本名翟道山穆天子


傳曰癸酉天子命駕八駿之駟造父為御南征朔


野逕絶翟道升于太行翟道即縣西之石堂山也


郭璞以為隴右狄道非也淺石川下引水經云淺


石川水出翟道山香川水下引水經注云香川水


出中部縣北香山在縣西南三十七里自宜君縣


界來南香水在縣南三十五里出遺谷泥水下引


水經云泥水出翟道縣泥谷蒲水下引水經注云


蒲谷水源出中部縣蒲谷原丹州宜川縣丹陽川


下引水經云蒲川水自鄜州洛川縣流入丹陽川


延州膚施縣清水下引水經注云清水出上郡北


流至老人谷俗謂老人谷水又東逕髙奴縣合豐


水同州馮翊縣商原下引水經注云洛水南逕商

原西俗謂許原也沙阜下引水經注云洛水東逕


沙阜北其阜東西八十里南北三十里俗名之曰


沙苑澄城縣新城下引水經注云雲門谷水源出


澄城縣界朝邑縣朝坂下引水經注云洛水東南


歴彊梁原俗所謂朝坂此皆言洛水而今本無之


是水經元有洛水篇宋初尚存後乃亡之耳今據


通典元和志寰宇記長安志及近世州縣志所載


以補水經之闕洛水出安化縣東北白於山(安化慶陽)


(府治本漢郁郅縣屬北地郡今縣治即其故城)南流逕廢洛源縣(府志云有蘆草)


(溝在安化縣北百七十里即洛水之源)又東逕保安縣西南(保安在延安府)


(西北一百八十里本唐永康鎮宋置保安軍)又東南逕安塞縣西(安塞在府)


(西南四十里本漢髙奴縣地)又南逕甘泉縣西(甘泉在府西南九十里本漢雕)


(隂縣寰宇記云洛水逕雕隂縣秦望山今縣南二十里雕隂山是也)又東南逕鄜州


東(鄜州在府南一百八十里本漢雕隂縣地唐為洛交縣鄜州治)又南為三川水


(在州南六十里慶陽之華池水黒水流經此㑹因名亦謂之洛交水)又南逕洛川縣


西南(洛川在州東六十里本漢鄜縣地)又南逕中部縣東北(縣志云縣)

(東十里有古川口即沮洛交㑹處亦曰龍首川渭按此不過沮水之枝津至近世下流壅塞不由富)


(平入洛則此遂為二水交㑹之通川耳)又南逕宜君縣東又東南逕


白水縣東與沮水合(沮水舊循鄭渠東至此入洛今自富平界已絶)又東


南逕澄城縣西與蒲城縣分水(澄城在同州北一百里本漢徴縣溝)


(洫志云武帝用嚴熊言穿渠自徴引洛水至商顔下溉重泉以東萬餘頃故惡地穿得龍骨故名曰)


(龍首渠商顔即今同州北三十五里之商原也蒲城在華州北少西一百二十里本漢重泉縣長安)


(志洛水在蒲城縣東五十里)又南逕同州西南(同州在西安府東北二百八十)


(里本漢臨晉縣)又東逕沙阜北(寰宇記云沙苑一名沙阜在馮翊縣南十二里其阜)


(東西八十里南北三十里)又東南逕朝邑縣西之朝坂(即彊梁原元和)


(志云朝邑縣以北據朝坂為名)又南自趙渡鎮歴華隂縣西北葫


蘆灘入渭水經注云渭水至華隂縣北洛水入焉


闞駰以為漆沮之水是也明成化中洛水改流而


東過鎮南徑趨於河不復至華隂入渭矣(漢志歸徳下云)


(洛入河褱徳下云入渭蓋雜採古記故有不同其曰入河者以二水合流渭亦可稱洛耳或疑禹時)


(漆沮本入河其後改流入渭成化中乃復故非也然黄文叔云今洛入河處與渭稍離亦水道改矣)


(則似不始于成化當考)

詩大雅民之初生自土沮漆傳云沮水漆水也周


頌猗與漆沮潛有多魚傳云漆沮岐周二水也此


皆謂扶風之漆沮而林少頴以猗與漆沮釋漆沮


既從恐非小雅瞻彼洛矣傳以為宗周溉浸之水


亦不言洛即漆沮謂漆沮亦曰洛水實自安國書


傳始而闞駰酈道元從之孔穎逹復援以釋詩於


是洛與漆沮合而為一水矣其濁水上承雲陽大


黒泉名漆沮水者乃土俗之稱而洛水之為漆沮


則先儒皆以為然故顔師古注漢書亦用其說然


直路之沮自櫟陽縣界合濁水分為二水一循鄭


渠而東注洛其間二百餘里實鄭國之所鑿漢志


云沮入洛亦據既有鄭渠後言之耳自鄭渠一廢


而濁水絶於三原沮水不抵富平可見此水在古


時元合濁水至櫟陽入渭而不與洛通也程大昌


雍錄謂禹貢漆沮惟富平石川河正當其地確不


可易

扶風有二漆水而沮則無聞漢志漆縣下云水在


縣西不言其所出入水經云出杜陽縣俞山東北


入于渭(杜陽今為麟遊縣)説文云出杜陽岐山東入渭闞


駰云出漆縣西北岐山東入渭酈道元云周太王


去邠度漆踰梁山止岐下故詩曰民之初生自土


沮漆又曰率西水滸至于岐下此一漆也闞駰云


有水出杜陽縣岐山北漆溪謂之漆渠西南流注


岐水酈道元云杜水出杜陽山東南流合漆水水


出杜陽之漆谿謂之漆渠南流合岐水至美陽縣


注于雍水(美陽今為岐山扶風二縣地)隋志扶風普潤縣有漆


水(括地志同普潤故城在今麟遊縣西一百二十里)此又一漆也元和志


云漆水在新平縣西九里(漆縣唐為新平縣今邠州是)北流注


于涇今麟遊縣東南亦有漆水與此異寰宇記云


按注水經曰漆水自宜祿界來又東過漆縣北(今本)


(水經注無此文元和志云宜祿縣東至邠州八十一里今長武縣是)即今邠州所治


也今縣西九里有白土川東北流經白土原東陳

陽原西又東北注涇水恐是漢之漆水但古今異


名耳麟遊之漆水南流與杜陽水合非漢之漆水


也渭按涇水今自邠州北東南流入永壽縣界漆


水東北流必注於涇言入渭者非漆縣之漆注涇


以入渭普潤之漆合杜岐雍以入渭皆在涇水之


西其不得為禹貢之漆也明矣二漆中必有一沮


在麟遊之漆當是沮水土俗音訛以沮為漆耳

灃水攸同(釋文灃芳弓反)
　傳曰灃水所同同之於渭正義曰渭發源逺以渭為
　主上云涇屬渭是矣漆沮既從已從於渭灃水所同
　亦同於渭以渭為主故也地理志灃水出扶風鄠縣
　東南北過上林苑入渭渭按鄠縣今屬陜西西安府
　其故城在今縣北二里上林苑在今長安縣西南灃
　水至咸陽縣西南入渭詩曰豐水東注維禹之績言
　同於渭也

灃一作豐又作酆漢志扶風鄠縣古國有扈谷亭

扈夏啓所伐鄷水出東南又有潏水皆北過上林


苑入渭水經無灃水之目其附見渭水篇中者曰


渭水自槐里縣故城南(槐里今為興平縣在西安府西少北一百里)又


東合甘水(水出南山甘谷北流至鄠縣合澇水入渭甘誓云大戰于甘即此地)又東


豐水從南來注之地說云渭水與豐水㑹于短隂


山内水㑹無他髙山異巒所有唯原阜石激而已


漢書音義張揖曰酆水出鄠縣南山酆谷北入渭


長安志豐水出長安縣西南五十五里終南山豐


谷其源闊一十五歩其下闊六十步水深三尺自


鄠縣界來終縣界由馬坊村入咸陽合渭水(咸陽縣在)


(西安府西北五十里)昔文王作豐武王治鎬詩詠其事鄭康


成云豐在豐水之西鎬在豐水之東相去蓋二十


五里也


相如上林賦曰終始灞滻出入涇渭酆鎬潦潏紆


餘委蛇經營乎其内蕩蕩乎八川分流相背而異


態李善注引關中記云涇渭灞滻酆鎬潦潏凡八

川也按八川唯涇在渭北餘皆在渭南出南山谷


中北入渭灃水禹功之所及獨著於經餘詳見導


渭


蘇傳云從如少之從長渭大而漆沮小故言從涇


渭相若故言同林少穎以為曰屬曰從曰同但變


其文耳無異義也


雍州先涇次漆沮次灃禹治水之序也導渭先灃


次涇次漆沮渭納水之序也


林少穎云雍州之地東距龍門之河當夫河流泛


濫未折而東雍州亦被其害及禹既載壺口治梁


及岐二山在孟門龍門之間實河之所經河自此


順流而東則治河之功既見於冀州矣故經序此


州治水之迹唯弱水既西渭合衆水以歸於河則


其功畢矣自荆岐既旅而下遂言平地川澤皆已


有成績也

荆岐既旅終南惇物至于鳥鼠(渭按惇史記作敦)
　傳曰已旅祭言治功畢此荆在岐東非荆州之荆終
　南惇物鳥䑕三山名正義曰治水從下自東而西先
　荆後岐荊在岐東也地理志云禹貢北條荆山在馮
　翊懐徳縣南三山空舉山名不言治意蒙上既旅之
　文也地理志云扶風武功縣有太一山古文以為終
　南垂山古文以為惇物皆在縣東渭按荆岐鳥䑕並
　詳見導山鳥䑕山在今陜西臨洮府渭源縣西渭水
　出焉上文言入渭者唯三水而禹之所治不盡於此
　也故於渭北舉荆岐渭南舉終南惇物以包之梁岐
　之役渭亦既治矣而自岐以西則未也至是旅及于
　烏䑕則滌源之事畢矣

詩秦風曰終南何有有紀有堂傳云周之名山曰


終南亦作中南左傳司馬侯曰中南九州之險是


也漢書東方朔傳曰南山出玉石金銀銅鐵良材


百工所取給萬民所仰足也又有秔稻棃栗桑麻


竹箭之饒土宜薑芋水多䵷魚貧者得以人給家

足無饑寒之憂地理志曰鄠杜竹林南山檀柘號


稱陸海為九州膏腴闗中記曰終南一名中南言


在天下之中居都之南也(釋文曰三秦記云終南又名地肺)


終南之名唯見於秦風而小雅則稱南山不一而


足又有北山蓋南山謂都南諸山終南太一在焉


北山謂都北諸山九嵏甘泉嶻嶭等也古終南止


於盩厔自秦襄公取周地為諸侯徙都於汧國人


作詩以美之以終南起興終南逺接岍岐蓋自此


始説者遂以終南蔽南山謂西起秦隴東徹藍田


横亘八百里皆終南矣漢人又以都南之山為秦


嶺西都賦云睎秦嶺是也而終南則以武功之太


一當之若盩厔以東無終南焉殊不可曉今按張


衡西京賦云於前則終南太一潘岳西征賦云面


終南而背雲陽又云太一巃嵸李善注云漢書武


功縣有太一古文以為終南此賦下云太一明與


終南别山西京賦云於前則終南太一二山明矣

此説是也竊意太一垂山皆禹貢之惇物後人改


名離為二山耳水經注云太一山亦曰太白山在


武功縣南(武功故縣在今鳯翔府都縣東四十里渭水逕其北南對太白山)去長


安二百里不知其髙㡬何俗云武功太白去天三


百杜彦達曰太白山南連武功山於諸山最為秀


傑冬夏積雪望之皓然郿縣志云太白山在縣東


南四十里渭水之南東連武功縣界武功志云太


白山在縣西南九十里亦名太乙山接郿縣及盩


厔界而垂山則但述漢志語其形體若何髙大㡬


何莫能言之蓋垂山即太一之北峰無二山也俱


在縣東故莫得而判焉後人又以太一之南為武


功其北為太白在禹貢則總為惇物郭景純所謂


一實而數名者也程大昌雍録云終南山既髙且


廣多出物産故禹貢曰終南惇物不當别有一山


自名惇物此臆説也經文簡奥鳥䑕同穴已省却


二字而終南之下加以惇物不㡬成附贅懸疣耶

傳言三山相望正義云至于為首尾之辭故言相


望按終南與惇物接謂之相望可也惇物西北距


鳥䑕且千里安得謂之相望


陳大猷云古人舉事必祭况治水大事乎然旅獨


於梁雍言之者蓋九州終於梁雍以見諸州名山


皆有祭也旅獨於蔡䝉荆岐言之者蓋紀梁之山


終於蔡䝉紀雍之山始於荆岐以見州内諸名山


皆有祭也故下文復以九山刋旅總結之渭按陳


説自佳然恐非經旨壺口治河梁岐治河兼治野


故曰載曰治䝉羽岷嶓專治野故曰藝蔡䝉荆岐


終南惇物鳥䑕專治谿谷之水非田野不可言藝


故曰旅三危治黒水兼治谿谷之水使人可居故


曰宅其言各有所當要皆紀水土之功書旅意不


在祀典也

原隰厎績至于豬野
　傳曰下溼曰隰豬野地名言皆致功正義曰下溼曰
　隰釋地文地理志云武威縣東北有休屠(音除)澤古文
　以為豬壄澤鄭玄以為詩云度其隰原即此原隰是
　也原隰豳地從此致功西至豬野之澤也渭按今西
　安府邠州及三水縣皆豳地漢武威縣屬武威郡今
　為陜西行都司鎮番衛地休屠澤在衛東北

爾雅廣平曰原下溼曰隰原本作邍周禮夏官有


邍師掌辨丘陵墳衍邍隰之名説文邍髙平之野


人所登隰坂下溼也詩云畇畇原隰曾孫田之又


云原隰既平泉流既清又云皇皇者華于彼原隰


又云原隰裒矣兄弟求矣原隰處處有之公劉云


度其隰原當亦與流泉夕陽相類非一定之地名


也又如復降在原脊令在原隰有荷華隰有萇楚


之類或單稱原或單稱隰二字可合可離故公劉


稱隰原與泉單為韻若一定之地名則豈可顛倒


以就韻乎周禮大司徒以土㑹之灋辨五地之物


生其五曰原隰禮記孟春之月善相丘陵阪險原

隰土地所宜他書言原隰者尚多皆非一定之地


名也以公劉之隰原為禹貢之原隰義實未安然


論其地望則渭南渭北皆已旅平唯豳地尚宜致


功且從此西此逾河以至武威道塗順便而原隰


又無地以應之故諸家皆從鄭氏


水經都野澤在武威縣東北注云縣在姑臧城北


三百里東北即休屠澤也古文以為豬野其水上


承姑臧武始澤澤水二源東北流為一水又東北


逕馬城東謂之馬城河(城即休屠城也本匈奴休屠王都漢志武威郡休屠)


(縣有休屠城元和志云在凉州姑臧縣北六十里)河水又東北與横水合


(水出姑臧城下武威郡涼州治也漢元朔三年改雍曰涼州遷於冀晉徙治此其水側城北流注馬)


(城河今涼州衛治即姑臧故城也北至鎮番衛一百九十里)又東北清澗水入


焉俗亦謂之五澗水(水出姑臧城東而西北流注馬城河)又與長泉


水合(水出姑臧東揟次縣西北歴黄沙阜而東北流注馬城河漢志揟次屬武威郡其故城在)


(今莊浪所西北)又東北逕宣威縣故城南(漢志宣威屬武威郡西魏省入)


(姑臧今為鎮番衛地)又東北逕武威縣故城東(漢太初四年匈奴渾邪王)

(殺休屠王降以其衆置武威縣)地理志曰合水出姑臧南山北至


武威入海届此水流兩分一水北入休屠澤俗謂


之西海一水又東逕一百五十里入豬野世謂之


東海通謂之都野矣(太康地記云河北得水為河塞外得水為海)晉省


武威入姑臧故括地志云豬野澤在凉州姑臧縣


東北二百八十里也舊志謂白亭海即豬野澤今


按元和志白亭軍在姑臧縣北三百里馬城河東


岸因白亭海為名白亭海一名㑹水在肅州酒泉


縣東北百四十里以北有白亭故名白亭海是軍


與海東西相距八九百里徒遥取為名耳後人以


軍在姑臧而名白亭遂混為一處陜西行都司志


云白亭海一名小闊端海子五澗谷水流入此海


蓋誤以休屠澤為白亭海也


禹貢稱厎績者三冀覃懐梁和夷及此原隰是也


孔傳不言原隰為地名漢志亦闕愚按原隰雖處


處有之而秦中之原獨多地勢髙下相因有原則

必有隰其卑於原者即隰也西京賦曰於後則髙


陵平原據渭踞涇澶漫靡迤作鎮於近此言渭北


諸原也今涇陽縣有石安原百頃原覆車原豐稔


原西成原清涼原其西則咸陽縣有畢原咸陽原


短隂原興平縣有始平原郿縣有積石原(亦稱北原)武


功縣有西原(亦稱雍原)東原扶風縣有三畤原岐山縣


有周原鳯翔縣有石鼓原西畤原其東則髙陵縣


有奉政原鹿苑原三原縣有天齊原豐原孟侯原


白鹿原富平縣有掘陵原羊蹄原中華原北鹵原


南鹵原八公原同州有商原(即商顔)許原朝邑縣有


彊梁原(即朝坂)其北則長武縣有鶉觚原(一名淺水原)黄


萯原耀州亦負髙原故縣名華原澄城縣有臨髙


原韓城縣有韓原髙門原此皆原之在渭北者西


都賦曰鄭白之沃衣食之源提封五萬疆埸綺分


溝塍刻鏤原隰龍鱗是也渭南亦有原凡南山之


麓陂陀漫衍者皆原也長安縣有細柳原其東則

咸寜縣有畢原(畢終南之道名)神禾原少陵原(即鴻固原)樂遊


原藍田縣有白鹿原凉風原(亦稱風凉原)臨潼縣有普


陀原(或云即藕原)斷原渭南縣有新豐原(一名光明原又名青原)


其西則郿縣有五丈原詩小雅云信彼南山維禹


甸之畇畇原隰曾孫田之我疆我理南東其畆是


也原多則隰亦多不可勝名故總謂之原隰其地


則盡今之西安府境兼得鳳翔府之東鄙張良所


謂沃野千里班固所謂九州之上腴者也梁岐之


役固嘗施功於渭矣至是兼治其南北使涇漆沮


灃皆由渭入河此决川距海之事也五山主谿谷


而言原隰主田野而言皆濬畎澮距川之事也厥


田上上宻邇帝都故禹治之也加詳詩兩稱禹甸


一為梁山一為南山南山明言原隰梁山之野平


原最多班固叙鄭白之沃亦稱原隰原隰所該甚


廣與大陸相似謂公劉之隰原亦在厎績中則可


謂禹貢之原隰專在豳地則不可也世宗鄭氏已

久故仍存其説而以管見附焉


自原隰以至豬野中間所歴之地不可復考未知


從河處渡河按今莊浪所本漢武威郡地延袤千


餘里號為沃壤東阻黄河與靖逺衛分水(衛治即唐㑹州)


(㑹寜縣)疑當時從此渡河歴莊浪抵鎮番也若夫豬


野之治則亦不專治此澤必併其上源而治之姑


臧皆在厎績中矣漢書稱凉州之畜為天下饒東


漢時目姑臧為脂膏之地後魏書太武滅北凉勅


太子晃曰姑臧城東西二門外湧泉合於城北其


大如河自餘溝渠流入漠中其間仍無燥地水草


既豐土地亦美此禹貢所以志豬野也

三危既宅三苖丕叙(渭按宅史記作度)
　傳曰西裔之山已可居三苖之族大有次敘正義曰
　左傳稱舜去四凶投之四裔舜典云竄三苖于三危
　是三危為西裔之山也地理志杜林以為敦煌郡即
　古瓜州昭九年左傳云先王居檮杌於四裔故允姓
　之姦居於瓜州注云允姓隂戎之祖與三苖俱放於三
　危瓜州今燉煌也禹治水未畢已竄三苖水災既除
　彼得安定故云三苖之族大有次叙吕氏曰三苖不
　道竄于三危自後世觀之凡以罪流放者聽其自殘
　自生在所不恤聖人之心不如此方其有罪必行竄
　棄刑行之後施仁發政自當同及故禹治水至三危
　亦為畫其居宅傅氏曰三危既宅此治黒水之成功
　也渭按漢敦煌唐分為瓜沙二州水經注云三危山
　在敦煌縣南括地志云在沙州燉煌縣東南四十里
　山有三峰故名亦名卑羽山今為嘉峪闗外廢沙州
　衛地(衛本屬行都司後棄之化外)既宅謂降丘宅土也治黒水及
　三危而止兼有濬畎澮之事故言山以包之自豬野
　至黒水中隔弱水弱水先已治故豬野功畢即繼以
　黒水也三苖今為湖廣岳州府地吳起曰三苖之國
　左洞庭右彭蠡是也舜臣堯竄其君及民于三危至
　是禹安定之
正義云三危山必是西裔未知山之所在鄭玄引


地記書曰三危之山在鳥䑕之西南當岷山則在


積石之西南地記乃妄書其言未必可信要知三


危之山必在河之南也渭按水經注兩引山海經


以證尚書之三危一云三危之山三青鳥居之廣


圓百里在鳥䑕山西(見第四十卷末)一云三危在燉煌南


與岷山相接山南帯黒水(見第三十一卷江水)與地記畧同


鳥䑕之西南當岷山則在今臨洮府南岷州衛北


矣又云在積石之西南殊不可曉山南帯黒水蓋


以扶州之黒水出素嶺山入白水者當之也妄言


無疑三危山自當以在沙州者為是後魏書太平


真君六年討吐谷渾杜豐追被囊度三危至雪山


即沙州之三危也肅州舊志云白龍堆沙東倚三


危北望蒲昌是為西極要路推其地望可以得三


危之形勢矣


上句統居人言之下句則經理三苖之事苖雖竄

其頑梗之性未必盡除與良民雜處或為害及是


措置得宜俾各安其業不相侵擾人皆以為仁之


至而不知其義之盡也


今文虞夏書凡言苖者五何遷乎有苖堯在位七


十載中事也竄三苖于三危舜攝位時事也三苖


丕叙禹治雍州時事也苖頑弗即工禹弼成五服


時事也分北三苖舜即位九載後事也苖自是不


復為惡矣晚出大禹謨更有徂征之事在禹攝位


之後舜竄其族而無所難禹用大師而反不服識


者疑之

厥土惟黄壤
　林氏曰天下之物得其常性者最貴土色本黄此州
　黄壤故其田為上上而非餘州之所及
厥田惟上上厥賦中下
　傳曰田第一賦第六人功少正義曰此與荆州賦田
　升降皆較六等荆州升之極故云人功修此州降之
　極故云人功少其餘相較少者從此可知也王制云
　凡居民量地以制邑度地以居民地邑民居必參相
　得也則民當相準而得有人功修人功少者記言初
　置邑者可以量之而州境闊逺民居先定新遭洪水
　存亡不同故地勢有美惡人功有多少治水之後即
　為此差在後隨人少多必得更立其等此非永定也

九州田賦之髙下先儒皆云以人功修不修故人


功一以開墾多為修否則為不修一以糞多而力


勤為修反是則為不修雍田第一而賦居第六斯


為人功少之極矣今按詩云奕奕梁山維禹甸之


經所謂治梁及岐者是也鄭白之沃皆在焉秦漢


資以富饒其西為岐陽西北為豳地詩詠太王之


遷岐曰周原膴膴菫荼如飴詠公劉之遷豳曰度


其隰原徹田為糧則豳岐之土亦膏腴也此皆田


之在渭北者也詩曰信彼南山維禹甸之則田之


在渭南者東方朔云豐鎬之間號為土膏賈畆一

金是也史記貨殖傳曰自汧雍以東至河華膏壤


沃野千里虞夏之貢以為上田然則雍地雖大其


在中邦之限禹所則壤以成賦者不過方千里其


間又有髙山長谷可以為田者少不若冀之平原


曠野一望皆良田又則壤之地居多即令雍他日


人功益修亦未能及冀賦之第一由是推之田美


而少則賦亦不甚多田惡而多則賦亦不甚少不


盡係乎人功之修否也


九等之賦只就告成時言之疏云在後隨人少多


必得更立其等真通人之見愚謂此不但賦等為


然即貢物之多少他日亦未必盡同也


或問漢書云自鄭渠成溉舄鹵之地四萬餘頃闗


中始為沃野無凶年然則前未有渠時渭北之地


皆舄鹵也雍田何以稱上上乎曰此地之為舄鹵


以溝洫廢也禹盡力乎溝洫導谿谷之水以注之


田間蓄泄以時旱潦有備髙原下隰皆良田也涇

水在其旁禹莫之用豈其智不若後人哉誠無所


藉於此也自商鞅壊井田開阡陌而溝洫之制廢


矣溝洫之制廢則水泉寫去其地為鹹鹵五榖不


殖秦人患之此鄭國之策所以行也然渠成之後


舄鹵仍不少兒寛所謂鄭國旁髙卬之田嚴熊所


謂重泉以東故惡地是也故又有輔渠白渠龍首


渠之役及後漢都雒諸渠漸廢杜佑云秦漢時鄭


渠溉田四萬頃白渠溉四千五百餘頃唐永徽中


所溉唯萬許頃洎大歴初又減至六千頃則兩渠


之利至唐而益㣲矣宋人以鄭渠久廢不可興復


唯修三白渠其所溉者涇陽富平等六縣田三千


八百餘頃而已熙寜中於仲山旁更穿豐利渠溉


田二萬五千餘頃元至正初以新渠堰壊乃復治


舊渠口溉田四萬五千餘頃其數不減於漢然未


㡬亦廢何也則以涇流愈深渠身愈髙水不能入


口故也蓋地有髙下勢有順逆濬畎澮之水以距

川其勢順而易引川之水以入畎澮其勢逆而難


順而易者行之萬世而無弊間有小壊修治亦易


為力逆而難者其始雖有不訾之利而其後將窮


而無所復嵗嵗作堰浚渠得不償勞由今日觀之


闗中沃野徒虗語耳此行所無事聖人之智所以


為大而後世之穿渠溉田者為智之鑿而不足貴


也子因舄鹵之説而致疑於禹貢若雍州之田非


兩渠無以成其美不亦過乎

厥貢惟球琳琅玕(釋文球音求琳韋音來金反琅音郎玕音干渭按球史記作璆)
　傳曰球琳皆玉名琅玕石而似玉正義曰釋地云西
　北之美者有崑崙虚之璆琳琅玕焉説者皆云球琳
　美玉名琅玕石而似珠者陸氏曰山海經云崑崙山
　有琅玕樹

益稷戞擊鳴球傳曰球玉磬正義曰釋器云球玉


也樂器唯磬用玉故球為玉磬顧命大玉夷玉天


球在東序傳曰球雍州所貢正義曰鄭玄云大玉

華山之球也夷玉東北之珣玗琪也天球雍州所


貢之玉色如天者皆璞未見琢治故不以禮器之


名釋也渭按特磬以玉為之堂上之樂也鳴球是


已成之磬其未成器者謂之天球言天然之球也


鄭云色如天非是雍州所貢當為磬材未經琢治


者故傳釋天球以此實之不然則豫貢磬錯將安


所用邪然球亦不止為磬材詩小雅鞞琫有珌傳


云鞞容刀鞞也琫上飾珌下飾也諸侯璗琫而璆


珌大夫鐐琫而璆珌商頌受小球大球箋云受小


玉謂尺二寸圭也受大玉謂珽長三尺禮記玉藻


曰笏天子以球玉注云球美玉也是圭珽笏珌皆


用球為之也琳美玉上林賦云玫瑰碧琳西都賦


云琳珉青熒則琳乃玉之青碧色者其為用也廣


琅玕後世以為雜佩之飾古時則未有聞也


爾雅崑崙虗之璆琳蓋即西域于闐之玉也陶弘


景本草經注曰好玉出藍田及南陽徐善亭部界

中日南盧容水中外國疎勒于闐諸處皆善潔白


如豬膏叩之鳴者是真也蘓頌圖經本草曰今藍


田南陽日南不聞有玉惟于闐國出之晉鴻臚卿


張匡鄴使于闐作行程記載其國采玉之地云玉


河在于闐城外其源出崑山西流一千三百里至


于闐界牛頭山乃疏為三河一曰白玉河在城東


三十里二曰緑玉河在城西二十里三曰烏玉河


在緑玉河西七里其源雖一而其玉隨地而變故


其色不同每嵗五六月大水暴漲則玉隨流而至


玉之多寡由水之大小七八月水退乃可取彼人


謂之撈玉其國中有禁器用服食往往用玉中國


所有亦自彼來渭按漢地理志京兆藍田縣山多


美玉東方朔傳云南山出玉石外戚傳云壁帯往


往為黄金釭函藍田璧西都賦云陸海珍藏藍田


美玉李善注引范子計然曰玉英出藍田水經注


云麗戎之山一名藍田其隂多金其陽多玉是玉

本雍州所産後魏書云李預羨古人餐玉之法乃


採訪藍田掘得若環璧雜器者大小百餘枚皆光


潤可愛又開元傳信記云太真妃最善擊磬明皇


令採藍田緑玉為磬李賀老夫採玉歌云採玉採


玉須水碧琢作步摇徒好色老夫飢寒龍為愁藍


谿水氣無清白是唐時藍田尚有玉而蘇頌曰今


不聞有之未知何縁遂絶丘文莊云漢藍田出玉


其時西域未通也今中國所用之玉來自于闐有


白玄緑三種皆出於河與古時異豈土石之精其


生有限而收之有盡邪然爾雅以璆琳繫之崑崙


則中國之玉取給於西域尚矣禹時雍州所貢亦


未必盡出藍田也


琅玕傳云石而似玉或云似珠玉言其質珠言其


形也山海經曰槐江之山上多琅玕金玉又曰開


明山北有珠樹又曰赤水之上有三珠樹淮南子


曰崑崙山有碧樹在其北又曰曾城九重有琅玕

在其東珠樹碧樹即琅玕也乃石之精液凝結成


樹形人截斷其枝刓之使圓若珠狀與珊瑚相類


故張揖廣雅以珊瑚為珠郭璞爾雅注云琅玕石


之似珠者或言樹之子似珠妄也琅玕之狀唯本


草言之最詳有石䦨干者生蜀郡平澤名醫别録


以為即琅玕陶弘景曰此蜀都賦所稱青珠也琅


玕是崑崙山上樹名蘇頌曰今秘書中有異魚圖


載琅玕青色生海中云海人以網於海中取之初


出水紅色久而青黒枝柯似珊瑚而上有孔竅如


蟲蛀擊之有金石聲蓋石之美者明瑩若珠之色


而狀森植爾冦宗奭曰西域記云天竺國出琅玕


蘇恭謂是琉璃之類琉璃乃火成之物琅玕非火


成者安得同類李時珍曰琅玕生於西北山中及


海山厓間其云生於海底網取者是珊瑚非琅玕


也在山為琅玕在水為珊瑚亦有碧色者今回回


地方出一種青珠與碧靛相似恐是琅玕所作又

曰珊瑚生海厎五七株成林出水變紅色者為上


漢趙佗謂之火樹是也碧色者亦良昔人謂之青


琅玕許慎云珊瑚赤色或生於海或生於山據此


説則生於海者為珊瑚生於山者為琅玕尤可徴


矣渭按張衡四愁詩曰何以報之青琅玕曹植美


女篇曰腰佩翠琅玕琅玕色青翠故後人取以名


竹杜甫哀王孫曰腰下寳玦青珊瑚珊瑚之青者


即琅玕也琅玕又頗與瑟瑟木難相似瑟瑟即今


寳石中之碧色者木難亦碧色似珠但瑟瑟出坑


井中(寳石出西番回鶻地方諸坑井内雲南遼東亦有之有紅緑碧紫數色碧者唐人謂之瑟)


(瑟紅者宋人謂之紅靺鞨今通呼為寳石以鑲首飾器物大者如指頭小者如豆粒皆碾成珠狀)


木難乃鳥沫所成(美女篇曰明珠交玉體珊瑚間木難善注引南越異物志云木)


(難金翅鳥吐沫所成碧珠也大秦國珍之)而琅玕則生山厓間森挺若


樹以是為别云


古者任土作貢責其所有不責其所無固也然當


時亦必有通融之法凡貢物繫之以地者如岱畎

之絲枲鉛松怪石羽畎之夏翟嶧陽之孤桐泗濵


之浮磬但以出此地者為良非謂地在其境内者


貢之他國則不貢也余素持此論然諸州貢物頗


多又有篚此理不易見及觀雍州所貢而益信前


説之不妄也球琳琅玕非州産又無篚即以藍田


之玉當球琳所貢亦止此耳雍州據王制言之大


小二百一十國茍惟藍田在其境内者貢玉而餘


國則偃然坐享其賦税一無所獻於天子有是理


乎其必令市取以貢無疑也魯頌曰憬彼淮夷來


獻其琛元龜象齒大賂南金淮夷徐州之夷也元


龜出九江象齒出嶺表南金出荆揚之域非市取


之境外何從得此以獻魯邪


聖人不貴逺物然禮樂文章之事有必須此以給


其用者則亦令諸侯市取之外國以獻如象齒翠


羽球琳琅玕之屬是也想其時賈胡各以其國之


所出來相貿易禹曰懋遷有無化居此亦其一端

州境附近彼土者市取之良易後世或謂交廣之


地在古荆揚之域以象齒翠羽為證然則球琳琅


玕出自崑崙將西域三十六國亦在古雍州之域


邪其不通甚矣

浮于積石至于龍門西河㑹于渭汭
　傳曰積石山在金城西南河所經也沿河順流而北
　千里而東千里而南龍門山在河東之西界正義曰
　地理志云積石山在金城河闗縣西南羌中龍門山
　在馮翊夏陽縣北林氏曰此州達於帝都有二道浮
　于積石至于龍門西河者一道也自渭汭以逹于河
　者又一道也蔡氏曰雍之貢道有二其東北境則自
　積石至于西河其西南境則㑹于渭汭王氏(樵)曰東
　北當云西北蓋雍東距河若東北境則直浮西河不
　須浮于積石也渭按漢河闗縣在今陜西西寜衛西
　南塞外夏陽今西安府之韓城縣也積石龍門見導
　河渭汭見上文雍之西北境逺近不同各從其便以
　至龍門不盡由積石其曰浮于積石者舉逺以該近
　耳㑹于渭汭言出渭之舟逆流而上與浮河之舟相
　㑹于渭水之北今韓城縣北龍門山南是其地也

或問雍西北境與西南境分為二道當作何界别


曰西傾鳥䑕之西漢朔方五原及河西五郡地皆


浮河是為北道太華終南惇物以北漢隴西天水


安定北地上郡之地皆浮渭是為南道人欲避龍


門之險苟有水可以通渭者無不由南道矣織皮


以下十二字即不從蘇氏更定其三國之貢道亦


必浮積石下龍門也


渭汭在河之西岸華隂朝邑韓城之地皆是也東


與蒲州榮河分水此言雍之貢道故特以西岸言


之韓汝節云今蒲州舜所都也渭水之北今朝邑


縣南境渭水至此東入河折而北三十里即蒲州


故舟皆㑹于渭北今按北船出龍門至榮河縣北


汾水入河處便當東轉泝汾無縁更順流而下至

朝邑與南船㑹也且禹告成當堯時帝都平陽距


蒲阪三百餘里韓城北連龍門東對汾口南北貢


船相㑹當在其間曷為引蒲州以證乎


傳云逆流曰㑹不必泥又云自渭北涯逆水西上


西當作而謂南船出渭之後逆河水而上與北船


相㑹也孔疏不知為誤字釋曰禹白帝訖從此西


上更入雍州界真是郢書燕説


閻百詩據金城郡為漢昭帝所置以辨孔傳之偽


黄子鴻難之曰安知傳所謂金城非指金城縣而


言乎百詩未有以應也今按安國卒於武帝之世


昭帝紀始元六年以邉塞闊逺始取天水隴西張


掖郡各二縣置金城郡此六縣中不知有金城縣


否地志積石山繫河闗縣下而金城縣無之觀羌


中塞外四字則積石山不可謂在金城郡界矣况


縣乎且水經注所叙金城縣在郡治允吾(音鉛牙)縣


東唐為五泉縣蘭州治宋曰蘭泉即今臨洮府之

蘭州也與積石山相去懸絶傳所謂金城蓋指郡


言而郡非武帝時有也此豈身為博士者之手筆


乎


蔡傳曰按邢恕奏乞下熙河路造船五百隻於黄


河順流放下至㑹州西小河内藏放熙河路漕使


李復奏竊知邢恕欲用此船載兵順流而下去取


興州契勘㑹州之西小河鹹水其闊不及一丈深


止於一二尺豈能藏船黄河過㑹州入韋精山石


峽險窄自上垂流直下髙數十丈船豈可過至西


安州之東大河分為六七道散流渭之南山逆流


數十里方再合逆溜水濺灘磧不勝舟載此聲若


出必為夏國侮笑事遂寢邢恕之策如李復之言


可謂謬矣然此言貢賦之路亦曰浮于積石至于


龍門西河則古來此處河道固通舟楫矣而復之


言乃如此何也金吉甫云李復所奏河道一則恐


出於吏民之託辭一則故道久廢岸谷變遷亦恐

非復禹迹之舊渭按孟門以上河患絶少未必有


岸谷變遷之事恕邪人將開邉釁吏民之所苦復


因人情而奏寢其事所陳二處湍險恐亦非欺罔


然韋精山石峽懸流豈能及龍門竹箭之駛西安


州逆溜灘磧亦不過如厎柱閼流之艱龍門可下


而厎柱可度此二處何遂不可行大槩是不欲興


作故極言其害

織皮崑崙析支渠搜西戎即叙(釋文崙魯門反析星歴反搜所由反渭按崑崙)
(史記作昆侖漢書作昆崘搜漢書作叟顔師古云叟讀曰搜)
　顔氏曰崑崙析支渠搜三國名也林氏曰三國皆西
　戎之種故以西戎總括於下又曰蘇氏謂三國皆篚
　織皮但古語有顛倒詳畧耳其文當在厥貢惟球琳
　琅玕之下浮于積石三句當在西戎即叙之下以記
　入河水道結雍州之末簡編脱誤不可不正某竊謂
　不然經所叙有先後之不同者皆據當時事實而言
　之如冀州恒衛既從大陸既作獨在田賦之下亦據
　當時事實而言之必如蘇説則亦當屬至于衡漳之
　下矣蘇氏多變易經文以就已意此類是也傅氏曰
　梁州言熊羆狐貍織皮此獨言織皮者䝉上文也渭
　按三國皆西戎而西戎不止於三國三國乃西戎之
　大者皆來入貢則其餘無不賔服故曰西戎即叙

輕改經文此學者之大患然古經實有脱誤不可


曲為附㑹蹈郢書燕説之弊者如雍州織皮以下


十二字是也不必逺證第參以梁州之文則此為


錯簡明甚其曰織皮即熊羆狐貍織皮也但文有


詳畧耳曰崑崙析支渠搜猶西傾也但國有多少


耳曰西戎即叙猶言因桓是來也但辭有同異耳


曰浮于積石至于龍門西河㑹于渭汭猶言浮于


潛逾于沔入于渭亂于河也但彼為一道此為二


道耳梁西傾貢物在貢道之前雍何獨不然其浮


于積石三句為雍闔州之貢道猶浮于潛四句為


梁闔州之貢道也然三國之貢非積石無由入而

雍之西北境則不由積石者多是又不可執一而


論矣推尋事理蘇説為長余不敢變置經文故順


經立義於前而重伸其説於後林氏引冀州恒衛


大陸之例以折其非是或一義然八州之貢物未


有列於貢道之後者而雍獨如此則織皮以下十


二字定當在厥貢球琳琅玕之下安得謂蘇氏變


置經文以就已意哉蔡傳宗林氏而仍存蘇説於


圈外蓋亦心知其長而不能盡廢也


崑崙國名蓋附近崑崙山者傳記言崑崙凡四處


一在西域山海經云崑崙墟在西北河水出其東


北隅釋氏西域記謂之阿耨達山水經注云按山


海經自崑崙至積石一千七百四十里又引凉土


異物志曰蔥嶺之水分流東西西入大海東為河


源禹紀所云崑崙者是也一在海外大荒經云西


海之南流沙之濵有大山名曰崑崙其下有弱水


之淵環之此山與條支大秦國相近禹本紀云去

嵩髙五萬里者是也一在酒泉漢志金城臨羌縣


西北有西王母石室西有弱水崑崙山祠崔鴻十


六國春秋云張駿時酒泉太守馬岌上言酒泉南


山即崑崙之體周穆王見西王母樂而忘歸謂此


山也上有石室王母堂珠璣鏤飾煥若神宫禹貢


崑崙在臨羌之西即此明矣括地志云在酒泉縣


西南八十里今肅州衛西南崑崙山是也一在吐


蕃通典云吐蕃自云崑崙山在國中西南河之所


出唐書吐蕃傳云劉元鼎使還言自湟水入河處


西南行二千三百里有紫山直大羊同國古所謂


崑崙虜曰悶摩黎山東距長安五千里河源其間


是也渭按酒泉在雍州之域不可謂西戎西海距


玉門陽闗四萬餘里而崑崙更在西海之南去積


石太逺其非禹貢之崑崙國明甚西域吐蕃未知


孰是吐蕃悶摩黎山以劉元鼎言計之東北距大


積石不過千餘里浮河甚便然自唐以前未有言

崑崙在羌中者何可深信西域之崑崙據山海經


云至積石一千七百餘里則浮河亦不難蓋崑崙


與析支渠搜皆在雍州之外禹治雍身歴其境三


國聞風慕義爭先入貢其過化存神之妙有如此


也


水經注云積石在西羌之中燒當所居也延熹二


年西羌燒當犯塞護羌校尉叚熲討之追出塞至


積石山斬首而還司馬彪曰西羌者自析支以西


濵於河首左右居也河水屈而東北流逕於析支


之地是為河曲矣應劭曰禹貢析支屬雍州在河


闗之西東去河闗千餘里羌人所居謂之河曲羌


也後漢西羌傳云西羌之本出自三苖姜姓之别


也其國近南岳及舜流四凶徙之三危河闗之西


南羌地是也濵於賜支至乎河首緜地千里賜支


者禹貢所謂析支者也南接蜀漢徼外蠻夷西北


鄯善車師渭按漢人以西域兩河合流至鹽澤潛

行地下南出於積石為中國河故謂積石為河首


北音讀析如賜字從聲變故一作賜支其地後為


党項所居通典云党項羌在古析支之地漢西羌


之别種北連吐谷渾也


傅同叔云陸氏曰漢志朔方郡有渠搜縣武紀云


北發渠搜是也以余考之漢朔方之渠搜非此所


謂渠搜此亦當是金城以西之戎也後世種洛遷


徙故漢有居朔方者若禹時渠搜居朔方則不應


浮積石陸説非也渭按水經河水自朔方東轉逕


渠搜縣故城北注云禮三朝記曰北發渠搜南撫


交阯此以北對南禹貢之所云析支渠搜矣誤始


道元陸氏因之大戴禮漢武帝詔並有三朝記語


渠搜與交阯對舉則不在朔方可知龜兹(音丘慈)王


國治去長安七千四百八十里而上郡有龜兹縣


師古曰龜兹國人來降附者處之於此故以名云


朔方之渠搜亦此類也周書王㑹篇曰渠搜以

犬注云露犬也能飛食虎豹凉土異物志曰古渠


搜國在大宛北界隋書西域傳曰鏺汗國都蔥嶺


之西五百餘里古渠搜國也(本裴矩西域圖記)渠搜之在


西域有明徴矣據漢書大宛北與康居接並在蔥


嶺西而異物志言渠搜在大宛北界豈漢時康居


部落即古渠搜之地與或曰鏺汗在蔥嶺之西以


為渠搜毋乃太逺曰奚有於是條支國臨西海去


玉門陽闗四萬餘里漢時猶且來獻今鏺汗國都


去長安不過一萬二千二百五十餘里浮河而下


至平陽則視長安又差近何言太逺也(西域傳云康居國王)


(治去長安萬二千三百里大宛國王治去長安萬二千五百五十里古渠搜在大宛北界道里當畧)


(同又水經注引西河舊事曰蔥嶺在敦煌西八千里通典云燉煌郡去西京三千七百五十五里并)


(蔥嶺西五百餘里計之則鏺汗去長安一萬二千二百五十餘里恰與康居里數相符其為古渠搜)


(國又何疑焉)且後世徳不足以及逺尚能威行萬里之


外况舜禹之徳聲名洋溢無逺弗届者哉經首崑


崙次析支次渠搜蓋以入貢之序為先後也

傳云四國在荒服之外流沙之内羌髳之屬蓋以


西戎與三國並列而為四孔疏分渠搜為二國非


傳意也然西戎乃總名安得與三國並列而為四


王肅云西戎西域也吳㓜清云西戎又在三國之


外如漢之西域亦總三十六國今按漢之羌唐之


吐蕃皆西戎也非獨西域三國亦西戎不可謂西


戎在三國之外析支為羌種崑崙渠搜乃西域要


之皆西戎也諸説並未當


或問璆琳琅玕出崑崙而三國顧以織皮貢何與


曰班固西域傳贊云書曰西戎即叙禹既就而序


之非上威服致其貢物也島夷貢皮服卉服西傾


崑崙析支渠搜貢織皮蓋自上古有然逺人嚮化


苟以是物至則受之而已非若九州之貢制有常


品相循為嵗事也李善文選注引世本曰舜時西


王母獻白玉環及佩則告成之後亦或有以寳玉獻


者然魯語云昔武王克商通道於九夷八蠻各以

其方賄來貢而肅慎氏所貢惟楛矢砮石則亦不


必皆寶玉若王㑹篇所列則與蒲梢龍文鉅象師


子猛犬大雀之類無異矣漢文却千里之馬世為


美談聖人不貴異物縱彼以是貢吾豈不能却之


周書固未可盡信也

　禹貢錐指卷十
欽定四庫全書
　禹貢錐指卷十一上
　　　　　　　　　　　　　　德清胡渭撰
導岍及岐至于荆山逾于河(釋文導音道岍音牽字又作汧馬本作開)
　傳曰三山皆在雍州河謂梁山龍門西河正義曰地
　理志云吳岳在扶風汧縣西古文以為汧山岐山在
　美陽縣西北荆山在馮翊懷德縣南蔡氏曰逾者禹
　自荆山而過于河也孔氏以為荆山之脈逾河而為
　壺口雷首者非是渭按導者循行之謂導山猶曰隨
　山蘇氏云自此以下至敷淺原皆隨山之事是也導
　山時尚未施功先儒皆以此為通水曰導山之澗谷
　而納之川殊失經旨汧縣今為鳯翔府之隴州州南
　三里有汧縣故城岍岐荆並在河西渭北禹首導此
　三山而逾河以抵壺口則冀州之所先治者其規畫
　早定於胷中矣
導山之義傳云治水通山故以山名之正義云所


治之山本以通水舉其山相連屬言此山之傍所


有水害皆治訖也王氏云導澗谷之水而納之川


葉氏云濬兩山之川屬之大川以同入于海傅氏


云畎澮之水不勝其記故禹即山以表之以上諸


說皆以導山為通水相沿至今吾不知其所謂導


者導之於敷土之後乎抑導之於九州功畢之日


乎林少穎云洪水懷山襄陵凡故川舊瀆不復可


見將欲施功無所措也必先順因其勢以髙山為

表識自西決之使歸於東以少殺其滔天之勢於


是川瀆之迹稍稍可求乃決九川而距四海此謂


導之於敷土之後也張子韶云山而謂之導者以


向者洪水滔天首尾不辨今水患旣除使山川復


其本性隨山之勢窮極其首尾以遂其風土之宜


此謂導之於九州功畢之日也如林所言則九川


未決平地皆為巨浸導此澗谷之水將安歸乎如


張所言則禹毎治一州畢即周知其風土之宜貢


賦已定何必更煩䟦履二者皆無當於經旨導山


只是予乘四載隨山刊木之事其施功則分見於


九州篇首隨山刋木句是史辭導山四節則禹厯


叙所經以告於上元非重複導者循行之謂非通


水之謂也


岍一作汧(說文有汧字而無岍字)汧縣唐為汧源縣隴州治


明省縣入焉周禮雍州山鎭曰嶽山漢志以吳山


為雍州山是吳山即嶽山也爾雅河南華河西嶽

河東岱河北恒朱長孺云商周之世疑以岍為西


嶽故爾雅職方皆名嶽山水經注汧水出汧縣之


蒲谷鄉弦中谷決為弦蒲藪爾雅曰水決之澤為


汧也汧水東逕汧縣故城北㑹龍魚川水又東㑹


一水發南山西側俗以此山為吳山三峰霞舉疊


秀雲天崩巒傾返山頂相捍望之恒有落勢地理


志曰吳山在縣西古之汧山也國語所謂虞矣(古字)


(虞與吳同)今按吳嶽班酈皆謂即古之岍山然史記封


禪書言自華以西名山七曰華山薄山嶽山岐山


吳嶽鴻蒙瀆山而無岍山又析吳嶽與嶽山而為


二唐六典關内道名山曰吳山亦謂之西鎭山有


五峰於諸山中最為秀異肅宗在鳯翔改吳山為


西嶽以祈靈助隴州志則以州西四十里之吳山


為岍山州南八十里之嶽山為吳嶽諸說互異未


知孰是愚竊謂吳山漢志雖云在縣西而岡巒綿


亘延及其南與嶽山只是一山自周尊岍山曰嶽

山俗又謂之吳山或又合稱吳嶽史記遂析嶽山


與吳嶽為二山而岍山之名遂隱其實此二山者


周禮總謂之嶽山禹貢總謂之岍山當以漢志為


正蔡傳引晁氏說又謂今隴山天井金門秦嶺皆


古之岍山不知何據


漢志美陽縣下云禹貢岐山在西北中水鄉周太


王所邑詩曰率西水滸至于岐下又曰彼徂矣岐


有夷之行是也水經注岐水逕周城南城在岐山


之陽而近西所謂居岐之陽也非直因山致名亦


指水所稱矣又厯周原下北則中水鄉成周聚故


曰有周也水北即岐山矣今按岐山一名天柱山


其峰髙峻狀若柱然國語周之興也鸑鷟鳴于岐


山故俗呼為鳯凰堆山之南周原在焉詩所稱周


原膴膴者也東西横亘肥美寛平在今岐山縣東


北四十里


史記周勃從定三秦賜食邑懷德尋置褱德縣漢

志云禹貢北條荆山在南下有彊梁原洛水東南


入渭帝王世紀云禹鑄鼎於荆山在馮翊懷德之


南今其下有荊渠也水經注云渭水東逕平舒城


北城南面通衢昔秦始皇將亡江神反璧於華隂


平舒道謂此也渭水之北沙苑之南即懷德縣故


城地理志曰禹貢北條荆山在南山下有荆渠即


夏后鑄鼎處也括地志云懷德故城在同州朝邑


縣西南四十三里平舒故城在華州華隂縣西北


六里蓋二城隔水南北相直也富平縣亦有懷德


故城水經注云沮水東南厯土門南原下東逕懷


德城南城在北原上又澤泉水東逕懷德城北東


南注鄭渠合沮水此皆富平之懷德城也通典云


晉自彭原移富平於今縣西南懷德城寰宇記云


懷德故城在今富平縣西南十一里非漢褱德縣


也蓋後漢末及三國時因漢舊名於此立縣今有


廢城存然則荆山當在今朝邑縣境而隋志云富

平縣有荆山括地志云荆山在雍州富平縣今名


掘陵原元和志云在富平縣西南二十五里長安


志云在縣西南二十里縣志云山下有荆渠近渠


即彊梁原也而朝邑並無之二懷德城未知孰為


西漢之舊縣然愚嘗以理揆之有可證者二寰宇


記引水經注云洛水東南厯彊梁原俗謂之朝坂


今富平無洛水而朝邑有洛水厯彊梁原入渭原


在荆山下一證也同州志云華原在朝邑縣西繞


縣西而北而東以絶於河古河壖也一名朝坂亦


謂之華原山蓋華原即朝坂朝坂即彊梁原(周建德二)


(年於原上置長春宮)荆山之麓直抵河壖禹從此渡河故曰


至于荆山逾于河若富平則東距河二百餘里與


經意不合二證也朝邑實西漢之褱德荆山當在


其境唐人所以致誤者蓋由先儒謂漆沮即洛水


而澤泉逕富平懷德城北東南絶沮注濁水得漆


沮之名遂以此為漢志東南入渭之洛幷荆山亦

移之富平耳


王氏日記云荆山蔡氏以為即今耀州富平縣掘


陵原而三原馬伯循(理)則以此原為唐之獻陵非


山也四夷郡縣圗記謂黄帝鑄鼎處在今三原嵯


峨山蓋嵯峨即荆山也其山髙出雲表登其巔則


涇渭黄河俱在目前俯視秦川其平如掌其别嶺


有西原中原東原乃縣之所由名也山陽有鼎州


即黄帝鑄鼎處岐東惟嵯峨為大嵯峨之為荆山


明矣渭按漢志嶻薛山在馮翊池陽縣北師古曰


即今俗所呼嵳峩山也音嶻齧寰宇記云嶻嶭山


在雲陽縣東北十里一名慈娥山王褎雲陽宮記


東有慈娥山是也土人謂之嵯峨山昔黄帝鑄鼎


於此然未嘗指嵯峨為荆山也唯劉昭注補郡國


志曰雲陽縣有荆山引皇甫謐帝王世紀為證是


以此為懷德之荆山矣然昭於池陽縣下仍云有


嶻嶭山在北亦未嘗以荆山當嶻嶭也余以圗志

考之今涇陽縣本漢池陽雲陽二縣地嵯峨山在


縣北接淳化三原二縣界淳化亦雲陽地三原亦


池陽地也蓋此山跨三縣之境昭所謂雲陽之荆


山與池陽之嶻嶭實一山也伯循之說與昭闇合


而愚竊謂不然富平東距河二百餘里三原更在


富平西六十里禹至此何得便云逾于河伯循三


原人欲引禹貢之荆山以為其鄉重獨不顧經意


之離合乎禹自岐至荆九嵏甘泉嶻嶭其所必由


也當包在至于二字中唯荊山之麓為彊梁原者


直抵河壖禹從此渡河故特志之不必其山髙出


雲表如嵯峨也唐髙祖獻陵長安志云在富平縣


東十八里伯循謂即掘陵原然蔡說本括地志志


魏王泰撰也豈有園陵所在而襲此掘陵之惡名


以筆之書乎且元和志云掘陵原在富平縣西南


二十五里而獻陵在縣東十八里相去頗逺此原


必非獻陵也地理之學至宋為已疎明人尤多不

根之談當痛絶之


荆山有三一在雍域褱德北條之荆大禹鑄鼎處


也一為荆豫界臨沮南條之荆卞和得玉處也一


在豫域與禹貢無渉漢郊祀志公孫卿曰黄帝采


首山銅鑄鼎於荆山下按唐志虢州湖城縣有覆


釡山一名荆山元和志山在縣南即黄帝鑄鼎處


晉灼以為在馮翊懷德縣非也湖城元省入閿鄉


縣山今在縣南二十五里(縣屬河南府陜州)韓愈詩云荆


山已去華山來日照潼關四扇開李商隱詩云楊


僕移關三百里可能全是為荆山即此山也蘇傳


以此為北條之荆因晉灼而誤


河為西河在朝邑縣東三十五里與山西之蒲州


分水禹四載水行乘舟逾河入海過九江皆乘舟


之事也所渉之川不可勝舉河海九江其最大者


故特志之

壺口雷首至于太岳
　傳曰三山在冀州太岳上黨西正義曰地理志云壺
　口在河東北屈縣東南雷首在河東蒲坂縣南太岳
　在河東彘縣東是三山在冀州以太岳東近上黨故
　云在上黨西也渭按漢上黨郡今山西潞安府是蒲
　坂今為平陽府之蒲州其故城在州東南漢縣舜所
　都也餘見冀州

導山自荆逾河為壺口故於冀言壺口於雍言龍


門漢志亦云壺口在北屈龍門在夏陽則兩山夾


河而峙東為壺口西為龍門明矣自後魏太平眞


君七年改漢河東皮氏縣曰龍門縣而龍門之名


遂被於東岸故顔師古注司馬遷傳曰龍門山其


西在今同州韓城縣北其東在今蒲州龍門縣北


也龍門縣宋改曰河津縣縣西北二十五里有龍


門山蓋即壺口之南支古時東岸無龍門之名也


河水傾注其中形如壺然故名壺口(據吉州志)江海大


魚至此不得上上則為龍故名龍門(據辛氏三秦記)兩山

對峙體分而勢合東必得西而始成其為口西亦


必得東而始成其為門舉此可以見彼壺口之治


即龍門之治故冀州與導山言壺口而不言龍門


至于龍門即至于壺口故雍州與導河言龍門而


不言壺口其文互相備云


雷首山在今蒲州南一名首陽山詩唐風采苓采


苓首陽之顚論語伯夷叔齊餓於首陽之下馬融


曰首陽山在蒲坂河曲之中寰宇記云首陽即雷


首之南阜也或稱首山漢地理志蒲坂有首山祠


郊祀志黄帝采首山銅即此亦稱獨頭山闞駰曰


首陽山一名獨頭山夷齊所隱也又名襄山穆天


子傳云東巡自河首襄山又名薄山穆天子傳云


登薄山寘軨之隥史記封禪書云薄山者襄山也


又名堯山漢地理志蒲坂有堯山水經注云雷首


山臨大河北去蒲坂三十里俗亦謂之堯山也又


名中條山元和志云雷首一名中條在河東縣南

十五里永樂縣北三十里寰宇記云中條山在芮


城縣北十五里亦曰薄山也又名陑山寰宇記云


堯山在河東縣南二十八里即雷首山山有九名


亦即陑山湯伐桀升自陑注在河曲之南即此也


括地志云此山西起雷首東至吳坂長數百里隨


地異名通典云雷首在今河東縣此山凡有八名


厯山首陽山薄山襄山甘棗山中條山渠豬山獨


頭山也蒲州新志首陽山在州南四十五里又中


條山在州東南十五里山狹而長西起雷首迤邐


而東直接太行南跨芮城平陸北跨臨晉解州安


邑夏縣聞喜垣曲諸境凡數百里中條之北有數


峰攢立拱對州城在州南十五里中髙旁下俗名


為筆架山又南五里為八盤山又南十里為麻谷


山又南為鳳皇山去州七十里與潼關相對為中


條南麓盡處今按雷首之脉為中條東盡於垣曲


王屋在焉禹至此顧不東行而北抵太岳蓋以帝

都為急也


太岳即霍山又名霍太山在平陽府霍州東三十


里及岳陽縣西北九十里趙城縣東北四十五里


周禮冀州山鎭曰霍山漢志河東彘縣有霍太山


在東冀州山是也爾雅西方之美者有霍山之珠


玉亦稱景霍晉語宰孔曰景霍以為城韋注云景


大也大霍晉山名今在河東彘史記周武王滅殷


飛亷先為紂使北方還無所報乃為壇於霍太山


而致命焉水經注汾水南過永安縣西故彘縣也


又東與彘水合水出東北太岳山禹貢所謂岳陽


即霍太山矣山有岳廟甚靈汾水又南逕霍城東


故霍國也又逕趙城西南穆王以封造父趙氏自


此始元和志霍山一名太岳在霍邑東三十里今


州治即霍邑故城也新志云山髙百餘丈長八十


里周二百餘里南接趙城岳陽北跨靈石今謂之


中鎭(渭)按隋開皇十四年詔以霍山為冀州鎭厯

代因之號曰中鎭蓋即古之中岳也降而為鎭為


嵩髙所壓耳閻百詩云崧髙維嶽謂崧然而髙者


維是四嶽之山非以太室山為嶽名曰崧髙也爾


雅撰於三百篇後縁此遂實指嵩髙為中嶽太史


公又出爾雅後幷補注堯典曰中岳嵩髙也是殆


忘却禹貢之太岳矣將堯有二中岳邪漢武登禮


太室易曰崈髙中岳名益顯皆為爾雅所誤者或


曰然則周竟無中嶽乎予曰周仍以唐虞時太岳


為中岳矣觀職方河内曰冀州鎭曰霍山可知蓋


自有宇宙便有此山黄帝正名百物蚤已定五嶽


之稱禹主名山川又從而奠之下迄周秦悉不敢


移豈有如武帝以衡山逺移南嶽之祀於灊霍山


者乎予最愛鄭康成注大司樂四鎭五嶽取諸職


方九州之山而徧足少嫌其以嶽山為西嶽而不


以霍山為中嶽又嫌其大宗伯注乃襲爾雅雜以


嵩髙忘却大司樂注殆由未善讀崧髙之詩也哉

太岳冀州傳云在太原西南此傳又云在上黨西


按此山本在河東彘縣而安國云云畏人議其襲


班固耳使作者果身為武帝博士狊見圗籍何不


直指其所在之郡縣而顧迂其辭若隠謎然蓋竊


人之物以為已有唯恐人識之聊一改頭換面所


謂欲蓋而彌章者也

厎柱析城至于王屋(釋文厎之履反柱如字韋知父反又知女反渭按厎史記作砥後同)
　傳曰此三山在冀州南河之北東行正義曰地理志
　云析城在河東濩澤縣西王屋在河東垣縣東北地
　理志不載厎柱厎柱在大陽關東析城之西渭接濩
　澤今為山西澤州之陽城縣其故城在縣西三十里
　垣縣今為平陽府絳州之垣曲縣其故城在縣西四
　十里大陽今為解州之平陸縣其故城在縣東北皆
　漢縣也大陽關在今河南府陜州東王屋山在今懷
　慶府濟源縣西北唐王屋縣地西與垣曲接界

後周改大陽縣曰河北縣唐又改曰平陸水經注

厎柱亦名三門在大陽縣東隋志河北縣有厎柱


山通典陜州硤石縣有厎柱山貞觀中太宗巡幸


命魏徴勒銘今按陜州東南七十里有硤石故城


北與平陸縣分水厎柱山在平陸縣東南五十里


陜州東四十里大河中最北有兩柱相對距岸而


立是謂三門故傳云在南河之北其實山在水中


不與其岸相連也詳見導河


吳㓜清曰析城在王屋縣西北七十里山峰四面


如城有南門焉今在陽城縣西南水經注云山甚


髙峻上平坦下有二泉東濁西清左右不生草木


數十歩外多生細竹括地志云山在澤州濩澤縣


西南七十里天寶元年改縣曰陽城故通典云陽


城縣有析城山濩澤水也史記正義引古今地名


云山方七百里髙萬仞寰宇記云山頂有湯王池


俗傳湯旱祈雨處今池四岸生龍鬚草陽城縣志


云山巓東巖有龍洞深不可測又云厎柱山在縣

南五十里山有三峰中峰最高秀其下皆土唯起


峰處為石若石柱然故名自此山西南至析城三


十里又西南至王屋五十里余按禹貢之三山自


厎柱而東為析城王屋故傳曰東行而志所言乃


反之知為土俗之謬稱因析城而附㑹也


王屋山在濟源縣西北山有三重其狀如屋與山


西垣曲陽城二縣接境隋志王屋縣有王屋山括


地志云山在縣北十里元和志云在縣北十五里


周一百三十里髙三十里今濟源縣西有王屋故


城隋唐縣也分漢垣縣地置元省入濟源河南通


志云山在濟源縣西八十里形如王者車蓋故名


其絶頂曰天壇蓋濟水發源之處按天壇在縣西


北百二十里王屋山之北山峰突兀其東曰日精


西曰月華絶頂有石壇名清虛小有洞天李濓遊


王屋山記云天壇世人謂之西頂上有黒龍洞洞


前有太乙池即濟水發源處也

太行恒山至于碣石入于海(釋文行户剛反又如字)
　傳曰此二山連延東北接碣石而入滄海正義曰地
　理志云太行山在河内山陽縣西北恒山在常山上
　曲陽縣西北太行去恒山太逺恒山去碣石又逺故
　云此二山連延東北接碣石而入滄海也渭按山陽
　今為河南懷慶府之修武縣其故城在縣西北上曲
　陽今為直隷眞定府定州之曲陽縣其故城在縣西
　地理志河内壄王縣西北有太行山山陽縣北有東
　太行山壄王今為河内縣其故城即今懷慶府治孔
　疏引山陽而遺壄王非也恒山北岳在今曲陽縣西
　北碣石見冀州海在碣石之東逾河為禹渡河則入
　海亦禹渉海也

太行列子作太形則行讀如字亦可故陸氏兼存


之太行一名五行山淮南子武王欲築宫於五行


之山髙誘注云太行山也河圗括地象曰太行天


下之脊漢志以在壄王者為太行而在山陽者為

東太行其太行之支峰乎又上黨郡有上黨關壺


口關石硏關(硏音形)天井關壺關縣有羊腸坂蓋皆


在太行山上括地志太行山在河内縣北二十五


里南屬懷州北屬澤州隋志丹川縣有太行山元


和志云在晉城縣南四十里通典云澤州晉城縣


漢曰髙都隋曰丹川有天井關在南太行山上又


潞州壺關縣有羊腸坂王莽命左威將軍王嘉曰


羊頭之阨當燕趙即此也括地志云河内縣北有


羊腸坂元和志云太行陘在懷州北闊三歩長四


十里羊腸所經瀑布懸流實為險隘今按蔡澤謂


應侯決羊腸之險塞太行之道劉歆遂初賦曰馳


太行之險峻入天井之髙關曹孟德樂府詩曰北


上太行山艱哉何巍巍羊腸坂詰屈車輪為之摧


則太行亘絶東西天井羊腸為道路之險阨可知


矣又按金史地理志云濟源縣有太行山以沁水


為界西為王屋東為太行則此山實起於濟源蓋

自河南懷慶府入山西澤州迤而東北跨陵川壺


關平順潞城黎城武鄉遼州和順平定樂平以及


河南之輝縣武安直隷之井陘獲鹿諸州縣界中


皆有太行山延袤千餘里焉林少穎曰太行在今


懷州之北連亘數州為河北脊以接恒岳程子謂


太行千里片石衆山皆石上起爾朱子語録曰太


行山一千里河北諸州皆旋其趾潞州上黨在山


脊最髙處過河便見太行在半天如黒雲然


舜典十有一月朔巡守至于北岳傳云北岳恒山


周禮正此曰幷州其山鎭曰恒山注云在上曲陽


爾雅恒山為北嶽管子曰恒山北臨代南俯趙漢


書恒山北岳在常山郡上曲陽縣西北有祠幷州


山張晏曰恒山在西避文帝諱故改曰常山武帝


元鼎三年常山王徙然後北嶽在天子郡内天漢


三年泰山修封還過祠常山瘞玄玉宣帝神爵元


年祠北岳常山于上曲陽隋改曲陽曰恒陽故其

志云恒陽縣有恒山又滋陽縣有大茂山韓琦岳


廟碑云恒山一名大茂山也在今阜平縣東此七


十里接曲陽界乃恒山之脊俗名神尖石晉與契


丹分界處今阜平曲陽唐縣皆縁大茂之麓括地


志云恒山在恒陽縣西北一百四十里元和志云


漢改恒山為常山至周武平齊復曰恒山唐地理


志元和十五年更恒岳曰鎭岳名山記云恒山髙


三千九百丈上方三十里沈括筆談云北岳謂之


大茂山岳祠舊在山下祠中多唐人故碑晉王存


朂滅燕還過定州與王處直謁岳廟是也石晉之


後稍遷近裏今其地謂之神棚新祠之北有望岳


亭新晴氣清則望見大茂山今按阜平縣在眞定


府西北二百十里(本漢靈壽南行唐二縣地金析置阜平)大茂山在


縣東北七十里與括地志所指為恒山者道里相


符蓋大茂乃北岳之絶頂舊祠在其下故舉此以


表恒山也

天下之山莫大於太行然亦必有所止經曰太行


恒山至于碣石決無越恒山而仍為太行之理元


和志云連山中斷曰陘述征記曰太行首始於河


内自河内北至幽州凡有八陘第一軹關陘第二


太行陘第三白陘此三陘今在河内第四滏口陘


在鄴西第五井陘第六飛狐陘一名望都關第七


蒲隂陘此三陘在中山第八軍都陘在幽州述征


記郭縁生所撰也括地志云太行山連亘河北諸


州凡數千里為天下之脊蓋亦據彼文言之渭按


爾雅山中絶曰陘軹關陘在今濟源縣太行陘在


今河内縣十六國春秋云慕容永屯軹關杜太行


口以拒慕容垂即此二陘也白陘在今衛輝府之


輝縣左傳襄二十三年齊侯伐晉取朝歌入孟門


登太行杜預云孟門晉隘道蓋即所謂白陘也滏


口陘在今彰德府磁州之武安縣後魏永安中髙


歡就食山東自晉陽出滏口太昌初歡自鄴入滏

口擊爾朱兆於晉陽蓋幷鄴徃來斯為孔道矣厯


觀傳記所載齊桓公縣車束馬踰太行莊公入孟


門登太行范睢曰北斷太行之道則上黨之師不


下蔡澤曰決羊腸之險塞太行之道韓桓惠王十


年秦擊韓於太行上黨降趙秦昭王四十四年白


起攻太行道絶而韓之野王降酈食其曰塞成皋


之險杜太行之道後漢永平十三年登太行幸上


黨元和二年北登太行山至天井關隋大業三年


鑿太行山達於并州以通馳道其所指為太行者皆在


漢河内上黨二郡唐懷澤潞三州之境蓋滏口以南四


陘實太行山也又東北跨遼州入直隷眞定府界為


井陘亦謂之土門在今獲鹿縣廣武君所謂車不得


方軌騎不得成列者也古未有指是為太行者然


此在恒山之南即以為太行亦無不可若飛狐陘南直恒


山之北今山西大同府蔚州之飛狐口是也又東為蒲隂


陘在今直隷順天府易州境又東為軍都陘在今昌

平州境此三陘者皆為恒山所隔不得為太行太行


雖大亦千里而止耳後世沿述征之說遂謂太行連


亘訖於幽州有數千里之逺而其實不然伊川考亭


皆云太行千里此據經立言不為近志所惑者也且


恒山之北禹功所未及禹導山本為治水旣扺恒山


便當循恒衛二水之間東行並逆河以至碣石無縁


更北歴飛狐而蒲隂而軍都也此三陘指為恒山


且不可况太行乎說禹貢者當以程朱為正


大同府渾源州南二十里亦有恒山水經注云崞


縣南面玄嶽即此山也(州本漢鴈門郡繁畤崞二縣)古北岳恒


山厯代史志皆云在上曲陽並無異論自宋世以


恒山没於遼從曲陽望祀之因廢曲陽之恒山而


指此為禹迹近志謂與在曲陽西北者實一山然


州距大茂約三百餘里雖或峰巒相接未可強合


為一也北岳在曲陽又何疑焉閻百詩云後之建


都於燕者以為曲陽在南渾源少北於方位宜余

按孔氏詩崧髙疏曰若必據所都以定方岳則五


岳之名無代不改何則軒居上谷處恒山之西舜


居蒲阪在華隂之北豈當據已所在改岳祠乎此


名儒之言也金世宗大定間或言今旣都燕當别


議五岳名不得仍前代太常卿范拱輒援崧髙疏


數語以對事遂寢明弘治六年兵部尚書馬文升


建言北岳當改祠渾源下禮部議侍郎倪岳持不


可乃止修渾源州舊廟而祭祀仍在曲陽萬厯十


六年大同巡撫胡來貢疏請改北岳沈文端鯉為


宗伯覆疏詳駮議者口塞　本朝順治七年始改


祭祀於渾源當其時惜無如范太常沈宗伯引經


史以正之者


漢志右北平驪成縣下云大揭石山在縣西南莽


曰揭石遼西郡絫縣下云有揭石水南入官(謂下官水)


不言有山也及文頴注武紀曰碣石在遼西絫縣


絫縣今罷入臨渝此石著海旁(師古曰碣碣然特立之貎)頴字

叔良南陽人為荆州從事(見干寶搜神記)即王粲贈詩送


聘劉璋者也謂此山臨渝海旁之孤石與班固異


自頴始水經有魏晉間人所附益故亦云碣石在


臨渝後漢志無驪成劉昭補注遂於臨渝言碣石


晉省臨渝入肥如故後魏志碣石在肥如隋省肥


如入新昌尋又改新昌曰盧龍故隋志碣石在盧


龍自後漢迄隋言此山之所在曰絫縣曰臨渝曰


肥如曰盧龍縣名四變而山則一要皆在今昌黎


縣東絫縣故城之南也至括地志始云碣石在盧


龍縣南二十三里與文穎異唐志及寰宇記則云


石城縣有碣石而歐陽忞輿地廣記曰石城故驪


成也易祓據之以釋禹貢按石城有四一在今大


寧廢衛界漢舊縣屬右北平(縣去龍城可百里)一在今永


平府西北後魏置屬建德郡(通典平州西北到石城一百四十里者是)


此二縣皆不瀕海一在今灤州南唐置屬平州(縣北)


(去灤州三十里)一即今撫寧縣唐臨渝改曰石城亦屬平

州(有臨渝關大海碣石山)此二縣皆瀕海忞所稱石城故驪


成者今之撫寧乎抑灤州之南境乎撫寧本漢臨


渝(今縣北有臨渝故城)為遼西郡之東偏勢不得越令支(今遷)


(安)絫縣(今昌黎)肥如(今慮龍)海陽(今灤州)而屬右北平也


驪成必不在此地嘗試案圗而索之今灤州所領


樂亭縣(縣在州東南唐初為石城縣地後為盧龍縣地又為馬城縣地金大定末析置樂亭)


(縣)有古城在西南三十里似即漢驪成治忞所稱


石城蓋指此地非臨渝更名之石城今為撫寧者


也然樂亭縣境平衍無山即以州南瀕海之地為


驪成地而亦無山唯縣西南四十里有祥雲李家


桑坨三島迫近海濵豈即所謂大碣石與通典平


州盧龍縣下云有碣石山碣然而立在海旁故名


之仍用文穎說金元以來人皆知昌黎為絫縣而


碣石在焉求之海旁不得求之水中又不得乃更


求之向北之地故明一統志云碣石在昌黎縣北


二十里或又以仙人臺上之巨石為天橋柱蓋皆

依文穎言之然其山去海八九十里殊違夾右入


河之義不可從也


欲辨碣石之所在莫若以今所謂灤河者證之灤


河即濡水也漢志遼西肥如縣濡水南入海陽師


古曰濡音乃官反讀若難後訛為灤以聲相近也


遼因置灤州世遂目其水曰灤河不復知為古之


濡水矣今碣石雖無其迹而灤河仍自遷安盧龍


灤州至樂亭東南入海與酈注濡水入海之道無


異則碣石舊在灤口之東可知矣贊水卑耳之谿


淪於海中者當亦在樂亭縣西南也


山有名同而繫之以大小者如大别小别太華少


華太室少室之類是也(古書太少與大小通用)驪成之山稱


大碣石則必有小碣石在蓋即絫縣海旁之石矣


酈道元旣宗文穎以為碣石在絫縣又引驪成大


碣石以證之若以其山為跨二縣之境也者今按


濡水從塞外來東南逕令支故城東又南逕孤竹

城西又東南逕牧城西分為二水北水枝出世謂


之小濡水東逕樂安亭北東南入海濡水東南流


逕樂安亭南東與新河故瀆合(新河即魏武征蹋頓時所開也)又


東南至絫縣碣石山而南入于海樂安亭者蓋即


今樂亭縣東北之樂安故城也(東晉於此置樂安縣)絫縣在


其南驪城在其西據濡水厯亭南而東又東南至


碣石則碣石在亭之東南與驪成西南之大碣石


相去闊絶安得連為一山郭璞注山海經曰碣石


在臨渝或云在驪成蓋兩存之愚謂在臨渝者為


是或云漢志其可違乎曰班氏所言間有紕繆西


縣之嶓冢氐道之養水武都之東漢水其尤甚者


也他如安豐之大别安陸之陪尾尋陽之九江居


延之流沙後人皆以為非而不從豈獨一驪成之


碣石哉嶓冢漢水承誤數百年至魏收而始正世


皆遵用其說文穎以建安時正班固之碣石猶王


横以新莽時正史遷之禹河也不逺而復理無可

疑横說長於遷固即採之(地理志云故大河在鄴東叙傳云商竭周移皆)


(横說也)穎說長於固今奚不可用邪


山海經曰碣石之山繩水出焉西流注于河此驪


成之大碣石也何以知之絫縣之碣石在濡水之


東繩水苟出其山勢不得越濡水而西注于河也


又有二碣石史記索隱引太康地志云樂浪遂城


縣有碣石長城所起通典云秦築長城起自碣石


在今髙麗舊界非盧龍之碣石北齊文宣帝紀天


保四年大破契丹於青山還至營州登碣石山臨


滄海唐志營州栁城縣北接契丹有東北鎭醫巫


閭祠又東有碣石山此即文宣之所登與前在遂


城者皆非禹貢之碣石也劉昭注補郡國志言常


山九門縣有碣石山按孔疏引鄭說云戰國䇿碣


石山在九門縣蓋别為碣石不與此同今驗九門


無此山也(今眞定府藁城縣西北二十五里有九門城故縣也四面五百餘里皆平地無)


(一山)至若燕昭王所築之碣石宫以事騶衍者史記

正義云在幽州薊縣西三十里寧臺之東旁近無


此山特取為宮名耳凡言九門薊縣有碣石山者


皆妄也


史記秦始皇三十二年之碣石使燕人盧生求羨


門髙誓刻碣石門(日知録云始皇刻石之處凡六史記書之甚明於鄒嶧泰山之)


(罘琅邪㑹稽無不先言立後言刻者惟於碣石則云刻碣石門門自是石不須立也)二世元


年東行郡縣到碣石漢書武帝元封元年東巡海


上至碣石此海濵之山斗入海者(封禪書成山斗入海索隱曰謂)


(斗絶曲入海也)故成帝時賈讓言禹之治水鑿龍門闢伊


闕析厎柱破碣石凡山陵當路者毁之蓋伊闕類


龍門夾峙兩岸水出其間者也碣石類厎柱横絶


中流當河之衝者也析之破之不容已矣但此石


猶著海旁不知何年苞淪於海水經曰碣石山在


遼西臨渝縣南水中酈注云大禹鑿其石右夾而


納河(說本賈讓鑿即破也)秦始皇漢武帝皆嘗登之海水西


侵歲月逾甚而苞其山故言水中矣(見第十四卷末禹貢山水)

又云漢司空掾王璜(漢書儒林傳琅邪王璜平仲傳古文尚書溝洫志作王横)


言徃昔天嘗連北風海水溢西南出侵數百里故


張君云碣石在海中蓋淪於海水也(後漢志注禹貢正義並引)


(張氏地理記張氏不知其名豈即此所稱張君邪程大昌以為張揖按隋經籍志有魏博士張揖撰)


(廣雅二卷而無張氏地理記未審張君是揖否)昔燕齊遼曠分置營州今


城届海濵海水北侵城垂淪者半王璜之言信而


有徵碣石入海非無證矣(見第五卷河水)又云濡水自樂


安亭南與新河故瀆合又東南至絫縣碣石山文


穎曰碣石在遼西絫縣絫縣幷屬臨渝地理志曰


大碣石山在右北平驪成縣西南王莽改曰碣石


也漢武帝亦嘗登之以望巨海而勒其石於此今


枕海有石如甬道數十里當山頂有大石如柱形


徃徃而見立於巨海之中潮水大至(此句下似有闕文)及


潮波退不動不没不知深淺世名之天橋柱也(今遼)


(東廣寧前屯衛西南七十里有孤石屹立海中髙百餘尺周圍三十餘歩天橋柱即此類)狀若


人造要亦非人力所就韋昭亦指此為碣石濡水

於此南入海又按管子齊桓公征孤竹至卑耳之


谿渉贊水今亦不知所在昔在漢世海水波襄吞


食地廣當同碣石苞淪洪波也(見第十四卷濡水)酈氏三


言碣石淪於海有其故有其時有其證有其狀鑿


鑿可據如此而世或詆為妄談以自伸其無稽之


說不亦傎乎曹孟德詩曰東臨碣石以觀滄海水


何澹澹山島竦峙建安十二年征烏桓過此而作


(濡水注云魏太祖征蹋頓與泃口俱導者世謂新河新河㑹濡水東南至碣石山而南入海則曹公)


(征烏桓時道經碣石可知)後魏文成帝太安四年東巡登碣石


山望滄海改山名樂遊蓋此山雖淪於海而去北


岸不逺猶可揚帆攬勝車駕東巡大軍出塞者率


皆登山觀海以修故事道元家酈亭距臨渝纔五


六百里所謂碣石苞淪洪波者乃以目驗知之而


引王璜以為證豈若程泰之生於南宋目不覩溟


渤而徒憑古人之一言以恣其臆斷者哉世因程


氏之妄而幷疑酈氏之眞亦惑矣所可恨者此山

不知至何時復遭蕩滅今昌黎縣南海中無一山


自撫寧以東更二三百里海中亦無一山此酈氏


之說所以不信於今也按道元卒於魏孝昌二年


歲在丙午下距齊文宣登碣石之歲天保四年癸


酉凡二十八年而文宣所登乃在營州前此營州


未聞有碣石疑是時平州之碣石已亡故假營州


臨海之一山為碣石而登之以修故事不然豈有


舎此登彼之理自是以後登碣石者無聞焉隋煬


帝大業八年親征髙麗三月渡遼水七月班師九


月至東都而不聞登碣石唐太宗貞觀十九年親


征髙麗大破之九月班師十月丙午次營州而不


登碣石蓋以其山非眞而髙洋之故事不足修耳


丙辰入臨渝關戊午次漢武臺刻石紀功(水經注云魏氏)


(土地記章武縣東一百里有武帝臺基髙六十丈俗云漢武帝東巡海上所築困學紀聞曰九域志)


(滄州有漢武臺唐太宗紀貞觀十九年伐髙麗班師次漢武臺刻石紀功臺餘基三成燕齊之士謂)


(漢武求仙處今名望海臺在滄州東北一百五十里)而不刻碣石則時無此

山可知矣妄意推測碣石之亡當在魏齊之世丙


午至癸酉二十八年間也宋儒不加考覈而沿襲


舊聞謂在平州南海中去岸五百餘里(宋時平灤二州陷於)


(契丹唯據滄州地望言之故云然非謂去北岸五百餘里也)豈知曩立於巨海


之中者後幷化為波濤也哉近世有郭造卿著碣


石叢談以昌黎縣北十里仙人臺當之曰臺即碣


石之頂也絶壁萬仞上凌霄漢其臺崇廣頂有巨


石為天橋柱人莫能至夫天橋柱者酈氏明言在


海中其又可移之平陸邪劒去逺矣而鍥舟以求


之非大愚不至此也


客有難余者曰自剖判以來碣石不知厯幾何年


何以一旦忽淪於海中酈氏之言殆不可信余曰


凡物之成毁各有氣數山川亦然如謂厯年之多


者終古不毁則岐山何以忽崩於周幽之三年梁


山何以忽崩於魯成之五年岷山何以忽崩於漢


成之元延乎仙傳有桑田滄海之說人皆知其誕

然髙岸為谷深谷為陵詩人不我欺也嘗以近事


騐之小孤山本連北岸宿松縣明成化中江流衝


斷獨立江心此與碣石之淪海何異酈氏親見營


州之城垂淪者半因知渤海之北岸多為水所吞


食致碣石苞淪斯實録也又何疑焉難者曰誠如


是則史何以不書曰酈不云乎歲月逾甚而苞其


山蓋非一朝一夕之故人莫得而識之郡不以上


聞故不書也且史所不載而見於他書者多矣其


可盡以為妄乎難者曰是則然矣謂其後復遭蕩


滅事無可徵理亦難信曰地理潛閟變化無方不


可以常情測也山有土戴石者有石戴土者碣石


安知非土戴石者乎初在平地盤基牢固及其淪


於海也洪濤颶風四面撞擊山根之土日漸搜空


一旦頽陷理之所有古語云水非石鑿而能入石


况土也哉難者又曰河包厎柱至今無恙它如瞿


唐之灩澦京口之金山皆特立江心屹然不動即

海中島嶼亦未聞有忽遭蕩滅者何獨碣石有此


大變曰山體當有不同本在水中者必全體皆石


深入厚地牢不可㧞故厯久而存本在平地者或


土上戴石山根浮脆苞淪之後海水日夜漱齧下


空上重傾仆海厎此碣石所以獨異於諸山也難


者又曰山有朽壤則崩一隅之變耳何至全體皆


没曰如梁岐等山在平地緜亘數十里故雖有所


崩而全體無傷碣石孤立海濵與梁岐等山大小


懸絶又為海水所剝山根瘦削一傾則俱傾矣何


留餘之有金吉甫云大抵天地之間山陵土石自


有消長顧其消長之數甚長而人之年壽有限則


不及見其消長遂以為古今有定形耳朝菌不知


晦朔夏蟲不可語冰其斯之謂矣碣石本在臨渝


海中昔有而今亡正所謂土石消長之變也人不


信其為崩亦朝菌夏蟲之見耳


言有似是而非者為害最甚如經云太行恒山至

于碣石說者謂碣石與二山並舉則必髙大相敵


故以昌黎縣北之山為碣石(昌黎本漢絫縣後漢省入臨渝晉以後為)


(肥如縣地隋唐為盧龍縣地後僑置營州栁城縣遼改縣曰廣寧金又改曰昌黎)而其實


不然經云厎柱析城至于王屋今厎柱見在其能


與析城王屋爭雄乎觀厎柱則碣石可知矣不信


海中之碣石而以昌黎縣北之山為碣石則亦將


不信河中之厎柱而以陽城縣南之山為厎柱(陽城)


(縣在山西澤州西八十里近志縣南有厎柱山而傳記無之與昌黎縣此之碣石正是一類)然


厎柱無異論而碣石多枝辭何也一在一亡故也


善言禹貢者當憑古記以推尋不可以在亡為疑


信海中之碣石水經注具有明文若昌黎縣北離


海數十里之碣石孰言之而孰傳之邪蘇秦說燕


曰南有碣石國人必皆識其處秦之滅燕未久也


始皇豈誤刻漢之去秦亦未久也武帝豈誤遊曹


孟德魏文成相望在數百年間也豈皆誤登道元


北人家又近碣石其本朝故事亦必熟諳豈誤認

海中一山為先帝之所幸而改名如其誤也必别


有一處為秦漢諸君之古跡號曰碣石者而它書


絶無聞焉舍道元之所說將安據乎世之言禹貢


者抱攣拘之識廢昭曠之觀謂碣石無亡理而必


求見在之山以實之斥古記為荒唐奉近志為典要


吾末如之何也已矣


樂亭西南三島迫近海濵指為禹貢之碣石亦無


不可而吾終主文穎何也蓋古時勃海北岸之地


未為水所吞食則此島去海尚逺不當河流之衝


禹亦無所用其破故惟絫縣海旁之石可以當之


酈云漢世波襄吞食地廣由今以觀穎時石猶著


海旁而張君者始言在海中苞淪之事恐又出漢


後也世之言碣石者不信吞岸苞山之說則求之


樂亭西南猶未為大失若昌黎縣北之山離海八


九十里旣違孟堅又背叔良而且與夾右入河之


義不合失之逺矣金吉甫以在髙麗者為左碣石

而沙門島對岸之鐵山當勃海之口者為禹貢之


右碣石此地非驪成亦非絫縣西距昌黎四五百


里傳記無徵其何以取信於天下乎


碣石冀州山後世有因黄河改道而移之於兖域


者元王充耘明劉世偉之說是也充耘著讀書管


見言今合口御河入海處北岸有石山聳立狀如


小孤山北俗呼為碣石古人嘗鐫銘其上或云此


即古黄河道謂之逆河而自海道入河者碣石亦


正在右轉屈之間與經文脗合渭按御河即衛河


亦名永濟渠今河間府青縣南二里有合口鎭為


漳衛合流處其地有中山山巖聳峙懸瀑數十丈


俗呼為髙土岡豈即所謂石山聳立狀如小孤者


邪蓋宋時商胡北流合永濟渠至乾寧軍入海(軍在)


(青縣南其對岸為滄州)故金元之世流為妄談王氏採入經


解無識甚矣世偉陽信人著論言海豐縣北六十


里(陽信海豐並屬濟南府之武定州)有馬谷山一名大山髙三里

周六七里(縣志山多石無草木)疑即古之碣石為河入海處


渭按水經注篤馬河東北逕陽信縣故城南又東


北入海陽信故城在今海豐縣界縣志云鉤盤河


北派經縣西北三十里又東北經馬谷山前入海


蓋即古篤馬河亦名陷河者宋二股河下流合篤


馬河經此山入海非禹迹也安得指馬谷為碣石


劉氏鑿空無據或乃賞其新奇而筆之書亦獨何


與


入于海正義云言山傍之水皆入海山不入海也


(渭)按碣石之西為逆河其東則海禹導山至此須


浮海觀其形勢此句當與逾于河作一例看言山


入海固非言山傍之水入海則尤非禹痛先人之


功不成而勞身焦思八年於外險阻艱難備嘗之


矣何獨於海憚風濤之危而不敢一渉邪


傳云百川經此衆山禹皆治之不可勝名故以山


言之正義云謂漳潞汾涑在壺口雷首太行經厎

柱析城濟出王屋淇近太行恒衛滹沲􁆞易近恒


山碣石之等也渭按懐襄之時平地盡為流潦故


必升髙以望審其所當治者禹實隨山以行非百


川不可勝名而姑舉山以表之也此義施之於壺


口梁岐蒙羽之類則可耳且自導岍以至碣石皆


為治河張本漳潞諸川悉歸于河言河則諸川在


其中矣疏舉細而遺大殊失要領

西傾朱圉鳥鼠至于太華(釋文圉魚呂反華如字又戸化反)
　傳曰西傾朱圉鳥鼠三者雍州之南山至于太華相
　首尾而東正義曰地理志云朱圉在天水冀縣南鳥
　鼠東望太華太逺故傳云相首尾而東也曽氏曰岍
　與西傾皆北條山故西傾不言導其文蒙於導岍也
　(渭)按今鞏昌府伏羌縣南有冀縣故城即漢縣也西
　傾鳥鼠太華並見前西傾在鳥鼠之西南鳥鼠渭水
　所出朱圉太華皆在渭水之南

西傾山在陜西洮州衞西南四百餘里(唐洮州臨潭縣故城)

(在衛西南七十里括地志云西傾山在臨潭縣西南三百三十六里是衛治距山四百有六里也明)


(一統志云在衛西南二百五十里大誤)一名嵹臺山水經注引沙州


記曰洮水與墊江水俱出嵹臺山山南即墊江源


山東則洮水源山海經曰白水出蜀郭景純注云


從臨洮之西傾山東南流入漢而至墊江故段國


以為墊江水也洮水同出一山故知嵹臺西傾之


異名也(見第二卷河水)又名西彊山宋書景平中吐谷渾


阿豺升西彊山觀墊江源是也隋大業三年裴矩


撰西域圖記從西傾以去縱横所亘將二萬里蓋


此山直西域之正東也通典云西傾山在臨潭縣


西南吐谷渾之界衞志云西傾山延袤千里外跨


諸羌今鞏昌府漳縣西北七十里亦有西傾山明


一統志謂即禹貢之西傾誤也孔疏言西傾在積


石東為河所經今按此山北距金城河四五百里


東北距渭源亦六七百里似於河渭無渉其所出


者唯洮水白水白水即梁州之桓水也西傾之戎

貢道所由不可以不治故禹特徃視之


漢志天水郡冀縣下云禹貢朱圄山在縣南梧中


聚師古曰圄讀與圉同水經注云開山圗謂之天


鼓山有石鼓不擊自鳴鳴則兵起漢五行志成帝


鴻嘉三年天水冀南山有大石自鳴即此山也通


典秦州上邽縣有朱圉山俗名白岩山元和志朱


圉山在伏羌縣西南六十里渭水經縣此去縣一


里伏羌縣志朱圉山在縣西南三十里(縣治移向西南故山)


(較元和志近三十里)又石鼓山在縣南四十里西連朱圉蓋


即其别峰諸家互異說者遂謂縣西南錦纜石鼓


木梅天門等山皆朱圉之隨地異名者也百詩謂


余曰據漢志山在梧中聚夫一聚可容則其阯不


甚廣安得有如上所云云者吾嘗親經其山在今


伏羌縣西南三十里山色帶紅石勒四大字曰禹


奠朱圉余因思禹導山本為治水唯大川出入經


過之處則行之非是則雖有名山弗由也岱為四

岳之長而隨刋不及焉他可知己其山不必皆危


峻干霄故若北條之荆若敷淺原不得以其澶漫


靡迤也而疑之不必皆連峰疉嶂緜地數十百里


故若厎柱若碣石若朱圉不得以其孤露狹小也


而疑之彼謂朱圉非一山凡縣西南之山皆是者


坐不知此義也九域志云大潭縣有朱圉山亦非


大潭故城在今西和縣西南三百里本漢隴西西


縣地蔡傳謂冀縣即大潭謬甚


西魏改漢首陽縣曰渭源縣隋屬渭州唐因之元


和志云鳥鼠山今名青雀山在渭源縣西七十六


里此即導水文所謂鳥鼠同穴者也水經注云鳥


鼠山同穴之枝幹也渭水出其中東北流過同穴


枝間則鳥鼠與同穴為二山恐非又云南谷山在


鳥鼠山西北渭水出焉按縣志鳥鼠山在縣西二


十里南谷山在縣西二十五里鳥鼠與南谷相去


才五里當是一山後人強生分别耳禹導山固有

不直前而盤旋徃復者如旣抵雷首而不東行乃


北至太岳蓋所急在帝都也若鳥鼠居洮水之東


禹自西傾循洮水以至鳥鼠最為徑便今乃先抵


朱圉復西行至鳥鼠然後東南行以至太華殊覺


無謂竊疑古經元作鳥鼠朱圉自秦禁學口說流


行顚倒其字耳


太華山在今西安府華州華陰縣南十里即西岳


也舜典八月西巡守至于西岳周禮豫州山鎭曰


華山山海經曰太華之山削成而四方其髙五千


仞其廣十里郭緣生述征記曰華山從麓至頂升


降紆廻凡三十三里水經注曰華隂縣有華山逺


而望之若華狀西南有小華山也又曰山上有二


泉東西分流至若山雨滂湃洪津泛灑挂溜騰虛


直潟山下寰宇記曰華岳有三峰直上數千仞基


髙而峰峻疉秀迄於嶺表三峰者芙蓉明星玉女


也少華山在華州南十里東去太華八十里峰勢

相連視華山差小故曰少華西京賦云綴以二華


謂太華少華也今按二華與終南氣勢緜延雍州


之旅平也曰終南惇物至于鳥鼠禹隨刋自鳥鼠


而東亦必由惇物終南以至于太華篇末云九山


刋旅刋始事旅終事旅不言西傾朱圉刋不言終


南惇物其文蓋互相備也

熊耳外方桐柏至于陪尾(釋文陪音裴渭按陪史記作負漢書作倍顔氏云倍讀曰)
(陪)
　傳曰四山相連東南在豫州界正義曰地理志云熊
　耳山在弘農盧氏縣東嵩髙山在潁川崈髙縣古文
　以為外方桐柏山在南陽平氏縣東南横尾山在江
　夏安陸縣東北古文以為陪尾是四山接華山而相
　連東南皆在豫州界也吳氏曰按唐志泗水縣有陪
　尾山泗水出焉蓋即此也以横尾為陪尾者非是朱
　鶴齡曰凡言至于者以相去之逺也太華去鳥鼠
　逺故曰至于則陪尾亦應逺觀經文導淮自桐柏東
　㑹于泗沂其為徐州之陪尾明矣渭按盧氏今屬河
　南府崈髙今為登封縣地平氏今為南陽府桐柏縣
　其故城在縣西北四十里安陸今屬湖廣德安府泗
　水今屬山東兖州府本漢魯國卞縣陪尾山在縣東
　也

熊耳山在今盧氏縣西南五十里東連永寧南接


内鄉有東西兩峰相競如熊耳然故名水經注云


洛水東逕熊耳山北禹貢所謂導洛自熊耳是也


陽渠水出南陽渠山即荀渠山也山海經曰熊耳


之山浮豪之水出焉西北流注于洛疑即是水荀


渠蓋熊耳之殊稱又云均水發源盧氏縣熊耳山


雙峰齊秀望若熊耳因以為名齊桓公召陵之㑹


西望熊耳即此山也太史公司馬遷皆嘗登之又


云洛水東北過宜陽縣南水北有熊耳山雙巒競


舉狀同熊耳此自别山不與禹導洛自熊耳同也


昔漢光武破赤眉樊崇積甲仗與熊耳平即是山

也渭按漢志弘農上雒縣下云熊耳獲輿山在東


北是上雒亦有熊耳也山海經云讙舉之山洛水


出焉讙舉疑是獲輿之誤(字形相似)又云熊耳之山伊


水出焉郭璞曰熊耳在上洛縣南史記五帝本紀


黄帝南至于江登熊湘封禪書齊桓公南伐至于


召陵登熊山正義並引括地志云熊耳山在商州


上洛縣西十里也蓋此山自上洛以至盧氏緜亘


二百餘里洛水出上洛伊水出盧氏總屬禹貢之


熊耳唯在宜陽者為後起之名唐書地理志虢州


湖城縣又有熊耳山今在陜州東百五十里乃達


摩葬處雖同在豫域與伊洛無渉


漢書武帝紀元封元年登禮嵩髙置奉邑名曰崈


髙地理志潁川崈髙縣武帝置以奉太室山是為


中岳有太室少室山廟古文以崈髙為外方山也


師古曰崈古崇字今名嵩山在河南府登封縣北


十里左傳昭四年司馬侯曰四嶽三塗陽城太室

太室即嵩髙也於四嶽外别言之亦可見嵩髙時


不為嶽矣爾雅嵩髙為中嶽蓋後人所附益耳後


漢書熹平五年復崈髙為嵩髙韋昭曰嵩髙有太


室少室之山山有石室故名戴延之西征記曰東


曰太室西曰少室相去十七里嵩髙其總名也元


和志云嵩髙山在告成縣西北二十三里(唐改陽城縣曰)


(告成其故城在今登封縣東南四十里)登封縣北八里髙二十里周


一百三十里少室山在告成縣西北五十里登封


縣西十里髙六十里周三十里渭按古時皆指嵩


髙為太室而韋昭戴延之則兼二室並稱然前賢


題咏猶以太室稱嵩山而少室則仍其本名故有


嵩少之目其山東跨宻縣西跨洛陽北跨鞏縣緜


亘百五十里太室中為峻極峰左右列峰各十二


凡二十四少室峰三十六先儒皆以嵩髙為外方


金吉甫曰嵩髙世名中嶽安得與江夏内方相為


内外哉據唐志陸渾山一名方山蓋古外方云此

說非是嵩髙當禹時未為中嶽即為中嶽而仍名


外方與東岱西華南衡北恒一例理無可疑且陸


渾方山亦何以知其為外方乎


詩大雅崧髙維嶽峻極于天兼五嶽言之爾雅釋


山曰山大而髙崧郭璞注云今中嶽嵩髙山蓋依


此名邢昺疏云李巡曰髙大曰崧此則山髙大者


自名崧本不指中嶽今之中嶽名嵩髙或取此文


以立名乎無正文故云蓋以疑之是亦不以詩之


崧髙為中嶽也自劉熙釋名云嵩字或為崧則二


字通作一字世遂以降神生甫專歸之中嶽文士


錯解貽誤至今間有能正之者反以為非可歎也


漢志南陽平氏縣下云禹貢桐柏大復山在東南


淮水所出水經淮水出平氏縣胎簪山東北過桐


柏山注云山海經曰淮出餘山在朝陽東義鄉西


尚書導淮自桐柏即此也淮水潛流地下三十許


里東出桐柏之大復山南謂之陽口水南即復陽

縣也其山今在桐柏縣境元和志云唐州桐柏縣


本漢平氏縣東界梁置義鄉縣開皇十八年改以


桐柏山為名山在縣西南九十里一名大復山渭


按此山東南接湖廣德安府隨州界西接襄陽府


棗陽縣界峰巒奇秀餘山乃桐柏之異名縣志云


大復山在縣東三十里胎簪山在縣西北三十里


蓋皆其支峰禹貢則總謂之桐柏也


傳云洛經熊耳伊經外方淮出桐柏經陪尾今按


安陸縣北有横山即漢志所謂横尾山古文以為


陪尾者也元和志云陪尾山一名横山在縣北六


十里淮水曷嘗經此傳謬禹導山至陪尾蓋實為


泗水泗之與淮猶伊之與洛也水經注云泗水出


卞縣東南桃墟西北桃墟世謂之陶墟舜所處也


墟有澤方十五里澤西際阜俗謂之媯亭山自此


連岡通阜西北四十許里岡之西際便得泗水之


源博物志曰泗出陪尾蓋斯阜者矣隋志泗水縣

有陪尾山今在縣東五十里百詩云周禮保章氏


疏曰外方熊耳以至泗水陪尾屬摇星賈公彦實


從春秋緯文來則漢人早作是解博物志固有所


受之也又按禹自桐柏東北行至陪尾蓋由今歸


德府界岀曹單之間陶丘正在其地河南復出之


濟亦入禹經營中矣不然濟雖細而列於四瀆禹


何獨不一為留意邪

　禹貢錐指卷十一上
欽定四庫全書
　禹貢錐指卷十一下
　　　　　　　　　　　　　　德清胡渭撰
導嶓冢至于荆山
　傳曰漾水出嶓冢在梁州經荆山荆山在荊州正義
　曰梁州云岷嶓旣藝是嶓冢在梁州也渭按後魏地
　形志華陽郡嶓冢縣有嶓冢山漢水出焉唐六典山
　南道名山曰嶓冢嶓冢縣故城在今陜西漢中府沔
　縣西南四十里西南接寧羌州界山今在州北九十
　里荆山見荆州在今湖廣襄陽府南漳縣西通典云
　南漳漢臨沮地有荆山也
山海經云漢水出鲋嵎山蓋嶓冢之異名也本在


漢中郡沔陽縣界(沔陽故城在今沔縣東南十里)後魏正始中析


沔陽置嶓冢縣屬華陽郡故地形志云其縣有嶓


冢山隋省沔陽入嶓冢屬梁州大業初改置西縣


(其故城在沔縣界西北去唐西縣治白馬城五里)故隋志云西縣有嶓冢


山唐武德二年分利州綿谷縣之通谷鎭置金牛縣


(金牛故城在寧羌州西北本漢廣漢郡葭萌縣地蜀為漢壽縣地晉為晉壽縣地東晉為緜谷縣地)


而山入其境故括地志云嶓冢山在金牛縣東二


十八里通典云金牛縣有嶓冢山四年又分綿谷


置三泉縣(其故城在今寧羌州西北東至西縣一百五十里天寶初徙治於此西南去舊)


(縣一百二十里)寶厯初省金牛入三泉故寰宇記云嶓冢


山在三泉縣東宋至道二年升三泉縣為大安軍


紹興三年改建軍於西縣界復置三泉縣隷軍(今為)

(大安驛在沔縣西南九十里接寧羌州界)故輿地紀勝引宋朝郡縣志


云今之言漢水以西縣之嶓冢山為源後又省二


泉入軍故地理通釋云嶓冢山在大安軍西元降


軍為縣故元一統志云漢水源出大安縣嶓冢山


明初以其地改置沔縣又於縣西南置寧羌衞成


化二十二年即衞置州而山入其境故漢中府志


云嶓冢山在寧羌州北九十里蓋此山本在漢沔


陽界西南接葭萌自後魏以來言山之所在曰嶓


冢曰西縣曰金牛曰三泉曰大安曰寧羌地名六


變而山則一皆在古梁州之域其為禹貢之嶓冢


無疑也


金牛故城有二一在通谷鎭元和志云武德二年


分緜谷縣通谷鎭置金牛縣者是一在白土店寰


宇記云廢金牛縣本名白土店開元十八年移治


於此西去舊縣三十里南臨東漢水者是通谷鎭


今在寧羌州西北白土店即金牛鎭今為驛在州

東北七十里也嶓冢山元和志云在金牛縣東二


十八里蓋襲括地志之文據舊縣言之也吳㓜清


不知乃云在金牛鎭東二十八里大謬續通典九


域志皆云金牛鎭在三泉縣東六十里則舊縣西


距三泉三十里而寰宇記云山在三泉縣東二十


八里則反出舊縣之西矣蓋二乃五字之誤三泉


東至舊縣三十里又東二十八里為嶓冢山共五


十八里也


嶓冢山孔傳不言所在之郡縣而正義引地理志


以實之曰隴西郡西縣嶓冢山西漢水所出夫此


水即嘉陵水之上源非禹貢之所謂嶓冢導漾東


流為漢者也而班固以西縣之嶓冢為禹貢之嶓


冢謬矣自是以後言嶓冢者率依班氏如張衡西


京賦云終南太一連岡乎嶓冢潘岳西征賦云面


終南而背雲陽跨平原而連嶓冢玩其辭意皆主


隴西而言司馬彪郡國志亦云漢陽郡西縣有嶓

冢山無異議也自後魏正始中析沔陽地置嶓冢


縣以表其山而名始著酈道元卒於孝昌二年上


距正始置縣之時凡二十餘歲本朝典故生所親


見而注水經不言豈事在成書之後不及追改抑


亦因其晚出而疑之乎然漾水注引漢中記曰嶓


冢以東水皆東流嶓冢以西水皆西流故俗以嶓


冢為分水嶺作者亦似知班志之謬而以禹貢嶓


冢為當在漢中也者不然於漢中記奚為詳及隴


西之山邪由此觀之則魏收以前已有知嶓冢在


漢中者不待地形志出而後知也穎達豈未之考


乎然班志雖以西縣嶓冢為禹貢之山而養水則


自繫氐道之下不言出某山(養與漾通或作瀁)自水經云


漾水出氐道縣嶓冢山而氐道亦有嶓冢矣常璩


華陽國志云東源出武都氐道縣漾山為漾水而


氐道之嶓冢且有漾山之目矣郭璞注山海經云


嶓冢今在武都氐道縣南酈道元注水經云東西

兩源俱出嶓冢而同為漢水則似一山跨二縣之


境而在西縣者為西源在氐道者為東源矣輾轉


迷惑愈久愈譌說經者不能出其窠臼而禹貢之


嶓冢幾不可問矣西縣故城在今秦州西南氐道


今不知所在蓋自晉永嘉之亂隴西没於氐羌郡


縣荒廢常璩郭璞皆云氐道屬武都而晉志武都


郡無之則此縣之不可考久矣要之二縣在隴西


皆古雍州域也而禹貢嶓冢乃梁州之山不應䦨


入雍域故唯魏收所言為得其實(秦州之嶓冢與寧羌之嶓冢南)


(北相距五六百里)


漢志南郡臨沮縣下云禹貢南條荆山在東北漳


水所出通典云臨沮故城在當陽縣北而南漳亦


臨沮地按隋志西魏析臨沮置重陽縣後周改曰


思安開皇十八年改曰南漳有荆山今南漳縣西


少北八十里之荆山是也左傳昭四年司馬侯曰


荆山九州之險十二年右尹子革曰昔我先王熊

繹辟在荊山後漢志臨沮縣有荆山劉昭曰荆州


記云西北三十里有清谿谿北即荆山首曰景山


卽卞和抱璞之處水經注云沮水出東汶陽郡沮


陽縣西北景山卽荆山首也髙峰霞舉峻竦層雲


山海經曰金玉是出亦沮水之所導故淮南子曰


沮出荆山杜預曰水出新城縣西南發阿山蓋山


異名又云漳水出臨沮縣荆山荆山在景山東一


百餘里新城沛鄉縣界雖羣峰競舉而荆山獨秀


元和志云荆山在南漳縣西北八十里三面險絶


唯東南一隅纔通人徑寰宇記云南漳縣荆山頂


上有池喬松翠柏列繞其旁

内方至于大别
　傳曰内方大别二山名在荆州漢所經正義曰地理
　志云章山在江夏竟陵縣東北古文以為内方山也
　地理志無大别鄭玄云大别在廬江安豐縣杜預解
　春秋云大别闕不知何處或曰大别在安豐縣西南
　左傳云吳旣與楚夾漢然後楚乃濟漢而陳自小别
　至于大别然則二别近漢之名無縁得在安豐如預
　所言雖不知其處要與内方相接漢水所經必在荆
　州界也蘇氏曰二别山皆在漢上蔡氏曰内方在今
　荆門軍長林縣大别在今漢陽軍漢陽縣(渭)按地理
　志六安國安豐縣下云禹貢大别山在西南鄭杜說
　所自出正義謂志無大别何也安豐後漢屬廬江郡
　其故城在今江南廬州府霍山縣西北竟陵故城在
　今湖廣安陸府鍾祥縣南長林故城在今荆門州東
　漢陽縣即今漢陽府治大别山在其東北水經注所
　謂翼際山也

後漢志竟陵縣有章山本内方劉昭曰荆州記云


山髙三十丈周百餘里水經沔水自荆城東南流


逕當陽縣之章山東注云山上有古城太尉陶侃


伐杜曽所築禹貢所謂内方至于大别者也旣濵


帶沔流寔㑹尚書之文矣括地志云章山在長林

縣東北六十里漢水附山之東傅同叔曰五代晉


改竟陵曰景陵通典云長林縣有章山今景陵隷


安州長林隷荆門以地勢觀之今其山不復景陵


有矣渭按漢竟陵故城在今鍾祥縣界劉宋析竟


陵置長壽宵城二縣後周省竟陵入長壽明嘉靖


初更名鍾祥章山本在此地自晉析編縣置長林


割竟陵西境以益之故章山在長林界中景陵故


宵城後周改曰竟陵雖襲漢縣之名而章山元不


在其地也唐貞元末析長林置荆門縣宋為荆門


軍元降為州明省長林縣入焉故章山今在州東


北與鍾祥接界此山在長壽不在宵城之明證也


水經以章山繫當陽豈以古當陽本在今縣東百


四十里緑林長坂之南故山在其境與元和志云


内方山在沔州㲼川縣南九十里(㲼音義)㲼川今為


漢川縣屬漢陽府此别是一山寰宇記謂即禹貢


之内方非也

大别山在漢陽府城東北半里漢水西岸左傳定


四年吳伐楚自豫章與楚夾漢子常濟漢而陳自


小别至于大别杜預云禹貢漢水至大别南入江


然則此二别在江夏界水經注江水東逕魯山南


古翼際山也地說曰漢與江合于衡北翼際山傍


者也山上有吳江夏太守陸渙所治城蓋取二水


之名地理志曰夏水過郡入江故曰江夏也舊治


安陸吳乃徙此山左即沔口矣沔左有却月城故


曲陵縣後乃沙羡縣治也(羡音夷)元和志魯山一名


大别山在漢陽縣東北一百步其山前枕蜀江北


帶漢水山上有吳將魯肅神祠渭按禹貢大别山


杜元凱已知在江夏不在安豐酈氏亦主杜說而


終不能指魯山為大别至唐人始能言之小别一


名甑山在漢川縣東南十里詳見導漾

岷山之陽至于衡山(渭按岷漢書作㟭後同)
　傳曰岷山江所出在梁州正義曰梁州云岷嶓旣藝
　是岷山在梁州也地理志云衡山在長沙湘南縣東
　南曽氏曰岷嶓皆南條山故岷山不言導其文蒙於
　導嶓冢也吳氏曰蜀以西近江源者皆為岷山連峰
　接岫青城天彭諸山之所環繞皆岷也岷山之陽其
　山非一衡山南岳也在衡州衡陽縣北七十里南一
　峰曰岣嶁山自縣西北以至湘南縣東南皆衡山也
　(渭)按岷山地理志云在蜀郡湔氐道徼外湔氐道今
　為四川松潘衞山在衞西北衡山縣本漢湘南縣今
　屬湖廣衡州府唐志衡山縣有南岳祠元和志云岳
　廟在縣西三十里衡陽今府治也

古今言岷山者凡四處一在今四川松潘衞衞東


南去布政司七百六十里史記作汶山封禪書云


自華以西名山七有瀆山蜀之汶山也漢書地理


志云岷山在湔氐道西徼外江水所出蜀志秦宓


曰蜀有汶阜之山江出其腹華陽國志云岷山一


名沃焦山其跗曰羊膊江水所出任豫益州記云

大江泉源始發羊膊嶺下東南下百餘里至白馬


嶺而歴天彭闕水經注云岷山在蜀郡氐道縣即


瀆山也又謂汶阜山在徼外江水所導隋志汶山


在汶山郡左封縣(唐悉州治東至翼州一百九十里今疉溪營西有廢翼州)此


皆謂在松潘者也一在今成都府之茂州州本冉


駹國漢以其地置汶山郡治汶江縣晉改曰廣陽


隋又改曰汶山山海經注云岷山在廣陽縣水經


注云汶水出汶江道徼外㟭山玉輪坂下元和志


云汶山縣有汶山即岷山去青城山百里天色晴


眀望見成都即隴山之南首張栻西岳碑云岷山


在茂州列鵞村其跗曰羊膊也輿地廣記云岷山


在汶山縣西北俗謂之鐵豹嶺王氏地理通釋云


大渡河一名羊山江源出鐵豹嶺嶺即羊膊之異


名也此皆謂在茂州者也一在成都府之灌縣縣


本漢緜虒郫江原三縣地周武帝分江原置青城


縣因山為名元和志云青城山在蜀州青城縣西

北三十二里杜光庭成都記云岷山連峰接岫千


里不絶灌縣青城山乃其第一峰也縣志云汶山


在縣北三十里蓋即青城矣一在今陜西岷州衞


衞本漢隴西郡地西魏置溢樂縣今衞治即其故


城括地志云岷山在岷州溢樂縣南連綿至蜀幾


二千里皆名岷山元和志云山在溢樂縣南一里


此皆謂在岷州衞者也然則岷山最大志家各就


其所在言之陸游曰自蜀郡之西大山廣谷谽谺


起伏西南走蠻箐中皆岷山也薛季宣曰今自岷


洮松㬪以南其大山峻嶺班班可考者皆岷山之


隨地立名者耳此說是也觀漢志云山在徼外則


固不可以湔氐一縣限之矣大抵岷山北起於溢


樂實跨古雍州之境而南則訖於青城綿地千餘


里與太行伯仲或專指在松潘亦非篤論然大江


所出則必直氐道西徼外者也


舜典五月南巡守至于南岳傳云衡山也後漢志

長沙郡湘南縣下云衡山在東南劉昭曰郭璞云


山别名岣嶁湘中記云遥望衡山如陳雲沿湘千


里九向九背廼不復見水經注云湘水北逕衡山


縣東山在西南有三峰一名紫蓋一名容峰(此處恐有)


(脫誤盛弘之荆州記云衡山有三峰一名紫蓋一名石囷一名芙蓉)容峰最為竦傑


自逺望之蒼蒼隱天故羅含云望若陳雲非清霽


素朝不見其峰丹水湧其左醴泉流其右山經謂


之岣嶁山為南嶽也山下有舜廟南有祝融冢衡


山東南二面臨映湘川自長沙至此七百里中有


九向九背故漁者歌曰帆隨湘轉望衡九面山上


有飛泉下映青林直注山下望之若幅練矣徐靈


期南岳記云南岳周囘八百里囘鴈為首嶽麓為


足(嶽麓在長沙故唐志潭州湘潭縣有衡山)長沙記云衡山軒翔聳㧞


九千餘丈尊卑差次七十二峰最大者五芙蓉紫


蓋石廩天柱祝融祝融為最髙韓退之曰五岳於


中州衡山最逺南方之山巍然髙而大者以百數

獨衡為宗顧璘遊衡山記云登祝融之顚俯視四


極蒼然一色山川雜陳瑣細莫辨風自逺來其力


甚勁候與地下絶殊比曉觀日出海體象洞見近


若疆中東餘游氛浩漫無際


爾雅釋山云江南衡李巡曰南岳衡山也下文又


云霍山為南岳郭璞曰霍山今在廬江灊縣灊水


出焉别名天柱山漢武帝以衡山遼曠故移其神


於此今彼土俗人皆呼之為南岳南岳本自以兩


山為名非從近來也而學者多以霍山不得為南


岳又云漢武帝來始乃名之即如此言謂武帝在


爾雅前乎斯不然矣渭按徐靈期記云衡山為南


岳其來尚矣至于軒轅乃以灊霍之山為其副焉


故爾雅云霍山為南岳此蓋本方士家言漢武信


之遂移衡山之祭於灊霍其實南岳曰衡山初無


二名釋山後一條當是漢人所附益璞據不經之


言以衡山一名霍山自古已然非由漢武不亦謬

乎


或問岷山之陽從何起曰當起於灌縣杜光庭云


青城乃岷山第一峰可證也曰斯言其足信乎曰


酈道元云青城山上有嘉穀山下有蹲鴟即芋也


所謂下有蹲鴟至死不飢卓氏之所以樂逺徙也


(見水經第三十三卷江水注)按史記卓氏之言曰吾聞岷山之


下沃野下有蹲鴟至死不飢乃求逺遷致之臨卭


卓氏云岷山下有蹲鴟而道元以青城山當之是


青城亦岷山也自南數之則為第一峰耳禹導山


蓋從此始循江而南且東以至於巫山乃不出三


峽而並夷水以東且南逾澧水沅水以至于衡山


也難者曰岷山之陽極其莽蒼子何以的知其所


經余曰禹導此專為江水觀導江文云東别為沱


又東至于澧則不經三峽可知矣至于衡山觀九


江之上流也及衡而止不過其山南故衡不言陽


傳云衡山江所經非也江水南距衡山五六百里

山乃湘水所經於大江無涉妄說如此此豈身為


博士具見圖籍者之所為乎

過九江至于敷淺原
　傳曰敷淺原一名傅陽山在揚州豫章界正義曰地
　理志豫章歴陵縣有博陽山古文以為敷淺原朱子
　曰過九江至于東陵者言導岷山之水而是水之流
　横截乎洞庭之口以至東陵也是漢水過三澨之例
　也過九江至于敷淺原者言導岷陽之山而導山之
　人至于衡山之麓遂越洞庭之尾東取山路以至敷
　淺原也是導岍岐荆山而逾于河以盡恒碣之例也
　(見九江彭蠡辨)渭按九江即洞庭說見荆州漢志傅昜山傅
　讀曰敷今注疏本作博字之誤也眺以道云饒州鄱
　陽縣界中有歴陵故縣及傅陽山其說近是禹導山
　至此為豬彭蠡計也而三江形勢亦大略可見他日
　揚之所治唯兹二水豈非其明效哉

蔡傳云過經過也與導岍逾于河之義同孔氏以

為衡山之脈連延而為敷淺原者非是蓋岷山之


脈其北一支為衡山而盡於洞庭之西其南一支


度桂嶺北經袁筠之地至德安所謂敷淺原者二


支之間湘水間斷衡山在湘水西南敷淺原在湘


水東北其非衡山之脈連延過九江而為敷淺原


者明甚渭按蔡說本朱子彭蠡九江辨以經義觀


之此過者自當為導山之人若與之辨山脈則又


安知岷之北支為衡者果盡於九江之西而廬阜


為南支之盡處也邪朱子本謂禹所表識諸山非


若今論葬法者之所言即以山脈言之亦不如此


所以深見其說之謬語意圓活蔡氏述之則未免


實且滯矣差之毫釐繆以千里此之謂也焦弱侯


云蔡氏之說蓋本其祖父牧堂西山此亦能窺見


其微山脈與地脈何異恐未足折東坡於泉下也


禹旣至衡山循湘水西岸而北渡湖至巴陵所謂


越洞庭之尾也自巴陵循江水南岸而東踰廬阜

抵歴陵所謂東取山路以至敷淺原也古三苗之


國左洞庭右彭蠡禹導山自九江以至敷淺原所


行皆在其境而蔡傳謂江淮地偏禹或不親行且


三苖負其險阻頑不即工官屬之徃者亦未敢深


入故誤以彭蠡為江漢之所匯豈其然乎殆不然


矣


古文以歴陵之傅陽山為敷淺原當有所本今欲


知山在何處必先明縣在何境通典云江州潯陽


縣有蒲塘驛即漢歴陵縣也驛前有敷淺原原西


數十里有敷陽山渭按唐武德八年於潯陽縣置


蒲塘驛後改為場五代時楊吳升為德安縣今治


故驛也杜佑以驛為漢歴陵縣不知何據豈因王


莽改歴陵曰蒲亭而遂以蒲塘附㑹邪黄子鴻深


疑之嘗為之辯曰漢志豫章郡領歴陵縣晉志歴


陵與餘汗鄡陽俱割屬鄱陽郡而柴桑則屬武昌


郡不應歴陵反出柴桑之西也因謂眺氏云歴陵

在鄱陽者為是且曰吳志歴陵有石印山即今饒


州府之鄱陽山亦歴陵在鄱陽之一證也今按鄱


陽山在府治鄱陽縣西北一百五十里鄱陽湖中


亦名石印山鄱陽縣故城在今府城東六十里三


國吳至隋皆為鄱陽郡治唐移於今所然則府城


西當即為故歴陵地敷淺原蓋在鄱湖之西落星


之畔也說文原高平之野人所登原固有山體故


謂之傅陽山猶彊梁原亦稱華原山杜氏析山與


原為二處非也禹導山至此彭蠡三江之形勢皆


在其目中而鄱陽以東亦率是山谿無甚水患禹


自此還矣


德安縣即唐蒲塘驛據杜氏所言則傅淺原當在


縣南而敷陽山在原西相去數十里宋羅泌曰按


驛西數十里惟有一望夫山潯陽志謂傅陽山在


德安縣南十三里望夫山在德安縣西北十五里


邑人或云縣有古敷淺原登此可以望之然則此

望夫山即杜所謂傅陽山而此傅陽山乃杜所謂


敷淺原也文獻通考德安縣有傅淺水吳㓜清云


德安即漢歴陵縣地敷淺原蓋兼山水而名敷陽


乃其中間之小山廬阜則其盡處之大山也是皆


遵通典之說渭按周景式廬山記山高二千三百


六十丈山圗云周四百餘里㬪嶂之巖萬仞酈道


元曰秦始皇漢武帝及太史公司馬遷咸升其巖


望九江而眺鍾彭焉然則禹導山至此胡不一登


其巓覽彭蠡三江之形勢而乃抵蒲塘而遂止此


亦事理之難信者且其所謂敷陽山小而卑北距


大江東南距鄱湖皆一百五六十里禹登之不足


以望逺彭蠡三江之形勢未悉奚為遽改轅而北


邪以德安為歴陵而指縣南之山為敷淺原恐屬


不根之談未可以其出於杜佑而信之也


朱子九江彭蠡辨曰今之所謂敷淺原者為山甚


小而庳不足以有所表見而其全體正脈遂起而

為廬阜則甚高且大以盡乎大江彭蠡之交而所


以識夫衡山東過一支之所極者唯是乃為宜耳


又答程泰之書曰詳經文敷淺原是衡山東北一


支盡處意卽今廬山若如晁氏說以為江入海處


所過之水又非特京口而已是其意以廬阜為敷


淺原也然此山高峻似不可名之曰原金吉甫云


敷古文作傅傅陽山在廬阜之西南則是敷淺原


之陽也蓋廬山雖高而其中原田連亘人民奠居


所以有敷淺原之名是亦善解矣然原田連亘要


不過山中高平之地耳若此者不一而足安得舉


體而名之曰原王耕野云敷淺原恐非廬山高平


曰原而又名敷淺則必平曠之地不為高山可知


近朱長孺亦云傅陽山漢志得之古文可據也朱


子疑庳小不足表識繹敷淺之名正不當求之高


大蓋傅陽在古本高平之地後人名之為山耳導


江漢之山至大别敷淺原而即止者以江漢至此

合流赴海不煩殫力隨刋況導水合舉源流可以


互見豈必求之山脈盡處邪此說是也今按水經


注引孫放廬山賦曰尋陽郡南有廬山臨彭蠡之


澤接平敞之原是廬山下固有平原也山今跨德


化星子二縣之境(南唐改尋陽縣曰德化今為九江府治宋升德化之星子鎭為)


(縣今為南康府治縣以落星石得名水經注云廬山之南湖中有落星石周廻百餘步高五丈今在)


(城南五里湖中梁書王僧辯破侯景于落星灣即此地)星子舊以為漢鄡陽


地然鄡陽故城在今鄱陽縣西北一百二十里鄱


湖之東北則都昌為是星子似非其地竊疑星子


地本歴陵而敷淺原即孫放所謂平敞之原乃廬


山東南之麓瀕於彭蠡澤者蓋柴桑故城在德化


縣南九十里故蒲塘驛今為德安縣在德化縣西


南一百五十里此必漢柴桑地西連武昌郡界故


晉以柴桑屬焉而歴陵與鄡陽俱屬鄱陽郡歴陵


在柴桑之東鄡陽之西則唯星子可以當之(歴陵故治)


(當在湖西今星子縣地其境則跨湖而東宋元嘉初廢歴陵蓋舉石印以東倂入鄱陽而其西則倂)

(入柴桑故星子鎭屬德化耳)廬山盤基廣大其陽必有平敞之


原但曠衍無奇選勝者所不道而志家又因仍舊


說不能詳考指言其狀耳以此求之庶不失朱子


之意而又不即以髙山為平原犯學者之所疑準


諸地望揆諸經旨視晁氏為少優云


廬山最高且大禹不以其山表識而顧紀敷淺原


蓋以所導之盡處為言耳自岍岐以至荆山巀嶭


其所必經也而不言巀嶭言荆山自九江以至敷


淺原廬阜其所必經也而不言廬阜言敷淺原皆


其盡處巀嶭廬阜則包在至于二字中也廬阜為


衡山東過一支之所極乃堪輿家說愚謂敷淺原


在廬山東南之麓迫近彭蠡禹導山至此而還故


特書之不必擇髙大者以為表識亦無論其山脈


之盡與不盡也


正義云從導岍至敷淺原舊說以為三條地理志


云禹貢北條荆山在懷德南條荆山在臨沮是三

條之說也故馬融王肅皆為三條導岍北條西傾


中條嶓冢南條鄭玄以為四列導岍為陰列西傾


為次陰列嶓冢為次陽列岷山為正陽列鄭創此


說孔亦當為三條也渭按三條之說昉於班固四


列之說出於鄭康成蔡傳云三條四列之名皆未


當今據導字分之以為南北二條而江河以為之


紀於二之中又分為二焉導岍為北條大河北境


之山西傾為北條大河南境之山嶓冢為南條江


漢北境之山岷山為南條江漢南境之山此朱子


之意而蔡氏述之精且詳矣然以岍岐荊為大河


北境之山則猶未當蓋三山在北河之南渭水之


北不得槩言大河北境也吳㓜清說此節云岍岐


荆三山在渭北北條之北之一壺口至碣石九山


在河北北條之北之二也如此即無病矣朱子於


二之中各分為二吳氏又於四之中各分為二首


節以逾河入海為限後三節則以至于某為限也

四列長於三條或嫌其陰陽之名近於怪余曰陰


陽字只作南北字用於義無害朱子據導字分南


北實本康成而又參以一行山河兩戒之說(唐天文志)


(僧一行言山河兩戒曰北戒自三危積石負終南地絡之陰東及太華逾河至雷首厎柱王屋太行)


(北抵恒山之右乃東循塞垣至濊貊朝鮮是謂北紀以限戎狄南戒自岷山嶓冢負地絡之陽東及)


(太華連商山熊耳外方桐柏自上洛南逾江漢擕武當荆山至于衡陽乃東循嶺徼達東甌閩中是)


(謂南紀以限蠻夷故星傳謂北戒為胡門南戒為越門)遂立此義大路之制


託始於椎輪學者習朱蔡而忘其所自輒詆康成


殊可笑也然當日導山本意不過視大川之所經


為導者之所行初未嘗預設為四列以繩其轍迹


也洪慶善云春秋本無例學者因行事之迹以為


例猶天本無度治歴者即周天之數以為度也余


謂導山亦然本無列之可言自說經者就大禹之


迹以為列遂覺九州之山實有此四列耳孔傳云


凡此皆先舉所施功之山於上而後條列所治水


於下互相備蔡傳云山之經理者已附於逐州之

下於此又條列而詳記之而山之經緯皆可見矣


世皆宗其說然此章紀隨刋之實事自不可少非


故設為導水張本亦非因逐州之下不相聯貫而


復條列之以見其經緯也然則本意云何曰莫善


於陳壽翁(櫟)之言曰禹之導山雖曰因而治衆水


大槩岍岐之列河濟所經西傾之列伊洛淮渭所


經嶓冢之列漢水所經岷山之列江水所經也明


此義則枝蔓之辭一切無庸矣


蘇傳云隨山者隨其地脈而究其終始何謂地脈


地之有山猶人之有脈也有近而不相連者有逺


而相屬者雖江河不能絶也自秦蒙恬始言地脈


而班固馬融王肅治尚書皆有三條之說古之達


者蓋已知此矣北條之山首起岍岐而逾于河以


至太岳東盡碣石以入于海是河不能絶也南條


之山首嶓冢岷山至于衡山過九江至于敷淺原


是江不能絶也非地脈而何朱子非之曰禹之治

水隨山刋木其所表識諸山之名必其高大可以


辨疆域廣博可以奠民居故謹而書之以見其施


功之次第初非有意推其脈絡所自來若今論葬


法者之所言也渭按地脈之說出於蒙恬其流弊


為郭璞之葬經味别之說出於許敬宗其緒餘為


陸羽之茶經蘇氏所解者禹貢也而以地脈言山


以味别論水眞通人之一蔽朱子闢之是也然其


說亦有不盡然者王耕野云導山不論山之高大


但於水有干涉則録之若謂其所表見者必高大


可以辨疆域廣博可以奠民居則五岳中之岱山


揚州灊山茅山九華山之類其綿亘皆數百里何


故略不紀載邪此言規朱不為妄愚所以獨有取


於壽翁也


山有見於九州之下而導山無之者隨刊不及而


施功及之亦或州境之所分與貢道之所經也冀


之梁青徐之岱徐之蒙羽梁之蔡蒙雍之終南惇

物積石龍門是也有見於導水之下而導山無之


者以其山之臨水也而特志之隨刋則未嘗及也


弱水之合黎黒水之三危河之積石龍門大伾江


之東陵是也有見於導山之下而他無所見者岍


雷首析城王屋太行恒山朱圉外方陪尾内方敷


淺原是也有再見者北條之荆壺口太岳厎柱碣


石西傾熊耳桐柏大别衡山是也有三見者岐鳥


鼠太華嶓冢岷山南條之荆是也或有或無或單


或複皆有至理存焉學者不可以不察也

　禹貢錐指卷十一下
欽定四庫全書
　禹貢錐指卷十二
　　　　　　　　　　　　　　德清胡渭撰
導弱水至于合黎(釋文弱本或作溺合如字黎力兮反)
　傳曰合黎水名在流沙東正義曰顧氏云地說書合
　黎山名但此水出合黎因山為名也鄭玄亦以為山
　名地理志張掖郡刪丹縣桑欽以為導弱水自此西
　至酒泉合黎又居延縣有居延澤在東北古文以為
　流沙如志之言酒泉郡在張掖郡西居延屬張掖合
　黎在酒泉則流沙在合黎之東與此傳不合案經弱
　水西流水旣至于合黎餘波入于流沙當如傳文合
　黎在流沙之東不得在其西也蘇氏曰合黎山名易
　氏曰甘州即漢張掖郡弱水出刪丹縣南山下合黎
　山在張掖縣西北二百里俗名要塗山薛氏曰弱水
　出吐谷渾界窮石山自刪丹西至合黎山與張掖河
　合(渭)按導亦循行之謂與導菏澤之導異禹治水或
　躬親其事或遣官屬徃治之及九州功畢其水之大
　而切於利害者有九禹舟行從源至委核其治否故
　謂之導非疏瀹決排之謂先儒皆以導為治夫治河
　先積石治江先岷山有是理乎經旨鬱而不明可歎
　也張掖郡今為甘州衛陜西行都司治酒泉郡今為
　肅州衛刪丹縣即今山丹衛居延故城在甘州衛東
　北塞外其澤曰居延海弱水正流出合黎峽口而東
　北注之非經所謂流沙也
書序云隨山濬川故諸家皆以導山為隨山導水


為濬川夫導山即隨山之事信矣而以導水為濬


川則大不可何以明其然也水性就下從下而泄


故治水必自下始禹之言曰予決九川距四海濬


畎澮距川此自下而高也九州之序首冀次兖青


徐揚荆豫梁雍亦自下而高也說禹貢者無不奉


此為指要獨至於導水而以為濬川何其與向者


之意相背乎誠如所言則治水先弱次黒次河而


九州之序當以雍次冀而不以兖次冀矣河先積


石而後龍門則壺口之役不得為第一功矣漢先


嶓冢而後三澨江先岷山而後九江則荆不得越


梁而前矣漢先大别而後彭蠡江先東陵而後匯


澤則揚不得越荆而前矣淮先桐柏而後泗沂則


徐不得越豫而前矣渭洛治之最後則豫又當次


雍而居九州之末矣種種悖謬總由不知導水在


功畢之後而求合於書序之所言耳林少穎亦知

此處有不可通而不能尋究其故遂謂治水之先


後不在於九州非惑之甚與


九州所紀諸水是禹施功之次第導水所紀九川


是禹循行之次第


蔡傳云水之疏導者已附於逐州之下於此又派


别而詳紀之而水之經緯皆可見矣渭按禹乘舟


而行核其治否此文蓋紀實爾非為逐州之下諸


水源流不貫又派别而詳記之以相為經緯也


弱水經不言所出桑欽以為出張掖刪丹縣鄭康


成曰衆水東流此獨西流而水經注無之其所經


與所入不可得詳今按近志弱水出山丹衛西南


窮石山離騷夕次於窮石即此淮南子云弱水出


窮石山也(衛在陜西行都司東一百二十里本漢刪丹口勒二縣屬張掖郡後魏改刪丹)


(曰山丹隋復故元升為山丹州明改置山丹衛衛西南有窮石山在吐谷渾界十六國春秋乞伏孔)


(子擊吐谷渾覓地于弱水南即此水也元和志弱水在刪丹縣南山下括地志云蘭門山一名窮石)


(在刪丹縣西南七十里十六國春秋云北凉永安元年沮渠蒙遜與從兄男成期同祭蘭門山是也)

(隋志刪丹縣有祀山弱水行都司志祁連山在山丹衛南一百五十里弱水所出葢皆窮石之異名)


(又按說文㞦山也或曰弱水之所出从山几聲居履切隋志祀山疑即㞦字之誤)北流逕


其衛西又西北逕甘州衛北(寰宇記弱水在甘州北二十三里)又


西逕合黎山與張掖河合(行都司志刪丹河在城西源出祁連山西流入)


(張掖河即弱水也西陲今略云此水春夏之間褰裳可涉及其漲也亦可浮舟但土人不知造舟耳)


(自與張掖河合其下通名為張掖河今俗謂之黒河按此地無舟後人遂以不勝毛芥皮船可渡之)


(說附㑹於其間並屬虚妄)張掖河古羌谷水也一名合黎水出


衞西吐谷渾界北流逕張掖縣北合弱水為張掖


河自下通兼弱水之目(漢志張掖得縣有羌谷水出羌中東北至居延入)


(海括地志羌谷水一名鮮水一名合黎水一名覆表水今名副投河亦名張掖河自吐谷渾界北流)


(入張掖縣史記正義云合黎水源出臨松縣山東而北流逕張掖故城下又北流至縣北二十三里)


(合弱水明一統志云張掖河在都司城西十里源出擺通州流經祁連山西出合黎山名合黎水入)


(亦集乃界行都司志云張掖河原名黒河自鎭城西南山流出經祁連山積雪消融其流益盛傍合)


(黎山出羌谷口北入亦集乃)弱水又西北逕高臺所北(所在行都司西)


(一百六十里本漢表是縣屬酒泉郡後漢曰表氏後周廢入張掖縣明初為甘州衛地景泰七年分)


(置髙臺所所北十里有合黎山行都司志云黒河在髙臺所北二百步即弱水也西陲今略云黒河)

(自所南發源東北流逕甘州復折而西北流入所北環所三面其在甘州尚散漫自板橋西至九壩)


(皆合為一水深沙浮不可徒涉)又西逕鎭夷所南(所在行都司西北三百里髙臺)


(所西北一百六十里本漢酒泉郡地明置鎭夷所髙邑李瀠禹門云鎭夷黒水即張掖郡西門外十)


(里之黒水也其水由南山甘峻堡西番地面出來直下趨北山約寛十里北行百餘里匯為大河西)


(行至鎭夷所出口外水由上岸而下迅疾與沙石偕行土人呼為黒河其水逺望之黝然而黒掬之)


(實白水也但與黒沙滚行望之若黒水耳此水大小分為七十二渠漑田數萬頃居民不鑿井皆飮)


(此水其南為天山西北為合黎山余於順治戊子之冬曽渡此河比西黄河尤寛上流甚淺可及馬)


(腹下流非浮舟不能渡按黒河之狀禹門以目驗得之最為詳確然黒河即張掖河自南山流至甘)


(州衛與弱水合則鎭夷之黒水亦弱水矣禹門從韓汝節以此為界雍之黒水非也)又西北


出合黎山峽口(合黎山自甘州衛西接鎭夷所界其峽口即都司志所謂羌谷口也)


(葢張掖河本名羌谷水經此峽而出因名羌谷口)又東北逕居延故城又


東北入居延澤(漢書元狩二年將軍去病公孫敖出北地二千餘里過居延師古曰)


(居延匈奴中地名也韋昭以為張掖縣失之張掖所置居延縣者以安處所獲居延人而置此縣括)


(地志居延故城在張掖東北一千五百三十里唐志張掖河西北出合黎山峽口傍河東壖屈曲東)


(北行千里有寧㓂軍故同城守捉也軍東北有居延海又北三百里有花門山堡又東北千里至囘)


(鶻衙帳史記正義云弱水自合黎山折而北流經流沙磧之西入居延澤行千五百里元志亦集乃)

(路在甘州東北一千五百里城東北有大澤西北俱接沙磧乃漢居延故城按此城太初三年路博)


(德所築亦曰居延塞非居延縣也班志以澤繫縣下未當)其下流不知所歸據


後漢書東夷傳夫餘國北有弱水晉書四夷傳挹


婁國東濵大海北極弱水唐書北狄傳貞觀三年


以奚國阿㑹部為弱水州則似弱水自居延澤東


北流歴夫餘挹婁之北境而歸於東海其所行之


逺當亦不下黒水也


合黎山自甘州衞西北綿延而西接髙臺所界又


西接鎭夷所界隋志張掖縣有合黎山元和志合


黎山俗名要塗山在張掖縣西北二百里括地志


云蘭門山一名合黎誤行都司志合黎山在甘州


衞北四十里迤邐至鎭夷所石硤口三百里一作


合離水經合離山在酒泉㑹水縣東北注云合黎


山也按漢㑹水縣故城在今肅州衞東北十六國


春秋呂光遣呂纂討段業戰于合離離即黎字之


訛也羌谷水北至張掖縣合黎山下與弱水合故

因山為名曰合黎水是合黎水即弱水也經所謂


合黎果主水而言則其文當曰導弱水西為合黎


之水矣而經不然傳曰水名非也


程大昌禹貢論曰自西漢以來指言弱水之地其


顯著者凡六而班固地志已三出矣條支一也酒


泉崑崙二也張掖刪丹本桑欽說以為西至酒泉


合黎三也自漢志以外賈耽以張掖郡之張掖河


當之唐史以小勃律之娑夷河東女之康延川當


之其多如此臣惟取條支媯水之西入西海者以


應經文而他皆不取為其地望不與經合也經曰


弱水旣西桑班賈三家所稱皆不出乎甘肅兩州


之間其水未嘗西流故臣深所不據而本漢書初


通西域時長老所傳條支弱水以為經證其水西


流注于西海以聲敎訖于四海者槩之故敢主其


說(按史記大宛傳大月氐居媯水北其南則大夏漢書西域傳安息臨媯水是此水歴三國之境)


(而條支無之何以知媯水即弱水邪)蔡傳云按通鑑魏太武擊柔然

至栗水西行至莬園水分軍搜討又循弱水西行


至涿邪山則弱水在莬園水之西涿邪山之東矣


(事在宋文帝元嘉六年)北史載太武至莬園水分軍搜討東


至瀚海西接張掖水北度燕然山與通鑑小異豈


瀚海張掖水於弱水為近乎程氏據西域傳以弱


水為在條支援引甚悉然長安西行一萬二千二


百里又百餘日方至條支其去雍州如此之逺禹


豈歴窮荒而導其流也哉其說非是(渭)按魏書神


䴥二年帝討蠕蠕自黒山出沙漢至栗水縁水西


行過竇憲故壘次于菟園水去平城三千七百里


分軍搜討東至瀚海西接張掖水北度燕然山東


西五千餘里南北三千里張掖水即張掖河通鑑


所謂弱水者也瀚海與張掖水東西相距五千餘


里安得為近此皆不詳考之過賈耽以張掖河當


弱水是也程氏乃以條支之媯水為禹貢之弱水


夫黒水入于南海經志之矣向使弱水果與條支

之媯水通為一川經何不言入于西海而云餘波


入于流沙乎游談不根蔡氏闢之當矣而又引柳


宗元之說云西海之山有弱水夫西海卽條支國


之所臨也在柳則以為然在程則以為否何義乎


韓氏禹貢詳略曰弱水出自西海之山西海今在


西寧衞城西三百餘里窮石之山當在其左右自


東而西一千五十里至甘州古張掖地過合黎山


又五百一十里至肅州古酒泉地又八百餘里至


沙州古燉煌地以上皆雍域也又二萬餘里至條


支以入西海蔡傳以此西海為弱水所出故非之


然荒逺之外禹雖未嘗至豈可以其未至而遽疑


其非一水哉則夫莬園水涿邪山皆其所經過之


地也但逺之外夷無可考其接續之所耳(渭)按栁


說本山海經西海之山即崑崙丘弱水即郭注所


謂不勝鴻毛者也而林少穎云西海即鮮水王莽


置西海郡處韓氏誤承其說以為在西寧衞西凡

塞外得止水則謂之海非眞海也西海本名卑禾


羌海亦名青海又名鮮水在漢金城郡臨羌縣西


北塞外(詳見導河積石下)隱測其地當在刪丹南數百里


然窮石一名蘭門山括地志云在刪丹縣南七十


里去青海尚逺古未有謂此山在青海旁者且青


海在湟水之南弱水果出其左右勢不得越湟水


浩亹水而北至張掖也韓氏云云葢由羌谷水亦


名鮮水其下流與弱水合為張掖河故遂以此鮮


水為西海而窮石山亦在其左右耳至其敘弱水


之所經自東而西至燉煌又二萬餘里至條支入


西海謬妄尤甚夫黒水大川也亘絶雍之西界弱


水流至燉煌不滲入沙中則注於黒水矣其能越


黒水而西南以至條支入西海乎今黒水旣陻亦


不聞燉煌界中有水自流沙入西域者其為無稽


之言審矣且莬園水涿邪山在張掖之東北弱水


出合黎峽口入居延澤者之所經也韓氏亦錯認

在西域書生不諳地理憑臆而談徒來識者之笑


耳韓氏雍産也以雍人言雍水世或謂必得其實


故詳辨之


漢志觻(音鹿)得縣下云羌谷水出羌中東北至居延


入海過郡二行二千二百里按羌谷水者張掖河


之上源也其下流與弱水合則弱水入居延海可


知矣過郡二者張掖酒泉也自合黎山至居延海


行千五百里遡其源而計之則有二千二百里矣


就禹貢言出刪丹者為弱水之正源出觻得者為


弱水之别源正源主也别源客也志家徇今而忘


古徃徃主客易位故云羌谷水入居延海而刪丹


弱水之下則闕而不言讀者以意㑹可也

餘波入于流沙
　傳曰弱水餘波西溢入流沙顔氏曰流沙在燉煌西
　林氏曰弱水溢其餘波以被于流沙猶導菏澤被孟
　豬也薛氏曰流沙大磧也在沙州西八十里其沙隨
　風流行故名陳氏曰弱水之正者入合黎其餘則入
　于流沙也金氏曰大抵西北之地多是沙磧史書所
　謂河沙諸國佛書所謂沙界恒河沙是也沙則水滲
　而下如沙州以西山北之地即連流沙弱水滲其下
　也鄭氏(曉)曰弱水正派至于合黎過此無事疏鑿矣
　其餘波入于流沙聽其流衍耳志合黎見其經流有
　所歸志流沙見其支流有所洩渭按弱水入流沙而
　謂之餘波蓋時遇衍溢則分泄於流沙不常入也其
　正流自合黎山峽口東北入居延澤故此云餘波

水經流沙地在張掖居延縣東北注云居延澤在


其縣故城東尚書所謂流沙形如月生五日弱水


入流沙流沙與水流行也元和志居延海即居延


澤其沙風吹流行故曰流沙按弱水自合黎峽口


以北水不為患禹治此水止於合黎未嘗及其北


故雍州云弱水旣西而導水則有入流沙之文無


入居延澤之文後人以目驗之見弱水實入居延

澤則以是為流沙云爾亦莫計其在合黎之西與


合黎之東也雖然經云西被于流沙苟在居延是


北而非西矣經豈有二流沙哉若夫風吹流行則


磧中徃徃有之未可以是定為禹貢之流沙也


通典燉煌郡古流沙地其沙風吹流行在郡西八


十里今為嘉峪關外廢沙州衞地(衞在肅州衞西八百六里)楚


辭招魂云西方之害流沙千里旋入雷淵爢散而


不可止山海經云流沙出鍾山西行又南行昆侖


墟西南入海晉書咸康元年張駿使楊宣越流沙


伐龜兹又苻堅建元十九年呂光討西域自髙昌


進及流沙三百餘里無水俄而大雨得濟魏書太


平眞君中沮渠無諱自敦煌度流沙西據鄯善其


士卒經流沙渴死者大半九年帝遣萬度歸自敦


煌以輕騎度流沙襲鄯善下之周書鄯善西北有


流沙數百里夏日有熱氣為行旅之患風之欲至


唯老駝知之即鳴而聚立埋其口鼻於沙中人每

以為候亦即將氊擁蔽鼻口其風迅駛斯須過盡


若不防者必至危斃北史自鄯善西至且末七百


里而遥且末國有大流沙數百里裴矩西域記自


髙昌東南去瓜州千三百里並沙磧乏水草四面


茫然唐書西域傳吐谷渾西北有流沙數百里夏


有熱風傷行人風將發老駝引項鳴埋鼻沙中人


候之以氊蔽鼻口乃無恙郭義恭廣志流沙在玉


門關外東西數百里有三斷名三隴云渭按以上


諸書所言皆禹貢之流沙也自玉門陽關出西域


有兩道從鄯善並南山北渡河行至莎車為南道


是鄯善當流沙之路故周書特繫之鄯善金吉甫


云嘗問西域賈人識流沙否曰識之非惟沙流石


亦隨之流也此沙西南出數千里唐書吐蕃傳河


源東北直莫賀延磧尾殆五百里磧廣五十里北


自沙州西南入吐谷渾寖狹故號磧尾隱測其地


葢劒南之西此磧尾者乃流沙之盡處也又有白

龍堆在廢夀昌縣陽關之西東倚三危北望蒲昌


葢亦流沙之屬漢西域傳鄯善本樓蘭國最在東


垂近漢當白龍堆乏水草元始中車師後王國有


新道出五船北通玉門關徃來差近戊巳校尉徐


普欲開以省道里半避白龍堆之阸贊曰通西域


近有龍堆逺則蔥嶺此天地所以界别區域絶外


内也又有鳴沙山在廢沙州衞南通典沙州燉煌


縣有鳴沙山五代史高居誨使于闐記云瓜州南


十里鳴沙山冬夏殷殷有聲如雷即禹貢流沙也


明一統志云古沙州城南七里有鳴沙山沙如乾


糖天氣清朗沙鳴聞數里外夫三危黒水皆在敦


煌而又有龍堆鳴沙以為之證禹貢之流沙不在


居延明矣然弱水至敦煌滲入沙中宜也而自鎭


夷所迄嘉峪關亦不聞有西流出塞之水以今騐


古殊為可疑嘗按髙居誨云自甘州始涉磧磧無


水然則張掖郡界已有沙磧髙邑李濚曰西北山

髙多風不惟河水與沙俱流抑且風勢與沙俱滚


余己丑徃肅州時過髙臺所竟日行沙漠之地驛


路僅辨馬跡遇十數廢莊墻垣尚在房屋皆空問


之土人云此處風猛沙飛院中擡沙如擡雪遇一


年西北風大將一莊水田墩院半被沙埋而平昔


沙地却被大風卷盡露出腴田因而别築莊院引


渠灌田又成富庶則流沙之名不止沙州矣此皆


禹門所目騐而得之者可見合黎之地即是流沙


弱水餘波從此西溢滲入沙中無迹可尋而東北


入居延之流滔滔不絶治尚書者安得不以其澤


為流沙也哉近世經生旣不見西溢之故瀆又不


知有東北之正流宜其倀倀而無所適從也


經曰餘波則必有正流在矣說者皆忘此二字但


據雍州之文則以為弱水西流而不知有東北流


也據導水之文則以為弱水逕合黎入流沙而不


知其正流遶合黎山東北以入居延也蓋禹所施

功者止西流之道故曰弱水旣西禹所循行者止


合黎山南故曰至于合黎入于流沙然有餘波二


字則東北正流仍未嘗抹摋此化工筆也世都憒


憒千年暗室唯陳氏一言為之炳燭矣


古之言弱水者不一山海經西海之南流沙之濱


有大山曰崑崙之丘其下有弱水之淵環之郭璞


曰其水不勝鴻毛史記大宛傳安息長老傳聞有


弱水西王母而未嘗見漢書地理志金城臨羌縣


西有西王母石室弱水昆侖山祠司馬相如傳經


營炎火而浮弱水兮杭絶浮渚渉流沙師古曰弱


水謂西域絶逺之水乘毛車以渡者耳非張掖弱


水也楚辭嚴夫子哀時命曰􁂝瑶木之橝枝兮望


閬風之板桐弱水汨其為難兮路中斷而不通後


漢書西域傳大秦國西有弱水流沙西王母所居


處近於日所入也十洲記禹乘蹻車渡弱水祠上


帝於北河博物志漢武帝時西域胡來獻香乘毛

車以渡弱水栁宗元愚溪對西海之山有水焉散


渙無力不能負芥投之則委靡墊没及厎而後止


故名曰弱史記正義弱水有二源皆出女國北阿


耨達山即崑侖也南流合於女國東去國一里深


丈餘闊六十步非毛舟不可濟南流入海舊唐書


東女國王居康延川中有弱水南流用牛皮為船


以渡新唐書東女國有弱水南流縫革為船以上


所言皆在絶域史固云傳聞有之而未嘗見且鴻


毛不勝草芥難負而顧可乘毛車皮船以渡乎此


齊諧志怪之流不足深論藉令有之亦與禹貢之


弱水無涉而韓汝節乃曲護程大昌之說以為禹


所導者雖在雍地而其水實與條支之弱水通為


一川嗜痂之癖吾所不解

導黒水至于三危入于南海
　林氏曰三危距南海凡數千里禹導黒水至三危即
　得其故道遂從此以達南海葢其間數千里不加人
　功修治故經載此水至于三危即曰入于南海也薛
　氏曰黒水至沙州燉煌縣經三危山流出徼外書謂
　南流入海其當時之所見邪夏之西境極於流沙而
　知黒水之所歸則當時即叙之戎大略為可知也渭
　按黒水三危並見雍州梁之黒水别是一川非界雍
　之西者黒水自三危以北杜氏謂今已堙涸自三危
　以南則水行徼外不可得詳亦莫知其從何處入南
　海也南海自揭陽以西至象林皆是經所謂海盡東
　海也唯黒水所入為南海故言南以别之

傳云黒水自北而南經三危過梁州入南海正義


云地理志益州郡計在蜀郡西南三千餘里故滇


王國也武帝元封二年始開為郡郡内有滇池縣


縣有黒水祠止言其有祠不知水之所在鄭云今


中國無也傳之此言順經文耳案酈元水經黒水


出張掖鷄山南流至燉煌過三危山南流入于南


海然張掖燉煌並在河北所以黒水得越河入南

海者河自積石以西皆多伏流故黒水得越而南


也渭按滇池所祠之黒水即金沙江與雍州無渉


說見梁州山海經曰灌湘之山又東五百里曰鷄


山黒水出焉而南流注于海(見南山經)鷄山不知在何


郡郭璞無注而孔疏引水經以為出張掖之鷄山


(顔師古注漢書同)檢今本無此文蓋其書有散逸耳太平


御覽引張掖記曰黒水出縣界鷄山亦名玄圃昔


有娀氏女簡狄浴於玄止之水即黒水也據此則


鷄山當在甘州張掖縣界漢為觻得縣地今陜西


甘州衛西有張掖河即古羌谷水出羌中北流至


衛西為張掖河合弱水東北入居延海俗謂之黒


河此水並不經三危入南海安得以此為禹貢之


黒水邪山海經明言南流注于海必非東北入居


延之張掖河其鷄山恐亦不在縣界也


張守節史記正義引括地志云黒水源出伊吾縣


北百二十里又南流二千里而絶三危山在燉煌

縣東南四十里而又自為之說曰按南海即揚州


東大海岷江下至揚州東入海也其黒水源在伊


州從伊州東南三千餘里至鄯州鄯州東南四百


餘里至河州入黄河且曰南海去此甚逺阻隔南


山隴岷之屬當是洪水浩浩處西戎不深致功古


文故有疏略渭按南海焦弱侯以為交趾二廣之


海是也其在揚州東者正謂之東海焉得為南海


乎今河州黄河之北唯湟水合浩亹水入河不聞


有水自沙州東南流經鄯州至此入河者所謂黒


水將安在乎黒水自三危南流其當路之山亦非


隴岷之屬西戎荒逺故禹功不及三危以北之黒


水近為雍界何言不深致功洪水浩浩九州在處


有之古文所紀之水豈皆疏略而不足信乎且水


之入河者同歸於海渭洛入河經書入河而不書


入海黒水果隨河而東經安得書曰入于南海乎


瞽說欺人眞書田之稂莠鋤而去之斯為快也

易氏云樊綽蠻書載蠻水之入南海者有四西洱


河與瀾滄江合一也麗水與瀰渃江合二也新豐


川合勃弄諸水三也唐蒙所見盤江四也綽指麗


水為黒水一名漾禆江而羅些城北有山即三危


山其水從羅些城三危山西南行上流出於西羌


吐蕃下流南至蒼望城又南至雙王道勿川有瀰


渃江西南來㑹南經驃國之東而入海蔡傳云樊


綽謂西夷之水南流入于南海者凡四曰區江曰


西洱河曰麗水曰瀰渃江皆入于南海其曰麗水


者即古之黒水也三危山臨峙其上渭按蔡氏述


蠻中四水與易氏異麗水諸家以為即金沙江出


今麗江府界者然金沙江有二一即古繩水東北


流合若水至僰道入岷江不入南海一在緬甸東


即明正統中王驥征麓川兵抵金沙江諸酋震怖


曰自古漢人無至此者也綽云麗水南經驃國東


入海驃即緬元史曰古朱波也漢謂之撣唐謂之

驃麗水從此入南海其為緬甸之金沙而非麗江


之金沙也明矣此江東北距麗江府二千餘里易


氏謂樊綽所稱麗水即漾禆江大謬雲南諸巨川


若漾濞(或作禆又作備)瀾滄潞(一作怒)江亦入南海然其源


皆在吐蕃河源之東黒水勢不得越河而南與諸


川㑹唯緬甸之金沙其源在河源之西黒水自三


危南流或為崑崙墟所阻折而西南絶莫賀延磧


尾而南合此水於驃國東入海亦理之所有綽說


近是但不當目此為麗水耳然驃國去梁州逺甚


茍以梁之西界亦即此水則其地西被吐蕃南跨


雲南極於交趾方五六千里以一州而兼五服之


地雖禹别九州大小不拘亦不應懸絶至此余故


謂界梁州者當為麗水而緬甸之金沙江縱是古


之黒水亦但可以其上源為雍界不可以其下流


為梁界也


唐藝文志有樊綽蠻書十卷注云咸通蔡襲從事

今按懿宗咸通三年以蔡襲為安南都護綽佐其


幕時南詔阻兵綽所案行者唯交趾地目未窺滇


況梁與雍乎故南詔改麗水曰金沙江而綽遂與


驃東入海之金沙江混而為一三危雍州山也而


綽乃指南詔羅些城北一山為黒水所經之三危


此無異瞇目而道黒白宋儒多襲其說識何淺也


蔡傳云中國山勢岡脊大抵皆自西北而來積石


西傾岷山岡脊以東之水旣入于河漢岷江其岡


脊以西之水即為黒水而入于南海渭按蔡氏以


龍支之積石為禹貢之積石故其山南直西傾又


南為岷山而以岡脊分東西岡脊以東之水皆入


河漢岷江信矣若夫岡脊以西之水則勢必入河


安得越河而西為黒水以入南海乎案圗而察之


粲然一笑也


蔡傳述程大昌之論曰樊綽以麗水為黒水恐其


狹小不足為界其所稱西洱河者却與漢志葉榆

澤相貫廣處可二十里旣足以界别二州其流又


正趨南海又漢滇池即葉榆之地武帝初開滇巂


時其地古有黒水舊祠夷人不知載籍必不能附


㑹而綽及道元皆謂此澤以榆葉所漬得名則其


水之黒似榆葉積漬所成且其地乃在蜀之正西


又東北距宕昌不逺宕昌即三苖種裔與三苖之


叙于三危者又為相應其證騐莫此之明也而傅


同叔非之曰程公駮酈道元等說求漢志益州郡


葉榆縣葉榆澤為黒水之正源又以滇池縣滇池


澤為黒水之下流蓋以滇池澤傍有黒水祠為證


也又據道元等敘載葉榆入海之地在交趾麊泠


縣(今化外瀼陸等州)為入南海之的信其有騐也而黒水


西河惟雍州則雍州無黒水矣故又求唐史東女


弱水為黒水之上源東女之地正東以及東南皆


與今蜀茂雅二州接境則正在漢益州之北去雍


州河廓界地望甚順東女弱水之來即雍州鄰境

也遂以葉榆一水為界梁雍兩州以應經黒水西


河惟雍州之文信其善辯也而東女弱水前此未


有黒水之稱稱黒水自程公始其殆可深據乎又


孔穎達云滇池有黒水祠而不見水程公乃疑更


世旣乆祠或移之他地遥設而望祀是亦臆度之


說也又三危山無所證著以三苖遺種在宕昌(即今)


(化外宕州宕達浪反)疑其當在東女弱水旁凡此皆余所未


敢執以為實者也渭按程氏小變樊說以葉榆水


為黒水之源而又援滇池黒水祠以證即如所言


此亦在梁域去雍絶逺而程氏必欲以一水貫二


州因復求東女弱水以為葉榆黒水之上源而三


危山當在其旁支離舛錯至此而極傅氏駮之深


得其輾轉附㑹之情大昌之謬甚於樊綽杏溪之


識逺過九峰矣葉榆本蠻語與中國文義不同安


知為榆樹之葉澤以榆葉所漬得名檢酈注無此


言蓋亦出樊綽韓汝節云此說尤不通源之黒或

由榆葉所漬若流去數千里其色尚不變有是理


乎且他處黒水甚多未聞皆有樹葉落其下也宕


昌國唐為宕州地州南至扶州四百一十里北至


岷州二百五十里蓋古梁州之北界而程氏云葉


榆在蜀之正西東北距宕昌不逺計宕州西南距


大理凡三千餘里而猶謂之不逺豈生不見圗籍


乎且葉榆縣在益州郡西七百餘里縣東有葉榆


澤其下流雖逕滇池縣南而未嘗有黒水之稱安


得謂即其所祠黒水之源哉周密齊東壄語曰程


泰之以天官兼經筵進講禹貢闕文疑義疏說甚


詳且多引外國幽奥地理阜陵頗厭之宣諭宰執


云六經斷簡闕疑可也何必強為之說且地理旣


非親歴雖聖賢有所不知朕殊不曉其說想其治


銓曹亦如此也旣而補外其所謂多引外國幽奥


地理者蓋即條支媯水東女弱水之類小辯破義


不惟無益於經而且有害於經坐此左官非不幸

也


李元陽黒水辯曰黒水之源固不可窮而入南海


之水則可數也夫隴蜀無入南海之水唯今滇之


闌滄江潞江皆由吐蕃西北來蓋與雍州相連但


不知果出張掖否水勢洶湧並入南海豈所謂黒


水者乎然潞江西南趨蜿蜒緬中内外皆夷其於


梁州之境若不相屬唯䦨滄由西北迤邐向東南


徘徊雲南郡縣之界至交趾入海今水内皆為漢


人水外即為夷緬則禹之所導以分别梁州界者


唯䦨滄足以當之元史至元八年大理勸農官張


立道使交趾並黒水跨雲南以至其國觀此則䦨


滄之為黒水益明矣三危山即不在麗江當亦不


逺大都為論傳者未嘗知三省地形但謂隴在蜀


之北蜀在滇之東北而禹貢言黒水為梁雍二州


之界又入南海故不得不疑其跨河知跨河非理


又不得不疑其堙涸曽不知隴蜀滇三省鼎足而

立隴則西南斜長入蜀滇則西北斜長近隴蜀則


尖長入滇隴之間正如三足旛然黒水之源正在


旛頭故雍以黒水為西界對西河而言也梁以黒


水為南界對華陽而言也蓋各舉兩端若曰西河


在雍東黒水在雍西華山在梁北黒水在梁南云


爾(渭)按元人以闌滄江為黒水因指雲龍州東江


上一山為禹貢之三危(州屬蒙化府)不知與樊綽所云


在羅些城北者是一是二要以雍州之山移之於


雲南其謬則均也元陽大理人自謂熟知其鄉之


山川據張立道事以證䦨滄之當為黒水䦨滄雖


出吐蕃中元陽亦嘗泝流而上至燉煌之南親見


其與北來之黒水接續為一川乎若猶未也謂此


江與雍州相連吾不敢信也吐蕃河源直雲南麗


江宣撫司西北一千五百餘里而今䦨滄之源近


在麗江府西北五百餘里其地居河源之東黒水


自三危而南則必入于河矣安能越河而南與䦨

滄相接以入南海乎䦨滄非雍州黒水之下流又


甚明也


焦弱侯禹貢解云孔穎達援水經曰黒水出張掖


鷄山南流至燉煌過三危山南流入于南海蓋交


趾二廣之海也今輿地圗肅州有黒水南流至積


石幾及三百里不與積石河通此為禹貢之黒水


無疑但其去南海遼逺而交南久棄無從考其入


海之道耳是孔說其可信者也然張掖在黄河之


外若入于南海則亦當截河而過不然當繞出星


宿海之外此諸儒紛紛求之於絶域也樊綽之所


案行者西南諸夷而未及於西北其所稱麗水西


行入驃始得至南海是得其下流而不知上源也


金仁山又謂瀘水即黒水經雲南至交趾名歸化


水廣處如江東南入海而海道圗自名黒水口按


四川行都司城南有瀘山即瀘水所出而交趾海


口並無所謂黒水口則金說不足信要之孔得其

上源樊得其下流孔得所謂至于三危者而入于


南海之說未通樊得所謂入于南海者而至于三


危之說未通也渭按焦說近是然鷄山不知何在


自燉煌西北大磧以至三危不聞有黒水可以目


騐而知之者安見孔之果得其上源乎麗水上源


與三危之黒水斷續總不可知茍上源不接則下


流亦差矣安見樊之眞得其下流乎肅州衛志云


衞西北十五里有黒水自沙漠中南流經黒山下


又南合於白水白水在衞西南二十里源出衞北


山谷中南流與黒水合又有紅水在衞東南三十


里源出衞南山谷中西流㑹於白水入西寧衞之


西海然則此黒水合白水與紅水俱入臨羌僊海


未嘗過三危入南海也而顧以為禹貢之黒水乎


凡此類弱侯特網羅舊聞而審擇則有所未遑也


瀘水源出建昌衞西北南合繩若二水東北流入


蜀江不經交趾入海宜其無黒水口也金說實謬

夏殷之衰雍州西北境皆為戎翟所據及周室東


遷舊都八百里之地悉棄以予秦秦染夷俗諸侯


擯之不與中國㑹盟輶軒之使莫有過而問焉况


三危西裔之區乎故屈原天問曰黒水玄趾三危


安在蓋自戰國時此地之山川已與崑崙弱水同


其渺茫僅得之傳聞而無從目驗矣秦火之後載


籍淪亡漢興治尚書者不能言黒水三危之所在


武帝通西域玉門陽關之外使者徃來數十輩不


聞涉大川而西有可以當古之黒水者故班志張


掖酒泉敦煌郡下並無其文司馬彪亦無可言至


酈道元始云黒水出張掖鷄山而其所謂南流至


燉煌過三危入南海亦不過順經為義與他水歴


叙所過之郡縣者詳略相去逺矣故杜佑云道元


注水經銳意尋討亦不能知黒水所經之處唐初


魏王泰撰括地志又云黒水出伊吾縣北此與張


掖鷄山未知孰是然其所謂南流絶三危者竟亦

不可復尋按伊吾縣唐伊州治也本伊吾盧地貞


觀初内附乃置郡縣自甘州以至伊州凡一千五


百餘里郵傳不絶宦游之士商旅之徒與夫出使


西域者徃來如織而不聞言燉煌之西有黒水焉


此杜佑所以復有年代久逺或至堙涸之說也難


者曰黒水行及萬里黄河之亞也何至於堙涸余


曰堙涸之故嘗觀於黄河而知之矣夫下流壅塞


則上流必決而徙道水之常也齊桓公時九河塡


閼下逮周定王五年不過四五十歲而全河南徙


鄴東之故大河黎陽之宿胥故瀆漢世已不可得


詳矣黒水當亦如此蓋三危以南禹功不及易致


壅塞下流旣然則上流決而徙道從塞外行不復


經燉煌界中此三危之西鹽澤之東所以終不見


有黒水也難者又曰水即不至其枯瀆寧無遺跡


乎曰凡黄河旣徙之後其枯瀆風沙塡塞未幾而


化為平陸况黒水經流沙之域風吹沙擁抑又甚

焉遺迹無存固其所矣周定王時河徙史遷亦不


能言賴有周譜載其事王横始得據此以推知禹


河本從西山下東北去彼黒水者不由中國入海


又雍西久没於戎翟新流故道夫孰為紀之而孰


為傳之邪禹治黒水不若治河之詳河歴千六百


餘年而亦不免於徙則黒水之改流較速疑當在


定王之前自屈原已不能知而况伏生輩乎自古


文尚書家已不能知而况班固司馬彪酈道元魏


王泰諸人乎至若樊綽程大昌金履祥李元陽等


紛紛辨論如繫風捕景了無所得徒獻笑於後人


而已


南海者漲海也秦置南海郡治番禺其下縣揭陽


王莽改曰南海亭蓋南海自此始韓愈潮州刺史


謝上表云州南近界漲海連天是也謝承後漢書


交趾七郡土獻皆從漲海出入(七郡謂南海欝林蒼梧交趾合浦九)


(眞日南也)南史扶南國東界即大漲海海中有大洲洲

上有諸薄國是東起揭陽西訖林邑扶南東西相


距六七千里並稱漲海即禹貢所謂南海者也黒


水繞出吐蕃河源之外所向或正南或東南西南


皆未可知而說者多以䦨滄為黒水徒以東南至


交趾入海差近梁州之徼外耳其實黒水下流之


為闌滄與東南至交趾入海旣非出於古記又非


得之目驗憑虛測度終難取信何如闕疑之為善


乎合黎之北禹未嘗身歴其地則略而不言而黒


水獨言入于南海者蓋西戎即叙之後其人必有


能言黒水之所歸者故因而志之


或問元世祖使都實求河源當時若更遣一使與


都實俱發一窮河源一求黒水豈不甚善曰求河


源易求黒水難河源但自積石泝流而上見其山


下之水與吐蕃之河相接則以為源在吐蕃矣黒


水異於是燉煌之西旣無其迹即逢黒水之源安


知為古之過三危入南海者乎三危以南未悉其

形即逢入南海之流安知為古之出張掖過三危


者乎幽荒之域載籍無徵非若禹河之南徙有周


譜以紀其事漢河之故瀆有水經以詳其道也雖


復遣使古今源流無可參驗亦何所得哉


雍州自禹貢黒水而外有十黒水焉一在今榆林


衞西北廢夏州界水經注云黒水出奢延縣之黒


澗東流合奢延水入河赫連勃勃築統萬城于黒


水之南是也(沈氏筆談云余奉使慶州嘗宿大幕北黒山山長數十里土石皆紫黒似)


(今之磁石有水出其下所謂黒水也葢即出奢延縣者)一在今鞏昌府伏羌


縣縣西有落門聚水經注云渭水自落門聚至黒


水峽水出南山北流入渭是也一在今秦安縣水


經注云黒水出黒城北西南逕黒城西至懸鏡峽


又西南合瓦亭川入渭是也一在今延安府洛川


縣水經注云黒水出定陽縣西山東南流逕其縣


北又東南合定水入河是也一在今西安府盩厔


縣水經注云就水出槐里縣南山歴竹圃北與黒

水合北流注于渭是也一在今平凉府固原州北


志云大黒水北流合小黒水至寧夏衞入河是也


一在今慶陽府安化縣志云源出太白山西南流


經環縣寧州㑹九龍川至西安府長武縣入涇是


也一在今延安府安定縣合白水東流至延川縣


入河志云舊置黒水堡因水以名宋元豐五年种


諤遣曲珍攻黒水安定堡是也一在今行都司髙


臺鎭夷二所境即弱水合張掖河出塞入居延海


者俗謂之黒河亦稱黒水是也一在今肅州衞西


北自沙漠南流合白水紅水至西寧衞入西海寰


宇記云酒泉縣有鴻鷺山穆天子傳天子循黒水


至于羣玉之山是也(鴻鷺山今名嘉峪山在肅州衛西舊志云即羣玉山也)


此皆水之小小者不經三危入南海韓汝節以在


鎭夷者為禹貢之黒水焦弱侯以在肅州者為禹


貢之黒水並誤


易氏曰欲正主水先清客水弱黒東為中國病禹

先經理之二川安流而中國之川可以次第治矣


(渭)按此主客先後之序山齋就雍言之乎抑統九


州言之乎就雍言之則首治弱末治黒何以均客


水也而先後殊統九州言之則雍最髙治二水最


後而何以反居其先皆於經旨不合不知九水次


第乃循行先後之序而非施功先後之序時禹方


在雍水土功畢乗舟案視自弱水始導至合黎又


西即為黒水導至三危轉而東南為積石順道塗


之便故首弱次黒以及于河非先客後主之謂也

　禹貢錐指卷十二
欽定四庫全書
　禹貢錐指卷十三上
　　　　　　　　　　　　　　徳清胡渭撰
導河積石至于龍門
　傳曰施功發于積石至于龍門正義曰河源不始於
　此記其施功處耳林氏曰孔傳云或鑿山或穿地以
　通流此説不然使自積石而下龍門而上果有鑿山
　穿地之迹則經無縁略而不載也傅氏曰自積石至
　于龍門計應三千餘里禹記河之所逕疏闊若此者
　以龍門而上積石而下地高而水不為患禹功所不
　加故不言也渭按積石龍門見雍州導者循行之謂
　先儒皆以為施功故其説多誤洪水為帝都切近之
　災龍門未闢而先從事於積石舍近圖逺無是理也
　辯見導弱水下
漢志金城郡河關縣下云積石山在西南羌中河


水行塞外東北入塞内西域傳云鹽澤水潛行地


下南出於積石為中國河後漢縣屬隴西郡志云


積石山在西南河水出此禹貢之積石也叚熲傳


自張掖追西羌且鬭且行四十餘日至河首積石


山出塞二千餘里唐書侯君集等追吐谷渾王伏


允至星宿川又達柏海北望積石山觀河源之所


出是皆河關縣西南羌中之積石自隋大業二年


平吐谷渾於赤水城置河源郡以境有積石山名


唐儀鳳二年改置河源軍在鄯州西百二十里(鄯州)

(即西平郡治湟水縣今為西寧衛治)又於澆河故城置積石軍在廓


州西南百五十里(廓州治化城縣其故城在今西寧衛南一百八十里元和志云)


(積石軍西臨大澗北據黄河即隋澆河郡所治)而積石之名遂移於塞内


杜氏通典云積石山在今西平郡龍支縣南即禹


貢導河積石蔡傳承其誤曰地志積石在金城郡


河關縣西南羌中今鄯州龍支縣界也閻百詩為


之辯曰漢河關縣宣帝神爵二年置後梁呂光龍


飛二年克河關凡四百五十七年為郡縣後没入


吐谷渾遂不復况積石又在其西南羌中乎當在


漢西海郡之外是真當日大禹導河處龍支縣近


在今西寧衛東南八十里本漢金城允吾(音鉛牙)縣


地後漢為龍耆(音支)城元和志積石山在龍支縣西


九十八里南與河州枹(音孚)罕縣分界枹罕今臨洮


府之河州積石山在州西北七十里積石關則又


在西北百二十里所謂兩山如削河流經其中是


較禹所導之積石河隔千有餘里豈在其縣界者

乎縣界之積石乃小積石山即酈注之唐述山耳


大小積石之名莫明辨於唐人魏王泰曰大積石


山在吐谷渾界小積石山在枹罕縣西北張守節


曰河自鹽澤潛行入吐谷渾界大積石山又東北


流至小積石山李吉甫曰河出積石山西南羌中


今人目彼為大積石此為小積石然則蔡傳當云


何曰引地志下當云今鄯州西南塞外山也漢在


羌中唐在吐谷渾界今河州枹罕縣鄯州龍支縣


界有積石山雖河所經非禹所導者渭按應劭云


析支東去河關千餘里河首積石南枕析支則縣


距此山亦千餘里可知矣自東晉之後縣為吐谷


渾所據遂以枹罕為華戎之界故唐初太子賢注


後漢書誤認龍支之積石為禹貢之積石(後漢桓帝紀延)


(熹二年燒當等八種羌叛冦隴右䕶羌校尉叚熲追擊於羅亭破之注云東觀記曰追到積石山即)


(與羅亭相近今鄯州三年燒當羌叛叚熲追擊於積石大破之注云積石山在今鄯州龍支縣南即)


(禹貢導河積石是也)而中葉已知其非獨杜佑不審耳宋咸

平四年真宗指甘沙伊凉等州圖謂輔臣曰此圖


載黄河所出之山乃在積石外與禹貢所述異蓋


亦以龍支之積石為禹迹也蔡氏承誤以釋經學


者宗之故元都實窮河源仍以廓州西南之積石


州為積石(州即唐積石軍)而至正中修宋史其河渠志亦


云黄河自貴徳西寧之境至積石經河州昔郭景


純注山海經曰名實相亂莫矯其失習非勝是終


古不悟此之謂矣


漢志馮翊夏陽縣下云禹貢龍門山在北劉昭注


補郡國志云太史公曰遷生龍門韋昭謂在縣北也


水經注引魏土地記曰梁山北有龍門山後魏志


夏陽縣有龍門山隋改縣曰韓城故括地志云龍


門山在韓城縣北五十里此河西之山東與壺口


隔水相望通典云同州韓城絳州龍門二縣有龍


門山即禹所鑿是河東亦有龍門山矣然經所謂


龍門在雍域不在冀域杜説本顔師古辯見導山

水經注河自蒲昌有隱淪之證重源出於積石之


山禹貢所謂導河自積石也山在西羌之中燒當


所居延熹二年燒當犯塞䕶羌校尉段熲討之追


出塞至積石山斬首而還司馬彪曰西羌者自析


支以西濵於河首左右居也河水屈而東北流逕


於析支之地是為河曲矣應劭曰禹貢析支屬雍


州在河關之西東去河關千餘里羌人所居謂之


河曲羌也河水又東自河曲逕西海郡南(漢平帝時王莽)


(諷羌獻西海之地置西海郡而築五縣焉尋廢按漢志金城臨羌縣西北塞外有僊海鹽池古音西與)


(僊同僊海即西海也一名卑禾羌海亦曰青海又曰鮮水海趙充國請治湟陿以西道橋令可至鮮)


(水左右王莽誘塞外羌獻鮮水海允谷鹽池是也郡治龍夷城在臨羌新縣西三百十里元和志云)


(鄯州西至西海三百七十里龍夷城即今西北三百五十里威戎城也今為西寧衛西塞外地臨羌)


(故城在衛西二百八十里浩亹河南)又東逕允川而歴大榆小榆谷


北(羌逺唐鍾存所居也永元中無復聚落隃糜相曹鳳上言大小榆谷土地肥美又近塞内有西)


(海鹽池之利宜建復西海郡縣規固二榆廣設屯田隔塞羌胡交關之路從之後羌反遂罷按允川)


(在西寧衛西南塞外大小榆谷即唐之九曲也東去積石軍三百里水甘艸良宜畜牧睿宗時楊矩)

(為鄯州都督奏請黄河九曲之地以為金城公主湯沐之所吐蕃既得頓兵畜牧又與唐境接近自)


(是復叛至天寳中哥舒翰為隴右節度使復校九曲置澆河洮陽二郡髙適作九曲詞以美其功)


又東過隴西河關縣北澆水從東南來注之(河水又逕)


(沙州北叚國曰澆河西南一百七十里有黄沙沙南北一百二十里東西七十里都不生艸木沙州)


(於是號焉按澆經誤作洮今據注改正)又東流入西平郡界左合二


川(後漢建安中析金城郡臨羌等縣置西平郡治西都縣後魏置鄯州隋改縣曰湟水其故城即)


(今西寧衛治也元和志云湟水縣本漢破羌縣地)又東逕澆河故城北(有古)


(城東西犄角東北去西平二百二十里按南凉秃髮烏孤以河南地為澆河郡治此城唐於此復置)


(澆河郡其東為積石軍)又東逕石城南(昔叚熲擊羌於石城投河墮坑而死者八)


(百餘人按後魏石城縣廢帝改曰化隆唐改曰化城廓州治焉元和志云黄河在縣南八十里)又


東北逕黄河城南(西北去西平二百十七里)又東逕邯川城南


(有三水導自北山南逕邯川注于河按廢廓州城東南有邯川城秃髮傉檀所置邯川護軍也)又


東逕臨津城北白土城南(在南津西六十里有白土城在大河北為濟渡)


(處魏凉州刺史郭淮破羌遮寒於白土即此矣按臨津城在今河州西北一百二十里隋曰臨津開)


(大業五年自將伐吐谷渾出臨津關渡黄河至西平即此城也白土城在西寧衛南)又東左


㑹白土川水(水出白土城西北東南注於河)又東北右㑹二水(河北)

(有層山山甚靈秀有石室曰積書巖時見神人往還俗不悟其仙乃謂之鬼彼羌目鬼曰唐述因名)


(唐述山按西寧衛東南八十里有龍支故城本漢允吾縣地後漢置龍耆城和帝以曹鳯為金城西)


(部都尉屯龍耆是也後魏於此置北金城縣西魏改曰龍支元和志積石山一名唐述山今名小積)


(石山在鄯州龍支縣西九十八里河州枹罕縣北七十里黄河在龍支縣西南六十里枹罕縣北五)


(十里)又東歴鳳林北(鳳林山名五巒俱峙按鳳林在今河州北隋志枹罕縣有鳳林)


(山元和志云在縣北三十五里)又東與灕水合(灕水導源塞外羌中東北流逕石門)


(山疑即皋蘭山門漢元狩三年霍去病出隴西至皋蘭是也灕水又東北逕枹罕縣故城南又東北)


(出峽北注于河地理志曰灕水出白石縣西塞外東至枹罕入河也元和志石門山在鳳林縣北二)


(十八里灕水西去縣二百步按枹罕故城即今河州治白石故城在州西)又東逕左南


城南(石城南一百四十里有左南城今在西寧衛東南)又東逕赤城北(即河)


(夾岸也秦州記曰枹罕有河夾岸岸廣四十丈今河州西北赤岸戍是)又東洮水注


之(沙州記曰洮水出嵹臺山東嵹臺西傾之異名也其水東北流逕吐谷渾中又東北逕曽城北)


(又東逕臨洮縣故城北又北逕降狄道故城西左㑹大夏川水又北入河地理志曰洮水北至枹罕)


(東入河是也按曽城即臨潭故城在洮州衛西南七十里元和志云城東北二面並枕洮水臨洮故)


(城即今岷州衛治降狄道故城即今臨洮府西南狄道故城也元和志犬夏縣西北至河州七十里)


(大夏川水經縣南去縣十步近志云大夏河即灕水謬也)又東逕金城允吾縣

南湟水從西來注之(允吾金城郡治也西有湟水水出塞外東南流逕龍夷城)


(又東南逕卑禾羌海北又東逕湟中城北又東逕臨羌縣故城北又東逕臨羌新縣故城南又東逕)


(西平城北又東逕樂都城南又東逕破羌縣故城南又東與閤門河合即浩亹河也又東逕允吾縣)


(北又東逕允吾縣故城南又東注于金城河即積石之黄河也元和志湟水名湟河亦謂之樂都水)


(出青海東北亂山中東南流至蘭州西南入黄河按蘭州本漢金城縣允吾浩亹枝陽今皆在其境)


(州西百二十里有允吾故城後漢光和六年金城河水溢出二十餘里即此河也浩音誥亹音門)


又東逕石城南(謂之石城津關駰曰在金城西北今蘭州西有石城津)又東


南逕金城縣故城北(十三州志曰大河在金城北門東流梁泉水注之按故城)


(即今蘭州治)又東逕榆中縣北(昔蒙恬為秦北逐戎人開榆中之地金城之屬)


(縣也章懐太子賢曰榆中在金城縣東北)又東逕天水北界(苑川水出勇士縣南)


(山東北流逕牧師苑而北注于河有東西二苑城西城即乞佛所都也按今靖逺衛西有苑川城黄)


(河自蘭州界東北流越亂山中二百餘里入衛界始瀉落巨川如瀑布然土人沿山引水灌田甚廣)


又北逕武威媪圍縣東北(今寧夏中衛西南有温圍水下流入黄河通鑑)


(晉咸寧五年馬隆討凉州鮮卑度温圍水胡三省曰漢武威郡有媪圍縣此水或因以名媪譌温也)


(又莊浪所本漢武威郡地宋元嘉十六年魏主燾議伐凉州李順等請自温圍水以西至姑臧則此)


(水當出媪圍縣界縣在河西莊浪之東南中衛之西南也)又東北逕天水勇士

縣北(今靖逺衛西二百里有勇士故城)又東北逕安定祖厲縣故


城西北(漢武帝元鼎五年幸雍遂踰隴登空同西臨祖厲河而還即於此也水出祖厲南山)


(北流注于河按祖厲音罝賴其故城在靖逺衛西南一百三十里)又東北逕麥田


城西又東北逕麥田山西(在安定西北六百四十里按麥田城在靖逺衛)


(北晉咸和四年乞伏述延見趙亡懼自苑川遷于麥田即此)又東北髙平川水


注之(即苦水也水出髙平大壟山苦水谷東北流逕髙平縣故城東又北出秦長城又北逕廉)


(城東又北逕三水縣西西南去安定郡三百四十里其水又北入于河元和志秦長城在髙平縣北)


(十里按今平凉府荘浪縣西二十里有苦水川自静寧州流入又北入鎮原縣界為髙平川髙平故)


(城在今固原州西二里建武八年光武討隗囂進至髙平第一城是也)又東北逕眴


卷縣故城西(地理志曰河水别出為河溝東至富平北入河河水於此有上河之名按)


(眴卷音旬箘其故城在今寧夏中衛東唐為靈州鳴沙縣地)又北逕北地富平


縣西(河側有兩山相對水出其間即上河峽世謂之青山亦稱峽口今寧夏衛西南一百四十)


(里有峽口山)又北逕富平縣故城西(北地都尉治今在靈州所西南)又


北逕薄骨律鎮城(城在河渚上赫連果園也唐朔方節度治所元和志靈州理廻)


(樂縣本漢富平縣縣枕黄河後魏刀雍為薄骨律鎮將上表請開富平西三十里艾山舊渠通河水)


(溉公私田四萬餘頃人大獲其利又薄骨律渠在縣南六十里溉田千餘頃靈武縣東南至靈州十)

(八里黄河自廻樂縣界流入漢渠在縣南五十里從漢渠北流四十餘里始為千金大陂其左右又)


(有胡渠御史百家等八渠溉田五百餘頃按五代唐長興中朔方帥張希崇亦引河渠興屯田以省)


(漕運民夷愛之今靈州所境田多沃饒恒無暵涸之患賴黄河之灌溉也)又逕典農城


東又逕北典農城東(二城皆上河典農都尉馬參所治也在今靈州所界)又


東北逕廉縣故城(漢屬北地郡其故城當在今所西南)又北與枝津


合(水受大河東北逕富平城所在分裂以溉田圃北流入河今無水)又東逕渾懐


鄣西(元和志懐逺縣在靈州東北隔河一百二十里廢靈武城在縣東北隔河一百里其城本)


(蒙恬所築古謂之渾懐鄣)又東北歴石崖山西(山石自然有文若戰馬之狀亦)


(謂之畫石山今在平羅所東)又北逕朔方臨戎縣西(河水東北逕三封縣故城)


(東在臨戎縣西一百三十里按三封屬朔方郡其故城在今榆林衛界廢夏州西南長澤縣北二十里)


又北逕臨戎縣故城西(舊朔方郡治)又東逕沃野故城南


(元和志沃野故城在天徳軍城北六十里即後魏六鎮從西第一鎮也刀雍上表云臣鎮去沃野鎮八百)


(里道多深沙輊車往來猶以為難)又北屈南河出焉(見後)又北迤西溢


於窳渾縣故城東(朔方西部都尉治自縣西北出雞鹿塞漢甘露三年董忠送呼韓邪)


(單于出雞鹿塞後漢永元初竇憲出雞鹿塞伐匈奴是也城今在廢夏州西北)又屈而東流


為北河(漢元朔二年衛青絶梓嶺梁北河杜佑曰河經靈武郡西南便北流凡千餘里過九原郡)

(乃東流漢人謂之西河自九原以東漢人謂之北河然北河之名秦已有之史記惠文王後五年遊北河)


(昭襄王十八年人之上郡北河是也)東逕高闕南(史記趙武靈王自代並隂山下至高闕為)


(塞山下有長城長城之際連山刺天其山中斷望若闕焉故有髙闕之名漢元朔四年衛青敗右賢王於)


(髙闕即此處也按髙闕在廢豐州城西黄河外劉昫曰髙闕北距大磧口三百里)又東逕臨


河縣故城北(城在今榆林衛西北)又東逕陽山南(漢書注曰陽山在河北指)


(此山也北假地名自髙闕以東夾山帶河陽山以西皆北假也史記秦使蒙恬北擊胡渡河取髙闕據陽)


(山北假中是也按陽山即隂山也山在中國之極北故名隂山水北曰陽山在河水之北故亦謂之陽山)


(徐廣云隂山在河南陽山在河北非也漢書侯應曰北邊塞至遼東外有隂山東西千餘里艸木茂盛多)


(禽獸本冒頓依阻其中治作弓矢求出為冦是其苑囿也孝武出師征伐斥奪此地攘之於幕北建塞徼)


(起亭隧築外城列屯戍以守之然後邊境得用少安計隂山緜亘千餘里直抵遼東非河南所能容益信)


(徐説之謬)又南屈逕河目縣左(括地志云五原郡河目縣故城在北假中北假在河)


(北今屬勝州銀城縣漢書王莽傳云五原北假膏壤殖穀)又南合南河(上承西河東逕臨戎)


(縣故城北又東逕臨河縣南又東逕廣牧縣故城北流二百許里東㑹于河)又南逕馬隂


山西(史記音義曰五原安陽縣北有馬隂山)又東南逕朔方縣故城東


北(漢朔方郡治元和志仆賁故城在夏州朔方縣理北即漢朔方縣之故城詩所謂王命南仲城彼朔)


(方是也漢武帝元朔二年收河南地置朔方五原郡使校尉蘇建築朔方亦謂此自漢至今常為關中根)

(植什賁之號蓋蕃語也無定河一名朔水一名奢延水源出縣南百步赫連勃勃於此水之北黒水)


(之南改築大城名統萬城酈道元云蒸土加功雉堞雖久崇墉若新)又東轉逕渠搜


縣故城北(朔方中部都尉治在廢夏州北此非禹貢之渠搜説見雍州)又東逕


西安陽故城(漢屬五原郡城在廢豐州東北)又東逕田辟城南(漢志)


(五原郡成宜縣下云中部都尉治原亭西部都尉治田辟辟讀曰壁原亭田辟葢皆縣界之地名)


又東逕成宜縣故城南(城在廢豐州界)又東逕原亭城南(五原)


(中部都尉治)又東逕宜梁縣故城南(五原西南六十里世謂之石崖城今在廢)


(豐州東)又東逕稒陽城南河隂縣故城北(稒陽城即稒陽塞在稒陽)


(縣西北後漢永元初竇憲出雞鹿塞鄧鴻出稒陽塞即此城河隂漢屬五原郡)又東逕九


原縣故城南(秦置九原郡治此漢元朔二年更名五原秦始皇逐匈奴並河以東屬之)


(陶山築亭鄣為河上塞徐廣曰陶山在五原北元和志敬本古城在中受降城北四十里鄭䖍軍録)


(曰時人以張仁愿河外築三城自古未有今敬本城周一萬八百七十二步壕塹深峻亦古之堅守賈)


(耽古今述曰以地理求之前代九原郡城也)又東逕臨沃縣南又東石


門水南注之(水北出石門鄣東南流逕臨沃縣東注于河按臨沃屬五原當在稒陽縣)


(西)又東逕稒陽故城南(五原東部都尉治在榆林衛廢勝州西南漢志稒陽)


(縣北出石門障得光禄城太初三年光禄徐自為出五原塞築亭障西北至盧朐山謂之光禄塞即)

(此按中受降城本秦九原郡地唐置天徳軍元和志云武川城在軍北三百里後魏六鎮從西第三)


(鎮也自北出石門障即光禄城古入匈奴大路)又東逕塞泉城南又東逕


雲中楨陵縣南又東逕沙南縣北(河水南入楨陵縣西北縁胡山)


(歴沙南縣東北兩山二縣之間而出余以太和中從髙祖北巡親所經涉縣在山南北去雲中城一)


(百二十里縣南六十許里有東西大山山西枕河河水南流脈水尋經殊乖川去之次按縁胡山今)


(在山西平鹵衛西北黄河西來折而南流處楨陵即廢東勝州也其故城在衛西北河東岸沙南故)


(城在西岸榆林塞外唐為勝州地經文當云又南逕雲中楨陵縣西又南逕沙南縣東則與酈元所)


(見者符矣)從縣東屈南逕沙陵縣西白渠水注之(水出塞外)


(西南流入河沙陵漢屬雲中郡)又南逕赤城東又南逕定襄桐過


縣西(河水於二縣之間有君子濟今在平鹵衛西)又南樹頽水注之(水出)


(東山西南流至沃陽故城西而南注于河沃陽漢鴈門西部都尉治)又南大羅水注


之(水上承樹頽河南流西轉逕武縣故城南又西南注于河武縣在善無西百五十里)又左


得湳水口(水出西河郡美稷縣西流合呂梁洪水而注于河按平鹵衛西有呂梁山湳水)


(口當在今河曲縣西北天橋峽也)又南逕西河圁陽縣東圁水注


之(水出上郡白土縣圁谷東逕圁隂縣北人東逕圁陽縣南人東注于河按今米脂縣西北有圁)


(隂故城圁陽當在其東北也圁音銀史記晉文公攘戎翟居於圁洛之間即此水)又南諸

次之水入焉(水出上郡諸炎山東逕榆林塞入長城又東注于河按榆林塞在廢勝州)


(南界亦謂之長榆)又南逕離石縣西奢延水注之(水西出奢延縣)


(西南赤沙阜東流合黒水又東合走馬水又東入于河離石今永寧州奢延故城在廢夏州西南)


又東逕土軍縣西(漢屬西河郡今為石樓縣)又南逕上郡髙奴


縣東(今膚施縣北百里有金明城即漢髙奴縣也)又南逕河東北屈縣


西(即夷吾所居邑今吉州北二十里有北屈故縣)又南為採桑津(春秋僖公八年)


(晉里克敗狄于采桑是也)又南逕皮氏縣西(今河津縣西有皮氏故城書序祖乙)


(圯于耿即此)北屈故城西十里有風山(元和志風山在慈州吉昌縣北)


(三十里)風山西四十里有孟門山淮南子曰龍門未


闢吕梁未鑿河出孟門之上大溢逆流無有丘陵


髙阜滅之名曰洪水大禹疏通謂之孟門孟門即


龍門之上口也實為黄河之巨阨此石經始禹鑿


河中漱廣夾岸崇深傾崖返捍巨石臨危若墜復


倚其中崩浪萬尋縣流千丈鼓若山騰迄於下口


方知慎子下龍門流駛竹箭非駟馬之追也魏土


地記曰梁山北有龍門山大禹所鑿通孟津河口

廣八十步巖際鐫迹遺功尚存以今輿地言之河


自大積石山東北流逕陜西西寧衛西南塞外至


河州西七十里入塞(衛在行都司東南入百餘里黄河西自塞外流入經衛之)


(東南與河州分水州在臨洮府西一百八十里西至生番界七十里有小積石山兩崖如削河流其)


(中西南去大積石山千餘里)又東北逕州北合灕水又東北合


洮水(二水已見上文)又東北逕蘭州西南湟水合浩亹水


自西來注之(州在臨洮府北二百十里黄河去州二里關駰所謂金城河也湟水自州)


(西一百八十里入河唐書吐蕃傳湟水出蒙谷抵龍泉與河合河之上流由洪濟梁西南行二千里)


(世舉謂西戎地曰河湟)又東北逕州北(夾河有灘宜播五穀引河灌溉甚為民利)


又東北逕金縣北(縣在蘭州東九十里黄河去縣六十里)又東北逕


靖逺衛北(舊名靖虜屬陜西都司本漢鸇隂縣地後漢建初中趙沖追擊叛羌於鸇隂河)


(即此衛北有韋精山黄河自金縣亂山中來至衛西南百里烏蘭關漢祖厲縣地也唐置烏蘭縣屬)


(㑹州有黄河堰刺史安敬忠所築以捍河流)又東北逕寧夏中衛南(衛屬)


(陜西都司黄河去衛十五里地勢稍平河流益盛衛東南一百五十里有鳴沙城西枕黄河人馬行)


(經此沙隨路有聲故號鳴沙)又東北逕靈州所北(所在寧夏衛南少西九十)


(里本漢靈洲富平二縣地舊志云黄河千里一曲自澆河至故眗卷縣率東北流至富平始曲兩北)

(流亦謂之河曲)折而北逕寧夏衛東南(衛屬陜西都司宋為懐逺鎮乾興二)


(年李徳明城此為興州以居景祐中元昊升為興慶府衛西至賀蘭山邊界六十里北至鎮逺關邊)


(界二百里東至榆林衛界三百五十里黄河去衛四十里元和志保靜縣西南至靈州六十里本漢)


(富平縣地賀蘭山在縣西五十三里東望雲山形勢相接迤邐向北經靈武縣又西北經保靜縣西)


(乂北經懐逺縣西又北逕定逺城西又東北抵河其抵河之處亦名乞伏山在黄河西從首至尾有)


(像月形南北約長五百餘里真邊城之巨防山之東河之西有平田數千頃可引水灌溉如盡收地)


(利足以贍給軍儲也顧景范云自寧夏以上民多穿渠溉田而寧夏之利尤博蓋上流勢少緩無溢)


(決之患且泥沙未甚故引河為宜也)又北逕平羅所東(舊名平虜在寧夏衛東北)


(一百二十里河去所十五里賀蘭山在所西六十里鎮逺關在所北六十里)又北逕榆


林衛西出塞逕廢豐州西(衛本漢上郡龜兹縣地金元為米脂縣地名榆)


(林莊明正統二年築榆林城天順七年置榆林衛治焉北至邊牆十里其外皆戰國時雲中九原地)


(也黄河自靈州所横城堡西折而北逕寧夏平羅入衛界廢豐州城在衛西北塞外七百里本漢朔)


(方郡之廣牧縣後魏為懐朔鎮隋始置豐州治九原縣明初廢杜佑曰豐州西至黄河百三十里北)


(至黄河四十里東北至黄河八十里)折而東逕三受降城南(元和志三受降)


(城景雲三年朔方總管張仁愿所置也先是朔方軍北與突厥以河為界河北岸有拂雲堆神祠突)


(厥将入冦必先詣祠祭酹求福因牧馬料兵而後渡河時突厥黙吸盡衆西擊突騎施娑葛仁愿奏)

(請乗虚奪取漢南之地於河北築三受降城首尾相應絶其南冦之路從之六旬而三城俱就以拂)


(雲祠為中城與東西兩城相去各四百餘里遥相應接北拓三百餘里於牛頭朝那山北置烽堆一)


(千八百所自是突厥不得度山放牧朔方無復冦掠減鎮兵數萬人顧景范云中城在廢夏州北八)


(百里西城在廢豐州北八十里東城在廢勝州東北二百里今按東城本漢定襄郡之盛樂縣後魏)


(嘗都此唐置振武軍元和六年以韓重華為振武營田和糴水陸運使重華請募人為十五屯屯置)


(百三十人而種百頃令各就髙為堡東起振武轉而西過雲中界極於中受降城出入河山之際六)


(百餘里屯堡相望冦來不能為暴人得肆耕其中少可以罷漕輓之費朝廷從其議秋果倍收歳省)


(度支錢千三百萬見韓愈送重華歸所治序)折而南逕廢勝州東入塞


其東岸則平鹵衛(廢勝州城在榆林衛東北四百五十里本漢雲中五原二郡地)


(隋置勝州治榆林縣元和志云北近榆林即漢之榆林塞雲中故城在縣東北四十里東受降城在)


(縣東北八里榆林關在縣東三十里東北臨河自夏州朔方縣流入又經河濵縣東十五步闊一里)


(不通舡楫即河濵關渡處名君子津杜佑曰勝州東至黄河四十里北至黄河五里西北至黄河二)


(十里平鹵衛在山西大同府西少南二百四十里明置本漢鴈門郡之武州縣隋唐以後為朔州地)


(元和志黄河在朔州鄯陽縣西三百里遼自河西移置勝州於此曰東勝州其故城在今衛西北元)


(志云唐徙東受降城於綏逺烽南即今州治也明洪武初改建左右二衛兵民皆耕牧河套中冦益)


(稀少二十六年城東勝永樂初移就延綏其地遂墟今按自廢豐州西至廢勝州東黄河三面圍繞)

(之地周數千里謂之河套周曰朔方秦曰新秦漢為朔方郡地隋唐為豐勝三州地明為榆林衛北)


(境自國初舍受降而衛東勝已失二面之險其後又撤東勝以就延綏則外險盡失冦來莫禦天順)


(六年元孽毛里孩阿羅山孛羅出三部始入居河套屢為邊患隆慶中吉能以俺答内附亦來款塞)


因而羈縻之(本朝屬理藩院榆林新志曰河套之地南抵邊牆北濵黄河逺者八九百里六七百里)


(近者亦一二百里唯黄甫川之南焦家坪及娘娘灘羊圈渡口為最近云)又南逕府谷


縣東其東岸則河曲縣保徳州(府谷在陜西葭州東少北三百四十)


(里黄河南流逕黄甫川東九里入縣界又南逕縣東去縣百歩河曲在山西太原府西北五百二十)


(八里黄河在縣西北府志云自縣東北故東勝州境轉而西南流八十里至縣西北平泉村復轉西)


(流九十里至天橋峽又南流入保徳州界偏頭關在縣東北一百十里東接鴉角山西逼黄河其地)


(東仰西伏因名偏頭保徳在府西北五百里黄河在州西北一里)迆西逕神木縣


南又南逕葭州東其東岸則興縣(神木在葭州東北一􁄥二十里)


(黄河去縣十里葭州在延安府東北五百八十里黄河去州一里興縣在太原府岢嵐州西一百五)


(十里黄河在縣西五十里元和志嵐州合河縣黄河在縣西二里按今興縣西北五十里有合河故)


(城舊志云山西自河曲至蒲津千五百里俱鄰陜西河最狹而於神木渡河為尤易)又南逕


吳堡縣東又南逕綏徳州東其東岸則臨縣永寧


州寧鄉縣(吳堡在葭州南八十里黄河去縣一里綏徳在延安府東北三百六十里黄河)

(去州一百二十里無定河在州城東即古奢延水以潰沙急流深淺不定故名臨縣在山西汾州府)


(西北三百里黄河在縣西八十里永寜州在府西少北一百二十里寧鄉在州西南五十里黄河並)


(在其西元和志石州平夷縣黄河西去縣一百四十五里定胡縣黄河去縣西二百步按平夷故城)


(即今寧鄉縣治定胡當在永寧州界永寧本石州明隆慶三年更名)又南逕清澗縣


東又南逕延川縣東又南逕延長縣東其東岸則


石樓縣永和縣大寧縣(清澗在延安府東北二百三十五里黄河去縣百里)


(延川在府東北二百里黄河去縣四十五里延長在府東少南百五十里黄河去縣三十五里元和)


(志延州延水縣黄河在縣東八里門山縣黄河在縣東三十五里按延水故城在今府東北一百十)


(里門山故城在府東南一百八十里石樓在汾州府西少南二百六十里黄河在縣西九十里永和)


(在山西平陽府隰州西九十里黄河在縣西六十里大寧在州西南九十五里黄河在縣西六十八)


(里孟門山在縣西南八十里與吉州分山)又南逕宜川縣東其東岸則


吉州鄉寧縣(宜川在延安府東南二百八十里黄河去縣八十里元和志丹州汾川縣)


(西南至州七十里黄河在縣北七里河岸頓狹狀似槽形鄉人呼為石槽蓋禹治水鑿石導河之處)


(石槽長千歩闊三十步懸水奔流黿鼉魚鼈所不能游按汾川故城在今宜川縣東七十里孟門山)


(在縣東南二十里黄河西岸山勢綿延與吉州孟門山參差相接即文城故縣西南三十六里河中)


(之石槽山也吉州在平陽府西二百四十里黄河在州西六十里壺口山在州西南七十里鄉寧在)

(州東南六十里黄河在縣西七十九里)又南至韓城縣東北龍門山


在焉其東岸則河津縣(韓城在西安府同州東北二百里黄河去縣十五里)


(龍門山在縣北五十里河津在平陽府蒲州東北二百里黄河在縣西元和志云去縣二十五里即)


(龍門口三秦記曰河津一名龍門水陸不通魚鼈之屬莫能上江海大魚集龍門下數千不得上上)


(則為龍故曰曝鰓龍門水經注曰其魚出鞏縣鞏穴每三月則上渡龍門得渡為龍否則㸃額而還)


此導河積石至于龍門之所經也


蔡傳李復云同州韓城北有安國嶺東西四十餘里


東臨大河瀕河有禹廟在山斷河出處禹鑿龍門起


於唐張仁愿所築東受降城之東自北而南至此山


盡兩岸石壁峭立大河盤束於山峽間千數百里至


此山開岸闊豁然奔放怒氣噴風聲如萬雷余按舊


説禹鑿龍門而不詳其所以鑿誦説相傳但謂因舊


修闢去其齟齬以決水勢而已今詳此説則謂受


降以東至于龍門皆是禹新開鑿若果如此則禹


未鑿時河之故道不知却在何處而李氏之學極


博不知此説又何所考也渭按安國傳言禹治河

或鑿山或穿地以通流此亦有所本鑿山即闢龍


門穿地即鑿吕梁也但不當云起自積石耳穎達


復為之説曰釋水云河千里一曲一直則河從積


石北行又東乃南行至于龍門計應三千餘里龍


門底柱鑿山也其餘平地穿地也言自龍門以下


亦然則其所穿鑿更逺矣李復謂起自東受降城


較安國所言為近然計東城至安國嶺亦有千四


五百里如必須處處穿鑿豈人力所能及禹勞民


亦不應至此而二孔之妄又無論矣總由以導為


施功遂積誤相承而不覺耳至其所謂鑿山穿地


者亦只是因舊修闢非本無水道而始開之蔡氏


云云則又疑所不當疑也


孔疏謂積石在龍支又據釋水之文故云至龍門


三千餘里然其實不止於此約計有四千三百餘


里若禹貢之積石更在龍支縣西南塞外一千二


百餘里則自積石至于龍門當有五千五百餘里

也龍門以下記河行方向甚詳而其上絶不言方


向蔡傳云荒逺其所略也今按龍門以上禹功所


不加故數千里之河總括為一句河自積石東北


流至寧夏折而北至廢豐州折而東至東受降城


折而南方向不一難於屬辭故略之非為荒逺也


(河自積石至龍門所行皆雍州之域不可謂荒逺宋人見朔方西凉不入其版圖遂以荒逺目之耳)


禹導自積石為中國河其水不復行戎翟之境及


三代之季雍州西北二隅每為戎翟所侵秦漢以


來屢復屢失大抵河湟之外悉屬羌渾雲中五原


盡歸獯鬻河行其間出且入者再唐之中葉吐蕃


盛强盜有隴西州縣逺近有司不復傳宰相賈耽


乃繪布隴右山南九州具載河所經受為圖曰吐


蕃黄河録貞元十四年上之(藝文志有賈耽吐蕃黄河録四卷)其


繫之吐蕃者蓋本中國河行之地而時為吐蕃所


據耽志存經略故詳著之非謂河源之在積石外


者也宋世亦䧟吐蕃及西夏元乃混一罔不賔服

明仍以河州為入塞之始而天順六年元孽毛里


孩等入居河套羈縻不絶以迄於今漢雲中五原


二郡地遂不登版圖黄河之行其境者世將不知


為弼成之所及而州縣舊蹟置之不問矣故余解


導河於大積石以下黄甫川以上備考古記敘次


特詳


附論河源

　山海經曰槐江之山丘時之水出焉而北流注於泑
　水實惟帝之平圃南望崑崙其光熊熊其氣魂魂西
　南四百里曰崑崙之丘是實惟帝之下都河水出焉
　而南流注于無達赤水出焉而東南流注于汜天之
　水洋水出焉而西南流注于醜塗之水黒水出焉而
　西流注于大杅是多怪鳥獸又曰積石之山其下有
　石門河水冒以西南流(郭璞注云下都天帝都邑之在下者河水出山東北隅赤)
　(水出山東南隅洋水出山西北隅黒水亦出山西北隅無達汜天醜塗大杅皆山名冐猶覆也積石山在)
　(今金城河關縣西南羌中河水行塞外東入塞内)
渭按此第二卷西次三經文也是書山川之方鄉


里至不可為典要後世無從測算崑崙疑當在西


域而不知其在何國去玉門陽關凡幾許也

　又曰海内崑崙之墟在西北帝之下都崑崙之墟方
　八百里髙萬仞赤水出東南隅以行其東北西南流
　注南海厭火東河水出東北隅以行其北西南流入
　渤海又出海外即西而北入禹所導積石山洋水黒
　水出西北隅以東東行又東北南入海羽民南弱水
　青水出西南隅以東又北又西南過碧方鳥東(郭注云言)
　(海内者明海外復有崑崙山方八百里髙萬仞謂其墟廣輪之髙卑耳自此以上二千五百餘里上有醴)
　(泉華池去嵩髙五萬里蓋天地之中也見禹本紀吳任臣廣注云此文王崇慶疑其重出非有二崑崙也)

按此第十一卷海内西經文也其山即西次三經


之崑崙唯多弱水青水耳海内謂西海之内郭注


云海外復有崑崙者即大荒經之所言也是書非


一時一手作故文多冗複謂此條重出者近是但


考其河行之方鄉自崑崙東北隅西流逕其北又

西南出渤海外又西轉北入禹所導積石山則崑


崙反在積石之東矣有是理乎

　又曰西海之南流沙之濵赤水之後黒水之前有大
　山名曰崑崙之丘其下有弱水之淵環之其外有炎
　火之山投物輙然有人戴勝虎齒有豹尾穴處名曰
　西王母此山萬物盡有(郭注云弱水其水不勝鴻毛河圖玉版亦曰西王母居崑)
　(崙之山)

按此第十六卷大荒經文也漢書西域傳云條支


國臨西海安息長老傳聞條支有弱水西王母亦


未嘗見也後漢書西域傳云條支國西有弱水流


沙近西王母所居處據此則海外崑崙當在條支


國西海之南故經有弱水西王母之説范曄西域


傳論云甘英臨西海以望大秦距玉門陽關四萬


餘里而崑崙更在西海之南逺斯極矣禹本紀所


云去嵩髙五萬里者當指此山水經引以説西北


之崑崙非也

　爾雅釋水曰河出崑崙虚色白所渠并千七百一川
　色黄百里一小曲千里一曲一直(郭璞注云虚山下基也潛流地中汨)
　(漱沙壤所受渠多衆水溷淆宜其濁黄)

按爾雅比山海經差為可據河出崑崙信矣離騷


曰朝吾將濟於白水兮登閬風而緤馬閬風在崑


崙之上白水其即山下之河源乎然自漢以前但


知崑崙在中國西北終未明在外國某地也

　史記大宛列傳張騫使西域還為天子言于寘(徒賢反)
　之西水皆西流注西海其東則東流注鹽澤鹽澤潛
　行地下其南則河源出焉多玉石河注中國而樓蘭
　姑師邑有城郭臨鹽澤鹽澤去長安可五千里其後
　騫死漢使窮河源河源出于寘其山多玉石采獻天
　子案古圖書名河所出山曰崑崙云太史公曰禹本
　紀言河出崑崙崑崙其髙二千五百餘里日月所相
　避隱為光明也其上有醴泉瑶池今自張騫使大夏
　之後也窮河源烏睹本紀所謂崑崙者乎故言九州
　山川尚書近之矣至禹本紀山海經所有怪物余不
　敢言之也

按張騫及後使者皆未嘗指于寘之山為崑崙武


帝自案古圖書以名之耳故太史公云不睹今其


圖與書並不傳後世必欲求崑崙之墟唯葱嶺河


所本者近是山海經之方鄉里至不足憑也以理


度之則崑崙當在葱嶺之西北而逺近終未可知


多方推測奚為乎法言病子長愛竒而子長却不


敢言山海經之所言今人説河源動輙引崑崙以


證是何其好學深思不逮子長逺甚而愛竒獨過


之也

　漢書西域傳西域㠯孝武時始通本三十六國其後
　稍分至五十餘皆在匈奴之西烏孫之南南北有大
　山中央有河東西六千餘里南北千餘里東則接漢
　阸㠯玉門陽關西則限㠯葱嶺其南山東出金城與
　漢南山屬焉其河有兩原一出葱嶺山一出于闐(與寘)
　(同)于闐在南山下其河北流與葱嶺河合東注蒲昌
　海蒲昌海一名鹽澤者也去玉門陽關三百餘里廣
　袤三百里其水亭居冬夏不増減皆㠯為潛行地下
　南出於積石為中國河云

按史敘兩源歴歴如畫了無可疑河神物也潛流


所在多有何獨至於河而疑之但積石出為中國


河處恨古來無人目驗其狀耳然鹽澤受西域數


大川之水隱淪之脈豈無所發越而遂止揆之以


理殆非妄言

　水經崑崙墟在西北去嵩髙五萬里地之中也(酈注曰禹)
　(本紀與此同髙誘稱河出崑山伏流地中萬三千里禹導而通之出積石山按山海經自崑崙至積石一)
　(千七百四十里自積石出隴西郡至洛準地志可五千餘里乂按穆天子傳天子自崑崙山入于宗周乃)
　(里西土之數自宗周瀍水以西北至于河宗之邦陽紆之山三千有四百里自陽紆西至河首四千里合)
　(七千四百里外國圖又云從大晉國正西七萬里得崑崙之墟諸仙居之數説不同淺見末聞非所詳究)
　(不能不聊述聞見以誌差違也)其髙萬一千里河水出其東北陬屈
　從其東南流入于渤海(山海經曰南即從極之淵也深三百仞唯馮夷都焉渭按)
　(此渤海當在蔥嶺西塞外凡大澤謂之海渤海即蒲昌雷翥牢蘭之類非真海也下文云又出海外南至)
　(積石山下有石門河水冐以西南流酈注曰余考羣書咸言河出崑崙重源潛發淪於蒲昌出於海水逕)
　(積石而為中國河而經文在此似於不比積石宜在蒲昌海下矣酈意以此二十字為錯簡蓋以下文南)
　(入蔥嶺觀之則積石反在蔥嶺之北必無是理也今移在後又東注于泑澤之下則自崑崙而蔥嶺而蒲)
　(昌而積石原委秩然方位悉當矣)又南入蔥嶺山(河水重源有三非惟二也一源西出)
　(身毒之國蔥嶺之上西去休循二百餘里南屬蔥嶺髙千里西河舊事曰蔥嶺在敦煌西八千里河源潛)
　(發其嶺分為二水一水西逕休循國南在蔥嶺西又逕難兠國北西南去罽賔國三百四十里渭按身毒)
　(當作捐毒漢書捐毒國王治衍敦谷東至都護治所二千八百六十一里至疏勒南與蔥嶺屬無人民西)
　(上蔥嶺則休循也西北至大宛千三十里北與烏孫接先儒以為即身毒非也張騫曰身毒國在大夏東)
　(南可數千里有蜀物去蜀不逺大夏即大月氏所居之地也今捐毒在大月氏之東北西去休循二百餘)
　(里豈身毒乎酈注蓋承其誤氏音支)又西逕罽賓國北又西逕月氏國
　南又西逕安息南(城臨媯水地方數千里竺枝扶南記曰國土臨海上即漢書天竺安)
　(息國也凉土異物志曰蔥嶺之水分流東西西入大海東為河源禹紀所云崑崙者焉張騫使大宛而窮)
　(河源謂極于此而不達于崑崙者也河水自蔥嶺分源東逕伽舍羅國渭桉此中國之河源也其逕休循)
　(難兠罽賔等國者則西流入西海)河水與蜺羅跂禘水同注雷翥海
　(釋氏西城記曰蜺羅跂禘出阿耨達山西之北逕于闐國)又西逕四大塔北(釋法顯所)
　(謂竺刹尸羅國也)又西逕陀衛國北(是阿育王子法益所治邑渭按自罽賓至陀衛)
　(皆西流注西海之水水經乃拙手所作提挈不清賴有酈注為之發明人始知蔥嶺之河東西分流不然)
　(則似河水自蔥嶺西行至陀衞而復東行以入蔥嶺之東大惑不解矣)河水又東逕皮
　山國北(治皮山城西北去莎車三百八十里渭按自此以下皆東流注鹽澤之水)又東與
　于闐河合(南源導于闐南山俗謂仇摩置自置北流逕于闐國西治西城西去皮山三百八十)
　(里東去陽關五千餘里)南河又東逕于闐北(漢書西域傳曰于闐已東水皆東流)
　(渭按南河即于闐河也)又東北逕扜彌國北(西去于闐三百九十里南河又東逕)
　(精絶國北西去扜彌四百六十里)又東逕且末國北(又東右㑹阿耨達大水釋氏西)
　(域記曰阿耨達山西北有大水北流注牢蘭海者也其水北流逕且末南山又北逕且末城西又東北逕)
　(且末城北左㑹南河合流東逝通為注賓河又東逕鄯善國北故樓蘭也其水東注澤澤在國北扜泥城)
　(去陽關千六百里西域記曰南河自于闐東北三千里至鄯善入牢蘭海者也渭按澤即牢蘭海)北
　河又東北流分為二水枝流出焉(上承北河于踈勒之西東北流逕疎)
　(勒國南又東北與疎勒北山水合)北河自疎勒流逕南河之北(疎勒城南)
　(去莎車五百六十里西當大月氏大宛康居道渭按北河即蔥嶺河也)又東逕莎車國
　南(渭按漢書莎車國王治東北至都䕶治所四千七百四十六里南當作北)又東南逕温
　宿國(北至烏孫赤谷六百一十里東通姑墨二百七十里於此枝河右入北河)又東逕姑
　墨國南(姑墨川水導姑墨西北赤沙山東南流逕姑墨國西又東南注大河大河乂東右㑹敦薨)
　(之水其水出焉耆之北敦薨之山在匈奴之西烏孫之東山海經曰敦薨之水出焉而西流注于拗澤出)
　(於崑崙之東北隅實惟河源者也河水又東逕墨山國南渭按漢書都䕶治烏壘城去陽關二千七百三)
　(十八里於西域為中姑墨國王東至都䕶治所一千二十一里焉耆國王西南至都䕶治所四百里山國)
　(王去長安七千一百七十里墨山即山國也)又東逕注賓城南(渭按此即上文所謂)
　(注賓河)又東逕樓蘭城南又東注于坳澤(即經所謂蒲昌海也水積)
　(鄯善之東北龍城之西南龍城故大國地方千里皆為鹽而剛堅故蒲昌亦有鹽澤之稱其中洄湍電轉)
　(為隱淪之脈即河水之所潛而出於積石也)又出海外南至積石山下有
　石門河水冒以西南流(渭按此二十字錯簡在前今移置於此海謂蒲昌海)又
　東入塞過敦煌酒泉張掖郡南(河自蒲昌有隱淪之證並間關入塞之始)
　(自此經當求實致也河水重源又發於西塞之外出於積石之山山海經曰其下有石門河水冐以西南)
　(流禹貢所謂導河自積石也)

按水經敘西域兩源較漢書尤為明備唯是積石


一山錯簡在渤海之下蔥嶺之上遂來後人之彈


射并其全經而疑之而不知此非其本文乃妄庸


人之所竄易也彼見山海經云河水出渤海西北

入積石山遂以此經海外之海為渤海殊不知泑


澤之亦名蒲昌海也彼見此經云河水東入塞過


敦煌酒泉張掖郡南遂謂積石距敦煌遼逺而坳


澤最近故移積石於渤海之下使坳澤與敦煌相


接殊不思三郡界中實無河也蓋漢世河關以西


皆為羌中地河水所經人莫能覩故聊假三郡之


南以表之非真謂河自鹽澤東流入玉門陽關也


杜佑不察此意而以為纂集之不詳固其宜矣若


夫道元之注惟渤海以上博引釋氏怪誕之説甚


覺無謂至蔥嶺以下發明頗多其言崑崙墟也曰


淺見末聞非所詳究其言積石山也曰宜在蒲昌


海下其言蔥嶺河也曰河源潛發分為二水其言


蒲昌海也曰洄湍電轉為隱淪之脈正其謬而補


其闕亦可謂精審之至矣杜佑詆水經并詆道元


豈通論哉


又按山海經有兩崑崙一在中國西北帝之下都

河水出其東北隅者是也一在西海之南西王母


所居弱水之淵環其下者是也水經敘河水主在


西北者言而亦不能確指在某國其曰南流入渤


海者猶鹽澤之隱淪也其曰又南入蔥嶺山者猶


積石之顯發也然則自崑崙以至積石有二重源


矣蔥嶺之顯發莫有能言其狀者而鹽澤潛行地


下南出於積石為中國河則山海經有云積石之


山其下有石門河水冒以西南流此蓋與梁州之


潛水入龍門大石穴下西南潛出者相似鹽澤之


伏有竒狀則積石之出亦必有竒狀惜乎自漢以


來二千餘歲曽未有一驗之者也


又按酈注言敦薨之水出敦薨之山而引山海經


以為即西流注于泑澤出崑崙之東北隅實惟河


源者也夫敦薨在焉耆之北匈奴之西烏孫之東


而崑崙近直其西南則崑崙之處所未有明確於


此者是水為河源無疑而葱嶺于闐之水皆旁源

而非正源矣然釋氏西域記以阿耨達為崑崙其


山所出之水有北流入牢蘭海者茍以為河源有


何不可彼亦一崑崙此亦一崑崙安見敦薨之獨


是也間嘗綜而論之西域之水注鹽澤者其源有


四一曰蔥嶺二曰于闐三曰敦薨四曰阿耨達終


不知何者為正今所急者但當驗積石重源之有


無以辨西域吐蕃之是非耳其孰為崑崙孰非崑


崙孰為河源孰非河源愚不敢臆為決也

　唐書吐谷渾傳太宗時其王慕容伏允數入冦貞觀
　九年詔李靖侯君集任城王道宗等率兵擊之道宗
　破伏允於庫山俘斬四百伏允西走靖等分軍追之
　又數破之君集道宗行空荒二千里閱月次星宿川
　達柏海上望積石山覽觀河源
　舊唐書吐谷渾傳侯君集與江夏王道宗趣南路登
　漢哭山飲馬烏海經塗二千餘里空虚之地又達于
　柏海北望積石山觀河源之所出焉李靖傳軍次伏
　俟城吐谷渾退保大非川靖深入敵境遂踰積石山
　侯君集傳君集道宗歴破邏真谷踰漢哭山轉戰過
　星宿川至于柏海北望積石山觀河源之所出乃旋
　師與李靖㑹于大非川平吐谷渾而還

按此河源與史漢所謂河源者不同彼河源在西


域此河源只在吐谷渾界積石山流入為中國河


處蓋鹽澤潛流重源顯發禹導河由此始故亦謂


之河源也昔後漢叚熲追西羌至河首積石山亦


出塞二千餘里而道宗謂諸將曰柏海近河源古


未有至者何也蓋柏海在積石之南熲纔及其山


而止未嘗度山南也今舊史曰踰積石山又曰北


望積石山觀河源之所出則山海經所云山下有


石門河水冒以西南流者皆在其目中矣惜乎一


時皆武人即有記室亦不過詞章之士不能諦視


重源證明古志耳

　杜氏通典曰水經所云河出崑崙山者宜出於禹本
　紀山海經所云南入蔥嶺及出于闐南山者出於漢
　書西域傳而酈道元都不詳正所注河之發源亦引
　禹紀山經釋法顯遊天竺記釋氏西域記所注南入
　蔥嶺一源出于闐山合流入蒲昌海雖約漢書亦不
　尋究又水經云出海外南至積石山下有石門然後
　南流入蔥嶺據此則積石山當在蔥嶺之北又云入
　塞過敦煌酒泉張掖郡南並今郡地也夫山水地形
　固有定體自蔥嶺于闐之東燉煌張掖之間華人來
　往非少從後漢至大唐圖籍相承注記不絶大磧亘
　數千里未有桑田碧海之變陵遷谷移之談此處豈
　有河流纂集者不詳斯甚西域傳云河水一源出葱
　嶺一源出于闐合流東注蒲昌海皆以潛流地下南
　出積石為中國河比禹紀山經猶校附近終是紕繆
　此唯憑張騫使大夏見兩道水從葱嶺于闐合流入
　蒲昌海其于闐出美玉所以騫傳遂云窮河源也案
　古圖書名河所出曰崑崙山疑所謂古圖書即禹本
　紀以于闐山出玉乃謂之崑崙即所出便云是河也
　窮究諸説悉皆謬誤孟堅又以禹貢云導河自積石
　遂疑潛流從此方出且漢時羣羌種類雖多不相統
　一未為强國漢家或未嘗遣使詣西南羌中或未知
　自有河也寧有吐蕃中河從西南數千里向東北流
　見與積石山下河相連聘使涉歴無不言之吐蕃自
　云崑崙山在國中西南則河之所出也又按尚書云
　織皮崑崙析支渠搜西戎即敘范曄後漢書云西羌
　在漢金城郡之西南濵于賜支續漢書云河關西千
　餘里河曲羌謂之賜支蓋析支也然則析支在積石
　之西是河之上流明矣崑崙在吐蕃中當亦非謬而
　不謂河之本源乃引蔥嶺于闐之河謂從蒲昌海伏
　流數千里至積石方出斯又班生之所未詳也

按吐蕃歴周及隋猶隔西羌未通於中國唐貞觀


八年始遣使朝貢太宗遣行人馮徳遐往撫慰之


尋復遣使隨徳遐入朝奉表求婚十五年以文成

公主妻之杜佑所謂聘使涉歴從此始也積石秦


漢時為西羌地晉永嘉以後其地為吐谷渾所據


及髙宗龍朔三年吐蕃滅吐谷渾積石遂為吐蕃


地自後使命往來皆指吐蕃中水西南來與積石


山下河相連者為黄河而吐蕃亦自言崑崙在國


中西南河之所出矣

　唐書吐蕃傳穆宗長慶元年以大理卿劉元鼎為吐
　蕃㑹盟使(歐陽忞輿地廣記作薛元鼎蔡傳從之元史亦作薛恐非)使還踰湟水
　至龍泉谷西北望殺胡川哥舒翰故壁多在湟水至
　濛谷抵龍泉與河合河之上流由洪濟梁西南行二
　千里(元和志積石軍西南一百四十里有洪濟橋)水益狹春可涉秋夏乃
　勝舟其南三百里三山中髙而四下曰紫山直大羊
　同國古所謂崑崙者也虜曰悶摩黎山東距長安五
　千里河源其間流澄緩下稍合衆流色赤行益逺它
　水并注則濁故舉世謂西戎地曰河湟河源東北直
　莫賀延磧尾殆五百里磧廣五十里北自沙州西南
　入吐谷渾寖狹故號磧尾隱測其地蓋劒南之西元
　鼎所經見大略如此

按舊唐書吐蕃在長安西八千里蓋以其都城言


之今元鼎所見紫山東距長安裁五千里度其地


望當在都城東北三千里矣吐蕃自言崑崙山在


國中西南而元鼎所指以為崑崙者乃在其東北


與吐蕃所謂崑崙者相去懸絶是大可疑也

　元史地理志河源附録曰河源古無所見禹貢導河
　止自積石漢使張騫持節到西域度玉門見二水交
　流發葱嶺趨于闐匯鹽澤伏流千里至積石而再出
　唐薛元鼎使吐蕃訪河源得之於悶磨黎山然皆歴
　歲月涉艱難而其所得不過如此世之論河源者又
　皆推本二家其説怪迂總其實皆非本真意者漢唐
　之時外夷未盡臣服而道未盡通故其所往毎迂廻
　艱阻不能直抵其處而究其極也元有天下薄海内
　外人迹所及皆置驛傳使騎往來如行國中至元十
　七年命都實為招討使佩金虎符往求河源都實既
　受命是歲至河州州之東六十里有寧河驛驛西南
　六十里有山曰殺馬關林麓穹隘舉足浸髙行一日
　至巔西去愈髙四閱月始抵河源是冬還報并圖其
　城傳位置以聞其後翰林學士潘昂霄從都實之弟
　闊闊出得其説撰為河源志臨川朱思本又從八里
　吉思家得帝師所藏梵字圖書而以華文譯之與昂
　霄所志互有詳略今取二家之書考定其説有不同
　者附注於下按河源在土蕃朶甘思西鄙有泉百餘
　泓沮洳散渙弗可逼視方可七八十里履髙山下瞰
　燦若列星以故名火敦腦兒火敦譯言星宿也(思本曰河)
　(源在中州西南直四川馬湖蠻部之正西三千餘里雲南麗江宣撫司之西北一千五百餘里帝師撒思)
　(加地之西南二千餘里水從地湧出如井其井百餘東北流百餘里匯為大澤曰火敦腦兒)羣流
　奔湊近五七里匯二巨澤名阿刺腦兒自西而東連
　屬吞噬行一日迤邐東騖成川號赤賔河又二三日
　水西南來名亦里赤與赤賔河合又三四日水南來
　名忽闌又水東南來名也里术合流入赤賓其流浸
　大始名黄河然水猶清人可涉又一二日岐為八九
　股名也孫斡倫譯言九渡通廣五七里可度馬又四
　五日水渾濁土人抱革囊騎過之聚落糾木幹象舟
　傅髦革以濟僅容兩人自是兩山峽束廣可一里二
　里或半里其深叵測朶甘思東北有大雪山名亦耳
　麻不莫剌其山最髙譯言騰乞里塔即崑崙也山腹
　至頂皆雪冬夏不消土人言逺年成冰時六月見之
　自八九股水至崑崙行二十日(思本曰自渾水東北流二百餘里與懐里)
　(火秃河合又東北流一百餘里過郎麻哈也又正北流一百餘里又折而西北流二百餘里又折而正北)
　(流一百餘里乂折而東流過崑崙山下番名亦耳麻不莫剌其山髙峻非常山麓綿亘五百餘里河隨山)
　(足東流過撒思加闊即闊提地)河行崑崙南半日又四五日至地名
　闊即及闊提二地相屬又三日地名哈喇别里赤兒
　四達之衝也多冦盜有官兵鎮之近北二日河水過
　之(思本曰河過闊提與亦西八思今河合亦西八思今河源自鐵豹嶺之北正北流凡五百餘里而與)
　(黄河合)崑崙以西人簡少多處山南山皆不穹峻水亦
　散漫獸有髦牛野馬狼狍羱羊之類其東山益髙地
　亦漸下岸狹隘有狐可一躍而越之處行五六日有
　水西南來名納鄰哈剌譯言細黄河也又兩日水南
　來名乞兒馬出二水合流入河(思本曰自哈剌河與黄河合正北流二百)
　(餘里過阿以伯站折而西北流經崑崙之北二百餘里與乞里馬出河合乞里馬出河源自威茂州之西)
　(北岷山之北水北流即古當州境正北流四百餘里折而西北流又五百餘里與黄河合)河水北
　行轉西流過崑崙北一向東北流約行半月至貴徳
　州地名必赤里始有州治官府州隷吐蕃等處宣慰
　司司治河州又四五日至積石州即禹貢積石五日
　至河州安鄉關一日至打羅坑東北行一日洮河水
　南來入河(思本曰自乞里馬出河與黄河合又西北流與鵬拶河合折而西北流三百餘里又)
　(折而東北流過西寧州貴徳州馬嶺凡八百餘里與邈水合邈水源自青唐宿軍谷正東流五百餘里過)
　(三巴站與黄河合又東北流過土橋站古積石州來羌城廓州構米站界都城凡五百餘里過河州與野)
　(龎河合野龎河源自西傾山之北水東北流凡五百餘里與黄河合又東北流一百餘里過踏白城銀川)
　(站與湟水浩亹河合又東北流一百餘里與洮河合)又一日至蘭州過北卜渡
　至鳴沙河過應吉理州正東行至寧夏府南東行即
　東勝州隷大同路自發源至漢地南北澗溪細流傍
　貫莫知紀極山皆草石至積石方林木暢茂世言河
　九折彼地有二折蓋乞兒馬出及貴徳必赤里也(思本)
　(曰大槩河源東北流所歴皆西蕃地至蘭州凡四千五百餘里始入中國又東北流過達達地凡二千五)
　(百餘里始入河東境内又南流至河中凡一千八百餘里通計九千餘里)

按河源出吐蕃之崑崙自唐貞觀後已有是説杜


佑歴詆前載劉元鼎從而證明之其説遂牢不可


破唯源發紫山尚未分曉故元遣都實往探之果


得之朶甘思西鄙東北去崑崙有一月程(明太祖實録云)


(鄧愈沐英討土蕃追至崑崙山宣宗實録云李英追安定曲先賊踰崑崙山即都實之所謂騰乞里)


(塔也)然則古書言河出崑崙者皆屬虚記即吐蕃自


云崑崙為河之所出亦妄談而不足信矣

　宗泐小傳曰洪武十一年太祖以佛書有遺命僧宗
　泐領徒三十餘人往西番求之十五年得經還朝泐
　有望河源詩自記云河源出自抹必力赤巴山番人
　呼黄河為抹處犛牛河為必力處赤巴者分界也其
　山西南所出之水則流入犛牛河東北之水是為河
　源予西還宿山中番人戲相謂曰漢人今飲漢水矣
　其源東抵崑崙可七八百里今所涉處尚三百餘里
　下與崑崙之水合流中國相傳以為源自崑崙非也
　崑崙名麻琫剌其山最高大四時常雪有神居之番
　書載其境内祭祀之山有九此其一也

按宗泐取經還其所涉處南距河源尚數百里則


是所謂抹必力赤巴山亦聞之番人非目覩也犛


牛河者雲南之麗江源也蓋因朱思本言河源直


麗江宣撫司西北一千五百里故又附㑹為此説


然都實謂河源自平地湧出而宗泐云出抹必力


赤巴山都實自河源至崑崙行三十日而宗泐云


可七八百里百餘年間見聞異辭吾誰適從哉

　玉鏊河源辨曰西域之跡發自張騫騫所厯諸國甚
　久且逺東漢之世大秦條支安息至於海濱四萬里
　外重譯貢獻班超遣掾甘英窮臨西海而還皆未覩
　所謂崑崙也何元使得之易乎禹本紀言河出崑崙
　去嵩髙五萬里外國圖云從大晉西七萬里得崑崙
　之墟今元使行不及五千里云已踰之何崑崙之近
　乎自昔言崑崙者皆在西北元使所圖廼在西南何
　也然則元使所謂崑崙者果崑崙乎所謂星宿海者
　果河源乎未可知也又曰吾嘗考之河有兩源一出
　于闐一出崑崙之墟且漢使亦嘗窮河源矣謂出于
　闐其山多玉石采來獻天子案古圖書名其山為崑
　崙然非古所謂崑崙也元使所見其殆是乎若崑崙
　之墟彼固未之覩也又曰佛圖調謂鍾山西六百里
　外有大崑崙又有小崑崙然則崑崙果非一乎崑崙
　之逺近不一河源惡乎定曰水經云崑崙在西北河
　水出其東北陬東南流入渤海其一源出于闐之南
　山北流與蔥嶺水合東注蒲昌海郭璞云河出崑崙
　潛行地下至于闐國復分流岐出合而東注鹽澤復
　行積石為中國河此定論也予見近世之論河源者
　每以一夫之目輙廢千古之論故為之辨

按文恪以都實所謂崑崙未必真崑崙所謂星宿


海未必真河源不可以一夫之目廢千古之論此


言是也至其論崑崙與河源大意謂蔥嶺之河不


始於蔥嶺自其西北崑崙之墟潛行地下東出為


蔥嶺河又東與于闐河合而東注於鹽澤鹽澤水


復潛行地下南出於積石為中國河也其説本山


水二經及郭酈之注頗有根據然昔之言崑崙者


實有二處一在西北為河源之所出一在西南為


弱水之所環不得云皆在西北也若夫元使所見


之崑崙明在吐蕃中而以為即漢武所名之山誤


矣


又按吐蕃之源都實親見之殆非妄言西域之源


具載於史漢豈為虚記然近世往往疑西域而信


吐蕃何也則以吐蕃之水與積石山下河相連為


有目者所共見而鹽澤潛行地下南出積石為中

國河者幽閟難知故也理有固然無足怪者故吾


以為欲辨二源之是非其樞要全在於積石積石


之河果為鹽澤潛流之南出也則必有卓詭之狀


與凡水不同者山海經云不周之山東望泑澤河


水所潛也其源渾渾泡泡泑澤即鹽澤酈道元云


洄湍電轉為隱淪之脈當其澴流之上飛禽奮翮


霄中者無不墜於淵波河水之洑也如是則其南


出於積石自地中而上奮湓溢洶湧之狀倍竒於


鹽澤可知也水經云山下有石門河水冒以西南


流而道元絶無所發明則以積石久没於羌中人


不得至其地驗其形故無可言也獨怪唐人頗有


知大積石者聘使往來身厯其地見吐蕃之水自


西南來即以為河源而不能於積石之下詳察重


源之有無是為可恨耳元柯九思序河源志云太


祖征西夏取西凉府遂至黄河九渡九渡即也孫


斡倫河也世祖狃於舊聞久謂黄河出吐蕃中特

以九渡之南導源未悉故遣都實一探之都實往


還驛路畢景奔馳經史遺文絶不留意即如積石


為大禹導河之始漢時東去河關縣千餘里今以


朱思本記求之當在河折而東北過西寧州處都


實身厯其地而不知而以唐之積石軍為積石况


能察重源之有無邪元之君臣不學無術無足深


責後之學者憑一時之記注而直斥史漢為誕妄


則過矣自王文恪著辨以來學者始稍稍尋繹前


載然天下之事理有古是而今非者亦有古非而


今是者執一以論即非通人使積石之地果有重


源顯發之迹則漢史為是元史為非茍無其迹而


唯西南一大川自吐蕃來數千里與積石之河相


連則亦不可謂非河源矣蓋山川出没靈變無方


必得淹通經術之士及一二精於物理者足踐其


境目察其形心識其所以然而後可以斷古今之


是非非張騫都實輩所能辦亦非書生之筆舌所

能爭也

　禹貢錐指卷十三上
欽定四庫全書
　禹貢錐指卷十三中之
　　　　　　　　　　　　　　徳清胡渭撰
南至于華隂
　傳曰河自龍門南流至華山北而東行易氏曰河自
　龍門口又二百里至陜州之西北對河為華州華隂
　縣蔡氏曰華隂華山之北也
水經注河水自皮氏縣西文南出龍門口汾水從

東來注之(汾水出太原汾陽縣管涔山西南流至汾隂縣北而西注于河詳見冀州)昔


大禹導河積石疏決梁山謂斯處也又南逕梁山


原東(梁山晉之望也在馮翊夏陽西臨於河上山崩壅河三日不流)又南崌谷水


注之(水出梁山東南注于河昔韓信襲魏王豹以木罌自此渡)又南逕髙門又


東南逕華池南(池在夏陽城西北四里許髙門東去華池三里)又東南逕


司馬子長墓北(太史公自敘曰遷生於龍門是其墳墟所在矣昔魏文侯與吳起浮)


(河而下美河山之固即於此也)又南逕子夏石室(在今郃陽縣東)又南逕


汾隂縣西(今榮河縣北有汾隂故城)又逕郃陽城東(故有莘邑為太姒之)


(國詩云在郃之陽在渭之涘謂此也城南有瀵水東流注于河即郃水縣取名焉今縣東四十里有)


(郃陽故城)又南瀵水入焉(水出汾隂縣南四十里平地開源濆泉上湧大幾如輸深)


(則不測俗呼為瀵魁與郃陽瀵水夾河河中渚上又有一瀵水皆相潛通其水西南流注于河)又


南逕陶城西(元和志云在臨晉縣北四十里)又南逕蒲坂縣西(舜所)


(都也今蒲州東南有蒲坂故城)又南逕雷首山西(山臨大河北去蒲坂三十里有)


(夷齊墓)又南涑水注之(水出河北縣雷首山亦曰雷水西南流注于河左傳謂之)


(涑川)又南歴船司空與渭水㑹(今華隂縣東北五十里有船司空故城)


又南流潼激關山因謂之潼關(灌水北流逕通谷又東北注于河述)

(征記所謂潼谷水者也元和志云關西一里有潼水因以名關)以今輿地言之河


自韓城縣龍門山南流與汾水合(縣志云河自龍門而南距郃陽)


(不百里河壖多客土遇潦輙潰)又南逕郃陽縣東其東岸則榮河


縣臨晉縣(郃陽在陜西同州東北一百十里黄河去縣四十里榮河在山西蒲州東北一)


(百二十里黄河舊在縣西五里明時漸徙而東正徳二年遂至城下今去縣僅七十步臨晉在州東)


(北七十里黄河在縣西三十里)又南逕朝邑縣東又南至華隂縣


東北與渭水合其東岸則蒲州(朝邑在同州東三十里黄河去縣二)


(十八里有臨晉關華隂在華州東七十里黄河去縣九十里蒲州在平陽府西南四百五十里黄河)


(舊在州西蒲津門外明萬歴八年河決東齧城闉甃石岸以障之今漸徙而西去城十餘里有蒲津)


(關與臨晉關夾河相對)又南逕雷首山西至潼關衛北(衛在陜西)


(都司東明析華隂地置西至華隂縣界一里黄河在衛北一里潼關故城在衛東南四里左傳所謂)


(桃林之塞元和志云自靈寳縣以西至潼關皆是)折而東是為河曲(春秋文公)


(十二年秦晉戰于河曲即此地也)此河水南至華隂之所經雍州


文所稱龍門西河者也


穿渠引水非古也自溝洫之制廢而灌溉之事興


利於田而河則病矣關中引水溉田自鄭國渠始

及漢武時用鄭當時言穿渠引渭以漕且溉南山


下用番係言引汾溉皮氏汾隂下引河溉汾隂蒲


坂下又用嚴熊言引洛溉重泉以東為龍首渠宣


房既塞用事者益爭言水利朔方西河河西酒泉


皆引河及川谷以溉田關中則有靈軹渠成國渠


湋渠六輔渠白渠皆溉田各萬餘頃它小渠及陂


山通道者不可勝言故王莽時大司馬長史張戎


議曰水性就下行疾則自刮除成空而稍深河水


重濁號為一石水而六斗泥今西方諸郡以至京


師東行民皆引河渭山川水溉田春夏乾燥少水


時也故使河流遲貯淤而稍淺雨多水暴至則溢


決而國家數隄塞之稍益髙於平地猶築垣而居


水也可各順從其性毋復灌溉則百川流行水道


自利無溢決之害矣蓋河水多泥急則通利緩則


淤澱今榮陽之下既有鴻溝華隂以上復有諸渠


分水太多則河流日遲河身日髙故水暴至不能

容漢人知此者鮮唯戎知之

東至于厎柱(渭按厎史記作砥)
　傳曰厎柱山名河水分流包山而過山見水中若柱
　然在西虢之界渭按西虢今河南府之陜州是也厎
　柱在州東四十里黄河中

水經注河水自華隂潼關東北流(水側有黄卷坂傍絶澗涉此坂)


(以升潼關所謂泝黄卷以濟潼矣厯北出東崤謂之函谷關關之直北隔河有層阜巍然獨秀世謂)


(之風陵戴延之所謂風塠者也寰宇記云河東縣風陵是女媧之墓秦漢以來俱係祀典按函谷關)


(在今河南靈寳縣南十一里黄卷潘岳西征賦作黄巷)又東北玉澗水注之


(水南出玉溪北流逕閿鄉城西而北注于河)又東逕閿鄉與全鳩澗水


合(水出南山北流注于河述征記云全節地名也其西名桃原古之桃林按圖經全節即漢書全)


(鳩里戾太子死處在閿鄉縣東十里鳩澗西)又東逕河北縣南(與湖縣分河按)


(河北今芮城湖縣今閿鄉)又東永樂澗水注之(水北出薄山南流入于河即渠)


(豬之水也)又東逕芮城(芮伯萬之故疆也按今芮城縣北有河北故城唐貞觀十一年)


(河溢壊陜州河北縣即此)又東逕湖縣故城北(湖水出桃林塞之夸父山武王)


(伐紂天下既定王及嶽濱放馬華陽散牛桃林即此處也三秦記曰桃林塞在長安東四百里若有)

(軍馬好行則牧華山休息林下惡行則決河漫延人馬不得過矣湖縣故城在閿鄉縣東四十里)


又東合栢谷水(水出弘農縣山北流入河)又東右合門水(洛水之枝)


(流也東北厯陽華山又北逕弘農縣故城東而北注于河)又東得七里澗(澗在陜西)


(七里故名元和志云曹陽墟俗名七里澗在陜縣西南七里黄河自靈寳界流入後漢獻帝東歸至)


(陜議者欲天子浮河東下太尉楊彪曰從此以東有三十六灘非萬乘所當從也乃止)又東


逕陜縣北(河北對茅城津亦取名焉春秋文公三年秦伯伐晉自茅津濟封殽尸而還是)


(也河南即陜城昔周召分伯以此城為東西之别戴延之曰城南倚山原北臨黄河縣水百餘仞臨)


(水者咸悚惕焉西北帶河水湧起方數十丈蓋史記所云魏文侯二十六年號山崩壅河所致耳按)


(今陜州治即陜縣故城古焦國也茅津亦謂之大陽津與虢山俱在州西北三里)又東逕


大陽縣故城南(城在今平陸縣東北地理志謂之北虢)又東沙澗水


注之(北出虞山東南逕傅巖孔安國云傅説隱於虞虢之間即此處也傅巖東北十餘里有顛)


(軨坂左傳所謂入自顛軨者也其水南流注于河)又東過砥柱間砥柱山


名也昔禹治洪水山陵當水者鑿之故破山以通


河三穿既決水流疎分指狀表目亦謂之三門矣


山在虢城東北大陽城東也(元和志云厎柱山俗名三門山在硤石縣)


(東北五十里黄河中硤石本陜縣地)河之右則殽水注之(水出河南盤殽山東)

(北流與石殽水合水出石殽山山有二陵南陵夏后臯之墓也北陵丈王所避風雨矣殽水又北注)


(于河)又東千崤之水注焉(水南導於千崤之山北流注于河河水翼岸夾山巍)


(峰岐舉重嶺干霄按崤在今河南府永寧縣北六十里元和志云自東崤至西崤長三十五里在秦)


(關之東漢關之西崤與殽同)鄭玄云地説河水東流貫砥柱觸


閼流今世所謂砥柱者蓋乃閼流也砥柱當在西


河余按鄭説非是西河當無山以擬之自砥柱以


下五户以上其間一百二十里河水竦石桀出勢


連襄陸蓋亦禹鑿以通河疑此閼流也其山雖闢


尚梗湍流激石雲洄澴波怒溢合有一十九灘水


流迅急勢同三峽破害舟船自古所患(漢鴻嘉四年楊焉言)


(從河上下患砥柱隘可鐫廣之上乃今焉鐫之裁没水中不能復去而令水益湍怒害甚平日魏景)


(初二年二月帝遣都督沙丘部監運諫議大夫冦兹帥衆五千人歲常修治以平河阻晉泰始三年)


(正月武帝遣監運太中大夫趙國與都匠中郎將河東樂世帥衆五千餘人修治河灘事見五户祠)


(銘雖世代加功水流漰渀濤波尚屯及其商舟是次鮮不踟蹰難濟故有衆峽諸灘之言五户灘名)


(有神祠通謂之五户將軍按今陜州東一百六十里有五戸灘在河中為湍激之處自此而東河流)


(稍為寛衍)以今輿地言之河自潼關衛北折而東逕閿

鄉縣北又東逕靈寶縣北其北岸則芮城縣(閿鄉在河)


(南陜州西少北一百三十里黄河南去縣七里靈寶在州西六十里黄河南去縣十里芮城在山西)


(解州西南七十里黄河在縣南二十里薄山在縣北十五里)又東逕陜州北其


北岸則平陸縣又東過厎柱(陜州在河南府西三百里平陸在解州東)


(南九十里砥柱山在黄河中西去陜州四十里西北去平陸五十里)唐趙冬曦三門


賦序曰砥柱山之六峰者皆生河之中流蓋夏后


之所開鑿其最北有兩柱相對距崖而立即所謂


三門也次於其南有孤峰揭起峰頂平闊夏禹之


廟在焉西有孤石數丈圓如削成復次其南有三


峰東曰金門中曰三堆西曰天柱河水從黄老祠


前東流湍激蹙於孤石折流而南漱於三門苞於


廟山乃分為四流淙於三峰之下抵於曲隈㑹流


東注加以兩崖夾水盤紆激射天下罕比(都穆曰砥柱在)


(陜州東五十里黄河之中循河至三門集津三門者中曰神門南曰鬼門北曰人門水行其間聲激)


(如雷而鬼門尤為險惡舟筏一入鮮有得脱三門之廣約二十丈其東百五十步即砥柱崇約三丈)


(周數丈蔡氏書傳以三門為砥柱州志亦謂砥柱即三門山皆未嘗親履其地故繆誤若此按此説)

(與趙賦小異要之諸峰在當時總為一巨石禹析之以通河三門亦砥柱也後人强生分别耳)此


河水東至厎柱之所經也


厎柱之險不減於龍門自古患之漢武帝時河東守


番係言漕從山東西歲百餘萬石更厎柱之艱敗亡


甚多成帝鴻嘉四年使楊焉鐫廣之而水益湍怒為


害甚於故魏晉之世兩經修治功卒不集隋開皇十五


年詔鑿厎柱大業七年厎柱崩偃河逆流數十里唐貞


觀十一年河溢壊陜州河北縣二十年幸河北觀厎柱


令魏徵勒銘是時自洛至陜皆運於陸(行三百里)自陜


至京乃運於水顯慶中大匠楊務廉鑿棧以輓漕


舟人以為苦開元二十二年從京兆尹裴耀卿言


開三門山北路十八里謂之北運(時於三門東西各置一倉東曰)


(集津西曰鹽倉漕舟輸其東倉而陸運以輸西倉復以舟漕達關中)既避水險而陸


運庸錢亦省數十萬緡二十九年陜州刺史李齊


物鑿厎柱為門以通漕開山顛為輓路燒石沃醯


而鑿之天寶元年上言三門運渠成然棄石入河

激水益湍怒舟不能入新門候水漲以人輓舟而


上歲漕經厎柱覆者幾半貞元二年陜虢觀察使


李泌益鑿集津倉山西逕為運道屬於三門倉遂


罷南路陸運(見食貨志按李泌事新書撫杜氏通典而舊書無之或以為疑非也)五


代建都於汴漕不由厎柱非其所急宋乾徳初詔


重鑿厎柱三門慶厯中陜西用兵歐陽修請案裴


耀卿舊迹以通漕運而不果行自是之後無復有


以厎柱為言者矣大抵三門之險非鐫鑿所能除


堯都平陽冀之島夷及兖青徐揚荆豫之貢道必


由厎柱或疑其時亦參用陸運以余觀之三門之


險不專在厎柱其下兼有閼流為之阻蓋自厎柱


以東夾河羣山之水並注于河禹功既逺泥沙日


積河上激六峰下阻十九灘湍波倍加洶湧昔人


計不及此但欲鐫廣三門一試于楊焉再試于李


齊物不惟無益而害且滋甚則以鐫石落水河身


愈淺三門雖廣不能勝百二十里之閼流故也禹

治河率自下始孔傳云或鑿山或穿地度禹當日


必先浚閼流而後析厎柱析厎柱者鑿山也浚閼


流者穿地也二險並去則貢舟直達帝都不必參


用陸運矣嗟乎世患無神禹耳豈患厎柱之不可


漕哉

又東至于孟津(釋文孟津如字渭按孟史記漢書並作盟)
　傳曰孟津地名在洛北都道所湊古今以為津正義
　曰在孟地置津謂之孟津傳云地名謂孟為地名耳
　杜預云孟津河内河陽縣南孟津也在洛陽城北都
　道所湊古今常以為津武王渡之近世以來呼為武
　濟渭按河陽本晉邑漢置縣屬河内郡其故城在今
　河南懷慶府孟縣西南三十里

左傳隱十二年王與鄭田有盟杜預曰盟即河陽


縣南孟津孔疏於秦誓序云孟者河北地名春秋


所謂向盟是也盟古通作孟其地本在河北閻百


詩曰孟津之漸譌而南也自東漢始考更始二年

使朱鮪等屯洛陽光武亦令馮異守孟津以拒之


是時孟津猶在北安帝永初五年羌入冦河東至


河内百姓驚奔南渡河使朱寵將五營士屯孟津


靈帝中平六年何進謀誅宦官使丁原燒孟津火


照城中城中者洛陽城中也則已移其名於河之


南猶蒲津關在蒲州臨晉關在朝邑而史記正義


於漢王出臨晉關下云即蒲津關在臨晉縣唐臨


晉屬蒲州是移河西之關名於河東也黎陽津在


濬縣白馬津在滑縣而通典於黎陽下曰有白馬


津則又移河南之津名於河北大抵厯代浸乆土


俗傳譌類如此也渭按延津在延津縣北而唐志


新鄉縣有延津關棘津在胙城縣北而寰宇記云


在汲縣南七里此皆移河南之津名於河北與前


事相類杜預云河陽縣南孟津確不可易又曰在


洛陽城北者謂其地南直洛城居天下之中欲明


都道所湊故舉以為言非謂在河之南也西漢時

河南無孟津孔傳不言河陽似以為河南洛北傳


出魏晉間手此又一證


林少頴云河自華隂至于厎柱夾兩山之間其流


皆湍悍至于孟津然後其勢稍緩可以横舟而渡


也渭按大陽縣南有茅津秦穆公封殽尸自此濟


河不待至河陽始可渡林説非是大河津濟處甚


多唯孟津以都道所湊四通五達之衢故其名古


今特著耳


水經注河水自大陽縣砥柱山東五户灘又東清


水從西北來注之(水出清廉山西東南流逕垣縣壺城東而注于河當在今垣曲)


(縣西)又東與教水合(水出垣縣北教山南流逕鼓鐘山伏入石下謂之伏流水復出)


(而南入于河今垣曲縣西四十里有垣縣故城)又東與畛水合(水出新安縣青要山)


(北流注于河)又東㑹濝水(水出垣縣王屋西山東南流厯軹關南而東注于河今濟)


(源縣西有濝水)又東逕平隂縣北湛水從北來注之(縣故晉隂)


(地隂戎之所居三老董公説髙祖處陸機所謂皤皤董叟謨我平隂者也湛水篇云湛水出河内軹)


(縣西北山東南流當平隂縣之東北南入于河今濟源縣西南有湛水)又東逕河陽

縣故城南(春秋書天王狩于河陽十三州志曰治河上河孟津河也)又逕臨平


亭北(帝王世紀曰光武葬臨平亭南西望平隂者也按後漢明帝紀原陵注云臨平亭南去洛)


(陽十五里)又東逕洛陽縣北(河之南岸有一碑北面題云洛陽北界按洛陽故城)


(漢河南郡治在今洛陽縣東北二十里)又東逕平縣故城北(俗謂之小平河)


(北側岸有二城相對置北中郎府河水南對首陽山春秋所謂首戴也按漢河南郡有平縣即今孟)


(津縣西北小平城也杜佑曰在鞏縣西北有津曰小平津)河南有鉤陳壘世傳


武王伐紂八百諸侯所㑹處河水至斯有盟津之


目論衡曰武王與八百諸侯咸同此盟故孟津亦


曰盟津尚書所謂東至于孟津者也(又名富平津晉陽秋云杜)


(預造橋于富平津所謂造舟為梁者也又謂之陶河魏尚書僕射杜畿以帝將幸許試樓船覆于陶)


(河謂此也)以今輿地言之河水自陜州又東逕澠池縣


北其北岸則垣曲縣(澠池在河南府西少北一百六十里垣曲在絳州西南二)


(百十里黄河在縣南五里與澠池分水)又東逕新安縣北又東逕洛


陽縣北又東逕孟津縣北(新安在河南府西北七十里黄河去縣七十里)


(洛陽河南府治黄河去縣二十里繞北邙山之麓孟津縣在府東北五十里黄河去縣五里有陶渚)


(其西有峽石馬渚髙渚委粟津皆大河津濟處縣西北十五里有羅家灘又西為楊家灘栁灘杏灘)

(及耕子馬墳二灘皆在大河中)其北岸則濟源縣孟縣(濟源在懐慶府西七)


(十里黄河在縣南七十里與新安洛陽分水孟縣在府南少西五十五里黄河在縣南二十里南對)


(小平津廣二里有南城北城中潬城唐貞觀十一年河溢毁中潬城帝幸白司馬坂觀之河陽三城)


(記云北城南臨大河長橋架水南城三面臨河屹立水濱中潬表裏二城南北相望黄河兩派貫于)


(三城之間每秋泛溢南北二城皆有濡足之患而中潬屹然如故容齋隨筆云河中一洲名曰中潬)


(上有河伯祠水環四周喬木蔚然嘉祐八年秋大水馮襄了無遺迹中潬由是遂廢孟縣新志云即)


(今河中郭家灘也潬徒旱反)此河水又東至孟津之所經也


自古論河患者皆云孟津而下地平土疏移徙不


常失禹故道然吾觀孟津以上亦不能無患自杜


預建浮梁之後更三百餘年不聞為水所毁至唐


貞觀十一年河溢壊中潬城始見於史逮宋而其


患彌甚史不絶書嘉祐八年大水馮襄中潬之城


遂廢推原其故蓋隋唐以來厎柱閼流之害倍於


曩時延及孟津河身亦淺水暴至不能容故也宋


世北河淤澱水不通行今南岸灘渚更多非止一


中潬矣(潘季馴兩河經略疏曰黄河經行之地唯河南之土最鬆禹導河入海一經河南其)

(水未必如今之濁今去禹導河之時復三千餘年流日久土日鬆土愈鬆水愈濁故平時之水以斗)


(計之沙居其六一入伏秋則居其八矣以二升之水載八分之沙非極湍急即至停滯故水分則流)


(緩流緩則沙停勢所必至也)其所以不至逺汜濫者徒以夾河


之山脈未盡地髙土堅耳然上流之怒不泄則害


必鍾於下流漢明帝詔曰左隄彊則右隄傷左右


皆彊則下方傷孟津之隄所謂左右皆彊則下方


傷者也至滎陽則左隄彊而右隄傷矣治河者欲


使洛汭以東永無溢決其可置孟津厎柱於度外


乎

東過洛汭至于大伾(釋文伾或作岯音丕又皮鄙反徐扶睂反又敷睂反韋音嚭郭撫梅)
(反或作渭按史記作邳)
　傳曰洛汭洛入河處山再成曰伾至于大伾而北行
　正義曰洛入河處河南鞏縣東也釋山云再成英一
　成岯李巡曰山再重曰英一重曰岯傳云再成曰伾
　與爾雅不同蓋所見異也鄭玄云大岯在脩武武徳
　之界張揖云成臯縣山也漢書音義有臣瓚者以為
　修武武徳無此山也成臯縣山又不一成今黎陽縣
　山臨河豈不是大岯乎瓚言當然程氏曰洛既北入
　河河之南洛之北其兩間為汭汭之為言在洛水之
　内渭水入河之間亦名渭汭是其義也黎陽山在大
　河垂欲趨北之地經之於河方其自南而東嘗即華
　隂以記折東之始今其流東已逺垂欲折北亦當以
　地之極東者記之參揣其敘則黎陽實為愜當而成
　臯則為太蚤也渭按鞏縣漢屬河南郡其故城在今
　河南府鞏縣西南三十里修武武徳漢屬河内郡修
　武故城在今衛輝府獲嘉縣西北武徳故城在今懐
　慶府武陟縣東成臯漢屬河南郡其故城在今開封
　府鄭州汜水縣西北黎陽漢屬魏郡其故城在今大
　名府濬縣東北大伾山在縣東南二里

書序太康失邦昆弟五人須于洛汭作五子之歌


召誥曰太保乃以庶殷攻位于洛汭史記周本紀


武王曰自洛汭延于伊汭居易毋固其有夏之居

左傳昭元年天王使劉定公勞趙孟子潁舘于雒


汭劉子曰美哉禹功明徳逺矣微禹吾其魚乎杜


注云雒汭在河南鞏縣南水曲流為汭酈道元曰


洛汭即什谷張儀説秦云下兵三川塞什谷之口


史記音義云鞏縣有鄩谷水者也渭按杜元凱云


水曲流為汭蓋洛水自故洛陽城南東流至偃師


縣東南折而北逕鞏縣東又北入于河謂曲流為


汭亦無不可也


薛士龍曰大伾山許慎説今黎陽之黎山是其説


不始于臣瓚矣今按岯二字説文俱無伾字下


引詩以車伾伾坏字下云丘再成者與孔傳同並


無薛所稱語慎有五經異義或出其中然宋時此


書已亡薛何由見且鄭康成生於慎後云大伾在


修武武徳之界張揖三國魏人亦云成臯縣山成


臯河北岸即修武武徳也可見漢魏時未有指黎


山為大伾者實臣瓚倡之酈元猶不從從瓚自頴

達始此後人勝前人處薛所稱疑是徐鍇説文繫


傳語出楚金誤為叔重耳志家漫載不復討論故


辨之


黎陽山一名黎山水經注云黎陽縣黎侯國也晉


灼曰黎山在其南河水經其東其山上碑云縣取


山之名取水在其陽以為名也劉楨黎陽山賦曰


南䕃黄河左覆金城青壇承祀髙碑頌靈隋志黎


陽縣有大伾山括地志云大伾山今名黎陽東山


又名青壇山山在衛州黎陽縣南七里顧炎武肇


城記云爾雅山一成曰伾孔安國曰山再成曰伾


今觀山形當以安國為是山上有青壇漢光武平


王郎還至黎陽築壇祭告天地百神劉楨賦所謂


青壇承祀髙碑頌靈者也濬縣新志云大伾山周


五十里髙四十丈有竒峰巘秀㧞若倚屏幛今按


縣北六里又有紫金山在大伾之東北翠石稜稜


山無餘土縣東有鳳皇山與紫金東西並峙縣西

南一里有浮丘山高三十餘丈縣治正跨其上皆


大伾之支隴賈讓所謂東山也縣西南四十餘里


有同山縣西二十里有白祀山縣西北二十五里


有善化山即古枉人山俗名上陽三山周三十里


髙六十餘丈此皆賈讓所謂西山也上陽三山當


指同山白祀枉人而李垂導河書以大伾上陽太


行為三山大謬宋河渠志又有居山汶子二小山


在大山之東北蓋即縣志所稱紫金鳳皇也


水經注河水自平縣故城北又東逕鞏縣北(河水於此)


(有五社津縣北有山臨城謂之崟原丘其下有穴謂之鞏穴直穴有渚謂之鮪渚呂氏春秋武王伐)


(紂至鮪水紂使膠鬲候周師即是處也按五社津在今鞏縣北五里崟原丘在縣西北三十里)洛


水從縣西北流注之(洛汭北對琅邪渚入于河謂之洛口清濁異流皦焉殊别)


又東逕成臯縣北濟水從北來注之(河水自洛口又東左逕平)


(臯縣南又東逕懐縣南濟水故道之所入與成臯分河水按平臯廢縣在今温縣東懷縣故城在今)


(武陟縣西南)又逕黄馬坂北(謂之黄馬關今在汜水縣西十五里)又東逕


旋門坂北(今成臯西大坂曹大家東征賦曰望河洛之交流看成臯之旋門者也今在汜)

(水縣西南十里)又東逕大伾下(成臯縣故城縈帶伾阜絶岸峻周河水南對玉門昔)


(漢祖與滕公潛出濟於是處也按大伾山在汜水縣西一里有大澗九曲一名九曲山西去洛口裁)


(四十里非禹貢之大伾明甚)又東合汜水(水南出浮戲山世謂之方山北流逕虎牢)


(城東又北注于河按方山在汜水縣南四十里)又東逕板城北(有津謂之板城渚口)


(按板渚在汜水縣東北二十里即板城渚隋大業初開通濟渠自板渚引河厯滎陽入汴是也)又


東逕滎陽縣蒗蕩渠出焉(漢平帝之世河汴决壞未及得修汴渠東侵日)


(月彌廣水門故處皆在水中明帝永平十二年議治汴渠乃詔王景與將作謁者王昊築隄修堨起)


(自滎陽東至千乘海口千有餘里景乃商度地勢鑿山開澗防遏衝要疏決壅帶十里一水門更相)


(洄注無復潰漏之患順帝陽嘉中又自汴口以東縁河積石為堰通古淮口咸曰金堤靈帝建寧中)


(又增修石門以遏渠口水盛則通注津耗則輟流按古滎陽今為滎澤河隂二縣地蒗蕩渠首受河)


(處即今河隂縣西二十里之石門渠是也河渠書言滎陽下引河東南為鴻溝亦即其處班志河南)


(滎陽縣下云有浪湯渠首受泲泲即濟也漢人謂濟水截河而南故曰首受泲京相璠所謂出河之)


(濟宋張洎云即鴻溝也蒗蕩渠東南流為滎瀆濟水為官渡水為隂溝汳水浚儀渠其在大梁城南)


(者為鴻溝鴻溝南流兼沙水之目沙水枝津又為睢水渦水名稱不一要皆河隂石門河水為之委)


(别而原同也志家不曉繫鴻溝於今滎陽縣漢京縣地繫蒗蕩於滎澤縣繫石門渠於河隂縣似各)


(為一水原委不相貫者而人以河隂石門與滎口石門混為一處故詳辨之若隋煬引板渚口水入)

(汴則在汜水縣東北二十里漢成臯縣地其非古滎陽引河處亦明矣)河水又東北


逕卷之扈亭北(左傳文公七年晉趙盾與諸侯盟于扈竹書紀年晉出公二十二年)


(河絶于扈即於是也按杜預云扈鄭地在滎陽卷縣西北今原武縣西北有扈亭)又東逕


八激堤北(漢安帝永初七年令謁者于岑於石門東積石八所皆如小山以捍衝波謂之)


(八激堤)又東逕卷縣北(楚荘祀河告成而還即是處也按卷縣故城在原武縣西)


(北七里城東有濟隧濟水上承河水於卷縣北河南與出河之濟㑹)又東北逕武徳


縣東沁水從西來注之(沁水篇云沁水出上黨湼縣謁戾山東南流逕武徳)


(縣南又東南至滎陽縣北東入于河)又東北逕酸棗縣西濮水東出


焉(漢孝文時河決酸棗東潰金堤大發卒塞之今無水按酸棗故城在今延津縣北十五里濟水)


(注云濮水受河於酸棗縣漢世塞之即此濮水也)河水又東北通謂之延


津(元和志云滑州靈昌縣有延津即靈昌津在縣東北二十二里今滑縣西南有靈昌廢縣津在)


(白馬津之西南)又東逕燕縣故城北(河水於是有棘津之名故南津也春秋僖)


(公二十一年晉將伐曹曹在縣東假道于衞衞人不許還自南河濟即此也按今胙城縣東有東燕)


(故城棘津又名石濟宋元嘉中垣護之以水軍守石濟是也)又東淇水入焉(淇水)


(口亦名清河口以淇清二水合流入河故互受其名也詳見北過降水下)又東逕遮害


亭南(溝洫志曰在淇水口東十八里有金隄隄高一丈自淇口東地稍下隄稍髙至遮害亭四)

(五丈按淇水口賈讓云在黎陽南七十餘里遮害亭西十八里是河先合淇水而後經遮害亭也)


有宿胥口舊河水北入也(按宿胥口在濬縣西南遮害亭東詳見北過降)


(水下)以今輿地言之河水自孟津縣北又東逕鞏縣


北洛水入焉其北岸則温縣濟水入焉(鞏縣在河南府東少)


(北一百三十里黄河南去縣十里洛水舊於此入河今又東過汜水縣至滿家溝入河温縣在懐慶)


(府東南五十里黄河在縣南新志云河舊離城二十里今漸徙而北逼近城隈矣濟水古於武陟縣)


(東入河後徙流逕温縣南至平皋入河今故道盡陷河中)又東逕汜水縣北又


東逕滎陽縣北其北岸則武陟縣沁水入焉(汜水在開)


(封府鄭州西一百一十里黄河南去縣二十五里榮陽在鄭州西七十里黄河南去縣二十五里武)


(陟在懷慶府東一百里黄河在縣南十五里沁水源出山西沁州沁源縣之綿山穿太行而東南流)


(厯濟源河内修武至武陟縣東一里入河名南賈口方輿紀要云明永樂九年沁河溢淹没縣境田)


(廬詔修決口以禦之蓋沁水多沙而横暴也)又東逕河隂縣北又東逕


滎澤縣北其北岸則獲嘉縣(河隂在鄭州西北五十里黄河南去縣十)


(里滎澤在州北五十里黄河舊去縣十里近時河益南侵直逼縣城矣獲嘉在衛輝府西南九十里)


(黄河舊在縣南六十里明天順中河自武陟徙入原武而縣界之流遂絶)又東逕原武


縣北(原武在開封府西一百二十里黄河南去縣二十里)又東逕陽武縣北

(陽武在府西北九十里黄河舊在縣北二十三里與新郷分水元至元中河徙出陽武縣南而縣北)


(之流遂絶)又東逕延津縣北又東逕胙城縣北其北岸


則新鄉汲縣(延津在府西北九十里黄河舊在縣北明成化中河徙從縣南入封丘界)


(而縣北之流遂絶胙城在衛輝府東南三十五里黄河舊在縣北一里金明昌五年河徙自陽武灌)


(封丘而東而胙城之流遂絶新郷在府西南五十里黄河舊在縣西南元至元九年新鄉縣廣盈倉)


(南河北岸決五十餘步尋又崩一百八十三步命修完之其後河徙自原武出陽武南而新鄉之流)


(遂絶汲縣為府治黄河舊在縣東南十七里與胙城分水府志云自獲嘉縣西南四十里至新鄉縣)


(南又東北至胙城縣又北接汲縣皆有漢古隄城東南有杏園鎮為河津戍守處自金明昌中河徙)


(而汲縣之流遂絶)又東北至濬縣西南古宿胥口大伾山


在其東北其南岸則滑縣(濬縣在大名府西南一百八十里滑縣在府西)


(南二百里黄河舊在濬縣東南滑縣西北自金明昌中河離汲縣而濬滑之流遂絶)此河水


東過洛汭至于大伾之所經也


凡二水並行一盛則一微自然之勢也宋元祐初


蘇轍上疏有云黄河之性急則通流緩則淤澱既


無東西皆急之勢安有兩河並行之理此格言也


蓋上流宜合而不宜分合則流急而沙去分則流

緩而沙停而禹顧於大伾之南釃為漯川者則以


河勢欲東不得不分之以泄其怒以漯川一道分


河流十之一二不使指大如股亦未為害耳及周


之衰王政不修水官失職諸侯各擅其山川以為


己利於是有滎陽下引河為鴻溝者自是以後日


漸穿通枝津交絡宋鄭陳蔡曹衛之郊無所不達


至定王五年河遂南徙無他河水之入鴻溝者多


則經流遲貯不能衝刷泥沙故也宿胥之塞實鴻


溝致之不然禹功厯千餘歲而不敝何獨至春秋


一旦變遷也哉


河自孟津以下出險就平兼㑹濟沁伊洛漸有奔


放之勢然南岸鞏至滎澤山脈不斷瀕河地形髙


卬河不能決而南故廣武以東無河患禹但豬滎


波而其事畢矣自鴻溝既開不惟害及禹河而豫


之東境亦被其災漢平帝之世河侵汴渠歲月逾


甚滎澤塞為平地陶丘不辨壤墳後雖修治而決

溢時有邊韶滎口石門碑云一有決溢彌原淹野


蟻孔之潰害起不測此鴻溝之遺患也故黄文叔


曰蒗蕩出河斷非禹迹禹之行河本以河湍悍難


行平地故釃二渠以引河而載之髙地二渠非得


已也後世不識聖人之意妄鑿河為瀆或不順地


阞或附屬不理孫故其勢易決(考工記凡溝逆地阞謂之不行水屬)


(不理孫謂之不行注云溝謂造溝阞謂脈理屬讀為注孫順也不行謂決溢也禹鑿龍門播九河為)


(此逆阞與不理孫也孫音遜)蓋非獨蒗蕩也其下濮水通河而


酸棗決瓠水通河而瓠子決汴渠亦屢決至王景


治汴鑿山開澗十里置門使水更相囘注紊亂渠


脈而禹迹益壞矣且所為通淮泗者以舟楫之利


也菏已通矣而何更用通蒗蕩哉其曰禹塞淫水


而鑿之者春秋戰國之世商榷功利而忽逺圖並


植私徇欲而不顧大經策謀之士託其名於禹而


世不察也河渠書云滎陽下引河東南為鴻溝以


通宋鄭陳蔡曹衛與濟汝淮泗㑹其在春秋戰國

之際明矣偉哉此論善發禹貢之藴并可以證徐


州達于河之誤昔漢武帝云河廼大禹之所道也


聖人作事為萬世功通於神明恐難改更唯英主


能為是言周衰列國之君不明斯義茍欲便轉輸


資灌溉則妄引河流貫注境内狃于一時之小利


而不顧萬世之大害穿渠之禍甚于曲防真夏王


之罪人也

　禹貢錐指卷十三中之上
欽定四庫全書
　禹貢錐指卷十三中之下
　　　　　　　　　　　　　　徳清胡渭撰
北過降水至于大陸(釋文降如字鄭户江反渭按降漢書作洚字之誤也)
　傳曰降水水名入河渭按宋張洎云降水即濁漳也
　字或作絳地理志上黨屯留縣下云桑欽言絳水出
　西南東入海酈道元引此文作入漳云絳水發源屯
　留下亂漳津與漳俱得通稱也通典云漳水横流而
　入河在今廣平郡肥鄉縣界大陸城名見冀州河渠
　書云禹道河至于大伾以為河所從來者髙水湍悍
　難以行平地數為敗乃厮二渠以引其河北載之高
　地過降水至于大陸二渠其一為漯川自黎陽大伾
　山南東北流至千乘入海其一則河之經流自大伾
　山西南折而北為宿胥口又東北逕鄴縣東至列人
　斥章縣界合漳水是為北過降水溝洫志王横曰禹
　之行河水本隨西山下東北去周譜云定王五年河
　徙則今所行非禹之所穿宜更開空使縁西山足乗
　髙地而東北入海即此道也水經所叙漳水自平恩
　以下皆禹河之故道河自斥漳又東北逕平恩曲周
　以至鉅鹿其西畔為大陸也漢鉅鹿縣唐為平鄉鉅
　鹿二縣屬邢州今屬順徳府鉅鹿故城即今平鄉縣
　治
正義云地理志降水在信都縣案漢書以襄國為


信都在大陸之西或降水發源在此下尾至今之

信都故得先過降水乃至大陸鄭以降讀為下江


反聲轉為共河内共縣淇水出焉東至魏郡黎陽


縣入河此近降水周時國於此地者惡言降故謂


之共此鄭胸臆不可從也渭按襄國今為邢臺縣


縣界絶無降源孔説非是酈注濁漳引鄭玄尚書


注言降水字不當作絳是也而讀降為郕降于齊


師之降以淇水為降水共城為降城則謬又曰今


河所從去大陸逺矣館陶北屯氏河其故道與酈


以為近是今考地理志館陶縣下云河水别出為


屯氏河東北至章武入海今館陶臨清清平髙唐


景州南皮滄州鹽山界中並有古屯氏河則屯河


行清河之東大河故瀆之西其為禹河故道理或


有之然鄴縣故大河在東北入海地志有明文禹


河既自宿胥口北行至鄴豈復東行至館陶而與


屯氏相接哉其非禹迹亦明矣


水經注濁漳水出上黨長子縣西發鳩山(元和志云在縣)

(西南六十五里)東逕長水縣故城南(城在今縣西)屈從縣東北


流陶水注之(水自城北東注于漳)又東逕屯留縣南又屈逕


其城東東北流有絳水注之絳水西出穀逺縣東


發鳩之谷為濫水(發鳩谷一名盤秀嶺又名方山鹿瀆山盤石山後魏地形志藍)


(水出寄氏縣盤秀嶺南北流入濁漳元和志絳水出屯留縣西南方山去縣八十四里寰宇記引冀)


(州圖謂之鹿瀆山屯留新志盤秀山在縣西南九十里一名盤石山按漢志上黨有榖逺縣在今屯)


(留縣界寄氏故城在縣西南七十里藍水即濫水絳水之上源也或分藍絳為二水謂藍出其陽絳)


(出其隂非是)東逕屯留縣故城南東北流入于漳故桑


欽云絳水出屯留西南東入漳也(地形志屯留縣絳水自寄氏界)


(來入濁漳因名交漳)漳水又東陳水注之(水出西發鳩山東注于漳)漳水


又東北逕壺關縣故城西(縣有壺口關今在黎城縣東北太行山上)屈


逕其城北厯鹿臺山與銅鞮水合(元和志鹿臺山在襄垣縣南二)


(十里濁漳水在縣南二十一里)又東逕襄垣縣故城南(城在今縣北)又


東北逕潞縣北(元和志漳水一名潞水在潞城縣北)又東北逕望夫


山湼水注之(山在今黎城縣東北元和志清漳水在黎城縣東北五十里濁漳水在縣)


(西北五十六里)又東逕磻陽城北倉石水入焉(水出林慮縣東北流)

(至磻陽城東而北注于漳按磻陽城在今林縣北八十里)又東逕武安縣清漳


水自涉縣東南來注之世謂之交漳口(元和志清漳水一名)


(涉河在涉縣南一里)又東出山逕鄴縣西(故鄴城在今臨漳縣西可四十里西)


(接林縣界有太行林慮倚陽天平諸山漳水之所經也)又東逕三戸津(在故鄴城)


(西四十里)又東逕武城南(故鄴城北漳水上有講武城曹操所築葢即此也)又


東北逕西門豹祠前(昔魏文侯以西門豹為鄴令引漳以溉鄴民賴其用其後)


(魏襄王以史起為鄴令又堰水以溉鄴田咸成沃壤百姓歌之)又北逕祭陌西(西門)


(豹沉巫處田融以為紫陌在故鄴城西北五里)又東逕梁期城南(城在故鄴城北)


(五十里)又逕平陽城北(括地志云臨漳縣西二十五里有平陽故城)又東


右逕斥丘縣北即裴縣故城南(元和志成安縣濁漳水西自滏陽縣)


(界流入斥丘故城在縣東南三十里)又東北逕列人縣故城南右合


白渠故瀆(白渠水出魏郡武安縣東南流逕肥鄉縣故城北又逕列人右㑹漳津今無水)


(地理志曰白渠東至列人入漳是也按肥鄉故城在今肥鄉縣西二十二里魏分邯鄲縣地置列人)


(故城在縣北三十里列人堤上)又東北逕斥漳縣南(今曲周縣東有斥漳故城)


(元和志漳水在曲周縣西二十九里)尚書所謂覃懷厎績至于衡漳


者也以今輿地言之屯留壺關襄垣潞城黎城(並屬)

(山西潞安府)林縣涉縣鄴縣(並屬河南彰徳府)成安肥鄉曲周


(並屬直隷廣平府)界中皆禹貢降水之所經也


漢志雜採古記故漳絳二水並存實一川也漳絳


本入河及河徙之後漳絳循河故道而下故酈元


云水流間關所在著目信都復見絳名而東入于


海也然漢志信都之絳水則又有别志云故章河


在北東入海禹貢絳水亦入海蓋縣北故漳即禹


河之故道而絳水出其南則漳水之徙流酈元所


謂絳瀆者也濁漳注云漳水自南宮縣故城西(城在)


(今縣西北)又北絳瀆出焉今無水故瀆東南逕九門城


南(城在今藁城縣西北二十五里)又東南逕南宮城北(元和志絳水故凟在)


(南宮縣東南六里)又東南逕繚城縣故城北(十三州志曰經縣東五十)


(里有繚城故縣也按河水注云張甲河左瀆北逕經城東繚城西又逕南宮縣西又注絳瀆即此水)


(也繚城在今南宮縣東南經城在今威縣北)左逕安城南(故信都之安鄉也今在冀)


(州東南)又東北逕辟陽亭(今冀州東南二十五里有辟陽故城)又北逕


信都城東散入澤渚(信都城即今冀州治)西至于信都城(句)

東連于廣川縣之張甲故瀆同歸于海(今棗强縣東三十里)


(有廣川故城河水注云張甲河右瀆自廣川縣東北逕其故城西又東北至脩縣東㑹清河入漳脩)


(與蓚同音條)故地理志曰禹貢絳水在信都東入于海


也(淇水注云清河東逕脩縣南又東北左與張甲屯絳故瀆合又東北逕東光㑹大河故瀆又東)


(北逕南皮浮陽滹沱别瀆注焉濁漳注云漳水㑹滹沱别瀆又東北入清河又東北逕章武平舒入)


(海此即信都絳水入海之道也)葢漢時信都之漳水徙從其縣南


故地志以此為絳水而目縣北之瀆曰故漳河其


後漳又復北道故水經叙漳水仍自信都縣西東


北過下博縣而酈元云絳瀆今無水唐人遂謂之


枯洚通典云清河郡經城縣界有枯洚渠北入信


都郡界是也此渠乃漳水一時之徙流漢志以為


禹貢之絳水大謬而杜佑據以分冀兖之界自後


説經者動稱枯洚以證導河之所過皆班固禹貢


二字誤之也


大陸地也非澤也以地為澤自班固始安國於冀


州云地名而導河又云澤名前後違戾反若乞靈

於班固者朱子疑孔傳為後人偽撰有以也若爾


雅十藪自當主澤言孫炎解不誤頴達引以證經


之大陸則誤耳然自禹河徙後去古日益逺大陸


不知所在賴有其澤名大陸猶可因澤以表地耳


頴達云澤雖卑下旁帶廣平之地故統名焉此説


得之


冀州疏曰春秋魏獻子田於大陸焚焉還卒于甯


杜氏嫌鉅鹿絶逺以為汲郡脩武縣吳澤也甯即


脩武然此二澤相去甚逺所以得為大陸者以爾


雅廣平曰陸但廣而平者則名大陸故異所而同


名焉渭按此説允當脩武今獲嘉縣縣西北有吳


澤陂其旁近地即大陸也水經濁漳注曰鄭玄注


尚書引地説云大河東北流過絳水千里至大陸


為地腹今淇水東至黎陽入河近所謂降水葢以


淇口應北過降水之文也道元疑之曰黎陽鉅鹿


非千里之逕是矣而其下又云自甯迄於鉅鹿出

於東北皆為大陸則以南北兩大陸聮為一地以


應千里之數何其無定見也信如酈言則淇口在


黎陽西南距脩武二百餘里河之所經當先大陸


而後降水矣鄭説亦豈可通乎


程氏禹貢論曰古洚瀆自唐貝州經城北入南宮


貫穿信都大抵北向而入故河於信都之北為合


北過降水之文又曰大陸地志謂在鉅鹿縣其地


逺在枯洚上流不與經應當以深之陸澤為大陸


則古河之行貝冀者可用枯洚以應北過降水之


文其逕深而入滄者可以謂之至于大陸也今按


程氏所稱故河即禹河也據水經濁漳注云絳瀆


北逕信都城東東連廣川縣之張甲故瀆河水注


云張甲故瀆東北至脩縣東㑹清河淇水注云清


河自脩縣南又東北過東光縣西又東北左與張


甲屯絳故瀆合又東北右㑹大河故瀆然則信都


之北為絳瀆所入者乃張甲河非漳水也安得謂

入故河乎絳瀆合張甲又東北至脩縣合清河又


東北至東光合大河故瀆(即王莽河)又東北至阜城合


漳水漳水即禹河故道漢志所云東北至阜城入


大河者也絳瀆至此始入故河非信都界深州在


阜城西北縱移大陸於此亦枯洚之上流河之所


行仍先大陸而後降水不與經相應而况大陸在


鉅鹿班固孫炎俱有明文其可以意為遷就邪


禹河自汲縣東北流入黎陽縣界至大伾山西南


折而北為宿胥口蘇代曰決宿胥之口魏無虚頓


丘虚在朝歌界(今濬縣西南有古朝歌城本殷虚衛世家云封康叔居河淇間故商)


(墟即此)頓丘在黎陽界(今濬縣西有頓丘故城本衛邑詩曰送子涉淇至于頓丘)


(即此)時河已徙而東宿胥口塞故秦欲決之以灌二


邑水經河水注云自淇口東至遮害亭(亭在濬縣西南五十)


(里)又有宿胥口舊河水北入也淇水注云淇水東


流逕枋城南(元和志枋頭故城在衛州衛縣東一里建安九年魏武在淇水口下大方)


(木為堰遏淇水令入白渠以開運漕故號其處為枋頭今在濬縣之西南即所謂淇門渡也)右

合宿胥故瀆瀆受河於頓丘縣遮害亭東黎山西


(句)北㑹淇水處立石堰遏水令更東北注魏武開


白溝因宿胥故瀆而加其功故蘇代曰決宿胥之


口魏無虚頓丘即指是瀆也淇水又東北逕雍榆


城南(春秋襄公二十三年叔孫豹帥師救晉次于雍榆者也按杜注云晉地汲郡朝歌縣東有)


(雍城今在濬縣西南)又東北逕同山東(明一統志同山在濬縣西南四十五里新)


(志云其麓綿亘四十餘里有龍脊岡岡之西有山相輔而行西屬太行曰達西岡)又北逕


其城東東北逕帝嚳冢西(皇覽曰帝嚳冢在頓丘城南臺隂野中者也其)


(地有白祠陂同山陂二陂所結即臺隂野矣元和志帝嚳陵在澶州頓丘縣北三十里)又北


逕白祠山東厯廣陽里逕顓頊冢西(帝王世紀曰顓頊葬頓丘)


(城南廣陽里大冢者是也元和志顓頊陵在頓丘縣西北三十五里又有秋山山海經云帝嚳所葬)


(濬縣新志曰白祀山在縣西二十里)又北逕頓丘縣故城西(古文尚書以為)


(觀地葢太康弟五君之號曰五觀者也竹書紀年晉定公三十一年城頓丘其故城在今濬縣西)


又東北逕枉人山東牽城西(春秋定公十三年公㑹齊侯衛侯于牽杜)


(預曰黎陽東北有牽城即此按枉人山元和志云在黎陽縣西北四十五里俗言紂殺比干於此故)


(名寰宇記云在縣西北十三里俗名上陽三山明一統志云在濬縣西北二十五里内黄縣西南六)

(十里北連跨巨岡左右谿澗不啻數百又按蕩水注云宜師溝東逕蕩隂縣南又東逕枉人山東北)


(至内黄澤右入蕩水湯隂縣志云枉人山在縣東南二十五里與濬縣接界是一山而跨三縣之境)


(也)又東北逕石柱岡(枉人山北連跨巨岡石柱之類也)又東過内


黄縣南為白溝也(即漢志所謂清河)今按宋李垂上導河


形勢書請自汲郡東推禹故道出大伾上陽三山


之間復西河故瀆即酈元所謂宿胥故瀆也濬縣


舊志故瀆在縣西十里亦曰西河葢禹迹漢時則


流經縣東又縣北四十里有大齊村相傳亦黄河


故道也然淇水自東過内黄縣南為白溝而向北


之河道不可得聞據本注云内黄縣故城右對黄


澤即賈讓所見内黄界中有澤方數十里環之有


隄者也内黄故城在今縣西北澤大方數十里當


接安陽縣界疑此地亦禹河之所經河徙乃鍾為


黄澤耳昔殷王河亶甲居相其子祖乙圯焉而又


遷(書序仲丁遷于囂河亶甲居相祖乙圮于耿傳云相地名在河北祖乙亶甲子圯于相遷于耿)


(河水所毁曰圯)通典相州治安陽縣殷王河亶甲居相即

其地元和志相州内黄縣東南十三里有故殷城


河亶甲居相築此則禹河出内黄安陽之間明矣


自此而北則為鄴東之故大河洹水注云洹水出


山逕鄴縣南殷墟北竹書紀年曰盤庚即位自奄


遷於此遂曰殷也(奄未詳處所)據書序盤庚所遷之殷


在河南與竹書異孔穎達云盤庚後王或有從河


南亳地遷於洹水之南者非盤庚也今按楚語白


公子張曰昔殷武丁能聳其徳至於神明以入於


河自河徂亳韋昭云從河内徙都亳也此必盤庚


後王有自亳遷於奄者又有自奄遷於鄴南之殷


者故武丁即位時殷都仍在河北尋復徂亳葢亦


圮而遷焉(殷本紀曰武乙復去亳徙河北此即紂都朝歌也武丁自鄴南復遷於亳至武)


(乙則又自亳遷於朝歌淇水注引晉書地道記謂武丁遷居沫邑葢誤以武乙為武丁耳)禹河


行臨漳之東又明矣自此東北厯成安至肥鄉而


合漳是為北過降水也漳絳至此并為河矣及河


南徙漳絳循河故道而下故東川復有漳絳之目

水經注云漳水自斥漳縣南又東北逕平恩縣故


城西(平恩故城在今東昌府丘縣西舊在曲周縣東南五十里金省入曲周丘縣志云漳水舊)


(經平恩城西北至曲周今唯經曲周不入縣界)又東北逕南曲縣故城西


(應劭曰平恩縣北四十里有南曲亭故縣也今在丘縣西北)又東北逕曲周縣


故城東(城在今縣東北漳水故瀆在縣東志云漳水舊自縣東北入威縣其後自魏縣東出)


(經流遂為枯瀆)又北逕巨橋邸閣西(昔武王伐紂發巨橋之粟服䖍曰鉅鹿水)


(之大橋也)又北逕鉅鹿縣故城東(鉅鹿郡治其故城即今平鄉縣魏收志云)


(平鄉縣治鉅鹿城是也史記項羽救鉅鹿軍漳南括地志云今俗名栁河在平鄉縣南元和志云濁)


(漳水在縣西南十里明成化十八年漳河東決入廣宗縣界是為新漳而舊漳遂涸)又厯經


縣故城西有薄落津(經縣故城在今廣宗縣東二十里本後漢經縣地後魏析)


(置二縣此為西經漳水自平鄉流入縣界即古薄落水戰國䇿趙武靈王曰吾國東有河薄落之水)


(後漢初平四年袁紹擊公孫瓚于薄落津郡國志云經縣西有漳水津名薄落津也)又逕沙


丘臺東(紂所成也在鉅鹿故城東北七十里按通典平鄉縣有沙丘臺今在廣宗縣界廣宗)


(唐平鄉地也)又逕銅馬祠東(漢光武廟按寰宇記銅馬祠在鉅鹿縣北七里漳水)


(舊在縣東唐鉅鹿縣故城在縣南宋北流決入漳水大觀元年邢州言河決陷鉅鹿縣詔遷縣於髙)


(地即今治其後河復南出漳亦隨之故道多塞)皆漢鉅鹿縣境也昔殷王

祖乙遷於邢杜佑云即邢州今為順徳府蓋亦瀕


河之地故其後盤庚又圮而遷子亳殷(書序祖乙圯于耿作)


(祖乙傳云圮于相遷于耿殷本紀云祖乙遷于那其説不同按耿在漢河東皮氏縣今為河津縣地)


(傳直以圯為遷未安從史記較長抑或序圯于耿下脱遷于邢三字皇極經世云祖乙踐位圯于耿)


(徙居邢此説是也仲丁河亶甲盤庚皆為遷事作書祖乙但圯而不遷何用作書其為遷邢而作無)


(疑矣)禹河行鉅鹿之東又明矣以今輿地言之河自


濬縣西南折而北厯内黄(並屬直隷大名府)湯隂安陽臨


漳(並屬河南彰徳府)魏縣(屬直隷大名府)成安肥鄉曲周(並屬廣平府)


平鄉廣宗至鉅鹿縣(並屬順徳府)大陸澤在焉此即禹


河北過降水至于大陸之故道也


王横所稱西山即賈讓所謂放河使北西薄大山


者髙地即史遷所謂至大伾引河北載之髙地者


也皆在黎陽大伾一名黎陽東山則上陽三山為


黎陽西山可知矣杜佑曰西山者太行恒山也今


按太行在輝縣西東距濬縣可二百里又東北則


在林縣西東距臨漳可一百五十里恒山在曲陽

縣西北南距鉅鹿可四百里至濬縣則八百餘里


其禹河所行在唐衛相洺邢冀深瀛滄諸州之境


安得隨二山之足而東北去乎杜説非是程大昌


云禹河自澶相以北皆行西山之麓又云古河之


在貝冀以及枯洚之南率皆穿西山踵趾以行今


按澶非禹河所經自黎陽已行西山之麓不始於


相貝冀界中亦更無西山踵趾殊不可解也或曰


水性就下載之髙地是拂其性也疑遷與横之言


為妄余曰髙地非謂髙於河之上流也賈讓云淇


水口金隄髙一丈自是東地稍下隄稍髙至遮害


亭髙四五丈因欲決是隄放河使北入海則亭北


之地固下於河矣禹引河使北豈有難行之理其


曰髙地者特以大伾之東地益卑以彼視宿胥口


則宿胥口之地較髙耳髙地對上文平地而言非


謂髙於河之上流也讀者其可以辭害意乎


或問禹始引河北載之髙地然則水未治以前河

從何處行曰堯時河從大伾山南東出或決而北


或決而南汜濫兖豫青徐之域即太史公所謂行


平地數為敗者也及禹治水乃厮為二渠一引而


北載之髙地為大河之經流而餘波循故道以東


者名之曰漯漯川受水不多雖平地不為害先是


全河東注則猶瀉杯水於掌上潰溢四出與後世


東郡平原之決當亦相似也(溝洫志云王莽時長水校尉關並言河決)


(率常於平原東郡左右其地形下而土稍惡聞禹治河時本空此地以為水猥盛則放溢少稍自索)


(雖時易處猶不能離此上古難識近察秦漢以來河決曹衛之域其南北不過百八十里者可空此)


(地勿以為官亭民室而已)竊意平恩以下本漳水之所行禹穿


地自宿胥口以至鄴東引河合漳水入海是謂北


過降水耳清河行漳水之東宋時大河北流合清


河入海輙決而西則清河之地髙於漳水之地可


知滹沱行漳水之北自古迄今但聞滹沱決而南


不聞漳水決而北則漳水之地卑於滹沱之地又


可知也漳雖善徙為南北兩厓所束終不能逺汜

濫禹引河由此入海所以為聖人之智後世易之


宜其數敗也


王横所稱周譜如淳注云世統譜諜也今其書已


亡不知體製若何又怪太史公以武帝導河行北


瀆為復禹舊迹似不曽見此書嘗以問百詩百詩


曰案梁書劉杳傳王僧孺被敕撰譜訪杳血脉所


因杳曰桓譚新論云太史三代世表旁行邪上並


效周譜以此而推當起周代則王横所引即此譜


也太史公曰殷以前諸侯不可得而譜周以來乃


頗可著又曰太史公讀春秋厯譜諜周譜遷所讀


或者於河徙事未及討論古人讀書儘有疎略者


余聞之宿疑頓釋因思遷書疎略頗多言北載之


髙地而不知大伾以東非髙地讀周譜而三代世


表不書河徙亦疎略之一端也或曰遷非不知今


所行非禹所穿時武帝自多其功以為復禹舊迹


故因而書之但遷於武帝之事未嘗少有所諱何

獨於此為之隱而使禹河之故道不白於天下後


世哉以為疎略者近是雖然禹河至勃碣入海漢


河亦至勃碣入海即以為復禹舊迹亦無不可不


必過降水至大陸而後為復禹舊迹也當今之世


有能囘河北行使入于勃海吾亦謂之復禹舊迹


也已


王横云禹河隨西山下東北去其言有可證者十


五書序河亶甲居相相城在今安陽内黄二縣界


而其後為河所圯證一也楚語武丁自河徂亳注


云從河内徙都亳河内即鄴南殷墟自河徂亳葢


亦為河所圮證二也史記殷本紀祖乙遷于邢其


後盤庚又自邢遷于亳下篇曰今我民用蕩析離


居罔有定極葢亦為河所圯鉅鹿界明有禹河證


三也(殷去夏不逺其所居相殷在漢魏郡界邢在鉅鹿界以殷都證禹河最確故首著之)詩


衛風曰河水洋洋北流活活河至大伾山西南折


而北逕朝歌之東故謂之北流證四也禮記王制

曰自東河至于西河千里而近葢西河自華隂折


而東為南河又東至大伾折而北是為東河計所


行不滿千里故曰千里而近若漢河則東過大伾


山南至白馬縣之長壽津始折而北西去宿胥口


又一百五六十里則為千里而遥矣證五也史記


衛世家封康叔為衛君居河淇間故商墟商墟即


古朝歌城在今濬縣西南淇縣東北淇水逕其西


河水逕其東是為河淇之間故淳于髠曰王豹處


于淇而河西善謳證六也戰國策蘇代曰決宿胥


之口魏無虚頓丘二邑在今濬縣西南酈道元云


宿胥故瀆受河於頓丘縣遮害亭東黎山西證七


也史記河渠書曰禹自大伾厮二渠以引其河北


載之髙地據賈讓言遮害亭東地益下則黎陽西


山之足實為髙地證八也漢書溝洫志賈讓曰決


黎陽遮害亭放河使北入海西薄大山東薄金隄


大山即王横之所謂西山證九也叙傳曰商竭周

移正指定王五年事固已知武帝所道非禹舊迹


證十也地理志鄴縣有故大河在東茍非隨西山


下東北去安得至鄴證十一也孫炎曰大陸鉅鹿


北廣河澤河所經葢此澤本禹河之所匯故亦名


廣河證十二也水經注漳水北逕祭陌西俗巫為


河伯娶婦祭於此陌葢鄴本有河故以河伯惑人


證十三也杜佑曰漳水横流至肥鄉縣界入河曽


􁇛曰河自大伾折而北流漳水東流注之地形南


北為從東西為横河從而漳横故謂之横漳證十


四也李垂曰自汲郡東推禹故道出大伾上陽三


山之間復西河故瀆證十五也愚以漢時漳水自


平恩以下為禹河之故道亦有可證者五漢書地


理志漳水東北至阜城入大河又􁆞水東至文安


入大河滹沱東至參户合滹沱别從河東至文安


入海是水經所叙漳水自成平以下至章武入海


者在西漢時猶為大河證一也又成平縣有滹沱

河民曰徒駭河與許商所言正合葢漳水自東昌


縣㑹滹沱河又東逕弓髙阜城至成平世遂謂之


滹沱然漳故徒駭也土俗猶能識之不言漳滹沱


仍曰徒駭證二也水經濁漳注曰鬲般峙其東北


徒駭瀆聨漳絳則漳絳即徒駭之上流通為一川


證三也唐書地理志清池縣西五十里有徒駭河


西隄是浮陽參戸之漳水亦古徒駭證四也齊乘


曰河昔北流衡漳注之河既東徙漳自入海安知


北流之漳非古徒駭河歟證五也無徵不信庶乎


其免矣


凡河所經之地納山源大川則河徙而瀆不空漳


水循河故道以專達于海是也不然則經流一去


枝瀆皆空乆之化為平陸矣漢北瀆於東光納清


河於阜城納漳水王莽時河空而漳清納流之地


不空則以有二川行其故道也東漢以後之河無


山源之可納則一空俱空矣宋北流合清河入海

故金明昌中河徙而清河自若其下流分為二派


一由南清河入淮一由北清河入海及元至元中


河徙而南北清河亦自若今河行汴泗入淮淮泗


之外亦更無山源之可納他日河復北道則汴空


而淮泗不空此理固甚明也周定王時河徙自肥


鄉以下有漳水行其故道猶可推尋其肥鄉以上


雖有清淇蕩洹諸山源之水皆横絶故河而東入


於白溝不能南北灌注所以多致陻塞反覆參驗


益信漳水東出為禹河之故道非臆説也


漢河隄率謂之金隄文帝時河決酸棗東潰金隄


在今延津縣界成帝時河水盛溢泛浸瓠子金隄


在今開州界酈道元云河水舊於白馬縣南泆通


濮濟黄溝金隄既建故渠水斷在今滑縣界若賈


讓所云決黎陽遮害亭放河使北入海西薄大山


東薄金隄者則在今濬縣界其言曰黎陽南故大


金隄從河西西北行至西山南頭廼折東與東山

相屬此隄葢即讓所欲決以放河使北入海者劉


楨黎陽山賦曰南䕃黄河左覆金城金城即金隄


又在東山之東矣禹引河北載之髙地使隨西山


下東北去無藉於隄而亦不妨有隄李垂導河書


言曹公所開運渠東北有伯禹古隄蓋鯀所作也


而禹修之世遂目之曰禹隄讓所謂東薄金隄即


此也鯀用之以防川而河有逆行之患禹因之以


導水而河得就下之宜勝棋所用敗棋之著也良


庖所宰族庖之刀也而善敗則相去逺矣


漢志河内共縣下云北山淇水所出東至黎陽入


河隆慮縣下云國水東北至信成入張甲河過郡


三行千八百四十里魏郡内黄縣下云清河水出


南水經淇水出隆慮縣西大號山東過内黄縣南


為白溝又東北過廣宗縣東為清河清水出脩武


縣北黒山東北過獲嘉縣又東過汲縣北又東入


于河酈注云謂之清河口即淇河口也地理志曰

清河水出内黄縣南無清水可來所有者唯鍾是


水耳葢河徒南注清水瀆移唯留逕絶餘目故東


川有清河之稱曹公開白溝遏水北注方復故瀆


矣渭按水經隆慮所出之淇水即國水宿胥故瀆


乃禹河之所行國水自西來注之勢不得東出内


黄縣南為清河清河葢禹河下流漸淤決而為此


川猶漢屯氏河之類及周定王時宿胥口塞大河


之水不至國水循宿胥故瀆東北逕内黄縣南為


清河漢志所謂東北至信成入張甲河行千八百


四十里者也其後故瀆又塞清河隨淇水至黎陽


入河故淇水口亦名清河口及曹公堰淇口因宿


胥故瀆而加其功使東北流為白溝是為復故瀆


也蘇秦説趙曰東有清河説齊曰西有清河清河


之來已乆疑春秋前有之愚嘗以鴻溝為禹河致


塞之由今清河又分河於此間則下流緩弱不能


衝刷泥沙鄴東河道之塞未必不由此也

地理志鄴縣故大河在東北入海水經注宿胥故


瀆受河於遮害亭東黎山西者即王横所云禹之


行河隨西山下東北去者也自黎陽以下水經所


稱大河故瀆一名北瀆俗謂之王莽河者即周定


王時所徙西漢猶行之至王莽時遂空者也所稱


河水自鐵丘南東北流至千乗入海者即王景所


治東漢以後見行之河也禹河舊迹乆失其傳漢


魏諸儒皆以北瀆為禹河司馬遷知禹引河北載


之髙地矣而不知當時所行者非禹河王横知禹


河隨西山下東北去矣而不能實指其地名班固


知有鄴東故大河矣而不知其上承宿胥口酈道


元知宿胥故瀆為白溝矣而不知其下流即鄴東


之河杜佑知衡漳至肥鄉入河矣而不知其河即


北過降水之河故自大伾以下凡降水大陸九河


逆河之所在皆不得其真獨宋程大昌著禹貢論


及山川地理圖確然自有其所為禹河者迨考其

歸趣則以河水至千乗入海者為元光改流出頓


丘東南之河而鄴東故大河即禹之舊迹孟康以


為王莽河非也今按孟康所謂出貝丘西南自王


莽時遂空者即大河故瀆一名北瀆者也未嘗指


鄴東故大河為王莽河且康既知此河出貝丘豈


復與在鄴東者混而為一頓丘東南之決河未幾


即塞安得以河水為元光改流之道始建國三年


之徙見漢書王莽傳而大昌謂禹河空於元光不


待莽時世惡莽居下流故河遷濟竭皆歸之本無


此事然則漢人紀漢河亦不足信邪葢唯不知漢


時漳水自平恩以下皆禹河之故道故謂鉅鹿去


古河絶逺而以枯洚應降水移大陸於深州種種


謬誤皆由此出也大昌銳意求禹河動稱王横班


固而其言猶方枘圓鑿之不相入蔡傳隨聲附和


世儒墨守不移禹河之所以日晦也

又北播為九河
　傳曰北分為九河以殺其溢在兗州界顔氏曰播布
　也林氏曰凡言為者皆從此而為彼也程氏曰自大
　陸以北河播列為九則其地不復平衍而特為卑窪
　故也渭按徒駭與冀分水八枝皆在兖域説見兖州

水經注漳水自鉅鹿縣銅馬祠東又北逕南宫縣


故城西又北絳瀆出焉(見北過降水下)漳水又北逕堂陽


縣西長蘆水出焉(衡水自堰分為二水一北出逕縣故城西其右水東北注出石)


(門謂之長蘆水葢變引葭之名也元和志堂陽縣長蘆水亦謂之堂水在縣南二百步縣因取名按)


(堂陽今為新河縣其故城在南宫縣西北衡水即漳水)漳水又東北逕扶栁


縣北(今冀州西南有扶栁故城)又北逕昌成縣故城西(在今冀州西北)


又逕西梁縣故城東(在扶栁故城西北五十里元和志信都縣衡水亦曰長蘆)


(水即濁漳水之下流也西北去縣六十二里寰宇記長蘆枯溝在州西二里漳水在州西北六十里)


又東北逕桃縣故城北合斯洨故瀆(斯洨水首受大白渠東北)


(入衡水衡水又東為表譚渡元和志長蘆水在衡水縣南二百步按桃縣故城亦在冀州西北)又


北逕鄡縣故城東(在今束鹿縣東接深州界元和志衡漳水在鹿城縣南)又


右逕下博縣故城西(城今在深州南元和志云在下博縣南二十里)又東

北厯下博城西逶迤東北注謂之九爭(元和志長蘆橋在下)


(博縣南架長蘆水)西逕樂鄉縣故城南引葭水注之(城在深州)


(東北引葭即長蘆也自此以下衡漳與長蘆互受通稱)又東北逕阜城縣北


(此阜城當在今武邑縣界)又東北逕武邑郡南(魏所置元和志武邑縣長蘆水)


(北去縣三十二里)又東北逕武强縣北(元和志武强故城在武强縣西南二)


(十五里按今縣南有武强故城二一魏置一西晉置寰宇記衡漳在武强縣南五里)又東北


逕武隧縣故城南(元和志武隧故城在武强縣東三十一里)又東逕武


邑縣故城北(晉分武邑武隧觀津為武邑郡治此當在今武邑縣界縣志云漳河在縣)


(西北二十里)又東北至昌亭與滹沱河㑹(衡漳又逕東昌縣故城北)


(經所謂昌亭又東北左㑹滹沱故瀆謂之合口今武邑縣東有東昌廢縣)又東逕弓髙


縣故城北(在今阜城縣西南)又東逕阜城縣故城北樂成


縣故城南(阜城故城在今縣東二十二里樂成故城在今獻縣東南)又東北逕


成平縣南(衡漳東逕建成縣故城南成平縣故城在北按二城並在今交河縣東)又


東左㑹滹沱别河故瀆(漢志成平縣有虖沱河民曰徒駭河又樂成縣虖沱)


(别水首受虖沱河東至東光入虖沱河此虖沱河即漳水古之徒駭也滹沱别河故瀆即虖沱别水)


(自樂成來者志云至東光入虖沱河葢與成平接界處也)又東北合清河謂之

合口(河水篇曰大河故瀆東北至東光縣故城西而北與漳水合是也縣界清河本西漢大河)


(之經流王莽時河徙清河由此北㑹漳水故酈元云清漳二瀆河之舊道也合口在今青縣南二里)


(接滄州界)又東北濊水出焉(濊水東北逕參户亭北又東逕東平舒縣故城南又)


(東北注滹沱謂之濊口按青縣宋為乾寧軍本漢參户縣兼得章武地縣南有參戸故城即酈注所)


(謂參户亭也元和志云一名木門城在長蘆縣西北四十里青縣新志云濊水東北流逕天津鎮東)


(南十里為大直沽地勢平衍羣流漲溢茫無涯涘故得厥稱長蘆縣即今縣南七十里衛河西岸之)


(長蘆鎮也)又東北逕章武縣西又東北逕平舒縣南東


入海(章武漢屬勃海郡唐為魯城縣在滄州北一百里東平舒故城在今大城縣界淇水篇云)


(清河自濊邑北又東北至泉州縣北入滹沱又東逕漂榆邑故城南入于海按今靜海縣本漢章武)


(平舒二縣地縣北有漂榆城清漳合流經此入海寰宇紀云御河自乾寧軍東北九十里入潮河合)


(流向東七十里於獨流口入海潮河即界河也縣東北九十里有小直沽天津衛設焉本漢章武縣)


(地元為靜海縣之海濵鎮明永樂二年築城置衛)本朝改衞為鎮小直沽即古沽水後魏志章武　


(縣有沽水水經云沽水東南至泉州縣與清河合東入于海是也泉州今為寶坻漷縣地小直沽受)


(南北諸水東逕天津城北又東南合大直沽而東注于海漢志所云河水東北至章武入海者也海)


(即勃海元和志云在魯城縣東九十里今在靜海縣東北一百五十里南接滄州折而東北接寶坻)


(縣界禹貢之逆河後世則為勃海亦謂之海也)以今輿地言之漳水自鉅

鹿又北厯南宫新河冀州(並屬直隷真定府)束鹿(屬保定府)深


州衡水武邑武强(並屬真定府)阜城獻縣交河青縣靜


海(並屬河間府)大城寶坻(並屬順天府)至天津鎮(屬河間府)注于


勃海即古徒駭河之故道也


許商云徒駭在成平胡蘇在東光鬲津在鬲縣徒


駭前已悉今徳平樂陵齊河濟陽慶雲海豐界中


有土河志以為徒駭妄也漳水不經此安得有徒


駭且徒駭最北豈反出鬲津之南哉今東光寧津


南皮滄州慶雲海豐界中並有胡蘇河元和志云


胡蘇河在饒安縣西五十里寰宇記云一名赤河


自臨津流逕饒安無棣入海漢志東光縣有胡蘇


亭水經注云清河東至東光縣西南逕胡蘇亭是


也今寧津縣本東光縣地其西有胡蘇亭蓋即在


東光者齊乗以滄州南之大連澱為胡蘇河得之


(隋書平原東有豆子䴚通鑑云豆子䴚負海帶河地形深阻葢在漢平原勃海河間三郡之交顧炎)


(武肇域記云即今滄州南之大連澱也)鬲津最南最長較諸河差有

考據今徳州北有鬲津枯河(漢志鬲縣平當以為鬲津通典鬲縣故城)


(在安徳縣西北元和志鬲津枯河在徳州安徳南七十里按唐徳州治安徳今為陵縣)東逕


陵縣北(北接吳橋縣界元和志鬲津枯河南去將陵縣二十里金志安徳縣有鬲津河按唐)


(將陵縣南至徳州治五十里其故城當在今陵縣北五十里吳橋志云古鬲津河在縣南里許亦名)


(吳川)又東逕徳平縣北(去縣十五里北接寧津縣界徳平本平昌五代唐更名)


又東逕樂陵縣北(北接南皮縣界寰宇記樂陵縣有鬲津枯河在縣西三里金志)


(樂陵縣有鬲津河南皮新志云在縣東南四十五里)又東逕慶雲縣南(金志無棣)


(縣有鬲津河其故城在今縣東元分無棣於此置西無棣縣明永樂初改今名縣東南二里有卧龍)


(岡在鬲津河中)又東北逕鹽山縣東南(新志云鬲津河自慶雲北入縣界)


又東北逕海豐縣西北(此元東無棣縣也明永樂初改今名)又東北


入海(渤海在縣東北一百五十里東南接霑化北接鹽山)齊乗以濵州北士


傷河為鬲津云即漢時所輔求代劉雄處今按輔


代雄處為厭次津在今武定州南東漢大河之經


流士傷河在濵州北蓋即唐景福後黄河所徙之


道自勃海縣西北六十里東北流逕無棣縣東南


六十里又東北逕馬谷小山南而東注于海者(見寰)

(宇記)非輔代雄處也齊乗指此為鬲津未審是否據


許商言自鬲以北至徒駭間相去二百餘里則當


在此地海豐新志云經縣西北五十里又東北入


海則徒駭鬲津南北相距太狹殆非也


太史馬頰覆釡三河據爾雅次序以許商言證之


當在成平之南東光之北通典云馬頰覆釡在平


原郡界又云安徳縣有覆釡河按郡即徳州治安


徳所領有蓚縣寰宇記云馬頰河逕蓚縣界是也


而又云篤馬河即古馬頰河人皆斥其謬然唐自


有馬頰河出澶州新豐縣界東北流至平昌縣合


篤馬河二水合流並得通稱以篤馬為馬頰不可


謂謬謬在一古字指為九河之第三耳元和志馬


頰河在安徳縣南五十里又在平昌縣南十里久


視二年開決亦名新河近志平原商河陽信界中


並有馬頰河皆唐之馬頰也在鬲津之南與九河


無涉太史河自昔無考而明一統志云在南皮縣

北此臆説滄州志又云覆釡河在慶雲縣南二十


里即鉤盤北派亦不足信齊乗以為太史等河在


漳南清滄二州之間庶幾得之(元清州治㑹川即今青縣滄州治清)


(池即今滄州)


簡潔鉤盤三河據爾雅次序以許商言證之當在


東光之南鬲縣之北史記正義云簡在貝州厯亭


縣界輿地廣記云簡潔在臨津金志云南皮縣有


潔河按唐厯亭縣今東昌府之恩縣是也簡河在


此則出鬲津之南矣大謬慶雲新志以縣南篤馬


河為簡河亦非臨津今寧津北與南皮接界謂簡


潔在此理或有之齊乗曰滄州大連澱南至西無


棣縣百餘里間有大河沙河蓋即簡潔也漢志平


原有般縣韋昭曰音逋垣反師古曰爾雅說九河


云鉤般郭璞以為水曲如鉤流般桓也今土俗用


韋音按般縣故城在今徳平縣東北縣南二十里


有盤河後漢初平二年公孫瓚破黄巾于槃河又

瓚與袁紹相攻瓚引軍屯槃河即此後魏志般縣


有故般河水經注云篤馬河自西平昌縣故渠川


派東入般縣為般河蓋亦九河之一道也通典古


鉤盤河在樂陵縣東南元和志陽信縣北四十里


有鉤盤河寰宇記樂陵縣東南五十里有鉤盤河


金志將陵縣有鉤盤河近志陵縣徳平樂陵商河


武定海豐陽信霑化界中並有鉤盤八枝自鬲津


而外此河亦有可據齊乗曰東無棣縣北有陷河


闊數里疑即鉤盤河按此河自樂陵分為南北二


派海豐舊志云南派在縣南名鉤盤河東經霑化


縣北又東至久山鎮入海新志云北派在縣西北


三十里自慶雲流入又東北經馬谷山前抵土河


口入海今縣北盤河村尚以此為名蓋北派即齊


乗所謂陷河也或曰陷河即篤馬河之别名許商


云在九河南齊乗指此以為古鉤盤恐非然許商


亦就上流言之耳鬲津出鬲縣篤馬出平原鬲在

平原之西北故曰孫禁所欲開者在九河南篤馬


河若其下流入海處則商固未之悉也篤馬首受


大河大河潰溢縱其所之遇水即合安知篤馬下


流非即鉤盤之故道乎


撰水經者不知漳水即徒駭而以王莽河為禹河


故云大河故瀆東北逕元城縣西北沙丘堰至于


大陸北播為九河按漢元城縣故城在今大名府


元城縣東沙麓之側沙丘堰北去鉅鹿尚百餘里


謂播為九河自此始與經自大陸又北之文不合


唐人疑鉅鹿廣阿東去平原太逺故又以深州之


陸澤當禹貢之大陸然自陸澤以東南距鬲縣可


三百里禹河亦必不至此始分為鬲津而南入鬲


縣也且古之九河並東北出至章武髙城栁縣之


東(髙城縣故城在今鹽山縣南栁縣故城在縣東)合為逆河至碣石入海


及周定王時河徙自東光南皮浮陽絶八枝而北


合徒駭漢人指此為逆河是九河之所同故王莽

改勃海郡曰迎河郡南皮縣曰迎河亭而其實非


也以意度之徒駭大勢北行亦迆東八枝太史最


北宜最短向南則漸加長鬲津最南最長首受大


河當在南宫縣界也要之九河所在後人率多附


㑹其名為某河者未必即古之九河不名為某河


者又未必非古之九河(如濊水浮水無棣溝篤馬河之類)馮逡元


九河今既滅難明班固云自兹距漢北亡八枝酈


道元云城地並存川瀆多亡斯為實録無事深求


近志雜亂者勿論即如孔頴達于欽準許商三河


以為言亦未可盡信也


顧景范川瀆異同曰黄河自鞏洛以東已出險就


平大伾以北地勢益廣衍大陸則又鍾水之區也


乗建瓴之勢注沮洳之鄉奔騰横溢必不能免禹


因而疏之順其性之所便從其地之所近而九河


以名此在洚洞之際最為當機而扼要也計初時


汜濫乍平九河必勢均力敵既而横流益殺更復

冬春消減九河之或盈或涸或通或湮亦理所必


有厯時既久後人但見安瀾之效而忘其弭患之


功遂置九河於度外壅遏逾逺淫潦乗之河於是


起而發大難之端矣凡九河之壞也非一朝一夕


之故則九河之興也抑豈僅一手一足之烈哉故


曰神禹也

同為逆河入于海
　傳曰同合為一大河名逆河而入於渤海正義曰鄭
　玄云下尾合名為逆河言相向迎受王肅云同逆一
　大河納之於海其意與孔同蘇氏曰逆河者既分為
　九又合為一以一迎八而入於海即渤海也薛氏曰
　河入海處舊在平州石城縣東望碣石其後大風逆
　河皆漸於海舊道堙矣程氏曰逆河世之謂渤海者
　也逆河之地比九河又特窪下故九水傾注焉雖其
　兩旁當有涯岸其實已與海水相合不止望洋向若
　而已黄氏曰逆河碣石今皆淪於海渭按經所謂海
　乃東海在碣石之東而說者以為渤海由不知渤海
　故逆河後為海所漸耳此先儒之通患唯子瞻士龍
　泰之文叔能辨之石城縣唐初析平州盧龍縣地置
　其故城在今直隷永平府灤州南三十里

碣石之東為滄溟經之所謂海也其西則逆河後


世謂之勃海河渠書曰同為逆河入于渤海(溝洫志同)


蓋漢人以渤海為海而不知其為逆河遂謂逆河


在南皮浮陽河自章武入海不至碣石矣千年積


謬至蘇薛程黄四公而一正蔡氏不收何以為集


傳


王横曰往者天嘗連雨東北風海水溢西南出寖


數百里九河之地已為海所漸矣九河但堙塞耳


而横云為海所漸世莫不痛詆之百詩獨為余言


曰九河若作逆河則未為不是余頷之而未有以


見其誠然百詩亦更無所發明也及讀薛氏語始


知古人先得我心益歎百詩之敏悟蓋横雖博聞

彊記而討論不精臨文多誤如秦決河溝以灌大


梁河溝者鴻溝也而横誤以為大河西山不言黎


陽亦其疎漏處逆訛為九即此可證也髙忠憲有


言萬世之心目固有漸推而愈明論久而後定信


夫


勃海之名古未嘗有也韓非子云齊景公與晏子


遊於少海登柏寢之臺少海即勃海景公時已有


之不但此也左傳僖四年楚子使言於齊侯曰君


處北海北海亦即勃海則桓公時已有之逆河南


岸之地為海所漸當在其前王横云往者猶言昔


者其時之逺近不可知而必非謂漢世網羅舊聞


自有所據議者以此事不見於正史疑横言為妄


吾不知其所謂正史者秦漢之史邪抑古史邪如


謂古史則諸侯史記皆為秦所燒世無由見安知


其書與不書如謂秦漢之史則海水西南出數百


里漢書溝洫志固已明載之矣豈必大書特書曰

某年某月而後為可信乎且變異之事正史無文


而見於它書者多有厯陽之國没為湖見淮南子


邛都縣陷為邛池長水縣淪為谷水海鹽縣淪為


柘湖武原縣淪為當湖並見水經注而正史不書


可盡以其言為妄邪揚州舊有海門縣南對太倉


州其海口即江尾也東北境為海水所侵吞食寖


廣西南出數十里　本朝康熈初縣治遂淪於海


今又過其西四十里矣風濤撞擊其聲如大礟日


夜不絶每沙岸將崩必先有龜坼之痕居人指以


為候輒遷去而縣遂廢計三十餘年中四十里之


地化為海水過此以往三四百年安知此江尾者


不與勃海同其深廣邪天下事固有不可以常理


論者此類是也


許商云九河自鬲以北至徒駭間相去二百餘里


則其同為逆河也雖大當亦不及三百里而今渤


海南北相距有五百里之逺則兩岸之地其為海

水所漸者多矣酈道元云昔燕齊遼曠分置營州


今城届海濵海水北侵城垂淪者半王横之言信


而有徵碣石入海非無證矣此不過借營州以證


碣石而實與横所言之事不同横事在南岸故曰


天嘗連雨東北風海水溢西南出寖數百里事當


在春秋之前是逆河變為渤海之由也道元所言


在北岸是碣石淪於海中之由事出漢後故又曰


漢世波襄吞食地廣贊水卑耳之谿當同碣石苞


淪洪波也自碣石以西北岸所侵者漢驪成絫縣


地今為灤州樂亭昌黎地其所吞食南北裁數十


里南岸所漸者漢漯沃琅槐廣饒鉅定壽光平壽


界今為霑化利津蒲臺樂安壽光濰縣界其所溢


出南北殆二百餘里古之逆河北起寶坻南界厯


静海滄州鹽山海豐及霑化北界而止耳竊意禹


時濟漯濰淄入海之口去今入海處尚逺也


九河之所以入海而無壅者賴逆河之復合為一

也逆河既漸於海則八枝之亡無日矣淮南水利


考云(百詩謂余此書二卷沭陽胡應恩作蓋侍郎璉之後)海水潮汐日二至


每入也以二時其出也亦二時二時之出係湖水


二時之入則海水海水遏湖水不得流者每日有


八時黄沙寧無停乎此最精於物理者然此猶就


清水言之耳若黄河則一石水而六斗泥海之所


入者沙河之所出者亦沙也以沙遇沙如膠之投


漆唯受以廣二百餘里之逆河踴躍翻騰而入海


而又有碣石以當其衝則潮汐不能踰而西内沙


不停外沙不入此禹河所以千載無患也自逆河


變為勃海而潮汐直抵九河之口九河勢分力弱


不足以攻沙外沙日至内沙不出徒駭猶能相敵


八枝立就陻廢矣漢人不知此義而唯以九河為


急縱令穿為四五亦不旋踵而淤耳蓋逆河既淪


則河不宜分而宜合合則行疾而湍悍力能衝刷


泥沙故周定王時上流雖徙而章武入海之道自

若宋北流入海之道唯一獨流口闊六七百步深


八九丈趨海之勢甚迅其明效也


臣瓚曰禹貢夾右碣石入于河則河入海乃在碣


石武帝元光三年河徙從東郡更注勃海禹時不


注也今按武帝紀元光三年春河水徙從頓丘東


南(句)流入勃海蓋河奪漯川之道至千乗入于勃


海以上句文勢不可但已故用此四字足之非河


先不入勃海至元光徙流而始入勃海也尋瓚之


意蓋以禹貢九河同為逆河自碣石入于海故云


禹時不注而不知漢人所謂勃海者其北一半即


逆河之故道也河豈能越勃海而至碣石哉總之


勃海甚廣占漢遼西右北平勃海千乗北海東萊


六郡之境跨古冀兖青三州之界自禹時以迄唐


宋河之所入皆勃海也濟漯濰淄之所入亦勃海


也但禹河漢河及宋之北流俱自章武入海碣石


正當其衝而東漢以後之河及濟漯濰淄諸水其

入海處則逺在碣石之西南耳


冀州云夾右碣石入于河則逆河在碣石之西可


知導山云至于碣石入于海則海在碣石之東又


可知矣導河不言碣石以行至逆河而止耳非省


文也碣石者河海之限勃海者逆河之變也自漢


志云河至章武入海而人不復知有逆河碣石在


章武之東矣然臣瓚云禹時河入海在碣石酈道


元云河之入海舊在碣石又云大禹鑿其石右夾


而納河是猶據經而不從志也自唐人指盧龍縣


南二十三里之山為碣石則碣石與河不相值而


瓚道元之說棄若土梗矣


黄文叔云禹河自碣石入海此不言已見也蓋以


為省文互相備今按禹導山至碣石故言碣石導


河抵逆河知其下已治不復東故不言碣石皆紀


實非故為詳略也然則中間相去不太遼闊乎曰


奚有於是碣石距九河之尾裁三百里耳江漢之

匯彭蠡濟之㑹汶淮之㑹泗沂去海甚逺三危之


去南海更不知幾千里皆據身所及而止不復言


海口之地何獨疑於此章


章武漢屬勃海郡郡治浮陽即今之滄州故孔疏


云郡北距碣石五百餘里(寰宇記滄州東北至平州五百里)河入


海處逺在碣石之南禹行碣石不得入河蓋逺行


通水之處北盡冀州之境然後南廻入河而逆上


也近世學者皆宗其說斥瓚道元之謬是何也碣


石在盧龍縣南二十三里離海七八十里而河欲


至此入海則必自今天津北行厯寶坻界轉東自


豐潤逕灤州廢石城縣南又東過盧龍縣南而南


入于海取道迂逺地勢益髙無是理也(宋人憂河尾入契丹)


(界蘇子由曰契丹之水皆南注于海地形北髙河無北徙之道)故據導河無碣石


之文以為河不至碣石入海是殆未有以蘇薛程


黄之解示之者也誠知勃海即逆河而碣石負海


當逆河之衝則紛紛諸說不攻而自破矣漢志云

河自羌中積石山東北至章武入海過郡十六(按水)


(經注黎陽以上河水所過有金城天水武威安定北地朔方五原雲中定襄鴈門西河上郡河東馮)


(翊河南河内凡十六郡黎陽以下大河故瀆所過有魏郡東郡清河平原信都勃海又六郡共二十)


(二郡而班固云過郡十六殊不可曉今考禹河所過有魏郡廣平鉅鹿信都勃海而無東郡清河平)


(原過郡凡二十一也)行九千四百里以經言之河乃自章武


東出為逆河逕驪成至絫縣碣石山入海又過郡


二(右北平遼西并上二十一為過郡二十三)行三百餘里也自禹告成


之年下逮東周齊桓公之世九河亡其八枝後數


十歲為定王五年己未當魯宣公之七年而河遂


東徙凡一千六百六十餘歲


地理志勃海郡莽曰迎河南皮縣莽曰迎河亭溝


洫志亦云同為迎河入于勃海迎河即逆河說者


謂莽多忌諱改逆曰迎也寰宇記云迎河在清池


縣西南二十三里從南皮來清池即浮陽余初不


解逆河何以在此地求之數月始得其故水經淇


水注云清河自東光縣西又東北右㑹大河故瀆

又東北逕南皮縣故城西又北逕浮陽縣故城西


又東北滹沱别瀆注焉漳水注云衡漳自成平縣


南又東左㑹滹沱别河故瀆又東北入清河謂之


合口蓋莽時大河南徙清河自東光縣西行其故


瀆厯南皮浮陽至成平與漳水合水經東漢時作


故指為清河實西漢大河之經流也漢人以九河


播自元城之沙丘堰東北至南皮浮陽縣西仍歸


大河是謂同為逆河云爾不知禹河自成平東逕


二縣之北未嘗由東光而北厯其西九河下尾東


北出抵髙城栁縣章武之東同合為一大河以入


海南北廣二百餘里東西長三百里占地甚多非


逆河縱而九河横東流至二縣之西為逆河所截


而各注之也總之大伾以東漢人不詳禹河之所


經而以北瀆為禹河禹河一差則降水大陸九河


逆河無所不差矣逆河以班志言之似為横絶之


河而鄭王以為迎受之河其義較長然終不能指

言逆河在某地至東坡始云逆河即勃海薛士龍


又因王横之言更定其義云逆河皆漸於海而後


經㫖乃大明與鄭王之義亦甚協也


河之播而為九也勢至此不得不分非禹有意分


之也其同為逆河也勢至此不得不合非禹有意


合之也所以名逆者鄭義盡之自漢人以勃海為


海而逆河無所容其地唐人亦不明逆河在何處


徐堅初學記曰逆迎也言海口有朝夕潮以迎河


水此義最優至宋而謬論迭出貽惑滋甚矣林氏


曰王介甫謂逆河者逆設之河非並時分流也其


意以同為逆河句釋上文播為九河之義如此則


逆河即是九河矣羅泌曰聖人於冀兖間逆設為


河以防暴至之患未至則不妨民耕既至則不墮


民舍程珌曰禹因地之形而逆設為九河凡河之


道則不建都邑不為聚落不耕不牧故謂之逆河


董鼎曰格言云逆河是開渠通海以泄河之溢秋

冬則涸春夏則泄此皆踵介甫之謬以九河為逆


河而緣飾其辭也陳師道曰逆河者為潮水所逆


行千餘里邊海又有潮河自西山來經塘泊按潮


河一名界河在今静海縣西北受滹沱易巨馬三


水(巨馬即淶水)合御河東至獨流口入海此河在直沽


口西亦不得指為逆河明丘文莊濬又言當於直


沽入海之後依禹貢逆河法截斷河流横開長河


一帶收其流而分其水以逆河為横絶之河承西


漢之誤以上諸說總由不知勃海即逆河而求逆


河於勃海之外遂愈求愈逺耳

　禹貢錐指卷十三中之下
欽定四庫全書
　禹貢錐指卷十三下
　　　　　　　　　　　　　徳清胡渭撰

附論厯代徙流

　禹釃二渠自黎陽宿胥口始一北流為大河一東流
　為漯川周定王五年河徙自宿胥口東行漯川右逕
　滑臺城(故鄭廪延邑下有延津今謂之延夀津按滑臺城在今滑縣西南即唐滑州治也北直黎)
　(陽相距三十里)又東北逕黎陽縣南(黎山東北即黎陽故城東岸有鹿鳴津亦曰白)
　(馬濟按黎陽故城在今濬縣東北漢溝洫志賈讓奏言河從河内北至黎陽為石隄激使東北百餘里間)
　(河再西三東迫阸如此不得安息今行上䇿徙冀州之民當水衝者決黎陽遮害亭放河使北入海河西)
　(薄大山東薄金隄勢不能逺汎濫朞月自定)又東北逕凉城縣(在滑縣東北劉宋置)
　(北齊併入白馬)又東北為長夀津河至此與漯别行而東北
　入海水經謂之大河故瀆(述征記曰凉城到長夀津六十里河之故瀆出焉一)
　(曰北瀆王莽時空故世俗名是瀆為王莽河按水經東漢人所撰凡稱故瀆者皆時已無水戚城以下東)
　(光以上河水不至又無他水行其中孟康所云王莽時遂空者唯此耳故謂之大河故瀆其自長夀津以)
　(西至宿胥口為東漢見行之河則叙入河水東光以北至章武時為清河漳水之所行則叙入清河漳水)
　(並不列大河故瀆)大河故瀆東北逕戚城西(春秋哀公二年晉趙鞅率師納)
　(衛太子蒯聵于戚宵迷陽虎曰右河而南必至焉今頓丘衛國縣西戚亭是也為衛之河上邑按杜預云)
　(是時河北流過元城界戚在河外晉軍已渡河故欲出河右而南今開州西北有戚城)又逕繁
　陽故城東(城在今内黄縣東南繁水之陽繁水即春秋之澶淵杜預云在頓丘縣南也亦謂之)
　(浮水)又北逕隂安縣故城西(城在今清豐縣北通典頓丘縣北有隂安城寰宇記)
　(云王莽河在頓丘縣北十里)又東北逕昌樂縣故城東(城在今南樂縣西北)
　(元和志王莽河西去昌樂縣十六里)又東北逕平邑郭西(竹書紀年晉烈公四年趙)
　(城平邑是也按今南樂縣北有平邑故城)又東北逕元城縣故城西北而
　至沙丘堰堰南分屯氏河出焉(大河故瀆北出為屯氏河逕館陶縣東溝)
　(洫志曰自塞宣房後河復北決於館陶縣分為屯氏河其故瀆又東北屯氏别河出焉屯氏别河故瀆又)
　(東北逕信成縣張甲河出焉地理志曰張甲河首受屯氏别河於信成縣者也張甲故瀆北絶清河於廣)
　(宗縣又東北至脩縣㑹清河屯氏别河自信成城南東北至繹幕縣南分為二瀆其北瀆東北至陽信縣)
　(故城北而東注於海南瀆自平原城北首受大河故瀆東出亦謂之篤馬河東北至陽信縣故城南東北)
　(入海屯氏河故瀆東逕靈縣北又東北逕鄃縣與鳴犢河故瀆合地理志曰河水自靈縣别出為鳴犢河)
　(者也按屯氏河自館陶東北至章武入海過郡四行千五百里屯音豚通典魏州治貴鄉元城二縣貴鄉)
　(有大河故瀆俗曰王莽河元和志王莽河西去貴鄉縣三里古堰今名愜山在縣西九里成帝時河決王)
　(延世募人益運土塞河之處以其愜當人情故謂之愜山今在大名府北蓋即沙丘堰也館陶故城在今)
　(館陶縣西元和志王莽河在縣東四里隋析館陶地置冠氏縣其故城在今冠縣北元和志王莽河北去)
　(縣十八里)大河故瀆又東北逕發干縣故城西又屈逕其
　北(今堂邑縣西南五十里有發干故城寰宇記王莽河在堂邑縣北十里)又東逕貝丘
　縣故城南(城在今清平縣西南溝洫志宣帝地節中光禄大夫郭昌使行河北曲三所水流之)
　(埶皆邪直貝丘縣恐水盛隄防不能禁迺各更穿渠直東經東郡界中不令北曲渠通利百姓安之成帝)
　(初清河都尉馮逡奏言郭昌穿直渠後三嵗河水更從故第二曲間北可六里復南合今其曲埶復邪直)
　(貝丘百姓寒心宜復穿渠東行寰宇記王莽河在清平縣南十八里蓋即孟康所謂出貝丘西南二折者)
　(也二折疑當作三折)又東逕甘陵縣故城南(城在今清河縣東南)又東逕
　艾亭城南(風俗記曰甘陵故城直東二十里有艾亭城蓋近今博平縣界)又東逕平
　晉城南(未詳疑當在博平縣北寰宇記王莽河在博平縣北十八里)又東北逕靈
　縣故城南别出為鳴犢河(城在博平縣東北四十里髙唐州西南二十里漢志)
　(鳴犢河東北至蓚入屯氏河)大河故瀆又東逕鄃縣故城南(城在今平)
　(原縣西南五十里)又東逕平原故城西而北絶屯氏三瀆(括地)
　(志平原故城在平原縣東南十里元和志王莽枯河在縣南五里蓋本在其北縣徙而北故水出其南屯)
　(氏三瀆謂屯氏河及屯氏别河之南北二瀆也)北逕繹幕縣故城東北(寰宇記繹)
　(幕故城在平原縣西北二十里)西流逕鬲縣故城西(地理志曰鬲津也按鬲縣故城)
　(在今陵縣北左傳靡奔有鬲氏即其國也陵縣本安徳唐徳州治州西五十里有長河故城州北五十里)
　(有將陵故城元和志王莽枯河在長河縣東五里又在將陵縣西十里長河即今徳州治將陵在州之東)
　(北州志云古黄河在州東南二十餘里今謂之黄河崖)又北逕脩縣故城東(城在)
　(今景州南脩音條一作蓨括地志云俗名南條城在今蓨縣南十二里)又北逕安陵縣
　西(地理風俗記曰脩縣東四十里有安陵鄉故縣也今呉橋縣西北有安陵故城)又東北至
　東光縣故城西而北與漳水合(故城在今東光縣東淇水篇云清河自東)
　(光縣西南又東北右㑹大河故瀆濁漳篇云漳水自阜城縣故城北又東北逕成平縣南又東北入清河)
　(謂之合口清河故大河也按魏收志合口在浮陽縣西浮陽今滄州漳清合流當在州界)大河自
　宿胥口徙流至成平合漳水復歸禹河故道又東北
　厯浮陽参户平舒至章武入海也詳見播為九河下
　以今輿地言之濬縣滑縣開州内黄清豐南樂大名
　元城(並屬直隷大名府)冠縣館陶堂邑清平(並屬山東東昌府)清河
　(屬直隷廣平府)博平髙唐(並屬東昌府)平原徳州(並屬山東濟南府)景州
　吳橋東光交河滄州青縣靜海天津(並屬直隷河間府北接大城寶)
　(坻並屬順天府)諸州縣界中皆周定王五年至西漢末大河
　之所行也定王五年嵗己未下逮王莽始建國三年
　辛未而北瀆遂空凡六百七十二嵗

蔡傳曰周定王五年河徙砱礫砱礫不知在何處


按溝洫志賈讓治河奏有滎陽漕渠如淳曰今礫


谿口是也師古曰礫谿谿名即水經所云泲水東


過礫谿者阿誰讀誤本漢書以今為令又加石作


砱(廣韻砱石砱郎丁切)殊足使人噴飯即以礫谿言之水經


濟水東至北礫溪南東出過滎陽縣北又東(句)南

礫溪水注之酈元云水出滎陽城西南李澤澤中


有水即古馮池地理志曰滎陽縣馮池在西南是


也東北流厯敖山南逕虢亭北又東北過滎陽縣


北斷山東北注扵濟世謂之礫石澗即經所謂礫


溪矣礫溪口即南礫溪水入濟處也古之決口皆


在大伾之東金元時所決漸西至明天順中河自


武陟徙入原武而獲嘉之流遂絶變斯極矣滎陽


今為滎澤縣與獲嘉相對周時河徙寧遽在此邪


唯漢平帝之世河侵汴濟謂徙從礫溪口則可然


亦無砱礫之名也此説當必有所本頃閲王伯厚


河渠考引程氏曰周時河徙砱礫至漢又改向頓


丘東南流程氏疑即大昌及檢禹貢論其第十一


篇有云周定王五年河徙故瀆漢元光三年河水


徙從頓丘東南流入渤海却無砱礫字又圖説莨


蕩渠口辨引如淳注亦作今礫溪口不作砱礫則


二字明係杜撰絶無根據誕妄乖謬莫甚扵此而

學者宗之以王伯厚之淹博亦不能正其失而且


累及扵程氏地理之學談何容易


水經大河故瀆東北逕元城縣西北而至沙丘堰


其下文曰至扵大陸北播為九河酈注云郭東有


五鹿墟故沙鹿春秋僖公十四年沙鹿崩是也縣


北有沙丘堰者不遵其道曰降堰障水也播為九


河自此始及齊桓霸世塞廣田居同為一河故自


堰以北館陶貝丘鬲般以東城地並存川瀆多亡


今按水經以王莽河為禹河故以沙丘堰為禹迹


推其意似謂古河本東行禹作此堰以障之使北


而九河自此播焉不遵其道是為降水唐人云河


自貴鄉縣界分為九道宗此説也然禹河不經元


城此堰必非禹所作黄文叔云今澶州臨河有鯀


隄自黎陽入北至恩州清河厯亭皆有之然則降


水者自元城以北隄堨之水是也蓋以堰為鯀所


作或曰元城為戰國魏地北與趙接壤賈讓云隄

防之作近起戰國雍防百川各以自利齊與趙魏


以河為竟趙魏瀕山齊地卑下作隄遏水使西泛


趙魏趙魏亦為隄以防之沙丘堰者疑趙所作以


障水使不得北而注扵齊魏所謂以鄰國為壑者


也(史記趙世家肅侯十八年齊魏伐我我決河水灌之恵文王十八年王再之衛東陽決河水伐)


(魏氏以趙地髙而齊魏卑也水經清水注引馬季長曰晉地自朝歌以北至中山為東陽朝歌以南)


(至軹為南陽東陽春秋晉地戰國屬衛後屬趙)


史記秦始皇二十二年王賁攻魏引河溝灌大梁


大梁城壞其王請降河溝者鴻溝也(即漢志所謂狼湯渠)據


水經注隂溝本蒗蕩渠在浚儀縣北自王賁斷故


渠引水東南出以灌大梁謂之梁溝於是水出縣


南而不逕其北遂目梁溝為蒗蕩渠亦曰鴻溝浚


儀故縣在今開封府西北即大梁城魏所都也自


智伯引汾水以灌晉陽世皆知水之可以亡人國


蘇代云秦正告魏曰決滎口魏無大梁其後王賁


竟用之以滅魏按滎口水即職方之滎川後世亦

謂之濟水水經注濟水自陽武縣故城南又南逕


封丘縣南又東逕大梁城北故亦可決之以灌也


賁所引是蒗蕩渠非滎瀆然水不同而其地則總


在大梁之北王横曰秦攻魏決河灌其都決處遂


大不可復補宜卻徙完平處更開空使緣西山足


乗髙地而東北入海迺無水災則似謂賁所引者


大河之經流蓋蘇代述秦告魏又云決白馬之口


魏無黄濟陽決宿胥之口魏無虛頓丘二口一在


白馬一在黎陽横以是謂賁所引者在此間決處


即白馬口西山足即宿胥口也然史記明言引河


溝則非大河之經流亦審矣(水經注云河水蒨於白馬縣泆通濮濟黄)


(溝故蘇代説燕曰決白馬之口魏無黄濟陽竹書紀年梁惠成王十二年楚師決河水以水長垣之)


(外者也按黄即外黄外黄城在今杞縣東北六十里濟陽城在今蘭陽縣東五十里去魏都尚逺且)


(蘇代所稱皆秦恐喝之辭未嘗實見諸行事白馬之口楚決非秦決也漢書叙傳曰秦決南涯如淳)


(注云秦決河灌大梁遂滅之通為溝入淮泗皆承横之誤)近世河徙經開封城


北宋端平元年蒙古決寸金淀灌趙葵軍(淀在城北二十)

(餘里)明崇禎十五年賊決朱家寨隄以灌城(寨在城西北十)


(七里即古大梁城之北)其所引者皆大河之經流也與王賁


地同而水異嗚呼不仁者之作俑禍及萬世而未


有艾痛哉


漢書武帝紀元光三年春河水徙從頓丘東南流


入勃海(河水徙從頓丘東南是一句通鑑考異曰武紀云東南流入勃海按頓丘屬東郡勃)


(海乃在頓丘東北恐誤因刪去入勃海三字蓋誤以東南二字屬下讀也)夏五月河水


決濮陽汜郡十六發卒十萬救決河元封二年祠


泰山至瓠子臨決河命從臣將軍以下皆負薪塞


河隄作瓠子歌溝洫志孝武元光中河決於瓠子


東南注鉅野通於淮泗上使汲黯鄭當時興人徒


塞止輒復壞是時武安侯田蚡為丞相其奉邑食


鄃郁居河北河決而南則鄃無水災邑收入多蚡


言於上曰江河之決皆天事未易以人力彊塞而


望氣用數者亦以為然是以乆不復塞也後二十


餘嵗嵗數不登梁楚之地尤甚迺使汲仁郭昌發

卒數萬人塞瓠子決河於是上以用事萬里沙則


還自臨決河湛白馬玉璧時東郡燒草以故薪柴


少而下淇園之竹以為揵(如淳曰樹竹塞水決之口稍稍布插按樹之水)


(稍弱補令密謂之揵以草塞其中乃以土填之有石以石為之揵音其偃反瓠子歌隤林竹兮揵石)


(菑師古曰謂臿石立之然後以土就填塞之也菑亦臿耳音側其反義與剚同)卒塞瓠子


築宫其上名曰宣防而道河北行二渠復禹舊迹


而梁楚之地復寧無水災成帝紀建始四年秋大


水河決東郡金隄(王尊傳尊為東郡太守河水盛溢泛浸瓠子金隄尊躬率吏民)


(祀水神河伯使巫䇿祝請以身填金隄)溝洫志河隄使者王延世使


塞以竹落長四丈大九圍盛以小石兩船夾載而


下之三十六日河隄成(元和志揵尾堰在彭州導江縣西南二十五里李冰)


(作之以防江決破竹為籠圓徑三尺長十丈以石實中累而壅水漢成帝時瓠子河決王延世塞之)


(用此法也漢書所謂下淇園之竹以為揵)上曰東郡河決流漂二州(謂兖)


(豫)延世隄防三旬立塞其以五年為河平元年按


元光三年河水決濮陽瓠子溝洫志言之甚詳而


頓丘之決口及入海處與中間經過之地皆不可

得聞今以水經注考之北瀆初經頓丘縣西北至


是改流蓋自戚城西決而東北過其縣東南厯畔


觀至東武陽奪漯川之道東北至千乗入海者也


漯川狹小不能容故其夏又自長夀津溢而東以


決於濮陽則東南注鉅野通淮泗而北瀆之流微


漯川之水涸矣及武帝塞宣房道河北行二渠則


正流全歸北瀆餘波仍為漯川頓丘之決口不勞


而塞故志畧之程大昌以為元光已後河竟行頓


丘東南非也漢世河兩決瓠子一塞於武帝再塞


於王延世河自是不復決而南輒泛濫入平原濟


南千乗駸駸乎有向東之勢矣


溝洫志云自塞宣房後河復北決於館陶分為屯


氏河東北經魏郡清河信都勃海入海廣深與大


河等故因其自然不隄塞也元帝永光五年河決


清河靈鳴犢口而屯氏河絶成帝初靈鳴犢口又


不利清河都尉馮逡奏言郡承河下流土壤輕脆

易傷屯氏河絶未乆宜復浚以助大河泄暴下此


思患豫防之道也而博士許商行視以為方用度


不足且勿浚後三嵗河果決館陶及東郡金隄灌


四郡三十二縣遣王延世塞之後二嵗河復決平


原流入濟南千乗又遣延世塞之費更不訾鴻嘉


四年勃海信都河水湓溢灌縣邑三十一許商與


丞相史孫禁共行視圖方畧禁以為可決平原金


隄間開通大河令入故篤馬河至海五百餘里水


道浚利此因利乗便之術也而商以為禁所欲開


者在九河南失水之迹不可許公卿皆從商言又


以谷永李尋解光等奏竟止不塞遺患八十餘年


至永平十三年而後已嗟乎商以治尚書善為算


稱故丞相御史白遣行視而其方畧乃如此欲省


費而費益多欲循九河之迹而九河不可復經術


竟何為哉故諺曰以書為御者不盡馬之情以古制


今者不達事之變

　漢書王莽傳始建國三年河決魏郡泛清河以東數
　郡先是莽恐河決為元城冢墓害及決東去元城不
　憂水故遂不隄塞(元和志王翁孺墓在元城縣東二百步元后之祖也)後漢書
　王景傳永平十二年議修汴渠夏發卒數十萬遣景
　與王呉脩渠築隄自滎陽東至千乗海口千餘里明
　年夏渠成帝親自巡行詔濵河郡國置河隄員吏如
　西京舊制渭按司馬彪不志河渠東漢以後無可考
　據賴有水經注存其所叙當時見行之河自凉城縣
　長夀津東逕鐵丘南(左傳哀公二年衛太子登鐵望見鄭師京相璠曰鐵丘名也杜)
　(預曰在戚南元和志鐵丘在衛南縣東南本漢濮陽縣地今在開州西南)又東北逕濮陽
　縣北為濮陽津(故城在南與衛縣分水城北十里有瓠河口有金隄宣房堰按濮陽故城)
　(在今開州西南二十里瓠子水注云王景治渠築隄防遏衝要瓠子之水絶而不通唯溝瀆存焉)又
　東北逕衛國縣南(漢東郡有畔觀縣世祖更名衛國今觀城縣地及清豐之南境開州)
　(之北境皆是)又東逕鄄城縣北(故城在河南十八里今在濮州東二十里)又東
　北逕范縣之秦亭西(春秋書築臺扵秦者也)又東北逕委粟津
　(河北即東武陽縣)左合浮水故瀆(上承大河扵頓丘縣而北出東絶大河故瀆又東北)
　(至東武陽縣東入河)又有漯水出焉(上承河水扵武陽縣東南詳見兖州)又東北
　逕東阿縣北(河水於范縣東北流為倉亭津在武陽縣東北七十里按漢東阿故城在今陽)
　(榖縣東北倉亭津在縣西北)又東北逕茌平縣西(河東北逕碻磝城西述征記曰碻磝津名)
　(也魏立濟州治此即故茌平縣按今茌平縣南有濟州故城即古碻磝城也縣西二十里有漢茌平故城)又東
　北逕四瀆津(河水東分濟亦曰濟水受河也自河入濟自濟入淮自淮達江水徑周通故有)
　(四瀆之名按通典盧縣東有漢臨邑故城盧縣今為長清縣四瀆津當在縣界臨邑故城東北)又東
　北逕楊墟縣東商河出焉(楊墟平原之隷縣城在髙唐城西南商河首受河亦)
　(漯水及澤水所潭也北逕平原縣東又逕安徳平昌般縣樂陵朸鄉故城南又東北逕富平縣故城北而)
　(東北注扵海元和志云漢鴻嘉四年河水泛濫河隄都尉許商鑿此河通海故以商為名按商河行大河)
　(之南漯水之北)河水又東逕髙唐縣界漯水注之(上承扵河亦謂之源)
　(河詳見兖州)又東北逕髙唐縣故城西(城在今禹城縣西四十里本齊髙唐)
　(邑齊趙以河為竟威王曰吾臣有盼子者使守髙唐則趙人不敢漁扵河即此河也)又北逕張
　公城(有津曰張公渡今在平原縣南六十里)又北逕平原故城東(故城在今)
　(縣南)又左逕安徳東而北為鹿角津(今陵縣治即安徳故城縣東南有故)
　(鹿角闗以津為名與臨邑縣接界)又東北逕般縣(故城在今徳平縣東北)樂陵
　(故城在今樂陵縣界)朸鄉(故城在今商河縣西北)厭次縣南為厭次河(今武)
　(定州東有厭次故城本富平後漢改曰厭次永初二年劇賊畢毫等冦平原厭次令劉雄門下小吏所輔)
　(浮舟追至厭次津即此地也)又逕漯隂縣故城北(此北漯隂縣也按漯水下注云)
　(北漯隂城伏琛謂之漯陽城當在今青城縣界漯水之北)又東北為漯沃津(在漯沃縣)
　(故城南地理風俗記曰千乗縣西北五十里有大河河北有漯沃城故縣也今蒲臺縣東有漯沃故城)
　又東逕千乗城北(伏琛所謂千乗北城也今髙苑縣北有千乗故城未知是北城否)
　又東北逕利縣城北(本作黎城縣北今據濟水經文改正彼注云地理志齊郡有利)
　(縣晏謨曰縣在齊城北五十里今博興縣東有利縣故城)又東分為二水枝津東
　逕甲下城南東南厯馬常坈注濟(濟水注云濟水東北至甲下邑南東)
　(厯琅槐縣故城北又東北河水枝津注之漯水注云漯水逕千乗縣二城間又東北為馬常坈亂河枝流)
　(而入扵海即此水也甲下蓋亦千乗縣地)河水東北逕甲下邑北又東北
　入于海(河水入海處當在甲下邑之東北馬常坈之北按元和志海在勃海縣東一百六十里今)
　(分屬利津縣即古千乗海口利津金析唐蒲臺勃海二縣置本漢漯沃縣地葢南與千乗縣共此海口也)
　以今輿地言之滑縣開州(並屬直隷大名府)觀城濮州范縣朝城(並屬)
　(山東東昌府)陽穀(屬山東兖州府)茌平(屬東昌府)禹城平原陵縣徳平樂陵
　商河武定青城蒲臺(並屬山東濟南府)髙苑博興(並屬山東青州府)
　利津(屬濟南府)諸州縣界中皆東漢以後大河之所行也
成帝建始四年河決館陶入平原濟南千乗河平


三年又決平原入濟南千乗雖兩經脩塞而水道


猶存王莽時河決魏郡泛清河以東數郡即平原


濟南千乗也蓋自元城循此道東出館陶東武陽


絶漯水而東北至髙唐又絶漯水東北至千乗入


海也水經所叙長夀至委粟之道皆在東郡界中


殊不合常深以為疑今按永平十三年詔云自汴


渠決敗六十餘嵗蓋河自平帝之世行汴渠東南


入淮亦行濟瀆東北入海與後世南北清河之分


派㡬相類矣嵗月逾甚滎陽以下正流漸微迄於


永平莽時館陶決口亦必淤淺故王景治河棄而


不用河汴既分遂從漯川導河至東武陽始合莽


時故道此武陽之西所以異也然史稱景鑿山開


澗防遏衝要則其間多所變更即武陽以東豈盡


與莽時同哉東漢之河起自始建國三年亦言其


大畧而已

王景脩渠築堤自滎陽東至千乗海口千餘里則


其所治者即東漢以後大河之經流也而史稱脩


汴渠又曰汴渠成始終皆不言河蓋建都洛陽東


方之漕全資汴渠故惟此為急河汴分流則運道


無患治河所以治汴也自平帝之後汴流東侵日


月益甚建武十年陽武令張汜上言河決積乆侵


毁濟渠漂數十許縣是其時濟亦決敗矣水經河


水注載王景事在滎陽蒗蕩渠下(太子賢曰汴渠即莨蕩渠也)


則河水當從此決入然滎陽以下南岸山脈已盡


地平土疏隨處可以決入不獨石門渠口也濟隧


亦通河至扵岑造八激隄而其流始絶莽時河入


濟南千乗則侵濟處更多故築堤自滎陽至千乗


海口千餘里永平十三年詔曰河汴分流復其舊


迹陶丘之北漸就墳壤十五年景從駕東巡至無


鹽帝美其功拜河隄使者賜車馬縑錢陶丘今定


陶無鹽今東平皆濟水所經之地也二渠既脩則

東南之漕由汴入河東北之漕由濟入河舳艫千


里輓輸不絶京師無匱乏之憂矣


武帝雄才大畧足以有為若移其征伐四夷神僊


土木之費以復禹河故道當亦無難而竟不及此


則以疎於討論執北瀆為禹河故也及哀平之世


人始有知禹河之所經者賈讓請決黎陽遮害亭


放河使北入海王横請徙河緣西山足乗髙地而


東北入海意皆欲復禹河故道而國祚阽危事不


可為矣永平上距平帝時僅六十餘嵗故道豈遽


堙滅而王景治河唯從事汴濟蓋當時所急在運


道就其利便者為之不暇逺圖耳史稱景鑿山阜


截溝澗防遏衝要疏決壅滯十里立一水門費以


百億計財力之充裕若是向使講求禹河故道而


復之則河流歸北汴濟不勞而治功施到今五代


以降潰溢横流之禍可以免矣惜乎其不及此也


河雖徙自周定王時而東光以下至章武入海猶

是徒駭之故道至王莽時始改從千乗入海而景


遂因之禹迹蕩然無存君子於此有遺憾焉或曰


景即以復禹河為難王莽河新絶未久豈不可復


乎曰不可漳水之東王莽河之西既有清河又有


屯氏河屯氏别河張甲河鳴犢河等瀆津渠交絡


冰碎瓦裂若導河行此不乆即敗景商度地勢然


後興工不復禹河則必用新河固已籌之熟矣


賈讓議決黎陽遮害亭放河使北入海曰大漢方


制萬里豈與水争咫尺之地蓋讓欲復禹河故道


故曰遵古聖之法定山川之位此功一立千載無


患非謂任河之所向雖横流失道亦棄地予之也


李尋解光云因其自決可且勿塞以觀水勢闗並


云河決曹衛之域南北不過百八十里可空此地


勿以為官亭民室則其言稍涉孟浪矣建武中張


汜請脩濟渠而樂俊沮之永平中議脩汴渠或以


為河流入汴幽冀蒙利故十三年詔述其言曰左

隄彊則右隄傷左右皆彊則下方傷宜任水勢所


之使人隨髙而處公家息壅塞之費百姓無䧟溺


之患此即李尋解光闗並之説也宋神宗之所以


語宰執者意亦如此愚謂斯言不善用之則為害


非細夫故道難復而新河所行頗得地宜兩崖完


固勢不能逺汜濫如賈讓所云西薄大山東薄金


隄者任其所之可也若平地横流則亟宜脩塞使


歸故道苟任其所之則兖豫青徐數州之地皆為


縱横糜爛之區矣所争豈僅萬里中之咫尺而已


哉至若田蚡利鄃邑之嵗收勸武帝勿塞望氣用


數者亦以為然未必非蚡教之言也谷永黨於王


氏成帝時河決言修政以應之則災變自除安知


不隂為元城冢墓計乎此正臯陶謨所謂巧言令


色孔壬盤庚所謂聒聒起信險膚胥動以浮言者


也投諸四裔殄滅之無遺育當施此輩矣


晉書亦不志河渠無可考據今按左傳僖四年管

仲言齊之四履曰西至于河杜氏釋例云河自河


東河内之南界東北經汲郡頓丘陽平平原樂陵


之東南入海杜所舉有郡而無縣河道或小有變


遷亦未可知要其大致則與東漢時同也正義曰


杜之此言據其當時之河耳汲郡以東河水東流


秦漢以来始然古之河道自大伾而北過降水至


于大陸北播為九河計桓公時齊之西境當在九


河之最西徒駭此説良是蓋管仲誇實征之所至


當極其逺曰東至于海西至于河者即王制所云


自東河至于東海千里而遥者也燕王謂蘇代曰


齊有清濟濁河以為固賈讓曰齊與趙魏以河為


竟則定王五年所徙之河也桓公時禹河尚未改


道杜以東漢之河當四履之河失之逺矣呉㓜清


云近世河與淮合為一瀆不考古者非惟不知禹


河所在雖漢河故道漸莫能知己今以杜氏觀之


自西晉之人已不知有漢河何待近世哉

　隋志兼綜南北朝事而無河渠唐新舊二史亦不志
　河渠事多缺略今按唐有河北道河南道以河畫界
　其自大伾以東河北衛魏澶博徳棣滄七州河南滑
　濮濟齊淄五州皆瀕河之郡也謹摭元和志寰宇記
　所載各縣界之黄河略為銓次以補史志之闕黄河
　自汲縣南胙城縣北東北逕靈昌縣北又東北逕白
　馬縣北其北岸則黎陽縣(靈昌東北至滑州七十里其廢址在今滑縣西南元)
　(和志黄河在靈昌縣北十里白馬滑州治元和志州城即古滑臺城河去外城二十步唐書五行志乾寕)
　(三年河漲將毁滑州朱全忠決其隄因為二河夾城而東為害滋甚黎陽西南至衛州一百二十里今為)
　(濬縣)又東逕頓丘縣南又東逕清豐縣南其南岸則濮
　陽縣(頓丘澶州治元和志黄河在縣南三十五里清豐東至澶州二十五里其故城在今縣西元和)
　(志黄河在縣南五十里濮陽東至濮州八十里元和志黄河北去縣十五里)又東逕臨黄
　縣南其南岸則鄄城縣(臨黄西至澶州六十七里其故城在今觀城縣東南元和)
　(志黄河南去縣三十六里鄄城濮州治其故城在今濮州東二十里元和志黄河在縣北二十一里)又
　東北逕朝城縣東其東岸則范縣(朝城西北至魏州一百里其故城在)
　(今縣西元和志黄河在縣東二十九里范縣西南至濮州四十里其故城在今縣東南二十里)又東
　逕范縣北其北岸則武水縣(武水東北至博州六十里其故城在今聊城縣)
　(西南元和志黄河在武水縣南二十二里)又東逕陽穀縣北其北岸則聊
　城縣(陽榖東南至鄆州七十五里元和志本屬濟州天寶十三年濟州為河所陷没以縣屬鄆州黄)
　(河在縣北十二里聊城博州治元和志黄河在縣南四十三里按水經河水逕茌平縣西唐貞觀中省入)
　(聊城故不言茌平非河改道也)又東逕平隂縣北又東逕長清縣北
　其北岸則平原縣安徳縣(平隂西南至鄆州一百二十里元和志本屬濟州天)
　(寶十三載州廢縣隷鄆州黄河北去縣十里長清東北至齊州八十里元和志本屬濟州貞觀十七年廢)
　(濟州縣屬齊州黄河北去縣五十五里平原屬徳州元和志黄河在縣南五十里安徳徳州治其故城在)
　(今陵縣界元和志黄河南去縣十八里)又東逕臨邑縣北(臨邑南至齊州六十里元)
　(和志黄河在縣北七十里)又東逕臨濟縣北(臨濟西南至齊州一百二十里元和志黄)
　(河在縣北八十里今為濟陽縣地)又東北逕鄒平縣西北(鄒平東南至淄州一)
　(百二十里元和志黄河西北去縣八十里按唐鄒平故城在今齊東縣界)其北岸則滴河
　縣厭次縣(滳河東北至棣州八十里元和志黄河在縣南十八里滴音商厭次棣州治其故城)
　(在今武定州東四十餘里元和志黄河在縣南三里)自此以下有新舊二道舊
　東北逕蒲臺縣南又東北入海(蒲臺西北至棣州七十五里今為蒲臺利)
　(津二縣地元和志黄河西南去縣七十三里海在縣東一百四十里海畔有一沙阜髙一丈周二里俗呼)
　(為鬬口淀是濟水入海之處海潮與濟相觸故名)景福後自厭次縣界決而
　東北流逕勃海縣西北又東北至無棣縣東南而東
　注於海(勃海縣西至棣州七十里其故城在今濵州東寰宇記云黄河在勃海縣西北六十里景)
　(福二年後河水移道無棣西北至滄州一百二十里其故城在今海豐縣西接慶雲縣界寰宇記云黄河)
　(在無棣縣東南六十里東北流逕馬谷小山而東入海蓋即景福之改流也馬谷小山在海豐縣東南昭)
　(宗景福上距李吉甫撰志之年約六十餘嵗)以今輿地言之濬縣清豐觀
　城聊城平原陵縣商河齊東武定蒲臺利津(南接滑縣開州)
　(濮州范縣陽穀茌平平隂長清臨邑濟陽後徙經濵州海豐不入蒲臺利津)諸州縣界中
　皆唐厯五代以迄宋初黄河之所行也自王莽始建
　國三年辛未河徙由千乗入海後五十九嵗為後漢
　明帝永平十三年庚午王景治河功成下逮宋仁宗
　景祐元年甲戌有横隴之決又十四嵗為慶厯八年
　戊子復決扵商胡而漢唐之河遂廢凡九百七十七
　嵗

魏晉南北朝河之利害不可得聞唐自長夀以来


時有溢決見之於史而無大變遷故不志河渠閻

百詩云其説有二一程子曰漢火徳多水災唐土


徳少河患一宋敏求曰唐河朔地天寶後乆屬藩


臣縱有河事不聞朝廷故一部唐書所載者僅滑


帥薛平蕭倣二事耳(唐㑹要云元和八年河溢瓠子泛滑州州帥薛平按故道出黎)


(陽西南遣使請於魏帥田弘正共發卒鑿古河十四里經黎陽山東㑹於故瀆名曰新河唐書蕭倣)


(傳倣為義成軍節度使滑州瀕河累嵗水壞西北防倣徙其流逺去樹隄自固人得以安)渭按


伊川之意欲明宋多河患以火徳故然東漢亦火


徳而河患絶少何也且禹功旣壞河行未乆輒復


徙逺者數百年近者或百餘年或數十年獨東漢


之河垂千嵗而後變則王景之功不可誣也豈皆


徳運為之哉肅代以後強藩跋扈並帝制自為决


道云縱有河事不聞朝廷是也而愚更有説焉河


災羨溢首尾亘千里之外非一方可治當四分五


裂之際爾詐我虞唯魏滑同患故田弘正從薛平


之請協力共治否則動多掣肘縱有溢決亦遷城


邑以避之而已此河功所以罕紀也據史所書謂

唐少河患亦未為篤論云

　宋初河道與唐五代畧同歐陽脩所稱京東故道是
　也景徳元年河決澶州横隴埽(在今開州東)尋復脩塞(大中)
　(祥符四年遣使滑州經度兩岸開減水河河決通利軍合御河壞州城田廬五年知滑州陳堯佐築大隄)
　(疊埽以䕶州城復於舊河開枝流以分導水勢是嵗著作佐郎李垂上導河形勢書大畧欲自汲郡東推)
　(禹故道挾御河出大伾上陽三山間復西河故瀆北注大名西館陶東南北合赤河入海又欲自滑州而)
　(北以漸派為六渠導入漳河滹沱易水以注于海議者以為不便天禧三年滑州河溢城西北天臺山傍)
　(俄復潰於城西南岸厯澶濮曹鄆注梁山濼又合清水古汴渠東入于海發丁夫九萬人治之四年河塞)
　(垂又言疏河利害命垂與長吏計度垂請自上流灑為二渠北載之髙地大伾二山脽股之間復合於澶)
　(淵舊道則滑州不治自涸朝議慮其煩擾罷之是嵗河復決扵天臺山天聖五年始塞名曰天臺埽自是)
　(以後滑州之患大抵移於澶州矣)景祐元年又決横隴遂為大河之
　經流迨慶厯八年河又決州之商胡埽(在開州東北三十里)而
　横隴斷流歐陽脩謂之横隴故道今濮州東(河去州六十里)
　(自開州入按五代梁龍徳三年叚凝以唐兵漸逼乃自酸棗決河東注於鄆以限唐兵謂之䕶駕水決口)
　(日大屢為曹濮患唐同光二年命婁繼英塞之未幾復壞宋横隴決河蓋由此東注鄆州治須昌縣今東)
　(平州西須昌故城是也)東平州西范縣東(河去州七十里西接范縣界周顯徳初命)
　(宰相李榖治楊劉決河其不復故道者離而為赤河在州西北又有游河金河歐陽脩所謂游金赤三河)
　(也三河俱上接開州界今堙滅不可考)陽榖縣東南(河去縣六十里)東阿縣北
　(縣志云黄河故道在縣北四十里西南自陽榖界来經銅城南又東經清泠口又東經陵山又東北經楊)
　(劉南又東北入長清縣界按銅城鎮在縣北少西三十八里楊劉鎮在縣北有城舊臨河津)皆有
　舊黄河即宋横隴決河之所行也自長清而下則與
　京東故道合矣(時黄河在長清縣北五十五里)至和二年李仲昌議
　開六塔河引歸横隴故道從之(六塔地名今清豐縣西南三十里六塔集)
　(是也宋時穿渠自今開州北十七里引商胡決河流經此地東南入横隴故道是為六塔河)嘉祐
　元年四月壬子朔塞商胡北流入六塔河不能容是
　夕復決溺兵夫漂芻藁不可勝計脩河官皆謫竄自
　是之後無復言横隴者而京東故道遂廢(皇祐二年河決大名)
　(府館陶縣之郭固四年塞郭固而河勢猶壅議者請開六塔以披其勢至和元年賈昌朝欲塞商胡開横)
　(隴回大河於故道因遣使行度且詣銅城鎮及海口約其髙下之勢二年歐陽脩奏疏以為横隴堙塞已)
　(二十年商胡決又數嵗故道已平而難鑿安流已久而難回不報已而河渠司李仲昌議欲納水入六塔)
　(河使歸横隴舊河詔臣僚詳定脩又上疏曰開六塔者云可以全回大河使復横隴故道今六塔止是别)
　(河下流已為濵棣德博之患若全回大河其害何如此近乎欺妄之謬也且河本泥沙無不淤之理淤常)
　(先下流下流淤髙水行漸壅乃決上流之低處此勢之常也避髙就下水之本性故河流已棄之道自古)
　(難復初天禧中河出京東水行於今所謂故道者水既淤澀乃決天臺埽尋塞而復故道未㡬又決於滑)
　(州南鐵狗廟今所謂龍門埽者其後數年又塞而復故道已而又決王楚埽所決差小與故道分流然而)
　(故道之水終以壅淤故又於横隴大決是則決河非不能力塞故道非不能力復所復不久終必決扵上)
　(流者由故道淤而水不能行故也及横隴既決水流就下所以十餘年間河未為患至慶歴三四年横隴)
　(之水又自海口先淤凡一百四十餘里其後游金赤三河相次又淤下流既梗乃決於上流之商胡口然)
　(則京東横隴兩河故道皆下流淤塞河水已棄之髙地京東故道屢復屢決理不可復不待言而易知也)
　(今若因水所在増治隄防疏其下流浚以入海則可無決溢散漫之虞已而中書奏開六塔脩又請罷其)
　(役時宰相富弼尤主仲昌議疏奏亦不省仲昌垂之子也)

後漢書五行志書河溢者二一桓帝永興元年秋


河水溢漂害人物而不言某郡一靈帝光和六年


秋金城河溢水出二十餘里葢王景治河未久滎


陽以東至千乗海口皆安流如故也魏晉迄隋史


無可考唐書五行志滎陽之下有河災自長夀二


年決棣州始開元十年博棣二州河決十四年魏


州河溢十五年冀州河溢河患由是漸多唐㑹要

云元和八年河溢瓠子泛滑州則澶滑之間禍自


此始矣其後嵗月逾甚而其所以治之者不過築


隄置埽開減水河而已殊不知河之淤澱常先下


流下流旣淤則上流必決徒治澶滑無益也分水


愈多經流愈緩海沙日進河沙不出故太和二年


棣州河決至壞其城則蒲臺以東塞可知已景福


二年河徙從勃海縣北至無棣縣入海職是故也


迨宋時滄州海口又淤故大中祥符三年決於棣


州五年大決河勢髙民屋丈餘徙州於陽信界中


而澶滑之間嵗不得寧矣蓋自唐以来治河者皆


不知此理故勞而罔功終有横隴之決然河雖改


流而京東故道猶未盡堙茍疏其壅滯先自海口


訖於徳博則故道可復而澶滑之患亦紓王景千


年之舊迹至今存可也横隴旣通又不治其下流


而海口先淤游金赤三河亦淤故復有商胡之決


是時縱欲回河亦當先治其下流則横隴故道復

亦無難而顧從事於六塔北流一閉當夕而敗李


仲昌之罪所以不可逭也歐陽公奏云下流梗澀


終虞上決為患無涯此深得大禹治水之㫖宋議


河者尚有可採而水官皆不得其人舌敝耳聾不


見成功有以也

　河渠志曰初商胡決河自魏之北至恩冀乾寧入扵
　海是謂北流嘉祐五年河流派於魏之第六埽遂為
　二股自魏恩東至徳滄入于海是謂東流今按二股
　河者商胡決河之别派也決口廣二百尺行一百三
　十里至魏恩博徳之境曰四界首河時以合永濟渠
　者為北流故此有東流之目都轉運使韓贄言四界
　首古大河所經即溝洫志所謂決平原金隄開通大
　河入篤馬河至海五百里者也自春以丁壯三千浚
　之可一月而畢商胡決河自魏至恩冀乾寧入海今
　二股河自魏恩東至徳滄入海分為二則上不壅可
　以無決溢之患乃上四界首二股河圖古大河即王
　莽河二股河出其東兩絶王莽河而東北入海葢即
　唐馬頰河之故道也考之近志馬頰河自清豐縣西
　南東北流逕朝城縣東(元和志黄河在清豐縣南五十里馬頰河首受河水蓋即)
　(於縣西南三十里六塔集與開州接界處也歐陽公曰今六塔止是别河下流已為濱徳棣之患是當時)
　(已有六塔河東北經濱州入海者六塔河即馬頰河之别名但李仲昌所開引商胡北流絶六塔河東南)
　(入横隴故道而二股河則派於魏之第六埽東合馬頰河而東北至滄州入海此其所以異耳宋朝城縣)
　(城在今南樂縣東二十五里俗稱韓張堡東與今朝城縣接界)又北逕莘縣西又北
　逕堂邑縣西又東北逕博平縣西北絶王莽河而北
　逕清平縣東又東北逕夏津縣東南又東北逕髙唐
　州西北(唐為髙唐縣)又東北逕恩縣南(唐為厯亭縣)又東北與
　平原縣分水又東北絶王莽河逕陵縣南(唐為安徳縣)元
　和志云馬頰河在安徳縣南五十里是也又東北合篤馬
　河篤馬河自平原流入縣界水經注曰屯氏别河南瀆
　自平原城北首受大河故瀆東出亦通謂之篤馬河
　(漢志平原縣有篤馬河東北入海五百六十里孫禁欲決金隄令大河入篤馬河即此也)東北逕
　西平昌縣故城北(城在今徳平縣西南後魏去西字元和志平昌縣有馬頰河在縣南)
　(十里乆視二年開亦名新河葢即安徳縣南馬頰河東北合篤馬河之道也)又東北逕般
　縣故城北(城在徳平縣東北徳平北接寧津縣界寧津志云縣南二十五里有土河自陵縣流)
　(入又東入樂陵界相傳即古篤馬河)又東逕樂陵縣故城北(城在今縣東寰宇記)
　(云馬頰河在樂陵縣東六十里從滳河縣北界來即古篤馬河也金志樂陵縣有篤馬河按二水既合例)
　(得通稱故篤馬亦名馬頰水出其東葢縣自故城徙而西也)又東北逕陽信縣故
　城南(城在今海豐縣界北齊移治馬嶺城在今陽信縣南)又東北入海(渤海在海豐縣)
　(東北一百五十里慶雲海豐皆漢陽信縣慶雲志云有馬頰河自樂陵流入至城東南注鬲津河又云長)
　(城嶺在縣南四十里勢如岡陵或謂禹所築九河隄也按此亦未是禹迹葢宋時東流之所經築此以為)
　(隄耳海豐新志云鉤盤北派在縣西北三十里自慶雲流入又東北經馬谷山前抵土河口入海按此即)
　(古篤馬河亦名䧟河齊乗曰東無棣縣北有陷河濶數里西通徳棣東入海是也舊志云自樂陵至縣界)
　(有古黄河堤在縣西三里繞城北至東北七里而止舊為大河所經葢即宋東流由篤馬河入海處也陽)
　(信劉世偉因指其山為禹貢之碣石大謬)以今輿地言之二股河合馬頰
　河東北至徳平縣合篤馬河又東北經樂陵海豐入
　海海豐本無棣與樂陵俱屬滄州故韓贄云二股河
　自魏恩東至徳滄入海也治平二年始命都水監浚
　二股五股河以紓恩冀之患熙寧二年從宋昌言程
　昉議開二股以導東流裁及六分而北流閉河自其
　南四十里東決氾濫大名恩徳滄永靜五州軍境三
　年令河北轉運司開脩二股上流四年北京新隄第
　四第五埽決下屬恩冀貫御河五年二股河成深十
　一尺廣四百尺而新隄決口亦塞又以水或横決散
　漫常虞遏壅命范子淵於第四第五埽開修直河使
　大河還二股故道十年大決於澶州之曹村(在今開州西南)
　河道南徙東匯於梁山張澤濼分為二派一合南清
　河入淮一合北清河入海凡灌郡縣四十五而濮濟
　鄆齊尤甚壞田逾三十萬頃元豐元年決口塞詔改
　曹村埽曰靈平四年澶州小吴埽大決河復注御河
　詔東流已填淤不可復將來更不修閉元祐中復議
　回河乆之不決而紹聖初吴安持李偉卒行之然東
　流隄防未固瀕河多被水患元符二年河決内黄口
　東流斷絶詔大河水勢十分北流其共力救䕶隄岸
　是後不復開二股矣
　河渠志慶厯八年河決澶州商胡埽決口廣五百五
　十七步皇祐元年河合永濟渠注乾寧軍今按永濟
　渠即古之清河漢志之國水水經之清淇二水曹公
　自枋頭遏其水為白溝一名白渠隋煬帝導為永濟
　渠一名御河今稱衛河者也先是大中祥符四年河
　決通利軍(治黎陽)合御河尋經塞治至是河自州東北
　三十里商胡埽決而北逕清豐縣西(縣在今大名府東南九十里)
　又北逕南樂縣西(縣在今府東南四十里)又北至大名府東北
　合永濟渠(元城縣志衛河在縣東北)又東北逕冠氏縣西北(今冠縣北)
　(有冠氏故城)又東北逕館陶縣西(與平恩縣分水今丘縣西有平恩故城衛河在)
　(縣東南四十里)又東北逕臨清縣西(元和志永濟渠在臨清縣城西門外)又東
　北逕宗城縣東(水經注白搆東北逕廣宗縣東為清河其故城在今威縣界宋宗城即故)
　(廣宗今為廣宗威縣地清河在威縣東)又東北逕清河縣東(今縣東有衛河廣平)
　(府志清河縣有黄河故道在縣北一里亦名黄蘆河北入南宫縣界)又東北逕夏津縣
　西北(衛河去縣四十里與清河縣分水)又東北逕武城縣西(縣西十里有東)
　(武城故城水經注云清河逕其西也今衛河在縣西與清河縣分水)又東北逕棗強縣
　西(棗強故城在今縣東南熙寧元年都水監言近嵗冀州而下河道梗澀致上下埽岸屢危今棗強抹)
　(岸衝奪故道雖創新隄終非乆計已而棗強埽決北注瀛)又東逕將陵縣西北(將陵)
　(唐屬徳州五代周省長河入焉宋景祐元年移將陵治長河鎮改屬永静軍永静今景州也元分將陵地)
　(置故城縣今衛河在其南與恩縣分水又東逕徳州入吴橋界金志吴橋縣有永濟渠吴橋本安陵縣宋)
　(景祐二年廢入將陵今衛河在縣西二十里也寧津志云縣西三十里有古黄河自吴橋入又北入南皮)
　(廣可二里兩岸廢隄窿然峭立居人謂之卧龍岡葢即永濟渠為宋北流之所經也)又東逕蓨
　縣南(蓨縣今為景州州志云衛河在州東二十里)又東北逕東光縣西(水經)
　(注清河自胡蘓亭又東北右㑹大河故瀆逕東光縣故城西寰宇記云永濟渠在東光縣南二百步南葢)
　(西字之誤東光新志云衛河在縣西三里)又東北逕南皮縣西(水經注清河自南皮)
　(縣西又東北無棣溝出焉東北逕鹽山東北入海清河又東北逕南皮縣故城西按故城在今縣東北衛)
　(河在縣西二十里與交河縣分水元豐五年河溢滄州南皮上下埽通典云無棣溝隋末塡廢永徽元年)
　(薛大鼎為刺史奏開之外引魚鹽於海百姓歌其利)又東北逕清池縣西而北
　與漳水合(水經注清河自浮陽縣西又東北浮水故瀆出焉詳見後清河又東北逕浮陽縣故)
　(城西按浮陽漢勃海郡治唐改曰清池置滄州治焉寰宇記云永濟渠在清池縣西三十里水經濁漳篇)
　(云衡漳自成平縣北又東北入清河謂之合口今青縣南有合口鎮)又東北逕乾寧軍
　東(軍在今青縣南唐乾寧中析長蘆魯城二縣地置乾寧軍周置永安縣為軍治宋改曰乾寧縣大觀)
　(三年升軍為清州今為青縣衛河在縣東寰宇記云御河在乾寧縣南十步是也縣南二里有中山山巖)
　(聳峙宋時以黄河所經呼為碣石或鑴銘其上元王充耘據以為禹貢之碣石大謬水經注清河東北過)
　(濊邑濊水出焉詳見播為九河下)又東北逕獨流口又東至劈地口
　入于海(水經注清河東北至泉州縣北入滹沱又東逕漂榆邑故城南入于海泉州今寶坻漂榆)
　(城在今靜海縣北熙寧元年都水監言商胡北流扵今二十餘年自澶州下至乾寧軍創隄千有餘里公)
　(私勞擾願相六塔舊口并二股河道使東流徐塞北流提舉河渠王亞等謂黄御河一帶北行入獨流東)
　(砦經乾寧軍滄州等入砦邉界直入大海其近大海口濶六七百步深八九丈三女砦以西濶三四百歩)
　(深五六丈其勢愈深其流愈猛天所以限契丹議者欲再開二股漸閉北流此乃未嘗覩黄河在界河内)
　(東流之利也元豐四年李立之言自決口相視河流至乾寧軍分入東西兩塘次入界河於劈地口入海)
　(通流無阻宜修立東西隄從之元祐初有回河東流之議范百禄等言昨按行黄河獨流口至界河又東)
　(至海口熟觀河流形勢并緣界河至海口鋪砦地分使臣各稱界河未經黄河行流以前濶一百五十步)
　(下至五十步深一丈五尺下至一丈自黄河行流之後今濶至五百四十步次亦三二百步深者三丈五)
　(尺次亦二丈乃知水就下行疾則自刮除成空而稍深與漢張戎之論正合自元豐四年河出大吴一向)
　(就下漸入界河行流勢如傾建經今八年不舍晝夜衝刷界河兩岸日漸開濶連厎成空趨海之勢甚迅)
　(雖遇泛漲非常而大吴以上數百里終無決溢之患此乃下流深快之騐也竊謂本朝以来末有大河安)
　(流合扵禹迹如此之利便者紹聖元年復議回河范祖禹言今之河流方稍復大禹舊迹入界河趨海初)
　(無壅厎萬壑所聚其来逺大必無可塞之理大觀二年都水使者呉玠言自元豐間小吴口決北流入御)
　(河下合西山諸水至清州獨流砦三义口入海雖深得保固形勝之䇿而嵗月浸乆侵犯塘隄衝壞道路)
　(齧損城砦臣奉詔修治禦捍漲溢然築八尺之隄當九河之尾恐不能敵乞逐旋増修從之按靜海縣本)
　(宋清州地縣境有界河亦曰潮河即易滹沱巨馬三水所㑹自文安縣流經縣西北合衛河入海塘濼既)
　(興文安大城之水多入白河其行界河者唯漳衛耳獨流口在縣北二十里九域志云乾寧軍有獨流北)
　(獨流東二砦俱在軍北百二十里即此地也劈地口在縣東北又東為三义口葢即天津衞東北之三岔)
　(河志云漳衛水西南自靜海縣來經衛北其流濁潞水西北自武清縣來經衛北其流清至衛東北而合)
　(流又東南出小直沽入于海天津亦宋清州地也)以今輿地言之開州大名
　元城(並屬直隷大名府)冠縣館陶丘縣臨清(並屬山東東昌府)威縣
　清河(並屬直隷廣平府)夏津武城(並屬東昌府)棗強(屬直隷真定府)故城
　(屬直隷河間府)恩縣(屬東昌府)徳州(屬山東濟南府)吴橋景州東光南皮
　交河滄州青縣靜海天津(並屬河間府青縣靜海天津北接順天府大城寶坻)
　(界)諸州縣界中皆宋時黄河北流之所經也商胡決
　後二十一嵗為神宗熙寧二年己酉導東流而北流
　閉又十二嵗為元豐四年辛酉河復北流哲宗紹聖
　初又閉後數嵗為元符二年己卯東流斷絶河竟北
　流蓋自仁宗慶厯八年戊子下逮金章宗明昌五年
　甲寅實宋光宗之紹熙五年而河決陽武出胙城南
　南北分流入海凡一百四十六嵗

北流初行永濟渠其後兼混入漳水河渠志熙寧


元年河溢瀛州樂夀埽元豐五年河溢永靜軍阜


城下埽元祐五年南宫等五埽危急詔固䕶紹聖


元年趙偁請脩平鄉鉅鹿埽崇寧三年臣僚言奉


詔措置大河由西路厯沿邉州軍回至武強縣循


河隄至深州又北下衡水乃達扵冀四年尚書省


言大河北流合西山諸水在深州武強瀛州樂夀


埽俯瞰雄霸莫州萬一決溢為害甚大詔増二埽


隄及儲蓄以備漲水大觀元年邢州言河決陷鉅


鹿縣詔徙縣於髙地又以趙州隆平縣下溼亦遷


之又冀州河溢壞信都南宫兩縣宣和二年河溢


信都今按阜城平鄉鉅鹿武強衡水樂夀信都南


宫等縣皆漳水之所經御河不入其界而屢被大

河決溢之害此北流混入漳水之明驗也今廣平


府曲周平鄉廣宗鉅鹿縣界中並有黄河故道縣


志云宋元豐中北流決入漳水遂為大河之所經


又清河縣北有黄河故道北入南宫界葢自宗城


清河二縣之御河決入趙偁言初決南宫再決宗


城三決内黄皆西決則地勢西下較然可見即其


事矣其在阜城樂夀者則自棗強之御河決而北


熙寧元年河決冀州棗強埽北注瀛政和五年孟


揆言若修閉棗強上埽決口其費不貲是也然北


流雖混入漳水仍自兩行其下流至清池縣西還


與之合故徽宗即位張商英議引大河自古漳河


浮河入海蓋欲導全河以入漳而廢永濟之故道


浮河即浮水在今滄州東南水經注所稱浮水故


瀆也(淇水注云浮水首受清河於浮陽縣界東北逕髙城縣之宛鄉城北又東逕章武縣故城)


(又東逕箧山北又東北逕栁縣故城南又東北逕漢武望海臺又東注于海應劭曰潮汐往来日再)


(今溝無復有水也按今鹽山縣東北七十里有武帝臺)地勢東髙西下北流

屢決而西導全河入漳尤合於禹迹但河由界河


趨獨流口入海極其通利而顧欲改從乆淤之浮


瀆至鹽山縣界入海殊為多事商英亦非知水者


也


漳水故禹河也清河行漳水之南大河故瀆之北


去禹河最近治河者欲復禹舊迹莫如導黄河入


白溝以人力為之其可也而況商胡自決北流通


快海口廣深此誠千載一遇因禍而為福轉敗而


為功在此時矣為當日計但能於魏恩冀滄之境


寛立隄防約攔水勢疏其壅積遏其衝要則此河


雖不逮禹功猶得比王景之所治千年可以無患


而朝議紛紜必欲回河使東六塔旣敗二股更興


至元豐四年河又北流而神宗之意怠矣王安石


委任程昉范子淵濬川之杷㡬於以河為戲陳祐


甫援李垂之䇿請復西河故瀆帝愛惜民力亦莫


之許也哲宗即位復議回河大畧謂河尾北向恐

入契丹之地則其界踰河而南彼必為橋梁守以


州郡中國全失險阻而蘇轍駮之以為契丹之河


南注扵海地形北髙河無北徒之道而海口深浚


勢無徙移范百祿亦云界河向去深濶加以朝夕


海潮往來渲蕩必無淺澱河尾安得直注北界是


亦足以解其惑已而紹聖諸臣力主東流閉斷北


口蓋借河事以伸其紹述之説意不在河更無足


論元符二年河復決而北地勢可知而建中靖國


初猶有獻東流之議者蜩螗沸羮一唱百和自慶


厯以来五十餘年凡發言盈庭之日皆坐失機㑹


之日也卒委其地於金源氏而河益南徙濬滑汲


胙之間化為平陸豈不惜哉


禹河本隨西山下東北去賈讓請決黎陽遮害亭


放河使北入海是也時不見用而宋之北流實行


其道河入海之路宜近不宜逺孫禁議決平原金


隄令入故篤馬河行五百餘里入海是也許商阻

之而宋之東流卒由篤馬河入海蓋訏謨逺猶雖


為人所格而天必從之屈於一時伸於萬世惟其


言之當於理而已矣


宋君臣之論治河往往有格言熙寧五年神宗語


執政曰河決不過占一河之地或東或西若利害


無所較聽其所趨如何元豐四年又謂輔臣曰水


性趨下以道治水則無違其性可也如能順水所


向徙城邑以避之復有何患雖神禹復生不過如


此此格言也然施之於商胡北流適得其宜若地


平土疏潰溢四出所占不止一河之地者豈亦當


順水所向遷城邑以避之乎歐陽修曰河本泥沙


無不淤之理淤常先下流水行漸壅乃決上流低


處故大河已棄之道自古難復此格言也然瓠子


決二十餘嵗而武帝塞之河復北行二渠河侵汴


濟注淮泗六十餘年而王景治之仍由千乗入海


今横隴之徙裁二十年安見必不可復但北流實

為利便不當更事横隴耳蘇轍曰黄河之性急則


通流緩則淤澱旣無東西皆急之勢安有兩河並


行之理此格言也然吾觀古河未有不兩行者禹


厮二渠為萬世法自参以上則必敗宋之二股即


唐之馬頰以此為枝渠受河水十之一二亦自無


害但不可令指大如股耳張商英曰治河當行其


所無事一用隄障猶塞兒口止其啼此格言也語


出賈讓然讓意謂正道常流不可傚戰國為之曲


防耳若衝激之處潰溢可虞非増卑倍薄何以禦


之任伯雨曰昔禹之行水不獨行其所無事亦未


嘗不因其變以道之此格言也然必如北流之合


於禹迹者不妨因其勢而利導之若注鉅野通淮


泗安得不反之使北邪此數説者譬如奕者必勝


之著而低手混施之則全局皆空古今經驗之方


而庸醫誤用之則殺人無算是故治河之道或新


或舊或合或分或通或塞或無事或有事或小有

事或大有事神而明之存乎其人苟非其人則必


有害孟子所以惡執一也

　金始克汴兩河悉界劉豫豫亡河遂盡入金境數十
　年間或決或塞遷徙無定范成大北使錄云濬州城
　西南有積水若河葢大河剰水也按宋史隆興再請
　和以成大充金祈請國信使(見范成大傳)孝宗隆興之元
　二即金世宗之大定三年四年也時濬州城下僅有
　剰水則河離濬滑在隆興之前可知矣朱子語錄一
　條云元豐間河北流自後中原多事後来南流金人
　亦多事近來又北流見歸正人説葢其時河嘗南流
　尋復歸北也據金史河渠志大定八年河決李固渡
　水潰曹州城分流於單州之境新河水六分舊河水
　四分十一年河決王村南京孟衛州界多被其害十
　二年尚書省奏言水東南行其勢甚大可自河隂廣
　武山循河而東至原武陽武東明等縣孟衛等州増
　築隄岸從之二十年河決衛州及延津京東埽瀰漫
　至扵歸徳府詔南北兩岸増築隄以捍湍怒二十一
　年以河移故道令築隄以備二十六年河決衛州隄
　壞其城泛濫及大名其所載不過如此他無可考然
　大定二十七年令沿河京府州縣長貳官結銜並帶
　河防自滎陽以下如南京府之延津封丘祥符開封
　陳留胙城杞縣長垣歸徳府之宋城寧陵虞城衛州
　之汲新鄉獲嘉徐州之彭城蕭豐曹州之濟隂滑州
　之白馬睢州之襄邑滕州之沛單州之單父濟州之
　嘉祥金鄉鄆城皆為沿河之地則當時河流之所經
　亦大畧可覩也雖數有遷徙而汲胙之間如故迨明
　昌五年八月河決陽武故隄灌封丘而東尚書省奏
　都水監官見水勢趨南不預經畫詔各削階罷職葢
　河流至是又一大變矣金吉甫云河至紹熙甲寅南
　連大野并行泗水以入扵淮扵是有南北清河之分
　北清河即濟水故道南清河并泗入淮今淮安之西
　二十里對岸清河口是也按宋光宗紹熙五年甲寅
　即金章宗之明昌五年也是嵗河從自陽武而東厯
　延津封丘長垣蘭陽東明曹州濮州鄆城范縣諸州
　縣界中至夀張注梁山濼分為二派北派由北清河
　入海今大清河自東平厯東阿平隂長清齊河厯城
　濟陽齊東武定青城濵州蒲臺至利津縣入海者是
　也(詳見導沇入海下)南派由南清河入淮即泗水故道今㑹
　通河自東平厯汶上嘉祥濟寧合泗水至清河縣入
　淮者是也(詳見徐州貢道下)河匯梁山濼分二派入南北清
　河自宋熙寧十年始尋經塞治至是復行其道而汲
　胙之流遂絶朱子語錄又一條云因看劉樞家中原
　圖黄河却自西南貫梁山泊迤邐入淮来神宗時河
　北流故金人盛今却南来故其勢亦衰謂此事也(時朱)
　(子年六十五)下逮元世祖至元間而河又徙自新鄉出陽
　武之南凡九十餘嵗

自南渡以來河離濬滑勢益趨而南至金明昌五


年淫於濟泗分派入海汲胙之河遂空其去禹迹

益逺矣先是都水監丞田櫟言黄河利害云前代


每遇古隄南決多經南北清河分流南清河北下


有枯河數道河水流其中者長至七八分北清河


乃濟水故道可容二三分而已因欲於北岸墻村


決河入梁山濼故道依舊作兩清河分流未及行


而八月河決竟如其言蓋是時決勢旣成櫟欲因


而利導之故為此議然前代河行淮濟未㡬即塞


曷嘗以是為正道而任其所之也哉金以宋為壑


利河之南而不欲其北迨貞祐五年延州刺史烏蘓


克錫克言近世河離故道自衛東南流由徐邳入


海以此河南之地為狹竊見新鄉縣西河水可決


使東北流其南有舊隄水不能溢行五十餘里與


清河合由清州栁口入海(清河即衛河清州今青縣栁口靜海縣志云即)


(楊栁青渡在縣北四十五里)此河之舊道也皆有故隄補其缺


罅足矣如此則山東大名等路皆在河南而河北


諸郡亦得其半退足以為備禦之計進足以壯恢

復之圖議者以為河流東南已久決之恐故道不


容衍溢而出遂寢葢國勢已蹙實無暇及此矣原


其禍皆宋人築室道旁不盡力於北流馴致此大


變金何責焉

　元至元九年河決新鄉縣廣盈倉岸時河猶在新鄉
　陽武間也不知何年徙出陽武縣南而新鄉之流遂
　絶據史至元二十三年河決衝突河南郡縣凡十五
　處二十五年汴梁路陽武等縣河決二十二所水道
　一變蓋在此時矣元大一統志殘缺僅存十之一二
　河之所經不可得詳(大抵初由渦至懷逺入淮如明正統十三年決河所行之道後)
　(三十餘嵗為泰定元年始行汴渠至徐城東北合泗入淮)謹摭近志各州縣界中
　見行之河銓次如左黄河自武陟縣南東逕原武縣
　北(原武在開封府西北一百二十里河去縣二十里獲嘉新志云河舊在獲嘉縣南六十里明天順六)
　(年自武陟東入原武不經縣界洪武二十四年河決原武之黒陽山東逕開封城北五里又南行至項城)
　(經潁州潁上東至夀州正陽鎮入淮而故道遂淤永樂九年復疏入故道正統末決滎陽衝張秋又決孫)
　(家渡全河南徙景泰中復決張秋徐有貞作九堰八閘濬漕渠四百餘里名廣濟渠河流始安弘治二年)
　(決原武支派為三一自封丘金龍口直衝張秋一出中牟下尉氏一汜蘭陽至宿州合汴渠詔白昻修塞)
　(之張秋在山東兖州府東阿縣西南六十里運河所經與夀張陽榖二縣接界)又東逕陽武
　縣南(陽武在府西北九十里河去縣十餘里自此至徐州城東北黄河所行大抵皆汴水故道也元)
　(至元二十五年陽武諸縣河決二十二所泰定二年決陽武漂民居萬六千五百餘家尋復塞治明洪武)
　(十五年河決陽武天啓元年決脾沙岡由封丘曹單至考城復歸舊河)又東逕延津縣
　南(延津在府西北九十里河舊在縣北明成化十四年決縣西之奡村泛濫七十餘里十五年徙經縣)
　(南入封丘界)又東逕祥符縣北(祥符河南布政司開封府治河舊去城四十里宋端)
　(平元年趙葵入汴蒙古引軍南下決黄河寸金淀水灌之官軍多溺死者遂引還明洪武中河決原武東)
　(經城北五里正統十三年河決滎陽東過城西南而城遂隔在河北景泰四年塞之始復故道嘉靖十三)
　(年決趙皮寨入淮忽又自夏邑趨東北經蕭縣出徐州小浮橋下二洪趙皮寨尋塞十九年決野雞岡由)
　(渦口入淮二洪大涸崇禎十五年賊於朱家寨決河以灌城城陷河自陳潁諸州漫入淮泗今河在城北)
　(十里朱家寨在城西北十七里)其北岸則封丘縣(河舊在縣西北四十餘里元時徙經)
　(縣南去縣五十一里至大二年決封丘順帝至元初復決明弘治二年決原武其支流自荆隆口漫祥符)
　(下曹濮衝張秋五年復決荆隆口潰儀封之黄陵岡更犯張秋壞㑹通河命劉大夏治之七年決陳橋集)
　(嘉靖七年復決於此萬厯五年決荆隆口長垣東明㡬於淪没荆隆口即金龍口在縣西南三十餘里陳)
　(橋集在縣東南四十餘里與祥符接界)又東逕陳留縣北(陳留在府東五十里河去)
　(縣三十里按元大徳元年河決杞縣蒲口則河當自陳留入杞其後河徙而北則自陳留入蘭陽儀封而)
　(杞界遂無河矣)又東逕蘭陽縣南(蘭陽在府東北九十里河去縣十五里)又東
　逕儀封縣南(儀封在府東北一百十五里河去縣二十里縣東北五十里有黄陵岡與曹縣)
　(接界元時賈魯治河功始於此明正徳四年河自儀封小宋集決衝黄陵岡埽壩溢入賈魯河賈魯河下)
　(流淤塞遂南出曹單二縣城下直趨豐沛命官塞之按蘭陽儀封之河舊出其縣北與長垣東明分水金)
　(大定十二年尚書省奏請増築隄岸東明亦在其中二十七年令沿河州縣官結銜並帶河防而長垣與)
　(焉可證也元至元中河屢決汴梁路遂出蘭陽儀封之南而長垣東明界中無河矣)又東南逕
　睢州北(睢州在歸徳府西一百七十里河去州七十里)又東南逕考城縣北
　(考城在州東北九十里河去縣三里多衝決賈魯河在縣北三十里)又東南逕商丘縣
　北其北岸則曹縣(商丘歸徳府治城舊在河北自元至元迄明正徳屢經河決城或南)
　(或北今河在城北三十里賈魯河在城北四十里其新集口丁家道口皆河濱衝要也嘉靖三十七年新)
　(集河淤河流於是一變四十四年河淤益甚而運大受其病未㡬河復決新集塞寵家屯東出沛之飛雲)
　(橋穀亭沙河留城境山一帶盡塞河臣潘季馴於三沽故道濬渠築隄躬行督相不三旬而告成曹縣在)
　(山東兖州府東南一百二十里河在縣南四十里黄陵岡在縣西南六十里賈魯河在縣西北四十里自)
　(黄陵岡至楊青村皆元至正中賈魯所開也明初猶為運道及弘治中河決衝張秋劉大夏先疏祥符滎)
　(澤上流又疏賈魯舊河四十里然後於黄陵岡東西各築長隄二百里金龍口亦築二百里河由歸徳徐)
　(州以達扵淮決口始塞名張秋曰安平鎮正徳四年河決曹縣楊家口奔流入單縣直抵豐沛由飛雲橋)
　(入運八年又自曹縣西決從縣北東行曹單以北城武以南田廬盡被漂没萬厯二十九年河決商丘蒙)
　(城集東南之蕭家口復南徙北去曹縣五十里為縣境患)又東逕虞城縣北(虞城在府)
　(東北六十里河去縣十五里)又東逕夏邑縣北(夏邑在府東一百二十里河去縣二)
　(十二里)其北岸則單縣(單縣在兖州府西南二百十里河去縣四十里萬厯三十年河)
　(決單之蘇莊衝魚臺豐沛明年復決於此衝入沛縣太行隄灌昭陽湖入夏鎮横衝運道於是泇河之議)
　(起湖在沛縣東北地勢窪下)又東逕碭山縣北(碭山在江南徐州西北一百七十里)
　(河舊在縣南三十里嘉靖三十七年河徙始出縣北)又東逕豐縣南(豐縣在州西北一百)
　(五十里河去縣三十里秦溝在縣東三十里華山之北)又東逕沛縣南其南岸
　則蕭縣(沛縣在州西北一百十里蕭縣在州西五十里沛縣西南有齧桑亭瓠子歌曰齧桑浮兮)
　(淮泗滿即此地也河舊在蕭縣北五十里去沛甚近及萬厯三十四年河歸故道自是蕭去河裁十五里)
　(而沛則去河五十餘里矣河渠考云舊河自虞城達蕭縣北冀門集出徐州小浮橋所謂賈魯故河也嘉)
　(靖三十七年河決秦溝自新桃溝至朱珊渡一帶俱淤唯冀門渡以東僅存舊流四十四年大河淤塞自)
　(趙家圈泛濫而北蕭縣境内一望瀰漫朱衡始開新河起夏鎮至留城一百四十里以避河水之險而運)
　(道以安隆慶四年河決崔家口萬厯五年復南衝縣界)又東逕徐州北與泗水
　合(徐州在江南布政司西北一千里河自州北東南流至城東北合於泗水泗水自沛縣入州境循城)
　(而東一曰清河人曰泉河其後為運河亦名閘河元初黄河由渦入淮至泰定元年由汴河決入清河自)
　(是遂為大河之經流舊從城東北小浮橋合運河明嘉靖三十七年河決自商丘之新集出豐縣之秦溝)
　(衝徐州之垞城而小浮橋一帶漸淤新河比故道髙出三丈有餘停阻泛濫妨運殃民萬厯初議復老黄)
　(河故道潘季馴疏言有五利而不果行迨三十四年河臣李化龍濬舊河自碭山縣朱旺口東至小浮橋)
　(由是河歸故道天啓四年大漲灌州城乃遷治於雲龍山)又東南逕靈璧縣北(靈璧)
　(在鳯陽府宿州東一百十里河去縣一百二十里)又東南逕睢寧縣北其北
　岸則邳州(邳州在淮安府西北三百二十里睢寧在州南六十里河去縣五十里其地有羊山)
　(東北去州三里明萬厯中潘季馴於羊山龜山土山相接處創築横隄數十里以防泛濫即此又半戈山)
　(在縣北五十里東去州五里州志云黄河舊統半戈山北崇禎末改流羊山之南水勢散漫沙墊厎髙於)
　(是青墩營張家灣大壩等處屢報口決而邳嵗受河患泇河在州西北九十里萬厯三十一年李化龍所)
　(開也源出費嶧諸山左合沂武南入扵淮孫承宗曰漕河如身然河南之蘭陽而上為肩山東之單縣而)
　(下為腹夏鎮而南為股河決蘭陽經東長濫曹濮則横決張秋而肩背潰決單縣則横截穀亭沽頭入昭)
　(陽湖而胸腹潰決夏鎮之蘇莊則東西鎮口遂為河奪而股脛潰劉公大夏治其上法在以河避運於是)
　(塞黄陵岡以保張秋朱公衡治其中法在以運避河於是開南陽湖以安徐沛近開泇河稍做南陽然南)
　(陽之役遏黄河之入沛者歸秦溝而疏支河殺薛沙水之勢今欲全泇河則朱旺口之大挑何可緩也)
　又東逕宿遷縣南(宿遷在邳州東南一百二十里河去縣四里)又東逕桃
　源縣北(桃源在府西北一百十里河去縣百餘步縣西北四十里有九里岡南臨黄河)又東
　逕清河縣南與淮水合(清河縣在府西少北五十里河去縣一里入淮處謂之清)
　(口本名泗口自徐城東北至此皆古泗水為河所奪也顧景范云縣西三十里有三汊河口泗水至此分)
　(為大小二清河大清河經縣治東北入淮俗稱老黄河今堙其小清河於縣治西南入淮即今之清口也)
　又東逕山陽縣北(山陽淮安府治河去縣五里清江浦在城西即今運河也舊名沙河)
　(宋志楚州北有山陽灣淮流迅急每致沉溺雍熙中漕臣劉蟠議開沙河避淮水之險是也髙家堰在府)
　(西南四十里)又東逕安東縣南而東北入于海(安東在府東北六十)
　(里河去縣二里自清口至此皆古淮水為河所奪也海自鹽城縣東北逕山陽縣東折而西北為黄淮入)
　(海之口其北岸則安東也縣志云過縣南東流五十里又東北過雲梯闗折旋入海按雲梯闗在縣東北)
　(一百里又東北一百二十里為海岸墩臺又東北六十里為大海淮南水利考云海道自兖而北以至於)
　(薊自揚而南以至於廣其海口内外皆有山有島唯淮口獨有沙潮落微露其形潮來則翻騰其上勢若)
　(排天也明隆慶中黄決崔鎮以北淮決髙堰以東清桃塞海口堙而髙寶諸州縣㡬為巨浸於是復起潘)
　(季馴再董河道塞崔鎮隄歸仁而黄水悉歸故河築髙堰黄浦而淮水復出清口㑹黄東入于海海口遂)
　(闢)葢自金明昌甲寅之徙河水大半入淮而北清河
　之流猶未絶也下逮元世祖至元二十六年己丑㑹
　通河成於是始以一淮受全河之水凡九十五嵗
河一過大伾而東不決則已決則東南注於淮其


勢甚易丘文莊以宋熙寧十年河決為入淮之始


非也先是天禧三年河決滑州厯澶濮曹鄆注梁


山濼合清水古汴渠東入於淮矣又先是咸平三


年河決鄆州浮鉅野入淮泗矣又先是太平興國


八年河大決滑州泛澶濮曹濟東南流至彭城入


於淮矣溯而上之則漢元光三年河決濮陽瓠子


東南注鉅野通於淮泗矣但皆未㡬即塞其厯乆


而不變至今五百餘嵗河淮并為一瀆則自金明


昌五年始耳


元順帝至正四年五月河北決白茅隄六月又北


決金隄瀕河郡邑皆罹其害水勢北侵安山(在碭山縣)


(南)延入㑹通運河朝廷患之㑹托克托復相躬任其


事用賈魯言請挽河東行以復故道從之十一年


四月命魯鳩工七月疏鑿成八月決水故河九月


舟楫通行十一月水土工畢河乃復故道南匯於

淮東入於海歐陽原功撰至正河防記以為是役


也朝廷不惜重費不吝髙爵為民辟害托克托能體


上意不憚焦勞不恤浮議為國拯民魯能竭其心


思知計之巧乗其精神膽氣之壯不惜劬瘁不畏


譏評以報君相知人之明此實錄非溢美也然魯


為㑹通所窘河必不可北其所復者仍是東南入


淮之故道耳魯巧慧絶倫奏功神速前古所未有


惜乎其大才而小試之也使魯生漢武之世則導


河入宿胥故瀆當無所難不僅如史遷所謂復禹


舊迹者生明帝之世亦必能導河入清河合漳水


至章武入海豈徒與王景等烈哉所遭不偶功成


而亂作遂使庸人以魯為口實余深痛之兹特為


發憤一道


余闕曰南方之地本髙於北河之南徙難而北徒


易自宋南渡至今殆二百年而河旋北議者慮河


之北則㑹通之漕廢當築隄起曹南訖嘉祥東西

三百里以障遏之不使之北予則以為河北而㑹


通之漕不廢何也漕以汶而不以河也渭按余闕


此言正與挽河之議相左蓋河在梁衛之郊北流


為順其曰南徙難而北徙易是也謂河北而㑹通


之漕不廢則大非明之中葉河屢貫㑹通挾其水


以入海而運道遂淤河之不可北也審矣嚮使河


北而無害於漕則聽其直衝張秋東北入海數百


年可以無患奚必嵗嵗勞費防其北決邪


日知録云丘仲深大學衍義補言禮曰四瀆視諸


侯謂之瀆者獨也以其獨入於海故江河淮濟謂


之四瀆今以一淮而受黄河之全蓋合二瀆而為


一也自宋以前河自入海尚能為並河州郡之害


況今河淮合一而清口又合汴泗沂三水以同歸


於淮也哉曩時河水猶有所瀦如鉅野梁山等處


猶有所分如屯氏赤河之類雖以元人排河入淮


而東北之道猶微有存焉者今則以一淮而受衆

水之歸而無涓滴之滲漏矣邵國賢作治河論以


為禹之治水至於地平天成六府三事允治其功


可謂盛矣以今觀之其所空之地甚廣所處之勢


甚易所求之效甚小今之治水者其去禹也逺矣


而所空之地乃狹於禹所處之勢乃難於禹所求


之功乃大於禹禹之導河自大伾以下分播合同


隨其所之而疏之不與爭利故水得其性而無衝


決之患今夫一杯之水舉而注之地必得方尺乃


能容之其勢然也河自大伾以上水之在杯者也


大伾以下水之在地者也以在地之水而欲拘束


周旋如在杯之水大禹不能而況他人乎今河南


山東郡縣棊布星列官亭民舍相比而居凡禹之


所空以與水者今皆為吾有蓋吾無容水之地而


非水據吾之地也固宜其有衝決之患也故曰所


空之地狹扵禹禹之治水隨地施功無所拘礙今


北有臨清中有濟寧南有徐州皆轉漕要路而大

梁在西南又宗藩所在左顧右盼動則掣肘使水


有知尚不能使之必隨吾意況水無情物也其能


委蛇曲折以濟吾之事哉故曰所處之勢難於禹


況禹之治水去其墊溺之害而已此外無求焉今


則賴之以漕不及汴矣又恐壞臨清也不及臨清


矣又恐壞濟寧也不及濟寧矣又恐壞徐州也使


皆無壞也又恐漕渠不足於運也了是數者而後


謂之治故曰所求之功大於禹由二文莊之言觀


之則河水南趋之勢已極而一代之臣不過補苴


罅漏以塞目前之責而已安望其為斯民計百世


之長利哉


潘季馴河防一覽曰議者因海壅河髙致決隄四


溢遂以濬海為上䇿不知漲沙當海口之中(嘉隆間雲)


(梯闗口有漲沙甚大)潮退則見潮長則没無可施功之處縱


乗潮退施功而一没之後濁流淤泥隨復如故矣


故海無可濬之理惟當導河以歸之海繕治河隄

俾無旁決則合流勢勇沙隨水去海口自不虞淤


若隄日繕而決日聞非庳薄不能支即迫近不能


容與雜以浮沙而不能乆耳誠多築縷隄(近河濵者)以


束之又為遥隄(離河六七里)使水有所遊盪築必以真


土則復何患哉如上流聽其旁決下流復歧而分


之水勢益分則其力益弱安能導積沙以達之海


乎支河一開正河必塞近事良可鑒也


袁黄曰昔陳平江(瑄)宋司空(禮)之治㑹通河也驅


汶水逆流至南旺北至安民山地降九十尺因析


六分之水北達臨清(為閘十有七)南至沽頭地降百十


有六尺因析四分之水南接徐沛(為閘二十有一)貯六分


之水者其閘長貯四分之水者其閘短後人以意


増損而水之分數紊矣紊而常淤固其宜也顧不


此之察乃更閘而東焉當時故閘由茶山而南地


甚峻勢如建瓴故入河無礙後更夏鎮以南地平


而水緩黄強清弱每㑹必淤此河渠之一壞也徐

州呂梁二洪其流甚駛其石如牙永樂間運道初


開人惡其傷舟欲稍平之宋司空不可蓋欲藉山


之險激水之流使泥沙先下而河流不壅後人相


繼磨其崖石而呂梁無洪矣無洪則水平而河身


漸髙此河渠之再壞也至淮河入海之處平曠無


山而海沙逆上尤易壅塞陳平江就山陽之滿浦


坊(在淮安府城西北四里)累石為山蜿蜒千尺即古鋸牙遺


制(鋸牙見宋史)水得翻騰踴躍以入海俗謂之磯觜取


相激而名今皆没於土中此河渠之三壞也(磯觜之制)


(下布七星樁樁上甃以石石有筍筍相入縫有錠錠三膚灌以糯汁砌以油灰長千尺袁氏以為陳)


(平江所創或云天順間遣都水郎中督工於滿浦坊作石鋸牙未知孰是磯觜為治河要䇿萬厯初)


(漫入水中微露形跡今清江浦尚有之其濁流不入運河河不勞挑濬者磯觜之力也)


顧氏(一柔字剛中無錫人景范之父)山居贅論曰大河之流自漢


至今遷移變異不可勝紀然孟津以西則禹迹具


存以海為壑則千古不易也自孟津而東由北道


以趨於海則澶滑其必出之途由南道以趨於海

則曹單其必經之地衝澶滑必由陽武之北而出


汲縣胙城之間衝曹單必由陽武之南而出封丘


蘭陽之下此河變之託始也由澶滑而極之或出


大名厯邢冀道滄瀛以入海或厯濮范趨博濟從


濵棣以入海由曹單而極之或溢鉅野浮濟鄆(謂濟)


(寕東平)挾汶濟以入海或經豐沛出徐邳奪淮泗以


入海此其究竟也要以北不出漳衛南不出長淮


中間數百千里皆其縱横糜爛之區矣又曰自陽


武而入封丘河益東南流荆隆口直東則經長垣


東明出曹濮直趨大清河矣較之出徐沛合淮泗


以入海者道為徑易夫河行之道宜直不宜紆入


海之口宜近不宜逺河之兩岸宜闊而歸流宜深


(歸流即俗語所謂落槽也)平水則宜置斗門且多置之用王景


更相迴注之意使不至旁溢河未必不可東也(後世)


(遙隄之法即兩岸宜闊之意縷隄之法即歸流宜深之意滚水石壩及格隄之法即斗門迴注之意)


雖然大河東則㑹通河廢㑹通河不廢則大河不

可得而東兩者不並立矣此大河所以屢決而東


終抑之使南也與


川瀆異同曰淮水清而流疾恒無壅決之患患自


河合淮始也河從北來河之身比淮為髙故易以


遏淮淮從西來淮之勢比清江浦又髙(河渠考云泗州淮身)


(視清江浦髙一丈有餘自髙趨下勢常陡邀)故易以齧運然而河不外


飽則淮不中潰淮并流而北其勢盛力足以刷河


淮却流而南其勢殺河且乗之以潰運矣病淮必


至於病運者莫如河利河即所以利運者莫如淮


黄運兩河之樞機實自淮握之則今日之治淮乃


治河治運之先務也然則何以治之曰吾亦以淮


治淮而已髙厚其隄防使淮無所旁出修明平水


之制使淮不至漲溢此陳平江之治淮所以二百


年無事者與河渠考云隆慶四年淮決於髙堰河


亦決於崔鎮漕臣王宗沐修塞之(宗沐決河記云是年淮決髙堰)


(河躡淮後徑趨大澗口破寶應黄浦口入射陽湖清口遂淤海口㡬為平陸)萬厯三年

髙堰復決於是山鹽髙寶興泰諸處悉為巨浸黄


水躡淮之後濁流西溢浸及鳯泗清口填淤海口


亦復阻塞而漕黄交病矣河臣潘季馴以為髙堰


者淮揚之門户而黄淮之闗鍵也欲導河以入海


勢必藉淮以刷沙淮水南決則濁流停滯清口亦


堙河必決溢上流水行平地而邳徐鳯泗不免皆


為巨浸是淮病而黄病黄病而漕亦病相因之勢


也於是築髙堰長八十里起自武家墩(在髙堰北十餘里)


經大小澗(大澗在髙堰南十三里又南五里即小澗也大澗口為衝決要處築石隄以䕶)


(之長數百丈)厯阜陵湖(在堰西南二十餘里)周家橋(北去堰四十餘里)翟


壩(在周家橋南二十餘里為山陽盱眙接界處或曰周橋翟壩長二十五里與髙郵南北金門兩)


(閘及西隄四十里石工相對周橋翟壩決則髙郵南北衝溢無時矣)以捍淮之東侵


又以淮水北岸有王簡張福二口淮水每從此洩


入黄河致淮水力分而清口淤淺且黄水泛漲亦


往往由此倒灌入淮於是并築隄捍之(隄在清口西三里後)


(議者又以束淮太迫於張福隄窪處黄韶王簡二口置減水二閘淮溢則縱之外出黄溢則遏其内)

(侵王簡口亦曰王家口)使淮無所出黄無所入全淮畢趨清


口㑹黄以入海而河與漕俱治葢髙堰之築始於


漢末之陳登修治於明初之陳瑄而復於季馴云


(隆慶四年王宗沐修築髙堰卑薄無所加隨即圯壊至是經理始盡制焉)二十一年淮


復決於髙良澗(在淮安府西南七十里志云九十里)凡二十二口旋


築塞之明年黄水大漲清口沙墊阻遏淮水不能


東下於是挾上源阜陵諸湖與山溪之水暴浸泗


州陵州城渰没科臣張企程請導淮分注江海以


救祖陵二十三年淮復決髙堰髙良澗諸䖏尋築


塞之明年河臣楊一魁以黄淮衝溢乃議分黄導


淮闢清口沙七里達淮之經流建武家墩涇河閘


(涇河在寶應縣北三十里)以洩淮之旁溢又建髙良澗減水石


閘子嬰溝(在寶應南六十里)周家橋減水石閘一自岔河


下涇河一自草子湖(在寶應縣西南五十里)寶應湖下子嬰


溝俱通廣洋湖(在寶應縣東南四十里)及射陽湖入海猶慮


淮水宣洩不及南注各湖為患又開髙郵西南之

茆塘港(在州西南六十里)通邵伯湖開金家灣下芒稻河


(在揚州府東三十里)入江以殺淮漲(一魁所舉行大抵本企程之説)自是淮


患漸平雖時有決溢而培固髙堰増置壩閘之外


無所為治淮長䇿矣季馴兩河議曰髙堰去寶應


髙丈八尺有竒去髙郵髙二丈二尺有竒髙寶隄


去興化泰州田髙丈許或八九尺其去堰不啻卑


三丈有竒矣昔人築堰使淮不南下而北趨者亦


因勢而導之不然淮一南下因三丈餘之地勢灌


千里之平原安得有淮南數郡儼然一都㑹邪萬


厯二十一年淮漫髙堰隄上且數尺周家橋口原


自通行又加決焉決髙良澗至七十餘丈南奔之


勢若倒海髙寶邵伯諸湖隄一日崩者百十餘處


扵時泗城亦復灌溢而所減之水不過尺許則以


淮南之地自髙寶而東則下由邵伯而南則又昂


自興鹽以東濵海諸鹽場比内地亦復昂也泗州


之地比髙堰為下與髙寶諸州縣皆若釜厎然安

能免淮之浸哉今髙堰一帶修守不嚴奸商鹽販


之徒無日不為盗決計泗州之人未究利害之源


但見髙堰増築勢必遏淮以入泗惟恐堰之不速


潰也且淮之旁流日多則正流日弱於是刷沙無


力而黄水益横清口就淤勢不得不倒灌淮南決


隄堰而敗城郭委運道於茫無畔岸中矣善乎先


哲之言曰禦黄如禦敵淮日退則黄日進論者以


導淮為秘計而不察其為弱淮之先徴也淮之患


曷有窮已邪


元末河復北徙自東明曹濮下及濟寧而運道壞


明洪武初命徐達自曹州東引河至魚臺入泗以


通運永樂九年又命宋禮自曹疏河經濮州東北


入㑹通河是北流猶未絶也迨遷都之後仰給於


㑹通者重始畏河之北北即塞之弘治中兩決金


龍口直衝張秋議者為漕計遂築斷黄陵岡支渠


而北流於是永絶始以清口一綫受萬里長河之

水(焦弱侯云明興河之自汴出者猶有六其二入淮其四合漕以入扵淮出滎澤者至夀入淮出)


(祥符者至懷逺入淮出長垣者至陽穀入漕出曹州者至魚臺入漕出儀封者至徐之小浮橋入漕)


(出沛之南者從飛雲橋入漕出徐沛之中境山之北者從溜溝入漕是猶有禹分之遺意也其後或)


(塞或㣲而以一徐受全河之灌矣顧寧人云丘仲深謂以一淮受黄河之全然考之先朝徐有貞治)


(河猶疏分水之渠於濮汜之間不使之并趨一道自弘治六年築黄陵岡以絶其北来之道而河流)


(總於曹單之間乃猶扵蘭陽儀封各開一口而洩之於南今復塞之故河之在今日欲北不得欲南)


(不得唯以一道入淮淮狹而不能容又髙而不利下則頻嵗決邳宿以下以病民而妨運而邳宿以)


(下左右皆有湖陂河必從而入之吾見劉貢父所云别穿一梁山濼者将在今淮泗之間而生民魚)


(鼈之憂殆未已也)陽武以下河之所經繕完故隄増卑倍


薄但期不害扵漕而漢之下䇿轉為明之上䇿矣


至扵黄淮既合則唯以堰閘為務堰者髙家堰(家一)


(作加)閘者淮南諸湖閘口也堰閘以時修固則淮不


南分助河衝刷黄沙使海口無壅故潘尚書季馴論


治河之要曰河之性宜合不宜分宜急不宜緩合


則流急急則蕩滌而河深分則流緩緩則停滯而


沙淤此以隄束水借水攻沙為以水治水之良法

也又曰通漕於河則治河即以治漕㑹河於淮則


治淮即以治河合河淮而同入於海則治河淮即


以治海(自漢以来治河者莫不以分水為長䇿唯張戎之論不然潘公深得其意)觀其


所言若無赫赫之功然百餘年來治河之善卒未


有如潘公者蓋㑹通必不可廢則河唯宜注淮以


入海雖有賈魯之才智亦無所施故邵文莊有治


之以不治乃所以深治之之説古語云守病不治


常得中醫此之謂也


自河合淮入海潘公所以治之者有二要焉一在


海口一在髙堰按淮南水利考云海口本自無淤


近日之淤以黄沙而然正口減半入旁口旁口數


十道不啻也蓋海水潮汐日二至每入也以二時


其出也亦二時二時之出係淮水二時之入則海


水海水遏淮水不得流者毎日有八時黄沙能無


停乎又聞諸海濵之夫曰海之深不知其㡬千萬


丈而沙出其上人工所去每日不能尺寸而潮汐

一至頃刻而平況未可施功邪由是觀之雲梯闗


海口漸淤亦由旁口之太多茍非借水攻沙而恃


人力以通之則海口終不能開也髙家堰者郡志


云後漢建安中太守陳登所築閻百詩曰此堰不


見於史籍考三國志登嘗為典農校尉巡土田之


宜盡鑿溉之利登固精於水利者又嘗為廣陵太


守虞溥江表傳云治射陽則此堰距治所甚邇登


築隄以障淮水理勢宜然也由是觀之漢世河未


合淮尚不聽其南奔況今欲藉此清湍以刷沙乎


茍非以隄束水使淮并力東注則自清口以至海


口終不能無壅也是故河之出海旁口日多則正


口日塞淮之㑹河支流益分則經流益弱皆潘公


之所禁也易曰神而化之使民宜之善治水者必


有道以處此矣


太史公天官書曰中國山川東北流其維首在隴


蜀尾没扵勃碣(漢書天文志云勃海碣石)一行言山河兩戒以

河濟為北紀江淮為南紀由此觀之禹河從勃碣


入海上應天文下協地理漢武帝所謂聖人作事


為萬世功通於神明恐難更改者也殷本紀載湯


誥之言曰東為江北為濟西為河南為淮四瀆已


修萬民乃有居四瀆之由来尚矣爾雅江河淮濟


為四瀆四瀆者發源注海者也劉熙釋名曰瀆獨


也各獨出其所而入海也自王莽時河徙從千乗


入海而北去碣石逺矣然猶未離乎勃海也自金


明昌中河徙而河半不入勃海矣元至正中又徙


而河全不入勃海矣河南之濟乆枯河或行其故


道今又與淮渾濤而入海淮不得擅瀆之名四瀆


亡其二矣世習為固然恬不知怪愚嘗為杞人之


憂萬一清口不利海口愈塞加之以淫潦而河淮


上流一時並決挾阜陵洪澤諸湖衝蕩髙堰人力


倉卒不能支勢必決入山鹽髙寶諸湖(明隆慶四年萬厯三)


(年淮挟湖水以東兩決於髙堰山陽髙寶興鹽諸境悉為巨浸)而淮南海口沙壅

更甚於曩時怒不得泄則又必奪䢴溝之路直趨


瓜洲南注扵江至通州入海四瀆并為一瀆拂天


地之經奸南北之紀可不懼與欲絶此患莫如復


禹舊迹然河之南徙日以逺矣濬滑汲胙之間無


河新鄉獲嘉亦無河矣賈讓李垂之䇿將安所用


之或曰金温薩克蘇請扵新鄉縣西決河水使東


北合清河至清州栁口入海其説不可行乎曰今


新鄉流絶欲自武陟之東濬其故道約一百三四十


里更於新鄉縣西決河使東北流鑿生地五十餘


里勞費不訾民何以堪且滎陽以下每決必潰右


隄未聞有決左隄而北者疑此地北髙南下新鄉


縣西之故道去清河雖近未必能導之使北也然


則河竟將若何曰封丘以東地勢南髙而北下河


之北行其性也徒以有害於運故遏之使不得北


而南入扵淮南行非河之本性東衝西決卒無寧


嵗故吾謂元明之治運得漢之下䇿而治河則無

䇿何也以其隨時補苴意在運而不在河也設㑹


通有時而不用則河可以北先期戒民凡田廬冢


墓當水之衝者悉遷扵他所官給其費且振業之


兩岸之隄増卑倍薄更扵低處創立遙隄使暴水


至得左右游波寛緩而不迫諸事已畢然後縱河


所之決金龍注張秋而東北由大清河入扵勃海


殊不煩人力也蓋禹河本有可復之機一失之扵


元封再失之扵永平三失之扵熙寧至明昌以後


事無可為居今日而䂓復禹河是猶坐談龍肉終


不得飽也河之離舊愈逺則反本愈難但得東北


流入勃海天文地理兩不相悖而河無注江之患


斯亦足矣求如西漢之河不可得即如宋之北流


亦不可得而況降水大陸之區也嗚呼禹河其不


復矣乎

　禹貢錐指卷十三下
欽定四庫全書
　禹貢錐指卷十泗上
　　　　　　　　　　　　　　徳清胡渭撰
嶓冢導漾東流為漢(渭按漾史記作瀁漢書氐道下又作養古字通也)
　傳曰泉始出山為漾水東南流為沔水至漢中東流
　為漢水易氏曰漾水東流百八十里經興元之南鄭
　縣名漢水黄氏曰漢有沔漾之名皆東漢水也地理
　志西漢水出西縣嶓冢山南入廣漢白水蓋潛漢也
　經不著其所出自古皆以為東西兩漢俱出嶓冢則
　或然矣而西漢固無沔漾之名地理志漾水出隴西
　氐道至武都為漢武都東漢水受氐道水名沔是則
　沔水俱為東漢也獨氐道武都脈絡不通川渠阻隔
　武都受漾為不可據而桑欽遂徙氐道漾水為西漢
　之源由是愈紛錯酈道元委曲遷就通之以潛伏之
　流證之以難騐之論更覺齟齬故當盡廢諸説而一
　之以經文杜佑通典秦州上邽縣嶓冢山西漢水所
　出經嘉陵曰嘉陵江經閬中曰閬江漢中金牛縣嶓
　冢山禹導漾水東流為漢水亦曰沔水其説為可據
　(渭)按嶓冢見導山魏地形志華陽郡嶓冢縣有嶓冢
　山漢水出焉元和志嶓冢山在興元府金牛縣東二
　十八里漢水出焉經南鄭縣南去縣一百步禹貢嶓
　冢導漾東流為漢是也南鄭今陕西漢中府治其故
　城在今府城東北嶓冢故城在今沔縣白馬城東南
　五里上邽故城在今鞏昌府秦州西南金牛舊縣在
　今漢中府寧羌州西北其嶓冢山在今沔縣西南接
　寧羌州界
漢郊祀志秦祠沔扵漢中地理志漢中有沔陽縣


武都下云東漢水一名沔則沔漢互稱其來已久


而沮縣下又云沮水出東狼谷南至沙羡南入江


荆州川(沮子余反羡音夷)按周禮荆州川曰江漢而無沮


是沮即沔也水經注沔水出武都沮縣東狼谷中


一名沮水(闞駰曰以其初出沮洳然故曰沮水縣亦受名焉導源南流泉街水注之水出)


(河池縣東南流入沮縣㑹扵沔元和志沮水出興州順政縣東北八十二里按沮縣故城在今漢中)


(府略陽縣界晉永嘉後没扵氐羌縣廢後魏改置武興縣又僑置略陽縣西魏改略陽曰漢曲隋又)


(改曰順政唐為興州治宋復改順政曰略陽今在寧羌州北二百二十里河池今徽州屬鞏昌府泉)


(街水在略陽縣北)東南逕沮水戍(在略陽縣東南沔縣志云沮水在縣西七十里)


(與略陽接界)又東南流注漢所謂沔漢者也尚書曰嶓


冢導漾東流為漢山海經所謂漢出鮒嵎山也東


北流得獻水口(庾仲雍云是水南至闗城合西漢水)又東北合沮口


(漢水自寧羌州東北流逕沔縣故大安軍南又東北至青羊驛沮口在焉宋開禧二年金人陷大散)

(闗叛將吴曦退屯罝口旋還興州罝口即沮口也)同為漢水之源故孔安


國曰漾水東流為沔蓋與沔合也至漢中為漢水


是互相通稱矣(班固曰東漢水一名沔鄭康成曰或謂漢為沔如淳曰北方人謂漢)


(水為沔水)沔水又東逕白馬戍南濜水入焉(水北發武都氐中南)


(逕張魯城東又南逕張魯治東張魯治東對白馬城一名陽平闗濜水南流入沔其城西帶濜水南)


(面沔川二水之交故亦曰濜口城矣按地形志沔陽縣有白馬城今在沔縣西南即漢陽平闗亦曰)


(白馬戍濜水在縣西三十里)又東逕武侯壘南(諸葛武侯所居也亦名石馬城)


(在今沔縣南)又東逕沔陽縣故城南(城蕭何所築也南對定軍山諸葛亮)


(遺令葬此按沔陽故城寰宇記云在西縣東南十六里今在沔縣東南十里)又東逕西


樂城北(城在今沔縣西南漢水南岸)又左得度水口(在沔縣南二里)又


東右㑹温泉水口(在沔縣東南)又東黄沙水左注之(水南)


(有女郎山按沔縣東四十里有沙水女郎山在褒城縣西南)又東合褒水(西北出衙)


(嶺山東南流入漢元和志褒谷山在褒城縣北五里南口為褒北口為斜長四百七十里按褒水在)


(今褒城縣東)又東逕萬石城下(在褒城縣東)又東逕漢廟堆


下(在今南鄭縣西南)又東逕南鄭縣南(漢髙祖入秦項羽封為漢王蕭何曰)


(天漢美名也遂都南鄭)以今輿地言之漾水出寧羌州北嶓

冢山(寧羌在漢中府西北三百八十里)東北流逕沔縣西南合沔


水又東逕沔縣南(沔縣在府西少北九十里)又東逕褒城縣南


(在府西北四十里沔水去縣二十四里)又東逕南鄭縣南為漢水(水去)


(縣三里)經所謂嶓冢導漾東流為漢者也


陸游曰嘗登嶓冢山有泉涓涓出山間是為漢水


之源此務觀入蜀塗厯金牛目騐而得之涓涓細


流安國傳所謂泉始出山為漾水者也新城王尚


書士禎昔典試四川撰蜀道驛程記其言嶓漢最


為詳覈記曰出沔縣西門曲折行亂山中沔水流


經其中略如棧道但山庳無林木沔流舒緩不及


褒水湍悍耳西涉沮水抵大安驛有土城廢址宋


置大安軍沔沮之間闊者未丈許狹者才二三尺


沙石磷磷深不没踝自大安西南亂山益稠至金


牛驛北望見嶓冢山峩然雲表一小水自西東流


即所謂嶓冢導漾者也水纔濫觴不没鳬鴈合五


丁峽水東流為沔其流始大金牛驛西三里稍南

入五丁峽一名金牛峽(在寧羌州北三十里)峽口懸崖萬仞


隂風颯然水自峽中噴薄而出寧羌州在亂山中


無城堞本沔縣羊鹿坪地明洪武中以山㓂作亂


置寧羌衛扵此成化中即衛建州治自州行十里


渡水過百牢闗闗下有分水嶺嶺東水皆北流至


五丁峽北合漾水入沔嶺西水皆南流逕七盤闗


龍洞合嘉陵水為川江常璩言沔出嶓冢合白水


為西漢明與導漾之文相悖按通典嶓冢山有二


一在天水上邽一在漢中金牛雍大記云西漢水


在西和縣源出嶓冢山西流與馬池水合此乃上


邽之嶓冢在今秦州又云漢江源出沔縣嶓冢山


東流入金州此乃金牛之嶓冢禹貢嶓冢導漾乃


沔縣之嶓冢非秦州之嶓冢知嶓冢有二則東西


二漢源流各自了然漾之與沔本為一流與隴西


之嶓冢都無交涉常氏之誤可不辯而明矣公使


車閲厯較陸氏所得更備且大有禆扵經學非徒

紀遊覽之勝而已故掇其要著於篇


漢志隴西氐道下云禹貢養水所出至武都為漢


(師古曰氐夷種名氐之所居故曰氐道按邑有蠻夷曰道晉永嘉之後地没扵氐羌縣多荒廢氐道)


(今不知所在)武都郡武都縣下云東漢水受氐道水一


名沔過江夏謂之夏水入江(武都本白馬氐地漢元鼎六年開以為武)


(都郡治武都縣今鞏昌府成縣西北百里有仇池山山上有仇池城城東南有武都縣故城即漢武)


(都郡治也)水經漾水出隴西氐道縣嶓冢山東至武都


沮縣為漢水常璩華陽國志漢水有二源東源出


武都氐道縣漾山為漾水(氐道晉改屬武都郡)禹貢導漾東


流為漢是也此皆依漢志以為言然氐道漾水至


武都為東漢水卒莫有能言其所經者今按酈注


濁水出濁城北(今成縣有濁水戍亦曰濁水城胡三省云在上禄縣東南武街城西)


(北)東流與丁令溪水㑹(水北出丁令谷南逕武街城西東南入濁水)又


東逕武街城南(故下辨縣治今廣業郡治按此城在今成縣西三十里)又東


弘休水注之(水北出溪南逕武街城東而南注于濁水)又東逕白石縣


南(續漢書曰下辨城東三十餘里有峽峽中白水生大石障塞水流濁水即白水之異名也按白)

(石縣今為成縣治)又東南渥陽水注之(水北出渥谷南逕白石縣東而南入)


(濁水)又東南與仇鳩水合(水發鳩溪南逕河池縣故城西而西南流注濁水)


又東與河池水合(水出河池北谷南逕河池戍東西南入濁水)又東南


兩當水注之水出陳倉縣之大散嶺西南流入故


道川謂之故道水西南逕故道城東又西南入廣


業郡界與沮水枝津合謂之兩當溪水上承武都


沮縣之沮水瀆(沮縣今略陽沮水在縣東)西南流注扵兩當溪


又西南注扵濁水濁水南逕槃頭郡東(今略陽縣西北一百)


(里有長舉廢縣後魏扵此置槃頭郡)而南合鳯溪水(水上承濁水於廢廣業郡南逕)


(鳯溪出鳯凰臺下東南流左注濁水)又東注于漢水(謂西漢水)觀此文則


漢志以沮水枝津上承氐道水下為東漢水可知


也氐道雖未詳其處所以地望度之當在西縣之


東河池之西上邽之南下辨之北濁水所受有丁


令溪水弘休水渥陽水皆出其北蓋自氐道來也


其中或有漢志所謂養水者但今無可攷耳然沮


水枝津上承沮瀆自東入西非自西入東也昔之

觀水作記者不察地勢之髙下不辨川流之去來


遂以為氐道養水合濁水兩當溪由枝津以達沮


沔是為東漢之源而不知其非也班固因之故有


此誤水經扵武都下加沮縣二字蓋亦以氐道水下


通沮水為東漢之源也然漢志不言養水出何山


而水經復附㑹之曰嶓冢則氐道亦有嶓冢山矣


常璩知其非是故又因水以名其山曰漾山而為


之殊目要之氐道水所出别是一山非嶓冢也近


世言漢水者皆知班固之誤而不知其誤所由來


故詳著其原委如此


漢志隴西西縣下云禹貢嶓冢山西漢水所出(括地)


(志秦西垂宫即漢西縣在秦州上邽縣西南九十里元和志嶓冢山在上邽縣西南五十八里然則)


(山在故西縣東北去西縣三十二里也上邽漢屬隴西郡唐為秦州治今鞏昌府秦州是志云西縣)


(故城在州西南一百二十里嶓冢山在州西南六十里山不甚髙而峰岫延長連屬若冢是山在西)


(縣故城東北六十里也與括地元和志里數不同蓋唐之上邽在今州之西南去西縣故城當較近)


(但山不當更差二十八里耳州志城與山必有一誤)南入廣漢白水東南至

江州入江(元和志利州景谷縣本漢白水縣屬廣漢郡宋為平興縣隋改曰景谷今四川)


(保寧府昭化縣之白水鎮是也鎮在縣西百里白水在縣北二十里至縣東三里合嘉陵江漢巴郡)


(治江州縣其故城在今重慶府巴縣西大江在縣東南嘉陵江至此入大江)過郡四(隴西)


(武都廣漢巴郡)行二千七百六十里此與氐道之養水全


無交涉水經非一時一手作漾水篇首云漾水出


隴西氐道縣嶓冢山東至武都沮縣為漢水此不


過依漢志氐道一條以立文惟加嶓冢沮縣為不


同耳其所謂漢水即東漢也亦與西縣之西漢全


無交涉及觀下文東南逕白水葭萌閬中至江州


入江則又確是西漢水與武都一條全無交涉矣


首尾横決必魏晉間人所續也(經文有曰廣魏者故廣漢也蓋曹氏)


(改名漢後人續經此亦其一證)尋其意指蓋以氐道水南合濁水


兩當溪厯槃頭郡東而南為西漢水也(槃頭治長舉亦漢沮)


(縣地)故酈注以為東西兩川俱出嶓冢而同為漢水


其言曰劉澄之云有水從沔陽縣南至梓潼漢夀


入大穴暗通罡山郭景純亦言是矣罡山穴小本

不容水水成大澤而流與漢合庾仲邕又言漢水


自武遂川南入蔓葛谷越野牛逕至闗城合西漢


水故諸言漢者多言西漢水至葭萌入漢則兩川


通波更在沮縣之南矣嘗試以圖志考之漾沮雖


有枝津與西漢通要皆自東入西非自西入東也


蓋嶓冢亘絶東西俗謂之分水嶺地勢東髙而西


下故西漢水自略陽縣南入寧羌州界即折而西


南避髙就下其性則然豈有東入之理澄之所言


即禹貢之潛仲邕所言即通谷水也二水皆東漢


之枝津西流入西漢水而説者乃謂西漢水至葭


萌入漢顛倒之矣今嶺東漾沮枝津皆入西漢嶺


西谿澗之水亦皆入西漢川流去來有目者盡能


騐之其可是古而非今乎


凡川流去來以平日為主時值暴漲則急水溢入


緩水而東者反西南者反北漲稍退則如常矣洞


庭彭蠡之水皆北入大江及夏秋江漲迴流入湖

清湍為之改色此其尤彰明較著者昔人以西漢


水東合沮沔蓋亦據暴漲之時溢入東川故有此


誤耳余家臨餘不溪溪水分流自清河橋入經縣


前出西水門西北合前溪水又西北與苕霅㑹即


古北流水也此水本自東入西投之以物輙西流


及溪水暴漲乃自其上流溢入馬厄河而東入西


水門出清河橋投之以物則東流矣使客㳺者觀


之能不以暫為常乎故夫山川之向背非熟察情


形參詳圖志未有能得其真者也


酈道元雖有東西兩川俱出嶓冢之説而終以西


漢為主注云今西縣嶓冢山西漢水所導也西流


與馬池水合(寰宇記云馬池源出嶓冢山)又西南合楊亷川水


(水出西谷東南流逕西縣故城北又東南入西漢水)又西南逕始昌峽始昌


縣故城西(城在今西和縣北)又西南逕宕備戍南(戍在西和縣東)


(北)又西南逕祁山軍南(祁山在嶓冢之西七十許里今在西和縣西北七十)


(里)又西逕蘭倉城南(今禮縣東南有蘭倉故城)又南入嘉陵道

而為嘉陵水(禮縣本漢嘉陵道地屬武都郡西漢水至此為嘉陵水傅同叔云嘉陵江)


(出鳯州大𣪚闗西南嘉陵谷至興州北境當㑹東漢水而東行安得越東漢而為西漢乎宋人以故)


(道水為嘉陵江大非近志皆承其謬故道水合濁水至槃頭郡入西漢水至今猶然何言㑹東漢而)


(不為西漢邪)又東南逕瞿堆西又屈逕瞿堆南(孤嶮雲髙望之)


(形若覆壺開山圖謂之仇夷漢武帝元鼎六年開以為武都郡左右悉白馬氐矣按瞿堆即仇池山)


(在今成縣西北百里)又東南逕濁水城南(亦曰濁水戍在成縣西)又東


南逕脩城道南(今略陽縣西北有脩城廢縣漢志作循城屬武都郡)又東南


於槃頭城南與濁水合(詳見前)又東逕武興城南(今略)


(陽縣治即武興故城唐為興州順政縣元和志嘉陵江經順政縣南去縣百步)又西南逕


闗城北(除水出西北除溪東南流入漢按闗城即今陽平闗在寧羌州西北八十里東至沔)


(縣一百七十里)又西南逕通谷(通谷水出東北通溪上承漾水西南流為西漢水按)


(唐武徳二年分綿谷縣之通谷鎮置金牛縣在今寧羌州金牛驛西三十里庾仲邕曰漢水自武遂)


(川南入蔓葛谷越野牛逕至闗城合西漢蓋即此通谷水也通溪上承漾水曰獻水口)又西


南寒水注之(水東出寒川西流入西漢寰宇記云大寒水在三泉故縣南十五里西流)


(至龍門山入大石穴按龍門山在故三泉縣西七十里今在廣元縣東北八十二里其水即禹貢之)


(潛郭璞所謂從沔陽南流至漢夀入大穴中通峒山下西南潛出者也詳見梁州)又西逕

石亭戍(廣平水西出百頃川東南流注漢又有平阿水出東山西流注漢水)又逕晉


壽城西又南合漢壽水(水出東山西逕東晉夀故城南而西南入漢按今廣)


(元縣南有漢夀水)又東南逕葭萌縣東北與白水合(白水西北)


(出臨洮縣西傾山又東南逕白水縣故城東又東南逕小劒戌北西去大劒三十里又東南至吐費)


(城南即西晉夀之東北也東南流注漢水水有津闗按元和志晉夀故城在利州益昌縣東南五十)


(里本漢葭萌縣也北為西晉夀今在昭化縣界白水即桓水詳見梁州嘉陵江自陜西寧羌州界東)


(南流逕四川廣元縣西又西南逕昭化縣東南又南逕劒州東又東南入蒼溪縣界白水闗在寧羌)


(州西南九十里接昭化界東北去闗城一百八十里)又東南逕巴郡閬中縣


(巴西郡治也閬水出閬陽縣而東逕其縣南又東注漢水按三巴記云閬白二水南流曲折三回如)


(巴字即嘉陵江也自蒼溪縣界東南流逕閬中縣西南又東南逕南部縣東北又東南逕蓬州東又)


(西南逕南充縣東又南入定逺縣界寰宇記云嘉陵水又名閬中水亦曰閬江亦曰渝水華陽國志)


(曰閬中有渝水賨民多居水左右天性勁勇鋭氣善舞今所謂巴渝舞也)又東南逕宕


渠縣又東南合宕渠水(水北出南鄭縣南巴嶺謂之北水東南流與難水合)


(又東南流逕宕渠縣謂之宕渠水又東南入漢按宕渠故城在今渠縣東北七十里宕渠水亦名渠)


(江重慶府志云嘉陵江自定逺縣流入合州界又一百九十里合渠江又十里至州城東南合涪江)


(又南四十里入巴縣酈道元以宕渠水為禹貢之潛非是辨見梁州)又東南逕江州

縣東南入于江(涪水注之故仲雍謂涪内水者也按江州本作江津誤今據漢志改)


(正)以今輿地言之秦州西和禮縣成縣(並屬陜西鞏昌府)


略陽寧羌(並屬漢中府)廣元昭化劒州蒼溪閬中南部


(並屬四川保寧府)蓬州南充(並屬順慶府)定逺合州巴縣(並屬重慶)


(府)諸州縣界中皆西漢水之所經也禹貢雖無西


漢水然必周知其所厯之地而後可以折東漢受


氐道水之妄且廣元以下即禹貢之潛昭化合白


水亦即禹貢之桓皆有闗扵經故備著之


禹貢以嶓冢繋梁州而漢志嶓冢在雍域之隴西一誤


也禹貢云嶓冢導漾而漢志以嶓冢所出為西漢水


其漾水則出氐道二誤也禹貢之潛乃漾水枝津


西出為西漢水而漢志西漢水出西縣之嶓冢三


誤也漢志不言漾水出何山而水經云出氐道縣


嶓冢山是氐道亦有嶓冢四誤也漾者東漢之源


而續水經者以西漢接漾水為一川五誤也漾沔


枝津皆自東入西而酈注從舊説云西漢水至葭

萌入漢六誤也川流離合地上灼然可見而酈注


惑闞駰之説以為原始要終潛流或一故東西俱


受漢漾之名七誤也羣言殽亂學者靡所折衷今


説漢水當排棄諸家専主禹貢以沮沔為漢之别


源以西漢為漾之枝津而氐道水則存而不論是


亦理亂絲解連環之術也


蔡傳漾水名水經曰漾水出隴西郡氐道縣嶓冢


山東至武都(遺沮縣為漢水五字)常璩曰漢水有兩源此東


源也即禹貢所謂嶓冢導漾者其西源出隴西嶓冢


山㑹泉始源曰沔逕葭萌入漢東源在今西縣之西


西源在今三泉縣之東也酈道元謂東西兩川俱


出嶓冢而同為漢水者是也水源發扵嶓冢為漾


至武都為漢今按酈注引常璩華陽國志曰漢水


有二源東源出武都氐道縣漾山為漾水禹貢導


漾東流為漢是也西源出隴西嶓冢山㑹泉逕葭


萌入漢始源曰沔而蔡氏所引割裂顛倒文義盡

失泉本白水二字傳寫者誤合為泉字當作㑹白


水逕葭萌入漢而蔡氏不悟意㑹泉為泉名即始


源曰沔乃易置四字於逕葭萌入漢之上殊為可


笑常璩承地志水經之謬而又撰漾水之名以西


源為沔其謬滋甚自魏收謂漢水出嶓冢縣而杜


佑復從而證明之世亦知東西兩川原委劃然為


二矣王象之輿地紀勝引宋朝郡縣志云今之言


漢水以西縣之嶓冢山為源此即後魏之嶓冢縣


隋更名西縣者非隴西之西縣今在秦州境者也


(周廢西縣入上邽隴西之西縣絶已乆矣)蔡氏云東源在今西縣之西


亦似從郡縣志主隋之西縣而謂西源在今三泉


縣之東則大非三泉本漢葭萌縣地唐武徳初分


置三泉縣在利州東北一百五十里天寶初移治


嘉陵江東一里闗城倉陌沙水之西西南去故城


一百二十里(見寰宇記)即宋故大安軍也今在寧羌州


西北金牛驛西六十里(宋紹興三年改建大安軍於今沔縣界復置三泉縣)

(隷軍即今縣西南九十里大安驛也蔡氏所指三泉縣蓋在沙水西者)北距隴西嶓


冢山六百餘里而謂西源在三泉之東相去懸絶


總由不知宋之西縣即隋之西縣隋之西縣非漢


之西縣故輾轉迷惑終無是處酈元所謂兩川俱


出嶓冢者仍指隴西之山蔡氏誤認在漢中故又


實其言以為東源出嶓冢山東則當在西縣之西


西源出嶓冢山西則當在三泉之東是謂東西兩


川俱出嶓冢而同為漢水云爾而不知其舛錯為


已極也又云水源發扵嶓冢為漾至武都為漢夫


武都縣逺在漢中之西北兩源旣並出漢中豈復


有西北流至武都者哉隋人改嶓冢縣曰西縣五


百年後蔡氏獨受其誤吾不能不為蔡氏轉恨隋


人也


蔡氏岷嶓既藝傳云嶓冢山地志云在隴西氐道


縣漾水所出又云在西縣今興元府西縣三泉縣


也蓋嶓冢一山跨扵兩縣云今按漢志氐道無嶓

冢水經始有之西縣亦屬隴西與隋之西縣相去


懸絶而蔡氏云一山跨兩縣蓋與興元之西縣為


隴西之西縣又以興元之三泉當隴西之氐道也


既不知有二西縣又不知有二嶓冢故此傳云東


源在今西縣之西西源在今三泉縣之東支離之


説所自來矣大抵東源出漢中宋人皆以為然而


謂西源亦出漢中則自蔡氏始以余觀之西漢水


之名實以漾水枝津西南潛出故謂之西漢鄭康


成云漢别為潛流與漢合大禹自道漢疏通即為


西漢水此古人名水之本義也自班固以西縣所


出為西漢之源而其指乖矣今若以從沔陽南流


者為西漢之源即謂西源在三泉之東亦無不可


然傳者之意初不若是也郢書燕説聊為仲黙解


嘲云爾

又東為滄浪之水(釋文浪音郎渭按滄史記作蒼)
　林氏曰張平子南都賦云流滄浪而為隍廓方城而
　為墉李善注引左氏傳屈完所謂楚國方城以為城
　漢水以為池則是滄浪即漢水也蓋漢水至扵楚地
　則其名為滄浪之水也易氏曰漢水自興元南鄭縣
　又七十二里至城固縣北又三百里至洋州興道縣
　南又五百里至金州西城縣北又六百八十里至均
　州武當縣西北四十里水中有滄浪洲又名滄浪水
　(渭)按武當漢屬南陽郡今為均州屬湖廣襄陽府

傳云别流在荆州正義云傳言别流似分為異水


按經首尾相連不是分别當以名稱别流也渭按


水經夏水注云鄭玄注尚書滄浪之水言今謂之


夏水來同故世變名焉劉澄之著永初山水記云


夏水古文以為滄浪漁父所歌也因此言之水應


由沔今按夏水是江流沔非沔入夏假使沔注夏


其勢西南非尚書又東之文也此辨最為明晰孔


傳實出康成之後以夏水為滄浪故曰别流(滄浪者漢)


(水之色也非因洲而得名李白襄陽歌云漢水鴨頭綠正所謂滄浪説卦震為蒼筤竹漢童謡木門)

(倉琅根字雖不同而音義則一皆言其色青也)水經注漢水自南鄭縣東


南又東逕胡城南(在今城固縣西四十里)又東黒水注之(在城)


(固縣西北五里)又東逕城固縣南(元和志漢水逕城固縣南去縣二里按今城固)


(縣北有城固北城漢置即大城固也)又東逕魏興安陽縣南涔水出


自旱山北注之(蔡傳云安陽今洋州真符縣也按真符在今洋縣東六十里元省入)


(洋州旱山在今南鄭縣東南漢志安陽谷水出西南北入漢師古曰音潛其字亦或從水涔灊)


(古字通或以為禹貢之潛非是酈注云涔水即黄水也)又東㑹益水(在洋縣西北二)


(十五里)又東至灙城南與洛谷水合(水北出洛谷北通長安按灙城)


(今洋縣東北二十三里興勢故城是也洛當作駱灙谷在縣北即駱谷之南口)又東逕小


城固南(州治大城固移縣北故曰小城固漢水東厯上濤而逕扵龍下龍下地名自白馬迄)


(此則平川夾勢水豐壤沃利方三蜀矣度此溯洄從漢為山行之始按今洋縣治即興道故城小城)


(固城在縣東元和志漢水經興道縣南去縣一百步寰宇記云漢水自發源至此屈曲行三百七十)


(里入金州漢隂縣界)又東逕石門灘(在洋縣東五十里)又東逕猴經


灘(山多猴猿好乘危綴飲故灘受斯名)又東逕大小黄金南(水北對黄金谷)


(在洋縣東八十里)又東合蘧蒢溪口(水北出就谷在長安西南其水南流逕陽)


(都坂東又南厯蘧蒢溪而南注扵漢按陽都坂蘧蒢水皆在洋縣東北又有子午道在縣東一百六)

(十里元和志云黄金縣有驛即子午道也舊道在金州安康縣界梁王神念别開此路)又東


右㑹洋水(水導源巴山東北流入漢隋志西鄉縣有洋水元和志云經縣東八里)又


東厯敖頭(水陸嶮湊魏興安康縣治)又東合直水(水北出子午谷東南逕直)


(城西而南注漢按直城西與今石泉縣接界寰宇記云漢水在石泉縣東百步)又東逕直


城南(又東至千渡而至蝦蟇嶺厯漢陽潕口而届於彭溪龍竈矣並溪澗灘磧之名也按魏地)


(形志金城郡治直城縣其故城在今漢隂縣西)又東逕晉昌郡之寧都縣


南(寧都故城在漢隂縣東七十里晉置屬晉昌郡唐改曰漢隂寰宇記云漢水在漢隂縣南二里)


(今在縣西)又東逕魏興郡廣城縣(沈約宋志魏興郡有廣城縣其故城在今)


(紫陽縣東南漢水在縣南門外)又東得魚脯溪口(舊西城廣城二縣指此谷而分)


(界)又東過西城縣南(又東逕鼈池而鯨灘蜀都賦曰流漢湯湯驚浪雷奔望之)


(天回即之雲昏者也)又東逕西城縣故城南(漢中郡之屬縣漢末為西城郡)


(魏改為魏興郡治焉按漢水自紫陽界折而東北流入興安州界州本漢西城縣唐為金州治元和)


(志漢水去州城百步水出麩金)又東合旬水(謂之旬口在今洵陽縣東南漢志漢中句)


(陽縣北山句水所出南入沔)又東逕木蘭南(左岸壘石數十行為木蘭塞云吴朝)


(遣軍救孟逹扵此)又東左得甲水口(水出秦嶺山東南流逕魏興之洵陽縣又)


(東右入漢水按漢志上雒縣甲水出秦嶺山東南至錫入沔當在今白河縣界白河漢錫縣地也)

又東逕錫縣故城北(為白石灘故春秋之錫穴也錫音陽)又東逕長


利谷南(漢志漢中長利縣有鄖闗其故城在今鄖西縣西南)又東逕堵陽縣


堵水入焉(水自建平郡界東北流逕堵陽縣西而北注扵漢在今鄖縣南)又東逕


鄖鄉縣故城南(鄖鄉唐屬均州元改曰鄖縣元和志鄖鄉縣漢水西自豐利縣界流)


(入南去縣三里東有澇灘冬即水淺而下多大石又東為淨灘夏水急迅行旅苦之歌曰冬澇夏浄)


(斷官使命豐利今白河也)又東逕琵琶谷口(梁益二州分境於此故謂之琵琶界)


又東北流屈而東南逕武當縣(今為均州在襄陽府西北三百九十)


(里西去興安州七百里)縣西北四十里漢水中有洲名滄浪


洲庾仲雍漢記謂之千齡洲非也是世俗語訛音


與字變矣地説曰水出荆山東南流為滄浪之水


是近楚都故漁父歌曰滄浪之水清兮可以濯我


纓滄浪之水濁兮可以濯我足余按尚書禹貢言


導漾水東流為漢又東為滄浪之水不言過而言


為者明非他水決入也蓋漢沔水自下有滄浪通


稱耳纒絡鄢鄀地連紀郢咸楚都矣以今輿地言


之漢水自南鄭縣南又東逕城固縣南(城固在漢中府東少)

(北七十里水去縣四里舊志云縣東二里有飲馬灘每子午二時潮響如雷又五里為上濤下濤龍)


(亭廢縣在縣東龍亭山下即龍下也)又東逕洋縣南(洋縣在府東南一百二十里水)


(去縣二里)又東逕西鄉縣東北(西鄉在府東南二百二十里)又東南


逕石泉縣南(石泉在興安州西二百五十里水去縣五十步)又東逕漢隂


縣南(漢隂在州西少北一百六十里水去縣八十里)又東逕紫陽縣南(紫陽)


(在州西南一百八十里州志云有怯灘在縣西十五里水陡如鬬又大力灘在縣西八里兩岸夾石)


(左右有兩石觜最為舟楫患又石梁灘在縣西當任河水口中宫灘在縣東南一里極髙險中流有)


(柱石怒濤之聲如雷長灘在縣東四里近汝河灘不甚險商舟停集漁火絡繹皆漢水所經也)又


東北逕興安州北(州志云州境漢江多灘麩灘串灘二郎灘為險而神灘尤甚明)


(成化十三年知州鄭福於沍冬時用火燒石疏鑿以殺其勢舟行利焉萬厯十一年漢水溢壊州城)


(公私廬舎皆盡溺死者數千人州東一里有長春隄成化八年為水衝壞十五年鄭福増築髙堅萬)


(厯二十年復加修築)又東逕洵陽縣南(洵陽在州東一百二十里水在縣南門外)


又東逕白河縣北(白河在州東南二百七十里)又東逕鄖西縣


南(鄖西在湖廣鄖陽府西一百四十里水去縣五十里)又南逕鄖縣南(明成化十)


(二年置鄖陽府治鄖縣舊志云漢江自城西遶城南寶蓋天馬諸山皆錯列漢濵)又東逕


均州北(均州在襄陽府西北三百九十里水去州四十里)經所謂又東為

滄浪之水者也(自均州以至漢陽皆名滄浪之水故曰是近楚都)


葉少藴云滄浪地名非水名大抵禹貢水之正名


而不可單舉者則以水足之黒水弱水灃水是也


非水之正名而因地以為名則以水别之滄浪之


水是也沇水伏流至濟而始見沇亦地名可名以


濟不可名以沇故亦謂之沇水乃知聖言一字未


嘗無法也渭按水名或單舉或配水字各有所宜


如漆沮既從自不可加水字灃水攸同無水字則


不成辭矣如灃必配水導渭何以云東㑹于灃乎


弱黒並配水漾單舉沇配水皆屬辭之體應爾非


有他義也山海經凡山水以二字為名者其上必


加之字猶此經滄浪之水也亦古人屬辭之體安


見滄浪為地名而非水名乎信如葉言則山海經


曰嶓冢之山嶓冢亦是地名而非山名矣

過三澨至于大别南入于江(釋文澨市制反)
　傳曰三澨水名入漢大别山名觸山迴南入江易氏
　曰漢水自滄浪洲東南流三百六十里至襄陽府襄
　陽縣又三百二十里至郢州長夀縣又三百里至復
　州景陵縣又東至漢陽縣大别山之東北入江(渭)按
　説文澨埤増水邊土人所止也大别見導山

孔傳以三澨為水名不如説文之精確按詩汝墳


傳曰汝水名墳大防也箋以為汝水之側淮濆傳


曰濆涯也箋以為淮水大防毛鄭彼此互異正義


遂謂濆從水墳從土故其義有别而實不然爾雅


釋丘濆大防李巡曰謂厓岸狀如墳墓名大防也


康成注大司徒墳衍云水厓曰墳酈道元以澨為


水側之濆是知濆與墳字别而義同其互異者乃


所以互相備耳參以説文水邊即厓埤増之土即


大防防大故為人所止也左傳成十五年華元決


睢澨睢即睢水澨則其防也故曰決王逸注西澨


云水涯杜預注漳澨云水邊義皆與説文合然其


地必有名川來入漢患其衝激故大為之防以為

水名猶可蔡傳直謂之澨水則大謬不然矣


水經第四十卷末言禹貢山水澤地所在曰三澨


池之南在邔縣之北(池今本作地為是然自酈元時已訛觀注云池流可見傅)


(寅集解引此亦作池明地字乃近世所改之南上恐有脱文)酈注云尚書曰道


漢水過三澨地説曰沔水東行過三澨合流觸大


别山陂故馬融鄭玄王肅孔安國等咸以為三澨


水名也許愼言澨者埤増水邊土人所止也按春


秋傳文公十六年楚軍次扵句澨以伐諸庸宣公


四年楚令尹子越師扵漳澨定公四年左司馬戍


敗呉師扵雍澨昭公二十三年司馬薳越縊扵蓬


澨(今左傳本作薳澨蓋以上有薳字而誤)服䖍或謂之邑或謂之地


京相璠曰杜預亦云水際及邊地也今南陽淯陽


二縣之間淯水之濵有南澨北澨矣而諸家之論


水陸相半又無山源出處之所津途闗路唯鄭玄


及劉澄之言在竟陵縣界經云邔縣北池然池流


多矣論者疑焉而不能辨其所在渭按左傳澨有

五睢澨宋地故酈注不引今就其所引者論之不


知何者可當禹貢三澨之目蔡傳以漳澨薳澨與


㲼水為三澨而句澨雍澨其地皆有可攷却不數


韓汝節宗之以㲼澨漳澨薳澨為三澨㲼澨古無


此名薳澨不知所在紛紛推測終無定論所可知


者三澨為漢水之三大防其地當有名川來入漢


上不越滄浪下不踰大别而已(愚意三澨當在淯水入漢處一在襄)


(城北即大隄一在樊城南一在三洲口東皆襄陽縣地在邔縣之北也言在竟陵者非是)


邔縣故城在今襄陽府宜城縣東北(孟康曰邔音忌)其北


即襄陽縣之東境是也史記索隱曰三澨地名在


南郡邔縣北蓋即水經所言今無地以應之按淯


水注云淯水左右舊有二澨所謂南澨北澨者水


側之濆此京相璠云在南陽淯陽之間者(漢志南陽郡育)


(陽縣有南筮聚在東北)與邔縣無涉若以為入漢之水名則


二澨不可為三澨又按水經沔水從襄陽縣東屈


西南淯水從北來注之注云襄陽城東有東白沙

白沙北有三洲東北有宛口即淯水所入也淯水


今名唐河在襄陽縣東北及㑹白水(一名濁水一名弱溝水)


又謂之唐白河而淯水之名遂晦其入漢處名三


洲口三國時呉將朱然攻樊司馬懿救之追至三


洲口大獲而還又王㫤屯新野習水軍扵三洲謀


伐呉水經邔北之三澨豈即此三洲邪然洲澨不


同水中可居者曰洲埤増水邊土人所止者曰澨


以洲為澨吾終不能無疑也


鄭劉皆言三澨在竟陵界故後世説三澨者多求


之此地索隱曰今竟陵有三參水俗云是三澨水


參音去聲蔡傳曰三澨水名今郢州長夀縣磨石


山發源東南流者名澨水至復州景陵縣界又名


汊水(韓汝節云汊楚駕反今按唐沔州有㲼川縣杜佑曰㲼音乂宋避太宗嫌名改㲼川曰漢)


(川縣則㲼與義同音可知廣韻㲼魚肺切水名蔡傳作汊從俗也元和志云㲼川水在㲼川縣南二)


(里漢陽府志云楊子港自景陵縣流逕漢川縣北又東入溳水即㲼水也)疑即三澨之


一據左傳漳澨薳澨則為水際未可曉也湖廣通

志曰沔陽州黄蓬之山下枕大江其東南有三澨


焉北為滄浪之水按山臨大江而所稱三澨者又


在其東南與漢水絶無交涉通志大謬承天府志


以司馬河為一澨(即出磨石山者)馬溪河為一澨石家河


為一澨自京山合流入景陵界謂之三汊水蓋即


索隱所稱三參水也(參去聲讀若篡蓋土音由汊轉而為參也)蔡氏謂


即三澨之一者専指司馬河而言


左傳定四年呉子伐楚舍舟于淮汭自豫章與楚


夾漢史皇謂子常必速戰乃濟漢而陳自小别至


扵大别三戰子常知不可欲奔史皇止之十二月


庚午陳扵柏舉呉師大敗楚師子常奔鄭孔疏云


小别當在大别之東何則子常從小别與吳戰退


而至大别明自東而漸西也今按豫章杜注云漢


東江北地自豫章與楚夾漢謂吳軍漢東楚軍漢


西也子常濟漢而陳自小别至扵大别言其師衆


為長陳自西及東若此其逺兩軍合戰則自大别

以東尋傳文無從小别與吳戰退而至大别之事


也小别當在大别之西孔説正相反今漢川縣東


南有甑山即小别山元和志云小别山在㲼川縣


東南五十里(唐㲼川縣在今漢川縣北三十里故里數不同)寰宇記云山


形如甑土諺謂之甑山(索隱曰大别山土人謂之甑山蓋承孔疏之誤)二


别相去一百二十餘里


水經注漢水自武當縣東北又東為很子潭(潭中有石)


(磧洲長六十丈廣十八丈)又東南逕武當縣故城北又東南逕


縣城東(縣南有武當山一曰太和山亦曰嵾上山)又東逕龍巢山下(山在)


(沔水中髙十五丈廣貟一里二百三十步)又東南逕涉都城東北(故鄉名也)


(郡國志筑陽縣有涉都鄉均水於縣入沔謂之均口按涉都城在今穀城縣界均水自南陽府淅川)


(縣流逕均州至穀城入漢今故道已湮)又東南逕酇縣之西南(今光化縣)


(北有酇縣故城)又東逕穀城縣南(今穀城縣北有故穀城)又東南逕


隂縣故城西(城在今光化縣東北)又東逕闕林山東(闕林一作開林)


(在穀城縣西北四里)又南逕筑陽縣東又南筑水注之(杜預以為)


(彭水水出新城郡魏昌縣界東南流逕筑陽故城南又東入于沔筑音逐今穀城縣治即筑陽故城)

(也筑水在縣南)又南逕髙亭山東又東為漆灘(山都與筑陽分界扵)


(斯灘)又東逕山都縣東北(沔陽有固城即新野山都縣治沔水又東偏淺冬月)


(可涉渡謂之交湖兵戎之交多自此濟今襄陽縣西北有山都故城)又東逕樂山北


(昔諸葛亮好為梁父吟每所登逰故名今襄陽縣西北六十里獨樂山是也)又東逕隆


中(厯孔明舊宅北今襄陽縣西三十里隆中山是也)又東逕襄陽縣北又


東逕方山北(方山一名萬山元和志萬山一名漢皋山在襄陽縣西十一里與南陽鄧)


(縣分界處古諺曰襄陽無西言其界促近)又東合檀溪水(水出縣西栁子山下東北)


(注扵沔一水東南出應劭曰城在襄水之陽故曰襄陽是水當即襄水也按今襄陽縣治即襄陽故)


(城謂之壘城在郡治之西唐書神龍元年漢水齧城張柬之罷政事還襄州因壘為隄以遏湍怒自)


(是郡置防禦守隄使隄在縣東北樂府有大隄曲謂此也唐盧鈞宋葉衡明聶賢徐學謨屢加修築)


又東逕平魯城南(城魯宗之所築東對樊建安中闗羽圍于禁於此城㑹沔水汎)


(溢三丈有餘城陷禁降按樊城在縣北三里舊志云隄防至切者在襄樊二城間蓋二城並峙中流)


(如峽口且唐鄧之水從白河南注横截漢流以故波濤激射城隄為害最切也)又從縣東


屈西南淯水從北來注之(淯水入漢處名三洲口在襄陽縣東北詳見上)


(文)又逕桃林亭東(亭在襄陽縣東南)又逕峴山東(羊祜鎮襄陽嘗)


(登之山在縣南七里亦曰峴首)又東南逕蔡洲(在峴山南漢長水校尉蔡瑁居之故)

(名蔡洲)又東合洞口(水出安昌縣大父山西南流謂之白水又西南注扵沔按安昌)


(本漢舂陵縣後漢曰章陵魏更名安昌在今棗陽縣界)又東南逕中廬縣東


淮水自房陵縣淮山東流注之(今南漳縣東有中廬故城本春秋廬)


(戎國也)又東南逕黎丘故城西(建武四年朱祐自觀城圍秦豐扵黎丘是)


(也按光武紀注云黎丘故城在今襄州率道縣北率道後改為宜城)又南逕邔縣東


北(元和志宜城本漢邔縣城東臨漢江古諺曰邔無東言東逼漢江其地短促也)又南得


木里水㑹(楚時於宜城東穿渠上口去城三里漢南郡太守王寵又鑿之引蠻水灌田謂)


(之木里溝逕宜城東入沔)又南逕宜城縣東夷水出自房陵東


流注之(夷水蠻水也桓温父名彞改曰蠻水導源中廬縣界康狼山東南流厯宜城西山又)


(東南注扵沔昔白起攻楚引西山谷水以灌城即是水也元和志漢水在宜城縣東九里)又逕


鄀縣故城南(古鄀子國也秦以為縣其故城在宜城縣東南)又東敖水注


之(是曰滶口)又東逕石城西(石城即今安陸府治漢水自宜城南流百七十里而)


(至府西濁流齧決最為可虞明嘉靖末下滯上圯漂溺不可勝計)又東南與臼水


合(魯定公四年呉入郢昭王奔隨濟扵成臼謂是水也)又東逕荆城東又東


南逕當陽縣之章山東(禹貢所謂内方山也既濱帶沔流實㑹尚書之文矣)


(在今荆門州東北)又東右㑹權口(水出章山東南流逕權城北又東入沔按荆門)

(州東南有權城)又東南與陽口合(水上承江陵縣赤湖逕郢城南東北流謂之陽)


(水又東北白湖水注之又東北得東赤湖水口又東逕華容縣又北逕竟陵縣西又北注扵沔謂之)


(楊口按陽水即楊水漢志漳水東至江陵入陽水陽水入沔是為陽口古之漳澨也)又東得


滻口(其水承大滻馬骨諸湖水周三四百里及其夏水來同渺若滄海故郭景純江賦云其傍)


(則有朱滻丹漅是也)又東南逕江夏雲杜縣中夏水從西來


注之(即堵口也為中夏水縣故䢵亭禹貢所謂雲土夢作乂故縣取名焉有雲夢城在東北按)


(通典復州沔陽縣有漢雲杜縣故城在縣西北有夏水沔水今沔陽州南長夏河即夏水也自監利)


(縣流經州南四十里與潛江縣分水又東北注扵漢堵口今失其處蓋為水所湮也漢水在州北一)


(百里自潛江流入與景陵分水又東入漢川縣界)又東逕左桑(昔周昭王南征渡沔)


(中流而没百姓佐王喪事扵此故曰佐喪左桑字失體耳)又東與力口合(在今景陵)


(縣東南)又東南溳水入焉(謂之溳口元和志安陸縣溳水故清發水也西北自)


(隨縣流入注扵沔今在漢陽縣西北)又東逕沌陽縣北(處沌水之陽也今漢陽縣)


(西臨嶂山下有沌陽廢縣)又東逕林鄣故城北(城在臨嶂山上)又南至


江夏沙羡縣北南入扵江庾仲雍曰夏口一曰沔


口矣左傳定公四年呉師伐郢楚子常濟漢而陳


自小别至扵大别京相璠曰大别漢東山名在安

豐縣南杜預曰二别近漢之名無緣乃在安豐也


案地説言漢水東行觸大别之陂南與江合則與


尚書杜預相符但今不知所是矣(漢陽縣本漢沙羡縣地後漢末)


(嘗為沙羡縣治東晉置沌陽縣齊廢隋改置漢陽唐沔州治宋為漢陽軍江水在城東南漢水在城)


(北三里元和志漢陽縣漢水一名沔水西自㲼川縣界流入漢口在縣東亦曰夏口左傳謂之夏汭)


(章懐太子注後漢書云漢水始欲出大江為夏口又為沔口實在江北孫權扵江南築城名為夏口)


(而夏口之名移扵江南沔水入江之口止謂之沔口或謂漢口夏口之名遂與漢口對立分據江之)


(南北矣)以今輿地言之漢水自均州北又東南逕光


化縣西南(光化在襄陽府西北一百八十里水去縣十五里)又東南逕穀


城縣東北(穀城在府西北一百二十里水去縣二十五里)又東南逕襄陽


縣北(縣為襄陽府治東南三十里漢水中有龍尾洲縣志云漢水重濁與大河相似襄陽實當)


(其衝為患最劇自唐以來皆築隄遶城以防潰決明正統嘉靖間兩被漂溺皆以大隄廢損故也又)


(云嘉靖四十五年漢水溢樊城城北舊有大隄城南面江一帶皆甎城盡潰決議者謂樊城潰則襄)


(城無患於是疏塞不蚤樊城之富庶漸衰)又東南逕宜城縣東(宜城在府東南)


(一百二十里水去縣四里)又南逕鍾祥縣西(鍾祥為安陸府治)又南逕


荆門州東(荆門在府西九十里水去州一百二十里)又東南逕京山縣

西南(京山在府東一百五十里)又東逕潛江縣北(潛江在府南少東二百十)


(里水去縣二十里)又東逕景陵縣南(景陵在府東南二百十里水去縣五十里)


又東逕沔陽州北(沔陽在府南少東三百三十里水去縣一百里州志云漢水由)


(荆門州界折而東大小羣川咸匯焉勢盛流濁浸滛盪決為患無已而潛江地居汙下遂為衆水之)


(壑一望瀰漫無復涯際漢水經其間重湖浩渺經流支川不可辨也蓋漢水為湖北之害而襄郢二)


(州為甚潛江又承襄郢之委流當江漢曲折迴合之處瀦為大澤勢不能免矣而景陵沔陽又潛江)


(之委流也今沔陽四境唯湖陂連亘㡬數百里皆為漢水所匯蓋漢水性曲往往十里九灣語曰勁)


(莫如濟曲莫如漢郢沔之間波流迴盪自必瀦為藪澤小民見填淤之利復從而隄防之為民牧者)


(又不講扵節宣之宜疏瀹之理嵗月之間茍幸無事大水時至則委之洪濤中耳童承叙曰漢水至)


(濁與江湖水合其流必澄故常填淤而沮澤之區因成沃壤民漸芟剔墾為阡陌又因其地之髙下)


(修隄防以障之大者廣輪數十里小者十餘里謂之曰院其不可隄者悉棄為萊蕪昔時院必有長)


(統丁夫主修葺其後法乆弊滋修不以時院愈多水愈迫客堤愈髙主堤愈卑故水至不得寛緩湍)


(怒迅激勢必衝齧主堤先受其害客堤隨之泛濫洶湧悉為巨浸矣)又東逕漢陽縣


北(縣為漢陽府治水去縣三里)又東至大别山折而南是為漢


口經所謂過三澨至大别南入于江者也(隄防考云舊時)


(漢水從黄金口入排沙口東北折抱牯牛洲至鵝公口又西南轉北至郭師口對岸曰襄河口約長)

(四十里然後下漢口成化初忽扵排沙口下郭師口上直通一道約長十里漢水徑從此下而故道)


(遂淤今魚利畧存不通舟楫俗呼為襄河以上流自襄陽来也按漢水本東行觸大别之陂而南回)


(入江今則自郭師口以上決而東逕大别山後入江非復古之夏汭矣)漢志云東漢


水一名沔過江夏謂之夏水入江又云沮水南至


沙羡南入江過郡五(武都漢中南陽南郡江夏)行四十里蓋曲


莫如漢故其所行有若是之逺也

東匯澤為彭蠡東為北江入于海(釋文匯徐胡罪反韋空為反)
　傳曰匯迴也以東迴為彭蠡大澤朱子曰彭蠡之為
　澤實在大江之南然以地勢北髙而南下故其入扵
　江也反為江水所遏而不得遂因却而自瀦以為是
　瀰漫數十百里之大澤(見九江彭蠡辨)程氏曰通禹貢一書
　水之以小注大則為入水力稍相參配則為㑹而匯
　之為義唯此有之以其力大而相衝蕩其狀回復宛
　轉無有此受彼聽之别故與他水合併為一者不同
　也傅氏曰三江相㑹而南不能以敵中北西來之勢
　中北遏南而南相與迴旋而為一大澤者其來乆矣
　今禹本其有澤之因故歸之扵漢曰東匯澤為彭蠡
　而扵江亦曰㑹扵匯也黄氏(潤玉)曰敘江漢皆言東
　者主岷嶓居西而云非指曲折所向為文也吳氏曰
　漢既入江與江混為一水而又曰東為北江入于海
　有似别為一水然何也蓋漢水源逺流大可亞扵江
　兩相匹配與他小水入大水之例不同故扵荆州言
　朝宗于海必以江漢並稱蓋曰江之入海非獨江水
　實兼漢水江固為江漢亦為江也故漢得分江之名
　而為北江記其入海者著其為瀆也三瀆皆自為一
　瀆惟江與漢共為一瀆導水九條始之以二水終之
　以二水而中間記四瀆其一河一瀆也其二漢與江
　一瀆也其三濟瀆其四淮瀆河瀆非無它水入之然
　皆小水入大水故河得以大併小而専為瀆江漢體
　勢均敵二水合流所以如此其大不以漢附扵江而
　泯其入海之實故扵漢扵江並言入海而同為瀆也
　若漢不為瀆則東為北江入于海七字衍文而其序
　當殿導洛之後矣渭按彭蠡三江見揚州漢既入江
　所行與江同道故於導江下釋之

傳云自彭蠡江分為三入震澤遂為北江而入海


下傳又云有北有中南可知是以北江中江南江


為三江也今按禹貢三江只是一江而昔之言三


江者不一漢志毗陵之北江蕪湖之中江吳縣之


南江皆曰揚州川蓋主職方而為言然周之三江


與古之三江豈容有二羣言淆亂班固襍採入志


耳吳越春秋所謂三江之口者酈元言雖稱相亂


不與職方同可以正班固之失夫職方之三江即


禹貢之三江也既不與職方同則亦與禹貢異而


蔡傳専主庾仲初之三江不已謬乎諸言北江者


皆謂由毗陵縣北入海此即湔氐道下所謂東南


至江都入海者也安國傳乃言江入彭蠡分為三


入震澤自震澤遂為北江而入海則北江直是松


江吾不知其為何説矣總之大江與震澤本不相

通説者據後世溝通江湖之遺跡命之曰中江南


江而以大江為北江與此二水者並列而為三班


固不察遂以為職方之三江而禹貢之三江亦從


此訛矣郭璞以岷江松江浙江為三江視班固差


長然異源各派即與導漾導江之義有礙求合扵


禹貢舍康成子瞻無可從者矣


王耕野云先儒有九江彭蠡辯其辯九江則是而


辯彭蠡則非彭蠡乃今之鄱陽湖其源固有豫章


諸江而其為澤則固江漢之所匯者也今春月江


水暴漲則匯而入湖蓋江流浩渺而其下束以小


孤山水道狭甚其勢不得不逆流而入此澤故有


發舟湖口無風而一夕達鄱陽之安仁者問其故


乃舟乗逆流行甚迅速猶隨潮而上者也故江水


之匯衆所共知今乃疑之顧弗深考耳且謂漢自


大别入江合流已七百餘里安能復識其匯澤者


為漢水邪亦可謂膠固之甚者矣夫單叙漢水源

流則其勢不得不以漢水為主但既云南入江則


東匯澤為彭蠡即江漢共匯可知矣不成曰南入


于江東與江共匯澤為彭蠡然後為明白邪又謂


彭蠡在大江之南當曰南匯不當曰東匯匯旣在


南則當曰北為北江不當曰東為北江其論南北


反戾㡬為可笑蓋江漢兩水皆發源西蜀而東流


入海獨漢水到大别入江則折而南流與江相合


仍東流而匯為彭蠡又東流為北江以入海其東


西南北以天下大勢論不主一江南北而言也今


若欲改云南匯彭蠡則是南流入江之後又南匯


彭蠡則漢水當逆流向洞庭矣匯澤之後不云東


為北江而云北為北江則漢水又當決破安慶横


入淮河矣


朱子之為辯也其説甚長大指謂彭蠡有源三江


不分而已然東匯澤為彭蠡元非謂彭蠡無源全


賴江漢之水南注以成其澤也讀者以辭害義而

疑經為誤朱子云為江水所遏因却而自豬正合


經意蔡傳併此數語刪之而經文真成紕繆矣揚


州之三江主合不主分導水雖有北江中江之目


亦就嶓漢言之則為北江就岷江言之則為中江


云爾非劃然分為二派也故三江不分亦無害扵


經至若味别洲别之論不足詳辯南匯北為之説


未免過求夾漈衍十三字斷不可從而三苗負固


官屬不敢深入尤為賸語故雖以紫陽之明訓而


學者疑焉終不能怡然理順也蔡氏巢湖一段朱


子所無謂官屬錯比彭蠡於巢湖則又莫須有之


獄矣

　禹貢錐指卷十四上
欽定四庫全書
　禹貢錐指巻十四下
　　　　　　　　　　　　　　德清胡渭撰
岷山導江東别爲沱
　林氏曰自江水溢出别爲支派者皆名爲沱梁荆二
　州皆有之也渭按岷山詳見導山荀子云江出汶山
　其始發源可以監觴地理志云禹貢㟭山在蜀郡湔
　氐道西徼外江水所出沱謂梁之郫江荆之夷水也
　詳見梁荆二州東别爲沱者謂江水東流而别爲沱
　以大勢言之江自梁而荆皆東也傳云江東南流沱
　東行非是
正義云以上云浮于江沱潛漢其次自南而北江


在沱南知江東南流而沱東行是専以荆州之沱


釋傳也蔡傳云沱江之别流于梁者則又遺却荆


州之沱東至于澧相去不太闊絶乎唯林氏兼二


州言之確不可易


水經注岷山在蜀郡氐道縣大江所出江水自天


彭闕東逕汶關而歴氐道縣北(漢武帝分蜀郡北部置汶山郡以統)


(之縣本秦始皇置後爲昇遷縣也按氐道即湔氐道蜀漢曰氐道晉改名升遷今四川松潘衛治是)


(也)又逕汶江道汶水注之(水出徼外㟭山西玉輪坂下而南行又東逕其)


(縣而東注于大江又東别爲沱開明之所鑿也郭景純所謂玉壘作東别之標者也按汶水亦名玉)


(輪江方輿勝覽云在汶川縣北三里玉壘山元和志云在汶川縣東北四里也縣北去茂州百里本)


(漢緜虒縣地今爲保縣江沱自古有之華陽國志曰七國時杜宇稱帝于蜀號望帝其相開明決玉)


(壘山以除水害帝遂禪位于開明此説出揚雄蜀王本紀故漢志云汶江縣有江沱在西南東入江)

(夫既爲七國時開明所鑿則非禹貢之江沱亦不待辨而自明矣)又有湔水入焉


(水出緜虒縣之玉壘山吕忱云一曰半浣水也下注江)益州記曰(此記蓋任豫所作)


大江泉源即今所聞始發羊膊嶺下緣崖散漫小


大百數殆未濫觴矣東南下百餘里至白馬嶺而


歴天彭闕亦謂之天谷(秦昭王以李冰爲蜀守冰見氐道縣有天彭山兩山)


(相對其形如闕謂之天彭門亦曰天彭闕江水自此已上至微弱所謂發源濫觴者也漢元延中岷)


(山崩壅江水三日不流按通典彭州導江縣西有天彭闕兩山相對如闕州名取此導江即今灌縣)


(西北去松潘六百餘里非益州記之所謂天彭闕也)自白馬嶺回行二十餘


里至龍涸(升遷縣後魏時陷于吐谷渾周天和元年改置龍涸郡嘉誠縣龍涸亦曰龍鶴)


(華陽國志云蜀時以汶山險要自汶江龍鶴冉䮾白馬匡明皆置戍守元和志雪山在松州嘉誠縣)


(東八十里春夏常有積雪甘松嶺在縣西南十五里龍涸故城俗名防渾城在翼州衛山縣北十一)


(里城之北境舊爲土谷渾所居故曰防渾笮橋在縣北三十七里架北江水)又八十里


至西陵縣(未詳)又南下六十里至石鏡(元和志翼水縣北至翼州)


(六十里石鏡山在縣東南九里大江水經縣西二百步)又六十餘里而至北


部始百餘步(汶江爲蜀郡北部都尉治故謂之北部)又西百二十餘


里至汶山故郡乃廣二百餘步(漢元鼎六年以冉䮾地置汶山郡治)

(汶江縣地節三年郡廢縣屬蜀郡建安中先生定蜀復分置汶山郡治汶江縣今茂州是也其故城)


(在州北三里晉移郡于緜虒縣界改汶江曰廣陽屬焉在今州南二百里故謂漢所置曰汶山故郡)


(即宣帝廢爲蜀郡北部者也隋改廣陽曰汶山縣復置汶山郡元和志云有汶山即岷山去青城百)


(里)又西南百八十里至濕坂江稍大矣(河圖括地象岷山之)


(精上爲井絡帝以㑹昌神以建福故書曰岷山導江泉流深逺盛爲四瀆之首按元和志濕坂在茂)


(州汶川縣南一百三十七里嶺上樹木森沈常有水滴未嘗暫燥故曰濕坂自大江泉源至江稍大)


(矣皆益州記語)江水又歴都安縣(李冰作大堰於江作塴塴有左右口謂之湔塴)


(江入郫江檢江以行舟益州記曰因山頺水坐致竹木蜀人旱則藉以爲溉雨則不遏其流故記曰)


(水旱從人不知饑饉沃野千里世號陸海謂之天府也俗稱都安之堰亦曰湔堰又曰金隄左思蜀)


(都賦云西踰金隄者也諸葛亮北征以此堰農本國之所資以征丁千二百人主䕶之有堰官按都)


(安本漢緜虒郫江原三縣也蜀漢分置都安縣屬汶山郡唐改曰導江屬成都府明爲灌縣都安故)


(城在縣東都安堰在縣西華陽國志曰李冰壅江作塴穿郫江檢江别支流雙過郡下以行舟船蓋)


(以郫檢爲二江檢江即任豫之所謂流江也又有揵尾堰元和志云在導江縣西南二十五里李冰)


(作之以防江決破竹爲籠圓徑三尺長十丈以石實中累而壅水)又逕臨卭縣(漢屬)


(蜀郡今卭州是)又逕江原縣􁆈江水出焉(江原今爲崇慶州漢志江原縣)


(􁆈水首受江南至武陽入江武陽今眉州及新津仁夀井研三縣地也)江水又東北

逕郫縣下(元和志故郫城在縣北五十步)又東逕成都縣(縣有二江雙流)


(郡下故揚子雲蜀都賦曰兩江珥其前也風俗通曰秦昭王使李冰爲蜀守開成都兩江溉田萬頃)


(按成都故城即今縣治蜀王開明故都也秦置成都縣舊有大城少城羅城羊馬城)又東逕


廣都縣(江北則左對繁田文翁又穿湔㳛以溉灌繁田一千七百頃其水又東經緜洛逕五)


(城界至廣都北岸南入于江謂之五城水口斯爲北江水又東至南安爲碧玉津故左思云東越玉)


(津也按漢蜀郡有廣都縣其故城在今成都縣東南新津縣東北繁田繁縣之田今爲新繁也)又


東南過犍爲武陽縣與􁆈江合青衣水沫水從西


南來合而注之(縣故大夜郎國漢武帝開道置以爲縣有􁆈江入焉出江原縣首受)


(大江東南流至武陽縣注于江江水自武陽東至彭亡聚曰外水又東南逕南安縣西有熊耳峽連)


(山競險接嶺爭髙有灘名壘坻鹽溉李冰所平也縣治青衣江㑹衿帶二水即蜀王開明故治縣南)


(有峩眉山有濛水即大渡水發蒙溪東南流與涐水合又東入江按犍爲郡有南安縣今嘉定州及)


(夾江犍爲洪雅等縣皆其地武陽已見前)又東南過僰道縣北若水淹


水合從西來注之(武帝感相如之言使縣令南通僰道費功無成唐蒙南入斬之)


(乃鑿石開閣以通南中迄于建寧二千餘里山道廣丈餘深三四丈其鏨之跡猶存縣江中崖峻岨)


(險不可穿鑿李冰乃積薪燒之故其處懸巖猶有赤白玄黄五色焉按僰道屬犍爲郡今爲宜賓縣)


(叙州府治若水出蜀郡旄牛徼外東南流至越嶲㑹無縣合淹水又東北至朱提縣西爲瀘江水又)

(東北至僰道縣入江詳見梁州)又與符黑水合(水出寧州南廣郡南廣縣導源汾關)


(山北流逕僰道入江按故符縣在今叙州府合江縣西)又東過江陽縣南洛


水從三危山東過廣魏洛縣南東南注之(洛水出洛縣章)


(山南逕洛縣故城南又南逕新都縣與緜水湔水合亦謂之郫江也又逕犍爲合牛韠水又東逕資)


(中縣安漢縣謂之緜水以上諸縣咸以溉灌故語曰緜洛爲浸沃也緜水至江陽縣方山下入江謂)


(之緜水口曰中江江陽縣枕帶雙流據江洛㑹也按江陽屬犍爲郡今敘州府富順縣及瀘州納溪)


(江安皆其地漢志廣漢郡雒縣章山雒水所出南至新都北入湔緜竹縣紫巖山緜水所出東至新)


(都北入雒緜洛㑹湔以湔爲主故緜虒縣下云湔水東南至江陽入江過郡三行千八百九十里也)


(酈注言湔水至廣都北岸入江蓋特其枝津相通耳正流則固合緜洛至江陽入江也湔水與郫江)


(通波故曰緜洛與湔水合亦謂之郫江)又逕安漢縣北(江陽郡治也故犍爲岐江)


(都尉建安十八年劉璋立)义東逕樊石灘大附灘(頻歴二險)又東過


符縣北又東北至巴郡江州縣東强水涪水漢水


白水宕渠水五水合南流注之(强水即羌水也宕渠水即潛水渝水)


(矣巴水出晉昌郡宣漢縣巴嶺山西南流歴巴中逕巴郡故城南西南入江庾仲雍所謂江州縣對)


(二水口左則涪内水右則蜀外水即是水也江州故巴子都秦置巴郡按江州今爲巴縣江津綦江)


(二縣亦其地漢志廣漢郡剛氐道涪水出徼外南至墊江入漢墊江今合州也漢水即嘉陵水巴水)

(一名北水其下流爲宕渠水酈注云即潛水此宕渠之潛非漢壽之潛也詳見梁州)又東至


枳縣西延江從牂柯郡北流西屈注之(東逕陽關巴子梁江)


(之兩岸猶有梁處巴之三關斯爲一也江水又東右逕黄葛峽又左逕明月峽東至棃鄉歴雞鳴峽)


(江之南岸有枳縣治華陽記曰在巴郡東四百里治涪陵水㑹庾仲雍所謂有别江出武陵者也水)


(乃延江之枝津北注逕涪陵入江故亦云涪陵水也江水又東逕涪陵故郡北按陽關在今巴縣東)


(漢枳縣屬巴郡今重慶之涪州及長夀酆都二縣皆其地涪陵亦屬巴郡今黔州彭水武隆三縣是)


(也)又逕東望峽東歴平都(華陽記曰巴子雖都江州又治平都即此按後)


(漢析枳縣地置平都縣今酆都是也)又逕虎鬚灘(灘水廣大夏斷行旅按今忠州西二)


(里有石梁亘三十餘丈横截江中俗呼倒鬚灘即此虎鬚灘也)又東逕臨江縣南


(華陽記曰縣在枳東四百里東接朐忍縣按漢臨江屬巴郡今爲忠州及墊江縣)又東得


華水口左逕石城南(庾仲雍曰臨江至石城黄華口一百里)又東至平洲


(洲上多居民)又東逕界壇(是地巴東之西界益州之東境故得是名)又東右


得龜谿口(華陽記曰朐忍縣靈龜出此谿)又東㑹南北集渠(二谿水出)


(涪陵縣界)又東逕羊腸虎臂灘(楊亮爲益州至此舟覆懲其波瀾蜀人至今猶)


(名之爲使君灘)又東彭水注之(水出巴渠羣獠中東南流逕胊忍縣西六十里南流)


(注于江謂之彭溪口)又東逕朐忍縣故城南(常璩曰縣在巴東郡西二百九)

(十里按漢朐忍屬巴郡胊音劬今雲陽萬縣是也)又東逕瞿巫灘(即下瞿灘也又)


(謂之博望灘)又東逕陽灘(江上有破石故亦謂之破石灘)又東逕魚腹


縣之故陵(江側有六大陵庾仲雍曰楚都丹陽所葬也按漢魚復屬巴郡今爲奉節縣楚)


(故陵在縣西接雲陽縣界)又東逕南鄉峽又東逕永安宫南(劉備)


(終于此諸葛亮受遺處也其間平地可二十里許江山迥闊入峽所無按永安宫城即今奉節縣治)


又東逕諸葛亮圖壘南(今奉節縣南有八陳圖磧)又東南逕赤


岬西(赤岬一作赤甲山在奉節縣東十五里)又東逕魚復縣故城南


(故魚國地理志江關都尉治也巴東郡治白帝山城西南臨大江闞之眩目江中有孤石爲滛預石)


(冬出水二十餘丈夏則没亦有裁出矣縣有夷谿即佷山清江也經所謂夷水出焉按魚復故城今)


(奉節縣北三里赤甲城是也白帝山在縣東元和志云即州城所據與赤甲山相接)又東逕


廣谿峽(斯乃三峽之首也其間三十里頽巖倚木厥勢殆交北岸有白鹽崖髙可千餘丈峽)


(中有瞿唐黄龍二灘夏水迴復沿泝所忌蓋自昔禹鑿以通江郭景純所謂巴東之峽夏后疏鑿者)


(按白鹽山在奉節縣東隔江十里又東有黄龍灘虎鬚灘)又東出江關入南郡


界(又東逕弱關捍關捍關廪君浮夷水所置也弱關在建平秭歸界昔巴楚數相攻伐藉險置關)


(以相防捍秦兼天下置南郡自巫山皆其域也按後漢岑彭傳注江關舊在赤甲城後移在江南岸)


(對白帝城在今魚復縣南秭歸今歸州是也捍關在今長陽縣南)又東逕巫縣南

鹽水從縣東南流注之又東烏飛水注之又東逕


巫縣故城南(縣故楚巫郡秦省郡立縣以隷南郡縁山爲墉南臨大江故謂之夔國按)


(巫縣故城在今夔州府巫山縣東北寰宇記云晉移今治在夔州東南七十二里)又東逕


巫峽(杜宇所鑿以通江水也郭仲產云按地理志巫山在縣西南而今縣東有巫山将郡縣居)


(治無恒故也)又東逕新崩灘(此山漢和帝永元十三年崩晉太元二年又崩當崩)


(之日水逆流百餘里湧起數十丈其下十餘里有大巫山首尾一百七十里謂之巫峽自三峽七百)


(里中兩岸連山略無闕處非亭午夜分不見曦月至于夏水襄陵沿泝阻絶王命急宣有時朝發白)


(帝暮到江陵其間千二百里雖乘奔御風不以疾也)又東逕石門灘(今巴東縣東北)


(有石門山)又東逕秭歸縣南又東逕其城北(城北對丹陽城南枕)


(大江楚子熊繹始封丹陽之所都也按今歸州治即秭歸故城其丹陽城在州東)又東南


逕夔城南(熊摰始治巫城後疾移此今在歸州東南)又東逕歸鄉故城


北(城在歸州東南大江南岸)又東逕信陵縣南(今歸州東有信陵廢縣)又


東逕夷陵縣南(江水自建平至空泠峽即宜都建平二郡界也按夷陵漢南郡都尉)


(治空泠峽在歸州東南三十里)又東逕宜昌縣之流頭灘(其水並峻激奔)


(瀑魚鼈所不能游行者常苦之袁崧曰自蜀至此五千餘里下水五日上水百日也按流頭灘在今)


(夷陵州界)又東逕宜昌縣北(分夷道佷山所立也縣治北枕大江與夷陵對界今)

(夷陵州西有宜昌故城)又東逕狼尾灘而歴人灘(二灘相去二里人灘)


(水至峻峭)又東逕黄牛山(下有灘名曰黄牛灘南岸重嶺疊起最外髙崖間有石如)


(人負刀牽牛人黑牛黄成就分明雖途經信宿猶望見此物故行者謡曰朝發黄牛暮宿黄牛言水)


(路紆深迴望如一矣山今在夷陵州西)又東逕西陵峽(宜都記曰自黃牛灘東入)


(西陵界至峽口一百許里兩岸髙山疉嶂非日中夜半不見日月絶壁或千餘丈所謂三峽此其一)


(也今在夷陵州西北二十里)歴禹斷江(南峽北有北谷村兩山間有水清深潭而不流)


(耆老傳言昔是大江及禹治水此江小不足瀉水禹更開今峽口水勢并衝此江遂絶于今謂之斷)


(江也今夷陵州西南有斷江山)出峽東南流逕故城洲(洲附北岸上有步闡)


(故城吳西陵督步闡所築也今爲夷陵州治)又東逕故城北(所謂陸抗城也今在)


(夷陵州東南大江南岸)又東逕白鹿巖又東歴荆門虎牙之


間(荆門在南虎牙在北此二山楚之西塞也水勢急峻故郭景純江賦曰虎牙桀䜿以屹崒荆門)


(闕竦而盤薄圓淵九迴以懸騰湓流雷呴而電激者也按夷陵新志云虎牙山在州東南五十里磯)


(石大小蹲踞隠見正如虎牙㦸列舟人望而避之乃由荆門而上是虎牙更險于荆門也)又東


南過夷道縣北夷水從佷山縣南東北注之(漢武伐西)


(南夷路由此出故曰夷道其故城在今宜都縣西佷山故城在今長楊縣西夷水詳見梁州)此


禹岷山導江東别爲沱之所經也以今輿地言之

江水出四川松潘衛徼外岷山流逕衛北(衛本禹貢梁州)


(之域後爲氐羌地漢置湔氐道屬蜀郡唐爲嘉誠縣松州治明置松潘衛屬四川都司在成都城西)


(北七百六十里元和志江源鎭在松州交川縣西北三十里)又東南逕疉溪營


西(營在茂州西北一百二十里本漢蜀郡蠶陵縣唐爲翼州元和志大江經翼州城西又經翼水)


(縣西二百步按廢翼州在營西翼水廢縣在營南)又東南逕茂州西(茂州在成)


(都府西北四百十五里本漢汶江縣後周改曰汶山縣唐爲茂州治元和志汶江北自翼州流經汶)


(山縣西二里)又西南逕威州西玉輪江注之(威州在府西北四百)


(五十里本漢廣柔縣唐爲薛城縣維州治其故城在今州北髙碉山上亦曰姜維城州西北有滴博)


(嶺玉輪江即汶水)又西南逕保縣西(保縣在茂州西南四十里本漢緜虒縣後)


(周爲汶川縣江源記岷江南入溢村逕石紐至汶川轉銀嶺合草坡河至蠶崖入灌口括地志石紐)


(山在汶川縣西七十三里)又東南逕灌縣西沱水出焉(灌縣在成都府)


(西少北一百五十二里唐爲導江縣元和志大江西自茂州界流入逕青城縣北二里寰宇記大皁)


(江自灌口流經青城縣北入温江縣界青城廢縣在今灌縣西南玉壘山在縣西北離堆在縣西南)


(或曰即灌口山宋河渠志皁江支流迤北曰都江口置大堰疏北流爲三東曰外應口溉導江新繁)


(新都達于金堂東北曰三石洞口溉導江崇寧九隴濛陽達于漢之洛東南曰馬騎口溉導江崇寧)


(郫温江成都華陽灌縣舊志大江經縣西三十三里分爲二派其一東南經崇慶州至新津者今謂)

(之南江其一東循灌城者今謂之北江北江又分爲三派其一東南逕温江過府城南入新津合大)


(江者爲流江其一自縣寶瓶口直東入五斗口東北經郫新繁過府城北折而南合流江者謂之郫)


(江其一自寶瓶口東北穿三柏洞又東北經新繁新都至漢洲入雒者爲湔水參考諸説大皁江即)


(􁆈水實岷江之正流有元和寰宇九域等書可證郫江即禹貢梁州之沱流江乃李冰之所穿與郫)


(江爲二江者郫江號北江唯東合湔雒又東南至江陽入江者爲禹貢之江沱餘皆後人所穿鑿或)


(以郫江創自李冰且指流江爲岷江之正道大誤詳見梁州)江水又東南逕温


江縣西崇慶州東(温江在府西少南五十里本漢郫江原二縣地元和志大江俗)


(謂之温江南流經縣西一里寰宇記􁆈江一名皁里水自青城縣南流經温江縣入江原縣界成都)


(新志云大皁江本岷江正流自離堆鑿後乃以流江爲正流而以此爲南江崇慶在府西南九十里)


(本漢江原縣也)又東南逕新津縣東北(流江注之新津在崇慶州東南七十)


(里本漢武陽縣地)又東南逕睂州東(睂洲本漢武陽縣元和志大江亦名導江)


(在彭山縣東七里又經通義青神二縣東皆去縣三里今州北有武陽故城隋改武陽曰通義唐爲)


(眉州治彭山故城在州北青神故城在州南)本朝康熙六年併入　又南逕嘉定州


東(嘉定本漢南安縣地後周分置平羌縣隋改曰青衣又改曰龍游爲嘉州治寰宇記導江水在)


(平羌縣西二十步又云大江自平羌流入龍游縣界按平羌即今峨睂縣在州西六十里)又東


南逕犍爲縣北(犍爲縣在州東南一百二十里亦漢南安縣地寰宇記導江水在玉)

(津縣西五里又在犍爲縣東二十步按玉津唐屬嘉州其廢址在今縣北)又東南逕宜


賓縣東北合馬湖江(宜賓爲叙州府治本漢僰道縣犍爲郡治元和志汶江流)


(逕僰道縣東北去縣十步馬湖戍在縣西二十一里按馬湖江在縣南門外即若水下流亦曰瀘水)


(自馬湖府東北流入至城西南一里爲蠻津口又東合于大江)又東南逕南溪縣


南(南溪在府東南一百二十里本漢僰道縣地)又東逕江安縣北(江安在瀘)


(州西南本漢江陽縣地)又東逕納溪縣北(納溪在州西南四十里亦漢江陽縣)


(地)又東北逕瀘州東南沱水合湔雒諸水從西北


來注之(瀘州本漢江陽縣今州治即其故城隋改縣曰瀘川唐爲瀘州治華陽國志江陽江)


(中有大闕小闕季春黄龍堆没闕即平元和志汶江水經瀘川縣南三十步寰宇記謂之瀘江按雒)


(江在州北亦曰湔水亦曰緜水互受通稱漢志云湔水出玉壘山東南至江陽入江水經注云雒水)


(與緜水合又與湔水合亦謂之郫江郫江即沱水也)沱水自灌縣西南首受


大江東逕郫縣北(郫縣在成都府西四十五里漢志蜀郡郫縣禹貢江沱在西東)


(入大江元和志郫江一名成都江經郫縣北三十一里)又東逕新繁縣南(新繁)


(在府西北五十六里本漢繁縣括地志縣有繁江首受郫江即禹貢江沱也元和志郫江在新繁縣)


(南十一里九域志新繁有都江即所謂成都江也)又東逕成都縣北(漢舊縣蜀)


(郡治今爲四川布政司成都府治水經注成都直西門曰郫江北折左對繁田括地志郫江一名成)

(都江一名市橋江一名永平江亦曰中江亦曰内江西北自新繁界來)又東逕新都


縣南(新都在府北五十里漢舊縣)又東逕金堂縣南(金堂在府東北七十)


(里本漢新都牛鞞二縣地郫江至縣東南合湔水亦曰五城水酈道元云湔水東絶緜雒逕五城界)


(至廣都北岸南入于江謂之五城水口此涪水枝津自五城縣界西合湔郫又西至成都城東南入)


(流江也)又東南逕簡州北(簡州在府東一百五十里本漢牛鞞縣)又東


南逕資陽縣西(資陽在州東南六十里本漢資中縣地)又南逕資縣


西(資縣在府東三百里本漢資中縣)又南逕富順縣東(富順在敘州府東北)


(一百八十里本漢江陽縣地)又東南逕瀘州北又東南與江水


㑹(酈道元云緜水至江陽縣方山下入江謂之緜水口蓋自五城以下湔郫緜洛互受通稱緜水)


(口即沱水口也)江水又東逕合江縣北(合江在瀘州東一百二十里本漢符)


(縣)又東北逕江津縣北(江津在重慶府南一百八十里本漢江州縣地)又


東北逕巴縣東南西漢羌白涪巴渝諸水自北來


注之(巴縣爲重慶府治本漢江州縣後周改曰巴縣唐爲渝州治按自渝上合州者謂之内江)


(庾仲雍所云涪内水是也自渝戎濾上蜀者謂之外江庾仲雍所云蜀外水是也)又東北


逕長夀縣南(長夀在府東三百三十里本隋巴縣地)又東逕涪州北


涪陵江水自南來注之(涪州在府東四百五十里本漢枳縣隋改置涪陵縣)

(唐爲涪州治大江在州北方輿勝覽謂之蜀江自成都登舟十二程至此合黔江即涪陵江也)又


東北逕酆都縣南(酆都在忠州西二百里本漢枳縣地)又東北逕忠


州南(忠州在府東一千里本漢臨江縣)又東北逕萬縣南(萬縣在夔州府)


(西四百五十里本漢朐忍縣地)又東北逕雲陽縣南(雲陽在府西一百七十里)


(本漢朐忍縣後周改曰雲安寰字記蜀江在雲安縣南三十步)又東逕奉節縣南


夷水故道出焉(奉節夔州府治本漢魚復縣唐改曰奉節瞿塘峽在縣東即古廣谿)


(峽也寰宇記云灩澦堆周圍二十丈在夔州西南二百步蜀江中心瞿塘峽口冬水淺屹然露百餘)


(丈夏水漲没數十丈亦曰猶豫言舟子取途不決水脈也范成大吳船錄云峽中兩岸髙巖峻壁斧)


(鑿之痕皴皴然有黑石灘最號險惡按夷水一名清江詳見荆州)又東逕巫山縣


南(巫山縣在府東一百三十里本漢巫縣巫峽在縣東四十里吳船録云自巫縣下巫峽灘瀧稠)


(險湍流洄洑其危又過夔峽三十五里至神女廟廟前灘尤洶怒)又東逕巴東縣


北(巴東在湖廣歸州西九十里本漢巫縣地梁爲歸鄉縣)又東逕歸州南(歸州)


(在荆州府西五百二十五里本漢秭歸縣)又東逕夷陵州南(夷陵在荆州府西少)


(南二百里本漢夷陵縣)又東逕宜都縣北與夷水合(宜都在州東南)


(九十里本漢夷道縣)夷水本首受奉節縣之大江今建始縣


北(建始在夔州府東南本漢巫縣地晉分置建始縣屬建平郡唐屬施州縣南至州一百三十里)

(夷水故道自巫山縣南流入縣界)其故道皆已陻塞唯從縣南受


施州衛開蠻界水東逕巴東長陽(長陽在夷陵州西南八十里本)


(漢佷山縣屬武陵郡隋更名長楊唐改楊爲陽其故城即今治縣南七十里廢巴山縣即古捍關)


至宜都縣北又東入于江經所謂東别爲沱者禹


所導一爲梁州之沱今郫江是也一爲荆州之沱


古夷水是也


附論江源

　華陽國志曰岷山一名沃焦山其跗曰羊膊江水所
　出
　李膺益州記曰羊膊嶺水分二派一東南流爲大江
　一西南流爲大渡河
　太平寰宇記曰羊膊山在平康縣(縣屬松州隋志平康縣有羊腸山腸)
　(蓋膊字之誤)山下有二神湫大江始發之所
　范成大吳船録曰江源自西戎來由岷山澗壑中出
　而合于都江今世所云止自中國言耳
　陸游入蜀記曰嘗登岷山欲窮江源而不可得蓋自
　蜀郡之西大山廣谷谽谺起伏西南走蠻箐中皆岷
　山也則江所從來逺矣
　王應麟通鑑地理通釋曰大渡河一名羊山江源出
　鐵豹嶺嶺即羊膊之異名也
　金履祥書注曰岷山數百峰大酉山爲最大雪山三
　峰闖其後冬夏如爛銀一谷名鐵豹嶺者有西岳廟
　廟下名羊膊石江水正源也其西南分一源又爲大
　渡河矣

按諸家言岷山所在不一而足然山雖廣逺而江


水所出必有定處近世無能窮其源者隋經籍志


有尋江源記一卷今不傳未知其説云何據漢志


言江水出湔氐道西徼外則當以酈注所引益州


記爲正自晉以下説江源者皆云出羊膊嶺與益


州記同羊膊嶺一名鐵豹嶺計益州記江水發源


自羊膊嶺東南下二百餘里至西陵又南下二百


四十里至汶山故郡即今茂州是也然則江源在

茂州之西北去州四百四十餘里亦可謂逺矣而


范至能陸務觀乃云江源出西戎不可窮極蓋以


唐人言江源自松州甘松嶺始(元和志松州治嘉誠縣南至翼州一)


(百八十里甘松嶺在縣西南十五里交川縣北至州三十四里江源鎭在縣西北三十里)而當


時又有謂羊膊嶺在茂州列鵝村者其地太近故


爲是説非謂江源更在羊膊之外也近志引江源


記云岷江發源于臨洮木塔山山頂分東西流南


流八百里經甘松嶺又南經漳臘堡西其水漸大


復經䥥刀灣達松潘下水關臨洮今陜西洮州衛


也在松潘之東北江源果發此則又自東北而來


與氐道西徼外之岷山相去懸絶爲此説者蓋因


隋志云岷山在臨洮郡臨洮縣括地志云岷山在


岷州溢樂縣見有一水自木塔山來入江者遂以


爲江水發源彼中明與漢志相背無稽之言不可


從也

　錢遵王徐霞客傳曰霞客名弘祖江陰人平生好逺
　遊其行也從一奴或一僧一杖二襆被不治裝不裹
　糧能忍飢數日能遇食即飽能徒步數百里凌絶壁
　冐叢箐扳援下上懸渡綆汲㨗如青猿健如黄犢嘗
　過麗江憩點蒼由雞足而西出玉門關數千里至崑
　崙山窮星宿海去中夏三萬四千三百里登半山風
　吹衣欲墮又數千里至西番還至峩睂山下託估客
　以溯江紀源一篇寓余言禹貢岷山導江乃汎濫中
　國之始非發源也中國入河之水爲省五入江之水
　爲省十一計其吐納江倍于河按其發源河自崑崙
　之北江亦自崑崙之南非江源短而河源長也又辨
　三龍大勢北龍夾河之北南龍抱江之南中龍中界
　之特短北龍秖南向半支入中國惟南龍磅礴半宇
　内其脈亦發于崑崙與金沙江相並南下環滇池以
　達五嶺龍長則源脈亦長江之所以大于河也其書
　數萬言皆桑經酈注及漢宋諸儒疏解禹貢所未及
　余撮其大略如此
古書言崑崙者非一處一在槐江山南一在西海


之外山海經所言是也一在于闐漢武所名之山


是也一在吐蕃劉元鼎所稱紫山者是也霞客云


河出崑崙之北江出崑崙之南其所謂崑崙者在


何地乎據彼言出玉門關數千里至崑崙則崑崙


當在西域玉門以東即是中夏之地既云出玉門


數千里何又云去中夏三萬四千餘里乎即謂星


宿海有若是之逺亦屬妄言昔劉元鼎奉使自廓


州洪濟梁南行二千三百里便得崑崙東距長安


止五千里而都實使還自星宿海東北至崑崙亦


不過三十日程何至如霞客所言之逺且西域之


崑崙與星宿海絶無交涉萬季野云朶甘思去雲


南麗江西北止一千五百里去四川馬湖正西亦


止三千里茍欲窮星宿海既至雞足山便當由麗


江而往不半月即可達其地舍此不由而更逺走


玉門關何也玉門東距肅州之嘉峪關約九百里

嘉峪南至麗江約五千里朶甘思去玉門則六七


千里矣不走千五百里之近而走六七千里之遙


必非人情意者以漢武所名之崑崙即都實所指


之崑崙乎夫漢之崑崙在于闐元之崑崙在吐蕃


相距可四五千里而霞客乃渾而一之其不學無


識一至此乎余謂霞客所言東西南北茫然無辨


恐未必身歴其地徒恃其善走大言以欺人耳非


但不學無識也人皆以爲能補桑經酈注及漢宋


諸儒疏解禹貢所未及過矣或曰僧宗泐云黄河


出西番抹必力赤巴山東北流爲河源西南流爲


犛牛河犛牛河即麗水一名金沙江者自麗江府


界東此流合若水爲瀘水又東北至敘州府而注


于江霞客言江源自崑崙之南殆謂此耳然抹必


力赤巴非崑崙也且岷山導江經有明文其可以


麗水爲正源乎霞客不足道傳紀垂於後世竒説


炫燿最易動人故吾特爲之辯

又東至于澧過九江至于東陵(釋文澧音禮渭按澧史記漢書並作醴)
　傳曰澧水名東陵地名正義曰鄭玄以此經言過言
　㑹者皆是水名言至于者或山或澤故以合黎爲山
　名澧爲陵名孔以合黎與澧皆爲水名楚辭云濯余
　佩兮澧浦是澧亦水名也九江禹前先有其處今導
　水過之非别有九江之水夏氏曰曾彦和云巴陵與
　夷陵相爲東西夷陵亦曰西陵則巴陵爲東陵可知
　許愼云迆邪行今江水過洞庭至巴陵而後東北邪
　行合于彭蠡則九江不在尋陽明矣蔡氏曰九江見
　荆州東陵巴陵今岳州巴陵縣也地志在廬江西北
　者非是傅氏曰江水别而爲沱其經流則東至于澧
　也渭按地理志武陵郡充縣歴山澧水所出東至下
　雋入沅過郡二行千二百里充縣今爲九谿永定二
　衛屬湖廣岳州府巴丘山在府城内西南隅亦名巴
　陵又名天岳山水經注湘水北至巴丘山入江是也

鄭氏以澧爲陵名可也而又云今長沙郡有醴陵

縣其以陵名爲縣乎按郡國志醴陵縣屬長沙郡


本漢臨湘縣地後漢析置醴陵西北距澧州五六


百里大江安得至其地鄭謂因醴陵以名縣蓋據


史記漢書澧皆作醴故附㑹其説大非不可從易


氏云澧州在江南無非山澤澧陵是小山因水而


得名者此説近是然水或因山以得名亦未可知


巴丘山臨大江今岳州府城其遺址也吳使魯肅


以萬人屯巴丘即此尋江記云羿屠巴蛇于洞庭


其骨若陵故謂之巴陵事涉誕妄郭景純江賦所


稱巴陵地道則指謂此山矣


水經注江水自夷道縣北合夷水又東逕枝江縣


南沮水從北來注之(漢志南郡枝江縣故羅國其故城在今枝江縣東)又


東逕上明城北(晉太元中苻堅宼荆州刺史桓沖徙渡江南使劉波築之移州治城)


(也江汜枝分東入大江縣治洲上故以枝江爲稱地理志曰江沱出西東入江是也盛弘之曰縣舊)


(治沮中後移出百里洲西去郡一百六十里縣左右有數十洲槃布其中其百里洲最爲大也按上)


(明城在今松滋縣界百里洲在今枝江縣東北六十里)又南逕江陵縣南(縣江)

(有洲號曰枚迴洲江水自此兩分而爲南北江也按枚迥洲在江陵縣西南六十里寰宇記引荆州)


(圖曰百里洲其上寛廣土沃人豐洲首派别南爲外江北爲内江)又東逕江陵縣


故城南(故楚也今城楚船官地春秋之渚宫城南有江津口江大自此始家語曰江水至江)


(津非方舟避風不可涉也故郭景純云濟江津以起漲言其深廣也按江陵故城即今荆州府治江)


(水自枚迴洲分流至此復合勢益大)又東逕郢城南(子囊遺言所築城也今在江陵)


(縣東北三里)又東至華容縣西夏水出焉(江水左迤爲中夏水按漢)


(志南郡華容縣夏水首受江東入沔行五百里華容故城在今監利縣界)江水又東涌


水注之(春秋所謂閻敖游涌而逸者也在今監利縣南)又逕南平郡孱陵


縣之樂鄉城北(城在今松滋縣東)又東逕公安縣北(今公安縣)


(東北五十五里有公安故城)又右逕陽岐山北(山東有城故華容尉治)又


東右逕石首山北又東逕赭要(赭要洲名在大江中按石首山在今)


(石首縣西北孫宗鑑曰自竟陵南至大江並無丘陵之阻渡江至石首始有淺山石首者石自此而)


(首也)又東至長沙下雋縣北澧水沅水資水合東流


注于洞庭之陂湘水從南來注之所謂江水㑹者


也(下雋故城在今武昌府通城縣西巴陵亦下雋地洞庭湖在其西南湘水篇云湘水東北流逕)


(長沙下雋縣西㑹資沅微澧四水同注洞庭而北㑹大江名之五渚巴丘山在湘水右岸山有巴陵)

(故城西對長洲南湘浦北對大江三水所㑹謂之三江口詳見荆州孫光憲北夢瑣言云湘江北)


(流至岳陽達蜀江夏潦後蜀江漲遏住湘波溢爲洞庭湖凡數百里而君山宛在水中秋水過此山)


(復居于陸唯一條湘川而已)以今輿地言之江水自宜都縣北


合夷水又東逕枝江縣北(枝江在荆州府西一百七十里百里洲在縣東)


(北六十里嘉靖初爲江水衝斷今爲上百里洲下百里洲)又東逕松滋縣北(松滋)


(在府西南一百二十里本漢髙縣地)又東逕江陵縣南(江陵荆州府治隄防考云)


(大江流入郡境自西而北而東而南勢多紆折南北兩岸俱平衍下隰水易漫流故有決溢之害濱)


(江諸縣皆築隄以爲岸衛自松滋至巴陵之城陵磯長亘六百餘里北岸有陽州茅埠隄長亘七百)


(餘里咫尺不堅千里爲壑)又東逕公安縣北(公安在府東南一百二十里本漢孱)


(陵縣有涔陽鎭在公安故城東南)又東逕石首縣北(石首在府東南一百八十)


(里本漢華容縣地)又東逕監利縣西華容縣北(監利在府東南二百)


(里本楚容邑漢置華容縣三國吳析置監利縣其故城在今縣東北章華臺在縣西北六十里夏水)


(篇云夏水東經華容縣南又東逕監利縣南韋昭曰雲夢在華容縣郭景純言東南巴丘湖是也今)


(岳州府亦有華容縣在府西少北一百五十五里本漢孱陵縣地晉分置南安縣隋更名華容非古)


(華容也)又東至巴陵縣西北㑹洞庭之水(巴陵岳州府治本漢)


(下雋縣地荆江口在縣西北洞庭水入江處亦名西江口又名三江口元和志巴陵城對三江口岷)

(江爲西江澧江爲中江湘江爲南江按三江口北岸有楊林浦一名楊葉洲蓋即水經注所謂巴陵)


(故城西對長洲者)此後世大江之經流酈道元所稱北江


者也禹之所導則異於是袁中道澧遊記曰酈道


元注水經於江陵枚迴洲下有南北江之名南江


即江水由澧入洞庭道也陵谷變遷今之大江始


獨専其澎湃而南江之跡稍稍湮滅僅爲衣帶細


流然江水㑹澧故道猶可考云今按小脩此義最


爲精覈水經注澧水出武陵充縣西歴山東過其


縣南(今岳州府慈利縣所轄永定九溪二衛皆漢充縣地歴山在永定衛西澧水自衛界流逕)


(九溪衛西)又東婁水入焉(水出巴東界東逕零陽縣注于澧水)又東逕零


陽縣南(今慈利縣北有零陽故城)又東逕澧陽縣右㑹渫水(謂之)


(渫口今石門縣西北有渫水)又東逕澧陽縣南(縣南臨澧水晉天門郡治今在)


(澧州西一百十里)又東逕作唐縣北(作唐今爲安鄉縣在澧州東南一百二十)


(五里北至公安縣界六十里)左合涔水水出西南天門郡界南


逕岑評屯屯堨涔水溉田數千頃又東南流注于


澧水(岑評屯在今澧州界州在岳州府西四百三十里北至公安縣八十里本漢零陽縣地隋)

(析置澧陽縣其故城即今州治澧水在州南三里)又東澹水出焉澧水又


南逕故郡城東東轉逕作唐縣南(今安鄉縣東南有作唐故城)


又東逕安南縣南(今華容縣是)澹水注之(謂之澹口王仲宣詩曰悠)


(悠澹澧者也)又東與赤沙湖㑹(河水北通江而南注澧謂之決口按赤沙湖在)


(今華容縣西南亦謂之赤亭湖西接安鄉縣界)又東至長沙下雋縣西北


東注于洞庭湖俗謂之澧江口澧水自石門以西


與導江無涉其南江㑹澧故道參以近志有可得


而言者江陵縣西南二十里有虎渡口在龍洲之


南(後漢郡守法雄有異政猛虎渡江去因名宋乾道七年湖北漕臣李燾脩虎渡隄即此水經注)


(江水自枚迴洲分爲南北二江北江有故鄉洲其下爲龍洲)南江從此東南流


注于澧水同入洞庭蓋即所謂涔水也澧州志云


涔水爲岷江别派從公安入境爲四水口(在州北七十里)


(東接安鄉湖口北連荆江)又東南流過焦圻一箭河至匯口入


澧故稱涔澧楚辭望涔陽兮極浦今公安舊縣東


南有涔陽鎭即其地也澧水又東逕安鄉縣南㑹


赤沙湖(東距巴陵縣百里)而東入洞庭湖湖在巴陵縣西

南一百五十步(見元和志)此導江東至于澧過九江至


于東陵之故道也


春秋傳曰物莫能兩大故二水並行一盛則一微


自然之理也昔禹既疏鑿三峽水勢并注其中而


北谷村之舊流遂爲斷江其後魚復江所出之夷


水亦致淺狹不可行舟近事如句容縣故江乘地


北瀕大江今皆爲洲渚江水南去岸二十里楊子


江舊闊四十里瓜洲本江中一洲今北與楊子橋


相連而江面僅七八里又如靖江縣大江舊分二


派繞縣南北明天啓以來潮沙壅積北派竟成平


陸與揚州之泰興相連以今騐古小修云北江漸


盛而南江日微殆非臆説然自屈原九歌云望涔


陽兮極浦横大江兮揚靈蓋涔陽在涔水之北大


江又在涔陽之北則戰國時固以北江爲正流而


南江爲涔水矣年代久逺世鮮有知者地志水經


所言宜乎與禹貢不合也

東迆北㑹于匯(釋文迆以爾反渭按于俗本作爲誤)
　蘇氏曰迆迆邐也林氏曰迆者斜出之辭邵氏曰江
　漢水漲彭蠡鬱不流逆爲巨浸無仰其入而有賴其
　遏彼不遏則此不積所謂匯者如此故曰北㑹于匯
　匯言其外也蠡言其内也于匯不于彭蠡勢則然也
　蓋實志也渭按江水迆北由沙羨始漢自大别以至
　彭蠡大勢皆東江自沙羨以至彭蠡則東且迆北矣
　經先漢後江東匯爲彭蠡者漢也而江水亦至其處
　故曰東迆北㑹于匯言與漢所匯之彭蠡㑹也于字
　俗譌作爲則其義不可通矣

傳云迆溢也東溢分流都共北㑹爲彭蠡正義云


迆者靡迆邪出之言故爲溢也東溢分流又都共


聚合北㑹彭蠡言散流而復合也鄭云東迤者爲


南江孔意或然至之與㑹史異文耳渭按馬融曰


迆靡也即邪出之意謂大勢東行而微帶北也傳


以迤爲溢而分流殊不可曉林少穎云孔氏以東

迤爲句而北字屬下非經意也言北江中江者是


自彭蠡而東方合爲二江鄭氏以東迆爲南江則


是自東陵而下已分爲三矣此説尤與經不合


水經注江水自下雋以東所紀山水地名或瑣細


難考沔水自石城以東尤多舛錯道元亦自謂未


必一得其實今據府州縣志以爲之綱而掇取水


經注及羣書要語附載于其下(金禮部郎中蔡正甫撰補正水經三)


(卷元歐陽原功爲之序曰其詳于趙代間水此固景純之所難若江自尋陽以北吳松以東則又能)


(使道元之無遺恨者惜乎其書今不得見而靡所折衷也)江水自巴陵縣西北


㑹洞庭湖又東逕其縣北(水經注江水㑹湘水又東逕忌置山南江之右)


(岸有城陵山按今巴陵縣北有忌置洲宋書檀道濟等討謝晦至忌置洲列船過江即此其東有城)


(陵磯東北接臨湘縣界磯下爲三湘浦元和志云在巴陵縣東北十二里黄潤玉云今江水衝城陵)


(磯而臨江驛至岳陽湖口六十里皆淤沙漲起南環湖北沿江塞隘九江之口其章華臺之水亦淤)


(窄矣)又東逕臨湘縣北(臨湘在岳州府東北七十五里晉以後爲巴陵縣地宋析)


(置臨湘縣水經注江水自彭城磯東逕如山北北對隠磯二磯之間大江中有獨石孤立山東江浦)


(世謂之白馬口按彭城磯在縣西江中元和志云在巴陵縣東北九十四里蓋其時未有臨湘也縣)

(東北十里有白馬磯山又有隠磯)又東逕嘉魚縣西北與沔陽州


分水(嘉魚在武昌府西南二百五十里漢沙羨縣地隋爲蒲圻縣地南唐分置嘉魚縣沔陽在)


(安陸府南少東三百三十里本漢州陵縣水經注江水東逕烏林南吳黄蓋敗魏武于烏林是也又)


(東右得蒲磯口即陸口陸水出下雋縣東逕蒲圻縣北又東逕蒲圻山北入江按蒲磯山在今蒲圻)


(縣南五十里圻與磯通元和志云赤壁山在蒲圻縣西一百二十里北臨大江蓋其時未有嘉魚也)


(今蒲圻臨江之地盡入嘉魚而蒲圻無江水)又東北逕江夏縣西漢陽


縣東又北漢水自北來注之(江夏爲湖廣布政司武昌府治本漢沙羨)


(縣地漢陽爲漢陽府治本春秋之夏汭亦漢沙羡縣地水經注江水自沙陽湖又東逕百人山南右)


(逕赤壁山北昔周瑜與黄蓋詐魏武大軍處也江水又東逕大軍山南又東逕小軍山南义東逕雞)


(翅山北又東逕歎父山南對歎洲亦曰歎步又東逕魯山南古翼際山也山左即沔水口矣江之右)


(岸有船官浦歴黄鵠磯西而南是曰黄軍浦船官浦東即黄鵠山東北對夏口城魏黄初二年孫權)


(所築也按夏口故城在今江夏縣西南魯山即大别在漢陽府城東北半里黄鵠山在府城内西隅)


(聳峙江口與大别對鸚鵡洲在城西南二里大江中尾直黄鵠磯明季蕩滅小軍山在漢陽縣西南)


(五十里大軍山在縣西南六十里百人山在縣西南八十里)又北折而東逕武


昌縣北其對岸則黄陂縣黄岡縣(武昌縣在武昌府東北一百八)


(十里本漢鄂縣黄陂在黄州府西二百四十里本漢邾縣地黄岡爲府治本漢西陽邾西陵三縣今)

(縣西北有邾縣故城水經注江水東逕邾縣南右得黎􁇯北對舉口舉水出龜頭山西南流注于江)


(謂之舉口南對舉洲左傳定公四年吳楚陳于柏舉疑即此也江水又東逕邾縣故城南南對蘆洲)


(又東逕鄂縣北右得樊口左逕赤鼻山南又東逕西陽郡南郡治即西陽縣也江之右岸有鄂縣故)


(城今武昌也城南有袁山即樊山北背大江江上有釣臺按蘆洲在今武昌縣西二十里一名伍洲)


(樊口在縣西北五里陸游曰黃州與樊口正相對樊山在縣西一里赤鼻山在黄州府城西北蘇子)


(瞻誤認爲赤壁)又東逕大冶縣北蘄水縣南(大冶在興國州西北一百)


(五十里本漢鄂下雉二縣地蘄水在黄州府東少南一百十里本漢軑縣水經注江水合巴水又東)


(逕軑縣故城南故弦國也城南對五洲江水東㑹希水口又東逕西陵縣故城南史記秦昭王遣白)


(起伐楚取西陵者也又東逕黄石山北即黄石磯也東山偏髙謂之西塞按黄石磯在大冶縣東北)


(三十里西塞山在縣東九十里元和志云在武昌縣東八十五里蓋與大冶分山也蘄水縣南有希)


(水史記集解徐廣曰西陵屬江夏正義曰括地志云西陵故城在黄州黄山西二里)又東逕


興國州北蘄州南(興國在武昌府東南三百六十里本漢下雉縣兼鄂縣地蘄州)


(在黄州府東少南一百八十里本漢蘄春縣水經注江水自西塞山又東蘄水注之又東逕蘄春故)


(城南又東逕積布山南西陽尋陽二郡界也又東逕下雉縣北刋水從東陵西南注之又東左得青)


(林口水出廬江郡之東陵鄉江夏有西陵縣故是言東矣尚書云江水過九江至于東陵者也按酈)


(説非是辯見荆州)又東逕瑞昌縣北廣濟縣南(瑞昌在江西九江府)

(西九十里本漢柴桑縣地廣濟在湖廣蘄州東七十里本漢蘄春尋陽二縣地大江去縣七十里)


又東逕德化縣北黄梅縣南(徳化九江府治晉永興初於此置尋陽郡)


(隋因改柴桑曰尋陽而江北之名遂移于江南黄梅在蘄州東一百六十里本漢尋陽縣其故城在)


(今縣東北元和志大江在黄梅縣南一百里)彭蠡澤在德化縣東南九


十里其水北注于江此導江東迆北㑹于匯之所


經也(今洞庭湖遇江漲其水亦爲江波所遏而經獨於彭蠡言匯澤者蓋禹時巴陵未有洲渚)


(九江即是江身與彭蠡異故不言匯澤也)


吳幼清移前東匯澤爲彭蠡六字于此東迆北㑹


于匯之下其説曰鄂北對漢陽軍大别山漢水自


北來入江江水與之㑹合流曰匯故曰東迆此㑹


于匯不言㑹于漢者以漢有漾沔滄浪之異名不


可指定一名而言故但曰㑹于匯也金吉甫則直


以匯爲誤字其説曰當作㑹于漢蓋江勢迆北處


正受漢口若至彭蠡則東流久矣匯字必因上文


而誤也今按江漢合流入揚州之域㑹彭蠡水始


有三江之目若以匯指漢水則北江中江不待過

彭蠡而始有其名矣禹貢于荆州言江漢無中江


北江之名於揚州始言三江蓋必㑹南江而後可


命之曰北曰中也周禮荆州曰其川江漢揚州曰


其川三江與禹貢若合符節匯非漢口明矣自宋


以來説此經者遇難解處不以爲衍文則以爲錯


簡不以爲錯簡則以爲誤字眞禹貢之一厄也

東爲中江入于海
　傳曰有北有中南可知曾氏曰豫章九江合于湖漢
　東至彭蠡入江此九水蓋南江也南江乃江之故迹
　非禹所導禹導漢水入焉與舊江合流而水之派分
　爲南北故漢爲北江又導岷山之江入焉其流介乎
　二江之中故爲中江南江乃故道故經不志程氏曰
　經云東匯澤爲彭蠡東迤北㑹于匯是二語者附著
　(直略切)南江以概其所不書者也彭蠡爲南江無疑禹
　之行水嘗經疏導則雖小而見錄無所致力則雖大
　而不書南江源派誠大且長正以不經疏導故自彭
　蠡而上無一山一水得見於經然於其合并江漢而
　以匯㑹名之使天下因鼎錯之實參北中之目而南
　江隱然在二語中此聖經之書法也邵氏曰江水濬
　發最在上流其次則漢自北入其次則彭蠡自南入
　三江並持而東則江爲中江漢爲北江彭蠡所入爲
　南江可知已非判然異派之謂也且江漢之合茫然
　一水唯見其爲江也不見其爲漢也故曰中江曰北
　江然其勢則相敵也故曰江漢朝宗凡集傳謂經誤
　者非是餘干張克脩云寶亦云渭按三江之説自康
　成子瞻以後得三氏而愈明江漢共爲一瀆而其入
　海也則漢爲北江江爲中江即朝宗于海並舉二川
　已爲之張本矣南江無所致力不用循行故導水無
　文

江水至德化縣東北贑水合彭蠡湖從南來注之


江水又東北逕湘口縣北又東北逕彭澤縣北其


對岸則宿松縣望江縣(湖口在江西九江府東六十里本漢彭澤縣彭澤在)

(府東一百二十里本漢彭澤縣地縣北大江中有馬當山陸龜蒙銘曰天下之險在山曰太行在水)


(曰吕梁合二險而爲一又聞乎馬當宿松在江南安慶府西南二百六十里本漢皖縣地大江在縣)


(南一百二十里縣志云小孤山在縣東南一百二十里舊時峙江北岸與南岸彭郎磯相對江水經)


(此湍急如沸明成化十二年江水忽分流于山北流日益廣自是屹立中流大江澎湃環于四面望)


(江在府西南一百二十里亦漢皖縣地晉置大雷戍即今縣治大江在縣南十五里楊溪河即古雷)


(水也亦曰雷池)又東北逕東流縣西其對岸則懷寧縣(東流)


(在江南池州府西少南一百八十里亦漢彭澤縣地大江去縣一里懷寧爲安慶府治本漢皖縣大)


(江在南門外)又東北逕貴池縣北其對岸則桐城縣(貴池)


(池州府治本漢石城縣大江去縣五里桐城在安慶府東北一百二十里春秋桐國漢置樅陽縣史)


(記秦始皇自雲夢浮江渚下觀籍柯括地志云在同安縣東隋改樅陽曰同安也漢書武帝自尋陽)


(浮江薄樅陽而出今縣東南有射蛟臺)又東北逕銅陵縣西又東北


逕繁昌縣北其對岸則無爲州(銅陵在池州府東北一百里本漢陵)


(陽春穀二縣地大江去縣里許鵲頭山在縣北左傳昭五年楚伐吳吳人敗諸鵲岸即此繁昌在太)


(平府西南一百三十里本漢春穀縣大江去縣五十里赭圻城西臨大江吳所置赭圻屯也縣東北)


(三十里江中有鵲尾洲無爲在廬州府東南二百七十里春秋巢國地漢置居巢襄安臨湖三縣水)


(經注沔水與江合流又東合彭蠡澤又東北出居巢縣南古巢國也湯伐桀桀奔南巢即此江水自)

(濡須口又東左㑹栅口水水遵巢湖東過故東關城又東南流注于大江按州東少南九十里爲巢)


(縣漢居巢縣地巢湖在縣西亦作漅湖又名焦湖方輿勝覽云湖周四百餘里占合肥舒城廬江巢)


(四縣之境納諸水而注之江濡須水在縣南源出巢湖亦曰東關水又按寰宇記江水在含山縣南)


(一百七十里九域志亦云含山縣有大江蓋唐宋時其南境本瀕江自明初割縣南周興銅城梅山)


(等鄉入無爲州而縣界遂無江矣)又東北逕蕪湖縣西又北逕當


塗縣西其對岸則和州(蕪湖在太平府南少西六十里春秋吳鳩兹邑漢置)


(蕪湖縣大江去縣五里蟂磯在縣西七里江中中江在縣南一名蕪湖水元和志云蕪湖水在當塗)


(縣西南八十里源出丹陽湖西北流入大江寰宇記云蕪湖在蕪湖縣界長七里縣志以縣東十五)


(里天成湖當之一名天聖湖當塗太平府治本漢丹陽縣牛渚山一名采石山在縣西北二十五里)


(西臨大江渡江至和州二十五里陸游云古來江南有事從采石渡者十之九從京口渡者十之一)


(蓋以江面狹于瓜洲也和州在江南布政司西一百三十里本漢歴陽縣大江在州東南江上有梁)


(山宋大明七年祀梁山大閲江中立雙闕于山上元和志云梁山在歴陽縣南七十里東岸有博望)


(山屬姑孰二山隔江相對望之如門南朝謂之天門山横江浦在州東南元和志云歴陽縣東南二)


(十六里直江南采石渡處烏江浦在州東北元和志云在烏江縣東四里即亭長檥船處)又東


北逕江寧縣西其對岸則江浦縣(江寧與上元縣並爲江南布政)


(司江寧府治本戰國楚金陵秦改曰秣陵漢置秣陵縣屬丹陽郡其故城在今縣東南五里寰宇記)

(云大江從江寧縣西一百二十里承當塗縣分鮆浦上田爲界紆回屈曲二百九十三里與和州烏)


(江揚州六合並分中流爲界胡三省曰江水東流自武昌以下漸漸向北蓋南紀諸山所迫陂陁之)


(勢漸使之然也至于江寧江流愈北蓋建康當下流都㑹望潯陽武昌皆直南望歴陽壽陽皆直西)


(故建康謂歴陽皖城以西皆曰江西而江西亦謂建康爲江東建康謂姑孰爲南州京口爲北府皆)


(地勢然也三山在縣西南五十七里一名三山磯又有歴山慈姥山落星山皆西臨大江江浦在府)


(西四十里本漢堂邑全椒二縣地舊志云大江在縣東南三里自浦子口渡江至府城觀音門二十)


(里而近一名安陽渡又云大江自梁山來曰楊子江抵浦子口接六合縣界曰宣化江)又東


北逕上元縣北其對岸則六合縣(上元本漢秣陵縣地大江去縣)


(二十餘里有山踞江而出者曰焦家觜又東曰觀音山燕子磯又東歴濤山以接黄天蕩在縣東北)


(八十里胡三省曰大江過昇州界浸以深廣自老鸛觜渡白沙横闊三十餘里俗呼黄天蕩六合在)


(府東北一百三十里漢堂邑縣地大江在縣東南六合山在縣西北七十五里隋開皇九年晉王平)


(陳於此臨江觀渡兵馬瓜步山在縣東南宋元嘉二十七年魏主燾至六合登瓜步隔江望秣陵纔)


(數十里寰宇記引南兖州記云瓜步山東五里有赤岸南臨江中潮水自海入江衝激六七百里至)


(此岸側其勢始衰按枚乘七發言廣陵曲江之濤曰凌赤岸篲扶桑郭璞江賦云鼔洪濤于赤岸淪)


(餘波于柴桑皆謂此也輿地紀勝云滁河即古涂水源出合肥縣東流逕全椒滁州六合至瓜步入)


(江瓜步之東又有石帆山矗居江中山東即黄天蕩江流至此波濤甚險)又東逕句容

縣北其北岸則儀眞縣(句容在府東九十里本漢句容江乘二縣大江去縣)


(七十里龍潭鎭在縣西北八十里逼臨大江儀眞在揚州府西七十里本漢江都縣地唐爲楊子縣)


(縣西二十里宣化鎭有五馬渡晉五王于此渡江故名)又東逕丹徒縣北其


北岸則江都縣(丹徒鎭江府治春秋吳朱方邑漢置丹徒縣北固山在府城北下臨)


(長江京峴山在城東五里即秦所鑿泄王氣處吳謂之京口以此蒜山在府西五里有西津渡北與)


(瓜洲對岸舊名蒜山渡金山在城西北七里江中周必大筆錄云此山大江環繞毎大風四起勢若)


(浮動名浮玉山唐有裴頭陀於此開山得金賜名金山焦山在城東北九里江中後漢焦先隱此因)


(名旁有海門二山金焦相望十五里江都揚州府治漢舊縣故城在今府城南四十六里爲江水所)


(侵魏志文帝黄初六年行幸廣陵故城臨江觀兵即此地瓜洲鎭在府城南四十五里有渡以通鎭)


(江元和志云江都縣大江南對丹徒之京口舊闊四十餘里今闊十八里日知録云古時未有瓜洲)


(蔡寛夫詩話潤州大江本與今楊子橋對岸而瓜洲乃江中一洲耳今與楊子橋相連矣以故自古)


(南北之津上則由采石下則由江乘而京口不當往來之道史記秦始皇登㑹稽還從江乘渡正義)


(云江乘故縣在今潤州句容縣北六十里吳徐盛作疑城自石頭至江乘晉蔡謨自土山至江乘鎭)


(守八所城壘凡十一處皆以沿江爲防守之要今江乘去江幾二十里以外皆爲洲渚而渡口乃移)


(于龍潭又瓜洲既連楊子橋江面益狹而隋唐之代復以丹陽郡移治丹徒於是渡者舍江乘而趨)


(京口宋乾道四年築瓜洲南北城而京口之渡至今因之按楊子江今北去揚州府城四十里唐書)

(齊澣爲潤州刺史州北距瓜步沙尾紆迴六十里舟多敗溺澣徙漕路由京口埭治伊婁渠以達楊)


(子歲無覆舟減運錢數十萬又立伊婁埭官征其入胡三省曰今之楊子橋或是唐楊子縣治所橋)


(以此得名也地理志江都有江水祠渠水首受江北至射陽入湖即䢴溝也)又東逕丹


陽縣北又東逕武進縣北其北岸則泰州(丹陽在鎭江府)


(東六十四里本漢曲阿縣大江在縣東北六十里又東北十里爲包港南接嘉山北通大江又東十)


(里則武進之孟瀆河口也武進爲常州府治春秋吳延陵邑漢置毗陵縣大江在縣北五十里地理)


(志毘陵季札所居北江在北東入海水經注云毘陵縣北二百步有故城本毘陵郡治舊去江三里)


(岸稍毁遂至城下江即北江也泰州在揚州府東一百二十里本漢海陵縣唐爲吳陵縣大江在州)


(南漢志海陵有江海㑹祠)又東逕江陰縣北其北岸則泰興縣


靖江縣如皋縣(江陰在常州府東北九十里本漢毘陵縣地大江在縣北有馬䭾沙)


(與泰興縣分領君山臨江南去縣二里亦名瞰江山泰興在揚州府東南一百四十里唐爲海陵縣)


(地靖江在常州府東北一百十里本唐海陵吳陵二縣地宋爲泰興縣地元改屬江陰縣明成化五)


(年析置靖江縣孤山舊在縣東北二十五里江中成化八年後潮沙壅積轉而成田今山在平陸新)


(志云大江舊分二派繞縣南北天啓以來潮沙壅積縣北大江竟爲平陸因開界河與泰興分界而)


(大江唯經其東南縣遂爲江北之地矣按漢吳王濞都廣陵枚乘説濞曰轉粟西鄉不如海陵之倉)


(臣瓚云海陵縣名也有吳太倉又曰修治上林不如長洲之苑如淳云以江水洲爲苑也韋昭曰長)

(洲在吳東後漢省海陵入東陽縣郡國志臨淮郡東陽下云有長洲澤吳王濞太倉在此然則長洲)


(苑亦故海陵地也今不知在何處竊疑靖江縣大江舊分繞其南北本是一洲蓋即如淳所謂以江)


(水洲爲苑者也如皋在泰州東南一百四十五里本後漢廣陵郡地晉分廣陵置山陽郡有如皋縣)


(隋省唐析海陵縣地置如皋鎭五代時南唐升爲縣大江在縣南)又東逕常熟縣


北其北岸則通州(常熟在蘇州府北八十里本漢吳毘陵二縣地大江去縣四十)


(里福山臨江有港東連大海曰福山港通州在揚州府東四百里本漢海陵縣之東境狼山在州南)


(十八里布洲峽在洲南四十里江中黄子鴻曰常熟與通州相對古時縣界闊逺故東北濱海自明)


(中葉分置太倉州之後凡縣境濱海之地已割屬之今江自太倉之七鴉口始折而南是爲大洋其)


(在本縣境者自福山北距通州之狼山水面不過百里止可謂之江尾而非海也)又東逕


太倉州北其北岸則海門縣又東入于海(太倉在蘇州府)


(東北一百十里本漢婁縣地梁以後爲崑山縣地明初置太倉衛弘治十年始割崑山常熟嘉定三)


(縣地置太倉州婁江在州南大海在州東北南接嘉定北接通州郟亶水利書云今崑山之東地名)


(太倉俗號岡身朱長文吳郡續圖經云濱海之地岡阜相屬謂之岡身州東北有七鴉浦大江由此)


(入海海中有姚劉沙直江口之東南今爲崇明縣在州東二百八里元時海運從劉家港出海至此)


(放洋海門在通州東一百里本唐海陵縣之東洲鎭五代時置海門縣海舊在縣東十五里有六港)


(皆東通大海潮漲則盈退則涸其地爲海水所侵吞食日廣)本朝康熙初縣治遂淪于海今爲海　

(門鄉併入州境)此東爲中江入于海之所經也


范成大曰江出岷山其源實自西戎萬山來至嘉


州而沫水合大渡河以㑹之至敘州而馬湖江出


自夷中以㑹之又十五里而南廣江㑹之至瀘州


而内江自資簡等州㑹之至恭州而嘉陵江自利


閬果合等州㑹之至涪州而黔江又自黔州合南


夷諸水㑹之至萬州而開江水自開達等州㑹之


夫然後總而入于峽是江自峽而西受大水凡八


及出峽而下岳陽則㑹之者洞庭湖所受湖南北


諸郡水也又自是而下鄂渚則㑹之者漢口所受


興元諸郡水也又自是而下黄州東四十里則㑹


之者巴河也又自是而下江州則㑹之者彭蠡今


名鄱陽湖所受江東西諸郡水也又自是而下則


㑹之者皖水所受淮西諸水也夫然後總而入于


海是江自峽而東又受大水凡五略計天下之水


㑹于江者居天地間之半其名稱之大而可考者

凡十有三故曰江源其出如甕而能滔滔萬里以


達海所受者衆也嗚呼問學者可以觀矣


漢志蜀郡湔氐道下云禹貢岷山在西徼外江水


所出東南至江都入海過郡七行二千六百六十


里按今江水所過於漢爲蜀郡犍爲巴郡南郡長


沙江夏豫章廬江丹陽㑹稽廣陵凡十郡一國而


志云過郡七蓋江都在江北據北岸言之故不數


南岸之長沙豫章丹陽㑹稽也又水經江水東逕


宜昌縣之流頭灘注引袁崧曰自蜀至此五千餘


里干寶晉紀云吳孫皓使紀陟如魏司馬昭問吳


戍備幾何對曰西陵至江都五千七百里宜昌今


宜都也在西陵之東誠如所言則江自岷山至江


都入海行萬餘里而志云二千六百六十里相去


懸絶二千之誤理無可疑閻百詩云自江都至夷


陵州古西陵即水道曲折亦不及三千里吳使大


言以夸敵耳就令如此亦當有七八千里嘗攷尚

書纂言載易氏之説云江源在松州交川縣西北


三十里南流二百四十里至翼州翼水縣又六十


里至茂州汶山縣又三百七十里至成都府又二


百里至睂州通義縣又五百六十里至戎州僰道


縣又三百十里至瀘州瀘川縣又七百里至渝州


巴縣又三百四十里至涪州涪陵縣又三百五十


里至忠州臨江縣又二百六十里至萬州南浦縣


又三百里至夔州魚復縣又一百里至巫山縣又


三百三十里至歸州秭歸縣又二百里至硤州夷


陵縣出峽又三百三十里至江陵府江陵縣又五


百七十里至岳州巴陵縣又五百里至鄂州江夏


縣又六百里至江州德化縣又五百八十里至池


州又七百四十里至鎭江府又三百里至泰州入


海以上江水所行自交川至夷陵凡四千三百三


十里較袁崧少六百七十餘里自夷陵至泰州凡


三千六百三十里較紀陟少二千七十里陟言誠

夸謂不及三千亦非也江自松潘至泰州行七千


九百六十里自泰州至海門入海又四百里通計


得八千三百餘里二當作八或是七而先儒釋漢


書者曾無一語駮正豈近世傳寫之誤而古本不


若是與


漢志湔氐道下云江水東南至江都入海江都下


云有江水祠海陵下云有江海㑹祠皆以北岸言


之江海㑹者謂江入海處也毘陵下云北江在北


東入海則以南岸言之今泰州泰興靖江如皋通


州海門漢時皆爲海陵縣地今武進江陰常熟及


太倉瀕海之鄉漢時皆爲毘陵縣地故大江入海


在其境班氏所言初無滲漏然北江者大江之正


流也而志與中江南江並列而爲三使枝榦不分


石城分江水即南江之上源而松江在吳縣南者


中江由陽羨入海之道也志更以爲南江使首尾


横決此則其所短耳水經依導水之序先沔而後

江沔水篇云與江合流東過彭蠡澤又東北出居


巢縣南又東至石城縣分爲二其一過毘陵縣北


爲北江而不及江都蓋舉其南而遺其北也江水


篇叙至下雉縣北東陵鄉之東北而止以是應過


九江至于東陵之丈而不知此東陵非禹貢之東


陵也自是以下則以爲與沔水同故不復見然沔


水篇但云過毘陵爲北江而下文則専敘南江至


餘姚入海無一言及于北江遂使志家有錯認北


江至山陰爲浙江者貽誤不小酈注則又兼用韋


昭郭璞庾仲初之説分南江爲二派一自湖口東


出爲松江下七十里岐分爲三江口以入海一歴


烏程縣南通餘姚縣合浙江浦陽江以入海而總


結之曰是所謂三江者也故子胥曰吳越之國三


江環之民無所移矣但東南地卑萬流所湊濤湖


泛決觸地成川枝津交渠世家分夥故川舊瀆難


以取悉雖麤依縣地緝綜所纒亦未必一得其實

也今按太行恒山之東地平土疏河漳滹沱等水


性善徙一朝泛決觸地成川者有之揚州土雖塗


泥而不甚疏惡時或泛決亦未聞有觸地成川之


事其所謂枝津交渠者蓋自吳通渠三江五湖之


後日加穿鑿以資灌溉便舟楫遂致故川舊瀆雜


亂不明非水自爲之也然此等混淆終無害于禹


貢學者但能遵鄭蘇之説以三江爲一派則上自


彭澤下至毘陵海陵大江所行禹迹具存按圖而


考歴歴可據又何必乞靈于孟堅取裁于善長也


哉

　禹貢錐指卷十四下
欽定四庫全書
　禹貢錐指卷十五
　　　　　　　　　　　　　　德清胡渭撰
導沇水東流爲濟入于河(釋文沇音兖又以轉反)
　傳曰泉源爲沇流去爲濟在温西北平地正義曰地
　理志云濟水岀河東垣縣王屋山東南至河内武德
　縣入河見今濟水所岀在温之西北七十餘里渭按
　漢垣縣故城在今山西平陽府垣曲縣西四十里温
　縣故城在今河南懷慶府温縣西南武德故城在今
　武陟縣東黄河在縣南與開封府河陰縣分水
水經濟水出河東垣縣東王屋山爲沇水(王屋山在今懷)


(慶府濟源縣西北八十里濟源本漢軹縣屬河内郡隋改置濟源縣縣西有王屋故城後周所置本)


(垣縣地元和志云王屋山在王屋縣北十五里元省縣入濟源故濟源有王屋山西南接垣曲縣界)


(垣曲故垣縣也)又東至温縣西北爲濟水(温縣本周畿内司寇蘇忿生之)


(邑)又東過其縣北屈從縣東(句)南流過墳城西(墳城)


(今在温縣東)又南當鞏縣北南入于河(黄河在温縣南與河南府鞏縣)


(分水鞏縣故城在今縣西南三十里)注云山海經曰王屋之山㶌水


出焉西北流注于泰澤郭景純云㶌沇聲相近即


沇水也潛行地下至共山南復出于東丘(共山在濟源縣)


(北十二里)今原城東北有東丘城(括地志云沇水出王屋山頂崖下石泉渟)


(而不流其深不測既見而伏至濟源縣西北二里平地其源重發而東南流按故原城在濟源縣西)


(北二里今濟瀆廟西龍潭東北有其遺址)風俗通曰濟出常山房子縣


贊皇山廟在東郡臨邑縣今按二濟同名所出不


同鄉源亦别斯乃應氏之非矣(漢志常山房子縣贊皇山石濟水所)

(出東至廮陶入泜元和志趙州贊皇縣濟水源出贊皇山西北流去縣南十里此别是一濟水應劭)


(以爲四瀆誤也)今濟水重源出温城西北平地水有二源


東源出原城東北俗謂之濟源城其水南逕其城


東故縣之原鄉與西源合西源出原城西東沇水


注之水出西南東北流注于濟(元和志濟水在濟源縣東北三里有)


(二源其深莫測西源周圍六百八十五步深一丈皆繚之以周牆李濓遊濟瀆記云濟瀆廟後有池)


(是爲東池即東源周僅百餘步池西有石橋橋西爲西池周如東池舊記濟水出王屋山頂太乙池)


(伏流地中東行九十里復見于此其太乙池今亦涸矣劉漪西源辯曰濟水二源舊志唯以廟垣石)


(橋爲界按水經注二源一在原城東北一在原城西南爲地殊逺不可以一橋之界遂分東西而謂)


(二原俱在是也意此爲池之東源信矣池西二里又有一源舊稱爲龍潭時出時没不關水旱下流)


(經濟廟南㑹池水於東北當爲濟之西源無疑也)濟水又東逕原城南東


合北水亂流東南注分爲二水一水東南流即濟


水又東南逕郗城北而出于温(郗當作絺今河内縣西南有絺城元)


(和志濟水經河内縣西南去縣三十里)一水枝津南流注于溴(溴水出原)


(城西北原山勲掌谷南逕原城西而南注于河春秋㑹于溴梁謂是水之墳梁也爾雅曰梁莫大于)


(溴梁溴古闃切)濟水於温城西北與故瀆分南逕温縣故

城西又南歴虢公臺西皇覽曰温城南有虢公臺


基址尚存濟水南流注于河也濟水故瀆於温城


西北東南出逕温城北又東逕虢公冢北皇覽曰


虢公冢在温縣郭東濟水南大冢是也濟水當王


莽之世川瀆枯竭其後水流逕通津渠勢改尋梁


脈水不與昔同渭按濟水故瀆即漢志所謂東南


至武德入河者蓋禹迹也第五卷河水注云成臯


大伾山在河内脩武武德之界濟沇之水與滎播


澤出入自此即經所謂濟水從北來注之者今濟


水自温縣入河不於此也所入者奉溝水耳即濟


沇之故瀆矣(沁水篇云沁水東過武德縣南積爲坡有朱溝水注之其水上承沁水於)


(沁水縣西北自方口東南流奉溝水右出焉又東南流右泄爲沙溝水東逕隰城北殷城南而東南)


(注于陂陂水又東南流入河先儒亦咸謂是爲泲渠故班固及闞駰並言泲水至武德入河按沙溝)


(即奉溝之下流古濟水由此入河故謂之泲渠沙溝當在今武陟縣界也)正與此相發


明濟水於武德入河南直成臯今汜水河陰之界


是也其後由温縣入河則南直鞏縣所謂津渠勢

改不與昔同者也今其故道又盡陷河中濟水唯


從枝津之合溴水者至孟縣東南入河(見懷慶府志)南


直孟津縣其流益短矣由大禹而來濟水入河之


道凡再變

溢爲滎(渭按溢漢書作軼顔氏曰軼與溢同)
　曾氏曰職方云其川滎雒者禹時爲滎澤而已至周
　則爲川穆天子傳浮于滎水乃奏廣樂是也黄氏曰
　經溢爲滎導荷澤被孟豬皆一字之工足以觀禹迹
　吳氏曰濟既入河其伏者潛行地下絶河而南溢爲
　滎澤再出于陶丘北溢者言如井泉自中而滿非有
　來處如荷澤被孟豬之被出者言在平地自下而涌
　非有上流如某水至某處之至滎澤後既填塞陶丘
　亦無竇濟瀆故道不可復尋矣渭按書溢書出僅一
　見乃禹貢之特筆當與他水導源首受者不同吳氏
　義最精地理志云濟水自垣縣東南至武德入河軼
　出滎陽北地中即經所謂溢爲滎也曰軼出地中則
　重源顯發不與河通可知矣説者以滎播河濟往復
　徑通爲禹之舊迹非也焦弱侯云伏見不常而識其
　爲濟此禹之所以爲神旨哉言乎

傳云濟水入河並流數十里而南截河又並流數


里溢爲滎澤在敖倉東南正義云此皆目騐所説


也濟水既入于河與河相亂而知截河過者以河


濁濟清故可知也渭按成臯有大伾山在今開封


府鄭州汜水縣西一里水經注云晉地道志曰濟


自大伾入河與河水鬭南泆爲滎澤又云大伾在


河内脩武武德之界濟沇之水與滎播澤出入自


此山東至河陰縣四十一里又東至滎澤縣西北


之敖倉十餘里通計得五十餘里故傳約言之曰


河濟並流數十里又數里溢爲滎澤在敖倉東南


也然傳言濟與河並流始在北繼截河而南則似


兩人同行街北一人忽截街而南别與人同行數


里乃獨抵所欲詣處人之行路固有然者水則安

能且河大而濟小濟既入河河挾以俱東濟性雖


勁疾恐亦不能于大河之中曲折自如若此也滎


陽石門水首受河處水經直謂之濟水京相璠名


爲出河之濟酈道元云濟水分河東南流皆不以


清濁爲言謂濟與河亂南出還清自穎達始後之


好事者從而附㑹言曾有人伏水底見渾河中清


流一道直貫之者乃濟也世遂有濁河清濟之圖


二水劃然王充論衡曰俗語不實成爲丹青丹青


之言聖人惑焉其是之謂矣林少穎云濟清而河


濁濟少而河多以清之少者㑹濁之多者不數步


間則清者皆已化而爲濁矣既合流數十里安能


自别其清者以溢爲滎乎林氏此言能窮物理而


不爲俗語所惑者也東坡謂禹以味别知滎之爲


濟説本許敬宗亦非蔡傳云經所書單立導沇條


例若斷若續而實有源流或見或伏而脈絡可考


先儒皆以濟水性下勁疾故能入河穴地流注顯

伏此説似勝于孔然沇水至泰澤渟而不流故知


其穴地而入此地上之事有目者所共見若河中


之事誰則知之豈眞有伏水底者見清流一道穴


地而入出而言之邪影響之談殆難據信矣


泰澤之水有上源與鹽澤相似但至此渟而不流


人識其爲潛行地下耳滎澤則異于是其水似井


泉自中而滿不可指一路爲源故吳幼清云無來


處也東阿之井沈存中以爲濟水澤雖大其亦此


類與(水經河水注云東阿縣故城北門内西側皋上有大井其巨若輪深六七丈歲嘗煮膠以)


(供天府本草所謂阿膠也故世俗有阿井之名今在陽穀縣東北六十里沈存中夢溪筆談云古説)


(濟水伏流地中今歴下凡發地下皆是流水東阿亦濟水所經取井水煮膠謂之阿膠其性趣下清)


(而且重用攪濁水則清故以治淤濁及逆上之痰也)禹時之滎澤渟而不流


後人導爲滎川此説創自曾彦和而余深信其然


者蓋使滎澤陶丘之間禹時果一水相通則滎瀆


距河陸路無幾貢道之浮濟者必書曰逾于河矣


而經不然則以陶丘滎澤相去可五百里陸路艱

難故必由漯以達河耳自説者謂河濟本相通陶


丘之濟亦非復出舟航可以直達而漯遂獨爲兖


州北境之所浮於青徐揚無涉矣以此言貢道頗


覺直㨗而不知其有礙於導沇之經者大也程泰


之云言經者不可執一得其一隅而三隅對求皆


無所礙乃爲通耳此窮經之要訣學者所當知也


詩大雅觱沸檻泉維其深矣箋云檻泉正出涌出


也李巡注爾雅曰水泉從下上出曰涌泉春秋公


羊傳昭公五年叔弓帥師敗莒師于濆泉濆泉者


直泉也直泉者涌泉也此皆水之軼出地中而無


上流來處者阿井趵突其類也又有一切證爾雅


瀵大出尾下注云今河東汾陰縣有水口如車輪


許濆沸涌出其深無限名之曰瀵馮翊郃陽縣復


有瀵亦如之相去數里而夾河河中渚上又有一


瀵瀵原皆潛相通在汾陰者人壅其流以爲陂種


稻呼其本出處爲瀵魁此是也尾猶厎也愚按三

瀵地下潛通隨竇涌出正與濟水相似如謂濟之


溢爲滎者截河而南穴地而出然則汾陰之瀵亦


自河水中穴地而溢爲渚上之瀵渚上之瀵復自


河水中穴地而溢爲郃陽之瀵邪此理甚明不待


智者而後曉也觀汾陰陂其瀵以溉稻田更可悟


滎澤停流不接陶丘之義


説文滎絶小水也余未識其義以問百詩百詩曰


爾雅正絶流曰亂邢昺疏云正直也孫炎所謂横


渡是也以濟水截河南過爲滎故以絶字解滎至


小水二字則有唐髙宗許敬宗問答在髙宗曰天


下洪流巨谷不載祀典濟甚細而在四瀆何哉敬


宗曰瀆之言獨也不因餘水獨能赴海者也濟潛


流屢絶狀雖微細獨而尊也此可以爲其注脚矣


百詩此解不減徐楚金繫傳然濟絶河爲滎自是


漢儒訓詁爲之所以名水恐未必爾也


滎澤至周時已導爲川與陶丘復出之濟相接然

河濟猶未通波及周之衰有於滎陽下引河東南


爲鴻溝與濟汝淮泗㑹者而河始與濟亂鴻溝首


受河處一名蒗蕩渠(水經河水合汜水又東過滎陽縣蒗蕩渠出焉)亦名


汴渠(後漢明帝紀修汴渠注云即蒗蕩渠也汴自滎陽首受河所謂石門在滎陽山北一里)


又名通濟渠(元和志汴渠在河陰縣南二百步亦名蒗蕩渠大業元年更開導名通濟)


(渠)即今河陰縣西二十里之石門渠也(河陰縣在今鄭州西)


(北五十里漢滎陽縣地隋爲汜水滎澤二縣地唐開元中析置河陰縣)水經直謂之


濟水(漢志滎陽縣有蒗蕩渠首受泲水經本此泲即京相璠所謂出河之濟也)曰濟水


當鞏縣北入河與河合流又東過成臯縣北(成皋即春)


(秋之虎牢漢置縣屬河南郡今爲汜水縣)又東過滎陽縣北(本韓滎陽邑漢爲縣)


(屬河南郡今滎澤河陰二縣皆其地)此猶合河濟而言之也(是即孔傳所云)


(濟水入河並流數十里而南截河又並流數里溢爲滎澤者)自下專言濟水曰


又東至北礫磎南東出過滎陽北(北礫磎未詳蓋在河南濟北其)


(水西注于河者)此濟分河東南流即王景所修故瀆也渠


流東注浚儀故復謂之浚儀渠漢靈帝建寧四年


於敖城西北塹石爲門以遏渠口謂之石門(此即賈讓)

(所謂滎陽漕渠也其水門但用木與土至是始壘石爲之)故世亦稱石門水門


廣十餘丈西去河三里南帶三皇山亦謂之三室


山也又東逕西廣武城北又東逕東廣武城北(廣武)


(山在今滎澤縣西二十里接河陰縣界劉昭云山有二城曰東廣武西廣武各在山一頭相去二百)


(餘步)又東逕敖山北(山上有城秦置倉于其中故亦曰敖倉城括地志云敖倉在滎)


(澤縣西北十五里石門之東北臨汴水南帶三皇山按今縣在隋縣南五里則敖城東南去今縣當)


(二十里也)又東合滎瀆(瀆本作澤誤玉海引此作滎瀆與酈注合今從之)瀆首


受河水有石門謂之滎口石門(門南際河有故碑云陽嘉三年立激)


(岸側以捍鴻波按蘇代曰決滎口魏無大梁即此處也首受河水以上承河陰石門水而言然昔人)


(導澤水以爲川從此門而出故謂之滎口石門)而地形卑蓋故滎播所道


自此始也(河陰石門漢建寧四年立在敖城西北滎口石門漢陽嘉三年立在敖山東時)


(地各别近志混而爲一大謬兩石門相去數十里滎瀆前已有之滎陽下引河其所溝通者裁數十)


(里爲功亦甚易也)濟水又東逕滎陽縣北(上文東過滎陽縣北謂河濟並)


(流此專主濟水而言宋白續通典云滎陽故城在滎澤縣南十七里接今滎澤縣北五里有滎澤故)


(城隋置明洪武八年爲河水所圯移今治是滎陽故城東北去今治止十二里也)又東南


礫石磎水注之(水出滎陽城西南李澤澤中有水即古馮池東北流歴敖山南又東)

(北逕滎陽縣北斷山東北注于濟世謂之礫石澗即經所謂礫溪矣按又東二字爲句石字衍觀注)


(云經所謂礫溪可知上有北礫溪故此爲南礫溪)又東索水注之(水出京縣西南)


(嵩渚山即古旃然水東北流至滎陽城北而北注于濟京縣今爲滎陽縣)又東逕滎澤


北古滎水所都也京相璠曰滎澤在滎陽縣東南


與濟隧合濟隧上承河水於卷縣北河(句)南逕卷


縣故城東(漢志河南郡有卷縣其故城在今原武縣西北七里)又南逕衡雍


城西(城在原武縣西北五里)與出河之濟㑹又南㑹于滎澤


濟水又東逕垂隴城北(春秋文公三年晉士穀盟于垂隴京相璠曰鄭地)


又東南逕釐城東(即春秋之時來左傳所謂釐京相璠曰在滎陽縣東四十里)


又東合黄水(水發源京縣黄淮山世謂之京水東北流逕滎澤而北注于濟)又東


分爲二水其枝瀆曰北濟(詳見後)濟水東逕陽武縣


北(歴長城東南流蒗蕩渠出焉)又東北逕陽武故城南又東逕


封丘縣南又東逕大梁城北(今祥符縣西北有浚儀故城即大梁城也)


又東左逕倉垣城(在今陳留縣西一名石倉城)又東逕小黄縣


故城北(在今陳留縣東北三十里)又東逕東昬縣故城北(陽武之户)


(牖鄉後置東昬縣其故城在今蘭陽縣東北二十里)又東逕濟陽縣故城南

(故武父城也在濟水之陽故名今在蘭陽縣東五十里)又東逕寃朐縣南(今曹)


(州西南有寃朐故城)謂之南濟實濟水之經流也自滎口石


門至此皆禹後代人所導職方豫州之川水經謂


之滎瀆而河濟合焉者也過此則爲陶丘復出之


濟矣以今輿地言之滎澤原武陽武封丘祥符陳


留蘭陽(並屬河南開封府)曹州(屬山東兖州府)諸州縣界中皆滎


瀆之所經也自鴻溝既開滎瀆爲河水所亂已非


其舊逮東漢之世滎澤亦塞而禹迹蕩然無存矣


滎瀆非滎澤也鄭康成云滎澤在滎陽縣東杜預


同京相璠云在縣東南滎澤縣志云在縣南其説


不同按今縣西南十二里有滎陽故城漢縣也昔


時澤在滎陽縣東今則在滎澤縣南矣鄭杜説是


滎澤西北距滎口二十餘里其間必有水道相通


而志家不詳余按水經注黄水自京縣東北流入


滎澤下爲船塘俗謂郟城陂東西四十里南北二


十里穆天子傳曰浮于滎水乃奏廣樂是也北流

注于濟水此皆昔人導澤爲川之路澤水從此北


出而爲滎瀆故謂之滎口濟水自敖山又東不得


便合滎澤以是知經之澤字當作瀆也


河與滎瀆相亂其來已久而滎澤在西漢時依然


無恙故班固云濟水軼出滎陽北地中謂滎澤也


至東漢乃塞爲平地不知何故酈道元云昔大禹


塞其淫水而於滎陽下引河東南以通淮泗又云


大禹塞滎澤開蒗蕩渠以通淮泗夫滎澤何以謂


之淫水經曰滎波既豬禹方陂之以蓄其水何以


塞之誕妄不足深辯或云王莽時濟竭而不復出


故滎澤遂塞斯言亦大可疑按司馬彪郡國志河


内温下云濟水出王莽時大旱遂枯絶河南滎陽


下云有鴻溝水而不言滎澤豈以其時已塞爲平


地乎濟枯之語繫之温縣蓋專謂北源故酈注於


温縣濟水故瀆下言之然北源東漢復出水經歴


歴可考彪何以直言枯絶而滎澤無文則又似專

指南源此後人所以移其説于滎陽也程大昌云


世惡莽居下流故河徙濟枯皆歸于莽余謂河徙


事見王莽傳無可疑者濟枯亦理之所有但濟水


因旱而枯旱止則當復舊夏季伊洛竭商季河竭


周幽王時三川竭諸水不聞自此遂絶也濟河獨


一枯而不復出且南北二源同此一濟北源復出


南源何以終絶殊不可曉積思久之竟不知滎澤


之塞爲何故頃讀後漢書而得之王景傳云平帝


之世河汴決壞未及得脩汴渠東侵日月侵毁建


武十年陽武令張汜上言河決積久日月侵毁濟


渠所漂數十許縣明帝紀永平十三年詔亦言自


汴渠決敗六十餘歲加頃年以來雨水不時汴渠


東侵日月益甚水門故處皆在河中漭瀁廣溢莫


測圻岸(廣韻圻語斤切與垠同)當時汴濟之區河災之羨溢


爲害如此濟渠即滎瀆南去滎澤不過二十餘里


則固在所漂數十縣之中者也河水汜濫必至其

處歴六十年而後已填淤之久空竇盡窒地中伏


流不能上涌滎澤之塞實由於此豈因旱乾而遂


塞哉余闕曰河天下之濁水也水一石率泥數斗


嘗道出梁宋觀決河凡水之所被比其去即穹居


大木盡没地中漫不見踪跡然則河侵滎澤去後


安得不塞爲平地鉅野縣志云元末河決入鉅野


及徙後澤遂涸爲平陸其明徵也彪得之傳聞不


暇深考故言之不詳世遂附會以爲滎澤陻塞之


故殊非事實余不可以無辯


自滎陽引河後遞加疏導枝津交絡名稱互見使


人目眩心摇今綜其大略以蒗蕩渠爲主水經注


云渠水自河與濟亂流東逕滎澤北東南分濟歴


中牟縣之圃田澤與陽武分水又東爲官渡水又


東至浚儀縣左則故渠出焉秦始皇二十二年王


賁斷故渠引水東南出以灌大梁謂之梁溝世遂


目故渠曰陰溝而以梁溝爲蒗蕩渠陰溝東南至

大梁城合蒗蕩渠其東導者爲汳水(漢志作卞水説文作汳後)


(人惡反字因改爲汴酈云濟水又兼邲目春秋宣公十二年晉楚戰于邲即是水也音卞京相璠曰)


(在敖北)至蒙縣爲獲水又東至彭城縣入泗蒗蕩渠


自大梁城南南流爲鴻溝項羽與漢約中分天下


指是以爲東西之别故蘇秦説魏曰大王之地南


有鴻溝是也鴻溝又兼沙水之目沙水東南流至


新陽縣爲百尺溝注于潁水(漢汝南郡有新陽縣當在今陳州界)此


即班固所謂狼蕩渠首受泲東南至陳入潁者也


其一水自百尺溝分出東南流至義城縣西而南


注淮(義城今懷逺)謂之沙汭左傳昭二十七年楚子常


以舟師及沙汭而還即此也沙水所出又有雎水


渦水雎水自陳留縣首受東南流至下相縣入泗


(下相今宿遷)渦水自扶溝縣首受東南流至義城縣南


而東注淮以上諸渠同源於出河之濟(即石門水)故言


鴻溝者則指此爲鴻溝言蒗蕩渠者指此爲蒗蕩


言汴水者指此爲汴水言浚儀渠者指此爲浚儀

渠皆以下流之目追被上源也此外有濟隧上承


河水於卷縣北河南流與出河之濟㑹自于岑造


八激隄而其流遂斷

東出于陶丘北又東至于菏
　傳曰陶丘丘再成正義曰釋丘云再成爲陶丘李巡
　云再成其形再重也郭璞云今濟陰定陶城中有陶
　丘地理志云定陶縣西(脱南字)有陶丘亭渭按出字義
　見上文今山東兖州府定陶縣西南有定陶故城漢
　濟陰郡治也陶丘亦在西南去縣七里菏即菏澤地
　理志濟陰郡下云禹貢菏澤在定陶東唐省定陶入
　濟陰故通典濟陰縣下云菏澤在縣東北九十里故
　定陶城東北今曹州東南三十里與定陶接界處是
　也

溢者自中而滿無上源亦無下流頗與阿井相似


出者自下而涌源在地中流在地上如趵突泉之


流而爲濼水濟自此不更伏矣二字大有精義説

者乃謂河水盛滿南溢爲滎而出猶經過之謂如


某將軍出某道之出不亦謬乎


水經注濟水自定陶縣南又東逕秦相魏冉冢南


(日知録云今曹縣有冉堌爲秦相穰侯魏冉之冢史記穰侯卒于陶因葬焉)又東北逕


定陶恭王陵南又東北逕定陶縣故城南又屈從


縣東北流又東逕陶丘北墨子以爲釜丘竹書紀


年魏襄王十九年薛侯來㑹于釜丘者也(按漢志陶丘在)


(定陶縣西南則濟水當先逕陶丘而後至故城此經不合恐是錯簡又東北逕定陶縣故城南十字)


(當在引竹書語之下)渭按自滎口至陶丘皆後世滎瀆之所


經非禹迹也今曹州定陶界中並有濟水故道禹


時則濟水伏流涌自陶丘之北而東注于菏澤無


上源也陶丘漢志云在定陶縣西南而郭璞言在


城中蓋其時郡徙西南包陶丘而爲城耳今縣則


又徙于東北故陶丘與漢城皆在西南也


菏澤在陶丘之東北相去不逺濟水伏流至陶丘


北上奮馳波跳沫東北匯于菏澤又東北絶鉅野

至琅槐入海者爲濟瀆其一枝東南流至湖陵入


泗者後人目之曰菏水漢志湖陵縣下云菏水在


南者是湖陵今爲魚臺縣地也許愼云菏澤水在


湖陵謂澤之下流入泗者亦未爲誤自孔傳襲其


文曰菏澤在湖陵而遺一水字則在湖陵者爲澤


矣釋此至于菏又增一水字曰菏澤之水則定陶


之菏澤與湖陵之菏水無别矣酈道元時孔傳已


盛行故宗其説言尚書有導菏澤之説自陶丘北


東至于菏水又以湖陵入泗爲澤水所鍾而不知


此特菏澤之下流其所鍾則在定陶也且豫州導


菏澤被孟豬乃導澤水之餘波南入于孟豬非謂


東南至湖陵入泗之菏水酈乃混而爲一種種紕


繆皆爲孔傳所誤説禹貢者當以漢志爲正經文


三菏字皆以澤言在定陶與湖陵無涉也


菏之爲澤也濟貫其中太半是濟水所匯酈注云


即泲水之所包注以成湖澤是也然亦必有旁源

酈注云濟水自定陶故城南又東北右合菏水水


上承濟水於濟陽縣東(今蘭陽曹州之間)世謂之五丈溝


又東北出定陶縣北屈左合汜水汜水西分濟瀆


東北逕濟陰郡南又東合于菏又東北逕定陶縣


南又東北右合黄水枝渠而北注濟瀆是汜水與


五丈溝之㑹于澤者亦皆濟水之分流也寰宇記


云菏水亦名南濟水(近志以北清河爲北濟南清河爲南濟誤由于此)俗


謂之五丈河西自考城縣界來程大昌曰樂史寰


宇書云濟陰有山是爲菏山菏水西自考城來考


城在濟陰西濟之正流未嘗經考城可見菏水自


爲一派而濟來㑹之甚明也水經以此水爲五丈


溝即近世命爲五丈河者此正菏水首末也渭按


曹州志菏山在州東南三十里以近菏澤而言蓋


澤本名菏後人因澤以名其山也説者謂菏水出


菏山非是據酈注菏水分濟于定陶東北此即經


所謂濟水東至乘氏縣西分爲二南爲菏水北爲

濟瀆者也乘氏故城在今鉅野縣西南漢置然曹


州之東境亦兼得乘氏地州東南與定陶接界菏


澤在焉注所謂定陶東北即經所謂乘氏縣西也


但不言菏澤爲疎漏耳菏水只自菏澤分流酈以


濟陽所出之五丈溝爲菏水蓋雜採它説而有此


繆元和志因目魚臺之菏水曰五丈溝而程氏據


以爲菏水之首末正當如此皆非地志水經之菏


水起乘氏訖湖陵之本意也


濟水有三伏三見之説或謂出于近世之俗學殊


不可信王綱振云如時以東流爲濟溢爲滎爲見


則瀁東流爲漢匯爲彭蠡亦可爲見乎又若以入


于河爲伏則渭入于河洛入于河亦可爲伏乎況


經明言浮于濟漯達于河河濟本通而此曰流曰


溢曰入曰出曰至曰㑹亦並無間斷不知三伏三


見何據但沿襲既久爲之曲解非本注也渭按伏


見之説二孔無之然有所自來泰澤一伏東丘一

見本水經注武德入河再伏滎陽軼出再見本地


理志滎東又洑爲三伏出曹濮間爲三見本唐書


許敬宗傳此豈創自近世但以入河爲伏義有未


安耳滎澤自周以前已導爲滎川與陶丘復出之


濟相接故漢志于軼出滎陽地中下即繼之曰又


東至琅槐入海而定陶縣下亦止云禹貢陶丘在


西南不引東出之文蓋三見之迹不可得見久矣


鴻溝既開滎瀆爲濁河所亂陶丘之竇日就塡淤


而滎澤之澄泓如故其後滎澤亦塞則河南由是


無濟水而再見之迹亦亡水經以河濟合流分入


滎瀆者爲濟水京相璠謂之出河之濟酈道元宗


之而班固之所謂軼出地中者絶口不談矣或以


爲河中截流而過(孔安國)或以爲河厎穴地而來(蔡沈)


或以爲河濟相亂南出還清(孔穎達)或以爲適㑹河


滿溢出南岸(程大昌)各持所見終非定論余竊謂河


南之濟即奮自河南之地中未必與入河之濟爲

一脈譬如人之鼻息總出丹田氣海中呼者豈必


其吸者之復出邪沈括云歴下凡發地皆是流水


世傳濟水經過其下東阿之井乃濟水所爲曾鞏


云泰山諸谷之水自渇馬崖潛流地中至歴城西


復出爲趵突旁溢十數泉蔡傳引以證濟之伏見


重源顯發所在多有元和志云鄭州管城縣京水


出縣南平地新鄭縣溱水出縣西北三十里平地


二處並在河南密邇滎澤尤爲明騐蓋濟瀆所經


之地其下皆有伏流遇空竇即便涌出故一見于


滎澤再見于陶丘不必以入河之濟爲上源亦不


必并泰澤東丘數之爲三伏三見也草廬之説雖


聖人復作無以易之矣(東坡惠泉詩云兹山定空中乳水滿其腹遇隙則發)


(見臭味實一族余謂濟水亦然今年遊歴下觀諸泉尤信)

又東北㑹于汶
　傳曰濟與汶合渭按地理志汶水出泰山萊蕪縣西
　南入濟詳見青州
水經注濟水自定陶縣東北又東至乘氏縣西(左傳)


(僖公三十一年分曹地東傅于濟濟水自是東北流出巨澤)分爲二南爲菏水


北爲濟瀆(其一水東南流其一水從縣東北流入鉅野澤按北濟自滎澤東逕卷縣之武)


(修亭又東逕陽武縣故城北又東逕酸棗縣之烏巢澤北又東逕平丘縣南又東逕濟陽縣故城北)


(又東北逕寃朐縣故城北又東北逕吕都縣故城南又東北逕定陶縣故城北又東北與濮水㑹濮)


(水上承瀆水于封丘縣闞駰曰首受别濟即北濟也濮水故瀆東北流至乘氏縣合北濟與濟水同)


(入鉅野)濟水故瀆又北右合洪水(水上承鉅野薛訓渚歴澤西北又北)


(逕闞鄉城西又北與濟瀆合自渚迄于北口一百二十里名曰洪水桓温以太和四年率衆北入掘)


(溝通濟故自洪口已上又謂之桓公瀆濟自是北注也)又東北過壽張縣西


界安民亭南汶水從東北來注之(今東平州西南有夀張故城西)


(北去今夀張縣五十里州西南十里有安山鎮即古安民亭齊乘云東平城西即安山閘閘下泥河)


(口有亭子店即安民亭遺址濟汶合處)戴延之所謂清口也郭緣生


述征記曰清河首受洪水北流濟或謂清則濟也


禹貢濟東北㑹于汶今枯渠注巨澤巨澤北則清


口清水與汶㑹也渭按濟水自菏澤東北流絶鉅


野澤而北合洪水以至安民亭南者禹之舊迹也

其後不知何年改從澤西之清水而繞澤北以㑹


汶謂之清口其澤中之道自洪口至清口者則無


水故水經謂之故瀆述征記謂之枯渠(漢元光中河決瓠子)


(東南注于鉅野濟水改道疑當在此時)今㑹通河逕鉅野縣東北七


十里去故城已逺并清水㑹汶之故道亦湮没而


不可考況禹之舊迹乎

又北東入于海
　傳曰北折而東茅氏曰秦繼宗云又東北㑹于汶當
　於東字一讀又北東入于海當於北字一讀渭按地
　理志濟水自滎陽東至琅槐入海過郡九行千入百
　四十里今青州府樂安縣東北一百十里有琅槐故
　城漢縣屬千乘郡也

水經注濟水自夀張縣西合汶水又北逕梁山東


袁宏北征賦曰背梁山截汶波即此處也(梁山括地志云)


(在鄆州壽張縣南二十五里今在東平州西南五十里接汶上縣界梁山濼在今夀張縣東梁山之)


(南濟汶既合東北匯而成濼日知録云五代史晉開運元年滑州河決浸汴曹濮單鄆五州之境環)

(梁山合于汶水與南旺蜀山湖連瀰漫數百里宋史宦者傳梁山濼古鉅野澤綿亘數百里濟鄆數)


(州賴其蒲魚之利金史食貨志黄河已移故道梁山濼水退地甚廣遣使安置屯田自此以後鉅野)


(夀張諸邑古時瀦水之地無尺寸不耕而忘其昔日之爲川浸矣)又東逕須朐城


西(城臨側濟水故須朐國安民亭北對安民山東臨濟水水東即無鹽縣界按東平州本漢無鹽)


(縣州西南有須朐故城)又北逕微鄉東(春秋荘公二十八年冬築郿公羊傳謂之)


(微在東平夀張縣西北三十里濟水又北分爲二枝津西北出謂之馬頰水)又北逕須


昌縣西(今東平州西有須昌故城元和志須昌縣濟水在縣西二里)又北逕魚


山東左合馬頰水(水首受濟西北流歴安民山北又逕桃城東又東北逕魚山南)


(山即吾山瓠子歌所謂吾山平者也其水又東注于清濟謂之馬頰口元和志魚山在東阿縣東南)


(二十里近志云在縣西以宋初縣治東移故也)又北逕清亭東(春秋隠公四年公及)


(宋公遇于清京相璠曰今東阿縣東北四十里有故清亭即清也濟水於是通得清之目燕王曰齊)


(有清濟謂此水也按春秋荘公三十年公及齊侯遇于魯濟杜預曰濟水歴齊魯界在齊界爲齊濟)


(在魯界爲魯濟濟水自清亭又北則爲穀城齊地矣濟之爲齊爲魯當分于此間也)又北逕


穀城縣西(濟水側岸有尹卯壘南去魚山四十餘里是穀城縣界縣有穀城山陽穀之地)


(春秋齊侯宋公㑹于陽穀者也按後漢分東阿置穀城縣今爲東阿縣治)又北逕周首


亭西(左傳齊襄公二年王子成父獲長狄滎如埋其首于周首之門是也今世謂之盧子城濟)

(北郡治也)又北逕臨邑縣東(縣有濟水祠水有石門故濟水之門也春秋隠公五)


(年齊鄭㑹于石門鄭車僨濟即于此也按通典漢臨邑故城在盧縣東今爲茌平縣地)又北


逕平陰城西(春秋襄公十八年晉侯沈玉濟河㑹于魯濟同伐齊齊侯禦諸平陰者也)


(京相璠曰平陰在濟北盧縣故城西南十里今爲平陰縣地)又東北逕垣苗城


西(故洛當城伏滔北征記曰濟水又與清河合流至洛當者也今在長清縣西南元和志長清縣)


(濟水在北去縣十里即今大清河也對岸則齊河縣大清橋跨其上爲南北通衢)又東北


逕盧縣北(按左傳隠三年齊鄭尋盧之盟即此)又逕盧縣故城北(濟北)


(郡治也元和志盧縣濟水在縣東二十七里臨邑縣濟水西去縣四十里)又東北與中


川水合(水東南出山茌縣北流逕盧縣故城北入濟俗謂之沙溝水按山茌故城在今長清)


(縣東北元和志豐齊縣濟水東去縣二十六里豐齊屬齊州故山茌天寶二年改名)又東北


右㑹玉水(水導源泰山朗公谷西北流逕祝阿縣故城東而北注于濟按祝阿故城亦在)


(長清縣東北)又東北濼水出焉(水出歴城縣故城西南泉源上奮水湧若輪春)


(秋公㑹齊侯于濼是也其水北流注于濟謂之濼口濼音洛寰宇記濼水在歴城西南二百步元和)


(志全節縣濟水在縣北四十里按今濟南府治歴城縣東有東平陵故城漢縣唐貞觀中改名全節)


(屬齊州曾鞏齊州二堂記曰泰山之北與齊東南諸谷之水西北合于黒水之灣又西北㑹于柏崖)


(之灣而至于渴馬之崖蓋水之來也衆其北折而西也悍疾尤甚及至于崖下則泊然而止而自崖)

(以北至于歴城之西蓋五十里而有泉涌出髙或至數尺其旁之人名之曰趵突之泉齊人皆謂嘗)


(有棄糠于黒水之灣者而見之于此蓋泉自渇馬之崖潛流地中而至此復出也其注而北則謂之)


(濼水達于清河以入于海舟之通于濟者皆于是乎達也齊多甘泉其顯名者十數而色味皆同以)


(余騐之蓋皆濼水之旁出者也齊乘曰今府城西平地泉源觱涌聲如隱雷旁合馬跑金線諸泉周)


(可數畝北出又合蜜脂五龍衆泉並城北流屈而東至城北水門大明湖水出注也又曰濟南名泉)


(碑論七十二泉逺至中宫靈巖諸泉具載而華不注之華泉明水鎭之明泉皆失不取況其名亦未)


(雅稱蓋殘金俗筆也)又東北逕華不注山(單椒秀澤不縁丘陵以自高青崖翠)


(發望同㸃黛山下有華泉左傳成二年鞌之戰晉人逐齊師三周華不注齊侯及華泉驂絓于木而)


(止即華水也北絶聽瀆二十里入于濟元和志華不注一名華山在歴城縣東北十五里不讀如字)


又東北逕臺縣北(今歴城縣東北有臺縣故城)又東北逕菅縣


故城南右納百脈水(今章丘縣西北有菅縣故城隋改置臨濟唐屬齊州百脈)


(水出土鼔縣故城西源方百步百泉俱出西北流注于濟元和志臨濟縣濟水在縣南二十里章丘)


(縣濟水在縣西去縣十七里舊志云小清河在章丘縣北三十里)又東逕梁鄒縣


北(元和志濟陽縣濟水在縣南長山縣濟水在西北去縣三十五里鄒平縣濟水在北去縣三十)


(五里按梁鄒故城唐置濟陽縣屬淄州今爲鄒平縣治其唐之鄒平縣城則割入今齊東縣界金志)


(長山新城二縣西北並有小清河新城本漢髙苑其故城在今縣東)又東北逕臨濟

縣南(今髙苑城西南有臨濟故城元和志髙苑縣濟水在北去縣七十步宋史乾德四年清河)


(水溢壞髙苑縣城溺數百家)又東北迤爲淵渚謂之平州(應劭曰博)


(昌縣西南三十里有安平亭故縣也世尚有平州之名矣按今髙苑縣東南十里有麻大泊一名魚)


(龍灣周五六十里蓋即古濟水所匯之平州也)又東逕髙昌縣故城西(在今)


(博興縣西南)又東逕薄姑城北(城在臨菑縣西北五十里近濟水今博興縣東)


(北蒲姑城是也)又東逕狼牙固西(其地無考)又東北逕利縣西


(晏謨曰縣在齊城北五十里今博興縣東有利縣故城)又東北逕樂安縣故


城南(樂安故城在今博興縣東北隋改樂安曰博昌五代唐改曰博興元和志博昌縣濟水在)


(北去縣百步渭按此經舊在髙昌下今據薄姑利縣俱南直臨淄而樂安故城在博昌縣東北則此)


(經乃錯簡故移置利縣之後甲下之前)又東北至甲下邑南東歴琅


槐縣故城北(地理風俗記曰博昌東北八十里有琅槐鄉故縣也山海經曰濟水絶鉅)


(野注渤海入齊琅槐東北者也)又東北河水枝津注之(水經以爲入河非也)


(斯乃河水注濟非濟入河)又東北入海(渤海在今樂安縣東北一百三十里東接夀光)


(縣界北接利津縣界樂安本漢廣饒鉅定二縣屬齊郡其故城並在今縣東北後漢省琅槐入博昌)


(故杜預郭璞皆言濟水至博昌入海)以今輿地言之自東平㑹汶以


下東阿平陰(並屬山東兖州府)長清齊河歴城章丘鄒平

長山新城(並屬濟南府)髙苑博興樂安(並屬青州府)諸縣界


中皆禹貢濟水入海之所經也


濟水自東平以下唐人謂之清河按戰國䇿燕王


謂蘇代曰齊有清濟濁河以爲固郭縁生曰清河


首受洪水北流濟或謂清則濟也酈道元曰濟水


通得清之目亦水色清深用兼厥稱矣此清河之


名所自來也至宋又有南北清河之名河渠志云


熙寧十年河決澶州徙而南東匯于梁山張澤濼


分爲二派一合南清河入于淮一合北清河入于


海南清河即泗水北清河即濟瀆也南渡後北清


河又有大小之分蓋自劉豫導濼東行始齊乘以


大清河爲古濟水小清河爲豫所創志家皆沿其


説黄子鴻非之曰以水經注元和志寰宇記諸書


考之濟水最南漯水在中河水最北今者小清所


經自歴城以東如章丘鄒平長山新城髙苑博興


樂安諸縣皆古濟水所行而大清所經自歴城以

上至東阿固皆濟水故道而自歴城東北如濟陽


齊東青城諸縣則皆古漯水所行蒲臺以北則故


河水所經蓋宋時河嘗行漯川及河去則大清兼


行河漯二川其小清所行則斷爲濟水故道也渭


按子鴻此言正三百餘年積傳之謬蓋清河所行


本濟瀆不知何時從歴城東北決而北入濟陽縣


界與漯水合而清河之名遂被于漯據水經漯水


逕著縣故城南著即今濟陽而縣南有大清河是


知大清即漯其水自歴城入濟陽乃近世之所決


非唐清河入海之故道也濟陽之流日盛則章丘


之流日微故劉豫堰濼水使東以益之(齊乘云大清河自齊)


(河縣又北經歴城上濼橋北濼水分響河入焉乂東北逕華不注山陰又東逕下濼堰濼水舊入濟)


(處堰南即小清河按響河即聽水也此大清河猶是濟之故瀆)其所行者實濟水


故道而志家反以濟陽之大清河爲古濟舛錯殊


甚不有子鴻其誰正之然大清自歴城入濟陽及


濱州以東入海之道不知決于何年意者宋熙寧

時河嘗合北清河入海始開此道其後金明昌五


年河復由此入海久而後去流益深廣此大清之


所以浩浩而小清之所以屢濬屢塞也與


水經叙濟水自滎陽以下原委甚悉杜預春秋釋


例曰濟自滎陽卷縣東經陳留至濟陰北經髙平


東經濟北東北經濟南至樂安博昌縣入海郭璞


注山海經略同酈道元依水經以立注出河之濟


又加詳焉是由東漢以迄後魏濟未嘗一日絶也


唐人則據司馬彪之言以爲自王莽後河南不復


有濟水太子賢注後漢循吏傳曰濟水東流逕温


縣入河度河東南入鄭州又東入滑曹鄆濟青等


州入海王莽末旱則枯涸但入河内而已杜佑通


典曰濟水因王莽末旱渠涸不復截河過今東平


濟南淄川北海界中有水流入于海謂之清河實


菏澤汶水合流而曰濟河蓋因舊名非本濟水也


李吉甫元和郡縣志曰濟水自王莽末入河同流

于海知河南之地無濟水矣自後所説皆襲舊名


如鄆州之須昌濟州之長清盧縣齊州之臨邑豐


齊全節臨濟章丘淄州之濟陽長山鄒平髙苑青


州之博昌諸縣界中並有濟水其後則不經博昌


而改從棣州之蒲臺入海是皆襲舊名而實非濟


也渭按鴻溝既開河水與滎濟相亂及滎澤塞爲


平地則河南無涓滴之濟矣水經之所謂濟者皆


滎陽下所引之河水也而杜預京相璠郭璞酈道


元輩皆莫能辨唐人始知之所見逺過于前但以


爲河南之濟由王莽末旱枯而絶則非以余考之


旱枯之事郡國志繫河内温下酈注亦於温縣濟


水故瀆下言之其所云枯後復通津渠勢改者謂


濟水自温縣入河不復東至武德耳而滎陽以下


絶無一字道及殆與河南之濟無涉(詳見前)釋例自


卷縣博昌而外略舉郡名故與水經不同孔穎達


以爲水流之道今古或殊杜據當時所見言之與

水經乖異非也晉時濟水之道實與漢世不殊文


有詳略非枯後復通津渠勢改也若夫唐之清河


自須昌以下所受唯菏汶則又有其故矣蓋天寶


之後汴水堙廢濟渠亦無所受菏澤以西竟成斷


港故元和志言濟自須昌始而通典云濟河實菏


汶之合流其所謂菏者即五丈溝之水西自考城


來者也迨元人開㑹通河引汶絶濟以資運道明


永樂中又于古四汶口之地築戴村壩遏汶使西


南流(汶水自是盡出于汶上西南至南旺入漕四分南流出上閘接沂泗六分北流出下閘抵)


(漳衛)唯小鹽河一綫洩入清河(小鹽河在今東阿縣西南二十里即運河)


(所洩汶水支流也)清河賴諸山泉溝澤以成其川并無菏


汶之可言矣而志家猶執清河以爲禹貢之濟水


不亦過乎或又云山左諸泉實皆濟水溢爲大小


清河濟雖絶而不絶也然此等指爲濟水則可以


是爲滎澤陶丘之遺跡可乎哉東漢後河南無濟


水斯爲定論紛紛筆舌徒滋來學之惑無爲也

杜佑之譏水經也曰按後漢郡國志因王莽末旱


此渠枯涸濟水但入河而已不復截河而南水經


是和帝之後所撰乃云南過滎陽陽武封丘寃朐


乘氏等縣並今縣地一依尚書禹貢舊道斯不詳


之甚酈道元又從而注之其所纂叙及注解並大


紕繆渭按河北之濟因旱而枯旱止則復出河南


之濟爲濁河所侵空竇盡窒河去不復能上涌故


遂絶自東漢以迄唐初凡行濟瀆者皆河水也而


猶目之曰濟是鵲巢而鳩居觚名而圜實也故杜


氏力詆水經以爲不可信然滎濟故道猶可因是


而得其十之七八則此書不無補焉黄文叔云濟


水雖絶其瀆猶在雖中間經穿鑿變易或斷或續


然水之附入於其瀆者猶可尋求緝之以存禹迹


非無理也斯言蓋得其平


濟瀆之水自周以來凡數變初爲濟及導滎爲川


則滎與濟合鴻溝既開滎瀆爲河所亂及滎澤又

塞則所行者唯河水矣汴渠不通則鉅野以北所


行唯菏汶戴村已築則東阿以下所行唯山泉溝


澤之水其號爲濟者襲舊名而已濟瀆入海之道


自唐以來亦數變初經髙苑縣北又東北至博昌


入海其後則不由博昌通典云舊濟合在今博昌


縣界今無元和志蒲臺縣下云海在縣東一百四


十里海畔有一沙阜俗呼爲鬬口淀是濟水入河


之處海潮與濟相觸故名蓋其時濟水改道從蒲


臺東北與河渾濤而入海也宋南渡後劉豫導濼


水東行入濟水故道爲小清河仍經髙苑縣北至


樂安縣入海及金皇統中縣令髙通改由縣南長


沙溝至博興合時水又東北至樂安由馬車瀆入


海(瀆在縣東北五十里今爲髙家港)其後小清之上流堙塞鄒平


長沙新城界中故瀆皆爲漯河所行漯河即楊渚


溝水寰宇記所稱獺河者也歴城新志云小清河


自明永樂以後漸至堙塞成化九年嘗濬治之嘉

靖十二年又塞乃復濬博興以西達於歴城幾三


百里久之復淤蓋小清唯恃濼水爲源堰東有阻


則濼水仍自華不注東北入大清河屢濬屢塞職


是故也水經所敘瀆同而水異水異故李弘憲云


河南無濟水瀆同故黄文叔云禹迹賴此而猶存


言非一端各有所當今與人論濟水茍以爲無則


羣指七十二泉大小清河以相難若以爲有則又


據杜佑之説詆水經不當襲舊名爲濟明道謂與


公言如扶醉人扶得一邊起又倒却一邊眞可笑


又可憎也

　禹貢錐指卷十五
欽定四庫全書
　禹貢錐指卷十六
　　　　　　　　　　　　　　德清胡渭撰
導淮自桐柏
　傳曰桐柏山在南陽之東正義曰地理志云桐柏山
　在南陽平氏縣東南淮水所出水經云出胎簪山東
　北過桐柏山胎簪蓋桐柏之旁小山也傅氏曰胎簪
　山即桐柏也後世又别名之耳禹謂導淮自桐柏不
　應桐柏非淮所出今其山在唐州桐柏縣渭按桐柏
　見導山今河南南陽府桐柏縣西北四十里有平氏
　故城漢縣也胎簪山寰宇記云在桐柏縣西北三十
　里
水經淮水出南陽平氏縣胎簪山東北過桐柏山


(山海經曰淮出餘山在朝陽東義鄉西尚書導淮自桐柏風俗通曰南陽平氏縣桐柏大復山在東)


(南淮水所出也淮水與醴水同源俱導西流爲醴東流爲淮自潛流地下三十許里東出桐柏之大)


(復山南謂之陽口水南即復陽縣也在大復山之陽故曰復陽山南有淮源廟元和志云桐柏山在)


(唐州桐柏縣西南九十里淮瀆廟在縣西六十里山之東北桐柏縣志云縣西三十里有淮井石砌)


(水池方七尺許有泉三處湧出即于池邊伏流地中經六七里成川按今南陽府新野縣西有朝陽)


(故城桐柏縣東有復陽故城漢並屬南陽郡醴水西流逕平氏故城東北又西至唐縣界而入沘水)


(醴亦作澧)以今輿地言之淮水出桐柏縣西北桐柏山


(縣在南陽府東南三百里)東南流逕其縣南禹貢所謂導淮自


桐栢者也


元和志南鄭縣漢水經縣南裴秀云漢氏釋淮水


故秩漢水爲四潰以其國所氏也渭按封禪書秦

并天下令祠官所常奉自殽以東名山五大川二


曰太室恒山泰山㑹稽湘山水曰濟曰淮自華以


西名山七名川四曰華山薄山岳山岐山吳嶽鴻


冢瀆山水曰河祠臨晉沔祠漢中湫淵祠朝那江


水祠蜀蓋秦不師古以爲名山大川之制與禮五


嶽四瀆之秩祀異未嘗躋沔于瀆也郊祀志宣帝


改元神爵令祠官以禮爲歲事東嶽泰山于博中


嶽泰室于嵩髙南嶽灊山于灊西嶽華山于華陰


北嶽常山于上曲陽河于臨晉江于江都淮于平


氏濟于臨邑界中自是五嶽四瀆皆有歲事時則


有淮而無沔改江祠于江都並無釋淮秩漢之事


漢興庶事草創髙祖使河巫祠河于臨晉而嶽瀆


之禮無文且淮獨入海漢因江以達四瀆之祠理


不得釋淮而秩漢裴氏去漢不逺其言當必有據


而未知所出豈好事者因漢王初封南鄭蕭何有


天漢之稱而附㑹爲此説與

東㑹于泗沂東入于海
　傳曰與泗沂二水合入海蔡氏曰沂入于泗泗入于
　淮此言㑹者以二水相敵故也入海在今淮浦吳氏
　曰二水均敵不以沂既入泗而没其名如朝宗並稱
　江漢之例金氏曰淮出桐栢初甚湧復潛流三十里
　然後東馳亦尚淺其深處爲十四潭至并汝潁始大
　汝潁禹時不費治導故不書自桐柏至海凡千七百
　里渭按泗沂二水並見徐州淮浦漢屬臨淮郡其故
　城在今江南淮安府安東縣西地理志云淮水至淮
　陵入海注疏本訛爲雎陵唯水經云至淮浦縣入海
　蔡氏從之淮浦隋改曰漣水縣宋置漣水軍淮浦之
　名久絶今字謬當云入海在漢淮浦縣今漣水軍

水經注淮水自平氏縣又東逕義陽縣(縣南對固成山義陽)


(今信陽也)又逕義陽縣故城南(義陽郡治晉泰始中割南陽東鄙之安昌平林)


(平氏義陽四縣置義陽郡於安昌城有九渡水注之按安昌故城在今信陽州西北七十里)又


東逕江夏平春縣北(今信陽州東南有平陽故城本後漢平春縣)又東

油水注之(在平春縣故城南)又東北逕城陽縣故城南(魏城)


(陽郡治按漢志汝南郡有成陽縣)又東北與大木水合(水西出大木山)又


東北左㑹湖水(按今信陽州界有臺湖車輞湖馮家楊家蔡家等湖)又東逕


安陽縣故城南(江國也按今眞陽縣東有安陽故城與光州息縣接界)又東


得溮口水(源南出大潰山東北流逕鄳縣故城南又東北注于淮按鄳縣故城在今羅山)


(縣西南百二十里黄峴關外)又東逕新息縣南(東逕故息城南在今新息縣北)


(三十里)又東逕浮光山北(亦曰扶光山即弋山也在今光山縣北八十里)又


東合愼縣水(水出慎陽縣西首受淮川左結鴻陂漢成帝時翟方進奏毁之建安中汝)


(南太守鄧晨修復之起塘四百餘里百姓得其利按慎陽故城在今眞陽縣北四十里鴻卻坡又名)


(鴻池陂秦觀曰鴻池陂非特灌溉之利菱芡蒲魚之饒實一郡瀦水處也陂既廢水無歸宿汝水所)


(以散漫爲害與)又東與申陂水合(水上承申陂於新息縣北東南流注于淮)又


東右合壑水(水出白沙山東北流逕黄城西又東北入淮按黄城在今光州西十二里)


又東北申陂枝水注之又東逕淮陰亭北又東逕


白城南(楚白公勝之邑在今息縣東)又東逕長陵戍南又東青


陂水注之(今息縣東北八十里有長陵城疑即長陵戍也新蔡縣西南有青陂)又東


北合黄水(水出黄武山東北流穆陵關水注之又東北逕弋陽郡又東北入淮)又東

逕期思縣北(縣故蔣國也今固始縣西北七十里有期思故城)又東北淠


水注之(固始縣南五十里有淠水)又東逕原鹿縣南汝水從西


北來注之(縣即春秋之鹿上也按原鹿故城在今江南潁州南富陂之西汝水篇云汝水)


(出魯陽縣之大盂山東南流逕原鹿縣故城西而南入于淮所謂汝口)又東逕廬江


安豐縣東北決水注之(今霍丘縣西南有安豐故城決水在縣西八十里與)


(固始縣分界)又東谷水入焉(水上承富水東南流至汝陰城入淮城即今潁州治)


又東北左㑹潤水(水首受富陂至汝陰縣東入于淮)又東北窮水


入焉(水出安豐縣窮谷左傳楚救灊與吳師遇于窮谷者也今霍丘縣西有窮水)又東


爲安豐津(淮中有洲俗號關洲)又東北至九江壽春縣西沘


水洪水合北注之(謂之沘口按漢志灊縣沘山沘水所出北至壽春入芍陂師古)


(曰沘音比又音布几反水經訛爲泚今正之)又東潁水從西北來注之


(淮水東流與潁口㑹又東北逕壽春縣故城西按壽春故城即今壽州治潁水篇云潁水出潁川陽)


(城縣西北少室山東南流逕蜩蟟郭東俗謂之鄭城又東南入于淮春秋昭公十二年楚子狩于州)


(來次于潁尾蓋潁水之㑹淮也按鄭城即潁上故城在今潁上縣南)又北左合椒水


(水上承淮水亦謂之清水)又東逕夀春縣北肥水注之(謂之肥口按肥)


(水在今壽洲東北十里自合肥來注于淮州志謂之東肥河)又北夏肥水注之

(水上承沙水於城父縣東南流注于淮按夏肥水在壽州西北州志謂之西肥河東流至下蔡故城)


(西南十里入淮)又北逕山硤中謂之硤石(對岸山上結二城以防津要按)


(硤石山在夀州西北夾淮爲險王氏地理通釋曰在西岸者屬下蔡在東岸者屬壽春明初省下蔡)


(入夀州故一統志云山在州西北二十五里)又北逕下蔡故城東(本州來城)


(春秋襄公二年蔡成公自新蔡遷于州來謂之下蔡)又東逕八公山北(在今壽州)


(北少東淮水之南晉世謝玄北禦苻堅於八公山堅望山上草木咸爲人状也寰宇記云一名肥陵)


(山在夀春縣北四里)又北逕莫邪山西(山南有陰陵縣故城項羽自垓下渡淮至)


(陰陵迷失道者也今鳳陽縣西南有莫邪山)又東逕當塗縣北濄水從


西北來注之(淮水自莫邪山東北逕馬頭北魏馬頭郡治當塗縣之故城也按當塗故)


(城在今懷逺縣東南塗山在縣東南八里淮河東岸渦水在縣北一里渦與濄同陰溝水篇云濄水)


(受沙水于扶溝縣東南流逕荆山又東注于淮荆山在縣西南一里與塗山隔淮對峙其下有荆山)


(堰梁天監中築)又東北濠水注之(在今懷逺縣南元和志謂之西濠水)又北


沙水注之(經所謂蒗蕩渠也淮出于荆山之左當塗之右奔流二山之間而揚濤北注之)


(按沙水在懷逺縣南渠水篇云沙音蔡許慎正作沙音言水散石也續述征記曰汴沙到浚儀而分)


(汴東注沙南流至義城縣西南而東注于淮謂之沙汭杜預曰沙水名也漢志沛郡有義成縣其故)


(城在懷逺縣東北十五里今名拖城魏收志云汴水在大梁城東分爲蔡渠即今祥符縣東南首受)

(汴之蔡河蔡與沙字異而音近當讀如二百里蔡之蔡)又東逕鍾離縣北(縣故)


(鍾離子國豪水出陰陵縣東北流注于淮今臨淮縣東有鍾離故城濠水在縣西元和志謂之東濠)


(水)又東逕夏丘縣南渙水注之(水自雍丘縣故城南東流至虹城南)


(洨水注之又東南入淮按渙水今謂之澮河虹縣治即夏丘故城)又東至巉石山


潼水注之(水首受潼縣西南潼陂東南流入淮按巉石山在今五河縣東與泗州接界新)


(志云有鐵鎖嶺在縣東三十里横跨淮口與盱眙之浮山對峙蓋即古巉石也潼漢志作僮今虹縣)


(東北有僮縣故城)又東逕浮山(山北對巉石山梁氏天監中立堰于二山之間逆天)


(地之心乖民神之望自然水潰淮矣按浮山在今盱眙縣西梁武帝天監中魏降人王足陳計求堰)


(淮水以灌夀陽曰荆山爲上格浮山爲下格帝然之命康絢率衆二十萬於鍾離南起浮山北抵巉)


(石依岸以築土合脊于中流十五年四月堰成其長九里下闊百四十丈九月堰壞死者十餘萬口)


(元和志浮山堰在招義縣西北六十里與荆山堰同築)又東逕徐縣南歴澗


水注之(導徐城西北徐陂東南注于淮今泗州西北三十里有徐縣故城古徐國)又東


池水注之(水出東城縣東北流入淮今定逺縣東南有東城故城)又東蘄水


注之(水首受雎水於穀熟城東北東逕徐縣故城南又東注于淮)又東歴客山


逕盱眙縣故城南(今盱眙縣東南有盱眙故城舊志云在盱山之麓淮水之濱盱)


(山蓋即古客山也)又東逕廣陵淮陽城(北臨泗水岨于二山之間述征記淮)

(陽太守治按今清河縣西南有淮陽廢縣晉義熙中置淮陽郡領角城等縣寰宇記云在徐城縣東)


(北百五十里西臨淮水徐城舊泗州治也)又東北至下邳淮陰縣西泗


水從西北來注之(淮泗之㑹即角城也左右兩川翼夾二水決入之所所謂泗口)


(也按泗口亦名清口導淮東㑹于泗沂即是處也今清河縣東南五里有淮陰故城漢屬臨淮郡後)


(漢改屬下邳國晉初爲廣陵郡治角城縣故城在縣西南去故淮陽城十入里寰宇記云角城在宿)


(遷縣東南一百十里)又東逕淮陰縣北中瀆水出白馬湖東


北注之(淮水右岸即淮陰也縣有中瀆水首受江于廣陵郡之江都縣縣城臨江昔吳將伐)


(齊北霸中國自廣陵城東南築䢴城城下掘深溝謂之韓江亦曰邗溟溝自江東北通射陽湖地理)


(志所謂渠水也西北至末口入淮自永和中江都水斷其水上承歐陽引江入埭六十里至廣陵城)


(北出武廣湖東陸陽湖西二湖東西相直五里水出其間下注樊梁湖舊道東北出博芝射陽二湖)


(西北出夾耶乃至山陽矣至永和中患湖道多風陳敏因穿樊梁湖北口下注津湖徑渡渡十二里)


(方達北口至夾耶興寧中復以津湖多風又自湖之南口沿東岸二十里穿渠入北口自後行者不)


(復由湖矣舊道自廣陵出山陽白馬湖逕山陽城西即射陽縣故城應劭曰在射水之陽也中瀆又)


(東謂之山陽浦又東入淮謂之山陽口者也按射陽故城在今山陽縣東南縣西有山陽瀆即古䢴)


(溝縣北五里有北神堰即古末口也)又東兩小水注之(淩水出淩縣東流逕其縣)


(故城東而東南注于淮即經所謂小水者也按淩縣故城在今宿遷縣東南)又東至廣

陵淮浦縣入于海(應劭曰浦岸也蓋側淮浦故受此名淮水於縣枝分北爲游水)


(歴朐縣與沭水合义北至贑榆縣入海爾雅曰淮别爲滸游水亦枝稱也按今安東縣治或云即淮)


(浦故城淮浦舊屬臨淮郡晉改屬廣陵漢志平氏縣下云淮水東南至淮陵入海蓋陰字之誤淮陰)


(去海尚一百四五十里而志云淮陰入海者亦猶江都去海甚逺而湔氐道下云江水東南至江都)


(入海不言海陵也淮陵作淮陰無疑安東即淮浦亦無疑)以今輿地言之淮水


自桐柏縣南東逕信陽州北(信陽在汝寧府西南二百七十里水去州)


(四十五里)又東逕羅山縣北眞陽縣南(羅山在州東一百二十里水去)


(縣二十里眞陽在府南一百二十里水去縣八十里淮水舊自確山縣南流入二縣界元和志云淮)


(水在朗山縣南一百二十里是也今不入其界)又東逕息縣南(息縣在光州西北九十里)


(春秋息國地水去縣五里)又東逕光山縣北(光山在州西四十五里本春秋弦國水去)


(縣八十里)又東逕光州北(光州在汝寧府東南二百七十里本春秋黄國水去州六十七)


(里)又東北逕固始縣北(固始在州東北一百二十里水去縣七十里縣東南四十)


(里有茹陂後漢末揚州刺史劉馥所築爲耕屯之利其後鄧艾等嘗修治之今故址僅存)又東北


逕潁州南(潁州在江南鳳陽府西四百二十里水去州一百十里又東十餘里合汝水南岸即)


(霍丘縣界)又東逕霍丘縣北(霍丘在夀州西南一百二十里水去縣四十五里其渡處)


(曰安風津)又東逕潁上縣南(潁上在潁州東一百二十里水去縣二十五里西南與霍丘分)

(界又東三十五里與壽州分界潁水在縣南門外亦曰沙河東南流至正陽鎮入淮謂之潁口即春秋之)


(潁尾也鎭在縣東南七十里淮水之西)又東逕壽州西北(壽州在鳳陽府西少南一)


(百里水去州二十五里芍陂在州南亦曰期思陂淮南子曰孫叔敖決期思之水灌雩婁之野即此)又


東逕懷逺縣南(懷逺在府西北七十里水去縣一里流至城東稍折而北渦水來注之謂)


(之渦口)又東逕鳳陽縣北(縣爲鳳陽府冶水去城十里)又東逕臨淮


縣北(臨淮在府北少東二十里水去縣一里)又東北逕五河縣南(五河在府)


(東北九十里本漢􁇰縣屬沛郡音貢後漢爲虹縣淮水在縣東南二里有澮沱漴潼四水與淮㑹爲五河)


(口縣取名焉)又東逕泗州南盱眙縣北(泗州在府東少北二百十里水去州)


(一里有浮橋爲南北要道潘季馴曰淮挾汝潁肥濠等處七十二溪之水至泗州下流龜山横截河)


(中故至泗則湧譬咽喉間湯飲驟下吞吐不及一時呃塞其勢然也明萬厯十九年泗州大水淮流)


(泛溢髙於城溺人無算浸及祖陵季馴上言水性不可拂河隄不可弛地形不可强治理不可鑿人)


(欲棄舊以爲新而臣謂故道必不可失人欲支分以殺勢而臣謂濁流必不可分霖淫水漲久當自)


(消也盱眙在州南五里水去縣二里有長沙洲長二里淮水泛漲賴以捍禦縣西南一里有上龜山)


(縣東北三十里有下龜山爲龜山鎭其下有運河一名新河宋初發運使許元自淮陰開新河屬之)


(洪澤避長淮之險凡四十九里久而湮澀熙寧四年發運副使皮公弼修泗州洪澤河六十里以避)


(漕運涉淮風濤之患元豐六年發運使羅拯復欲自洪澤而上鑿龜山裏河以達于淮㑹發運使蔣)

(之奇入對建言上有清汴下有洪澤中間風波之險不過百里宜自龜山蛇浦下屬洪澤鑿左肋爲)


(複河取淮爲源不置牐堰可免風濤覆溺之虞議者以爲便遂成之亘五十七里有奇廣十五丈深)


(丈有五尺南渡後寖廢川瀆異同曰泗州與盱眙兩城相距凡七里自昔爲淮流襟束之處汴水自)


(河南界流經州城東而合于淮謂之汴口宋時以此爲漕運要衝今唯涓流可辨耳由州城而東三)


(十里龜山峙焉淮流至此乃益折而北又二十餘里而洪澤富陵泥塾萬家等湖環匯于淮之東岸)


(淮水泛溢恒在于此州逼淮而地下故也渭按古汴水東流經彭城縣北而東入于泗唐貞元中韓)


(愈佐徐州幕有詩云汴水交流郡城角是其時汴水猶于州城東北隅合泗入淮也不知何年改流)


(從夏邑永城宿州靈壁虹縣至泗州兩城間而入于淮宋時東南之漕率由此以達京師南渡後漸)


(堙元泰定初河行故汴渠仍于徐州合泗水至清口入淮而泗州之汴口遂廢)又東北逕


清河縣南與泗水合謂之清口(清河在淮安府西少北五十里淮水)


(去縣五里洪澤湖在縣南六十里洪澤鎭西長八十里接盱眙縣界新志謂之富陵湖夏允彞曰清)


(河縣北有老黄河本沂泗東趨合淮入海故道開此則河之赴海必勇雲梯關下淤塞葦場當自蕩)


(滌而海口廓矣渭按此必近世決河入海之故道非淮水東㑹泗沂之舊迹也水經泗水注云下邳)


(縣爲沂泗之㑹沂水注云於下邳縣北西南入泗是沂泗合流入淮也今沂水挾泇武祊浚諸水至)


(邳州入黄河即古沂水入泗處黄河是泗水故道邳州本秦下邳縣新志云沂水舊在州西一里今)


(爲黄流淤塞改道自郯城入運河矣)又東北逕山陽縣北(山陽淮安府治射陽)

(湖古射陂也在縣東南八十里與鹽城寶應分水髙家堰在縣西南四十里後漢建安中太守陳登)


(防淮此其故址也明永樂初平江伯陳瑄始爲築治長六十里清江浦在縣西即新運河也舊名沙)


(河宋志楚州北有山陽灣淮流迅急每致沈溺雍熙中漕臣劉蟠議開沙河避淮水之險喬維岳繼)


(之自楚州至淮陰開導凡六十里舟行便之其後淤塞明永樂中陳瑄修治運河乃鑿清江浦引水)


(由管家湖至鴨陳口達海)又東北逕安東縣南又東北入于海


(安東在府東北六十里本漢淮浦縣水去縣二里海在縣東五十餘里自鹽城縣東北經山陽縣東)


(折而西北爲淮水入海之口其北岸則安東也縣志云自縣西三十里顔家河渡直下過縣南東流)


(五十里又東北過雲梯關折旋入海)此導淮㑹泗沂東入海之故道


也自元時河奪汴泗以入淮而兩瀆并爲一瀆清


口以東淮悉成河矣


漢志淮水出平氏桐柏山東南至淮陵入海過郡


四(南陽汝南九江臨淮)行三千二百四十里疑太逺按易氏


云淮自桐柏縣東流二百八十里至眞陽又三百


里至汝陰又二百十里至下蔡又五百里至蘄縣


(今宿州南有蘄縣故城)又二百四十里至臨淮又二百七十


里至漣水縣入海通計一千八百里金吉甫云自

桐柏至海凡千七百里二説近是漢志云至淮陵


入海淮陵故城在今盱眙縣西北八十五里此地


距海甚遥淮何得於縣界入海淮陵乃淮陰之訛


三千字亦謬也淮之所納其山源之水泗沂汝潁


爲大汝潁不見于經以未嘗施功故耳(汝受滍灈瀙潕等水)


(潁受潧洧潩㶏等水皆山源也潧與溱同)及滎陽下引河東南與濟汝


淮泗㑹則陰溝汳水鴻溝沙水濄水雎水諸川或


自入淮或由潁泗以達淮而淮之所納愈多矣今


全河又悉注于淮淮雖大其何以堪河不歸北徐


揚間昏墊之患恐未有已時也


自禹導淮之後淮常由淮浦入海其東南溢而注


髙寶諸湖者變也非正道也既非正道則髙堰必


不可無故自漢魏間已有是防後世不過增修之


耳黄淮合流欲束淮以刷河沙堰固不可廢藉令


河一旦歸北亦豈容恣其南奔使淮南郡縣盡化


爲大壑邪而泗人不察每痛恨于髙堰夫以泗之

一州與淮南諸郡縣較重輕不啻倍蓰治淮者必


不䕶一州而棄諸郡縣況泗之被災亦不盡由髙


堰往時淮水南奔髙寶興鹽之境瀰漫數百里而


泗城淪没如故是則地勢使然未可專歸怨于有


司也或曰今泗城爲沼官民共廬于隄上與盱眙


柏對而苦樂懸絶可不思所以救之乎曰明所重


在陵遷城於陵無益急則治其標故不得不鑿渠


以減水今計不及陵則城與民可遷也而瀕淮之


田亦可棄也嘗攷隋泗州本治宿預縣(今宿遷)唐長


安四年分徐城縣南界兩鄉於沙塾村置臨淮縣


(見元和志)景龍三年移縣治徐城驛(見通典)開元二十三


年自宿預移泗州治焉(見元和志)即今泗州也(宋省徐城入臨)


(淮明又省臨淮入泗州)州南去淮一里屢遭水患宋開寶七


年淮水溢入泗州城咸平四年復溢天聖四年又


溢景祐三年作外隄以備淮水髙三十三尺自是


水患少弭歐陽公云泗州之患莫暴于淮是也元

大德十一年淮水溢入南門深七尺餘明自正德


以迄萬厯水患尤劇(詳見第十三卷下)唐人舍髙卬之鄉


而就水濱之驛所謂下喬木而入幽谷也歴代因


循不革今爲泗州計當遷諸徐城舊址(漢臨淮郡治徐縣古)


(徐子國隋改曰徐城縣其故城在今州西北三十六里)而瀕淮之田決去塘


岸使暴水至得游波其中則潰溢之患自除明天


啓四年徐州河大漲灌州城乃遷治于雲龍山爰


有寧居此近事也獨不可法乎所棄不過瀕淮十


餘里地而州城安于衽席民之失田廬者官爲償


其直且振業之亦可以無憾也又何必與水爭尺


寸之地使泗人相怨無已時而髙堰一帶淮南諸


郡縣所恃以無恐者常惴惴乎有盜決之虞也哉

　禹貢錐指卷十六
欽定四庫全書
　禹貢錐指卷十七
　　　　　　　　　　　　　　德清胡渭撰
導渭自鳥鼠同穴
　傳曰鳥鼠共爲雌雄同穴處此山遂名山曰鳥鼠渭
　水岀焉正義曰釋鳥云鳥鼠同穴其鳥爲䳜(音徒)其鼠
　爲鼵(徒忽反)李巡曰䳜鼵鳥鼠之名共處一穴天性然
　也郭璞曰鼵如人家鼠而短尾䳜如鵽而小黄黑色
　穴入地三四尺鼠在内鳥在外今隴西首陽縣有鳥
　鼠同穴山尚書孔傳云共爲雌雄張氏地理記云不
　爲牝牡璞並載此言未知誰得實也渭按鳥鼠同穴
　四字爲一山之名上文從省曰鳥鼠此全舉四字蓋
　屬辭之體詳略各有所宜也
地理志隴西首陽縣下云禹貢鳥鼠同穴山在西


南渭水所出水經注渭水出隴西首陽縣渭谷亭


南鳥鼠山(南谷山在鳥鼠山西北此縣有髙城嶺嶺上有城號渭源城渭水出焉三源合)


(注東北流逕首陽縣西與别源合水岀南鳥鼠山渭水出谷禹貢所謂渭出鳥鼠者也地説曰鳥鼠)


(山同穴之枝幹也渭水出其中東北流過同穴枝間既言其過明非一水又東北流而㑹於殊源也)


東南流逕其縣南以今輿地言之渭水出陜西臨


洮府渭源縣西鳥鼠山(縣在府東一百二十里本漢首陽縣西魏改曰渭源)


東流逕其縣北(縣徙而南故水逕其北漢志云山在首陽縣西南而今在縣西亦因)


(是也)又東入鞏昌府隴西縣界也


元和志渭川渭源縣鳥鼠山一名青雀山在縣西


七十六里渭水所出有三源並下而縣志謂鳥鼠

在縣西二十里又西五里爲南谷山恐非當以元


和志爲正林少穎云渭水出首陽南谷禹之導渭


唯自鳥鼠同穴而始蔡傳從之愚謂此説大謬凡


名山巖壑必多故大川之發源必非一處酈注所


列諸源皆出鳥鼠同穴者也南谷即其枝峰後人


别爲之名耳禹導水唯志其大端渭水出是山則


曰導渭自鳥鼠同穴豈若後世地記必究其爲某


嶺某谷也哉此與言淮出胎簪不出桐柏洛出冢


嶺不出熊耳者皆妄也


鳥鼠同穴事見爾雅殆非誕妄李巡郭璞之後它


書所載更鑿鑿有據宋書吐谷渾傳云甘谷嶺北


有雀鼠同穴或在山嶺或在平地雀色白鼠色黄


地生黄紫花草便有雀鼠穴洛陽伽藍記云赤嶺


有鳥鼠同穴異種共類鳥雄鼠雌共爲陰陽杜寶


大業雜記云大業三年隴西郡守獻同穴鳥鼠煬


帝謂牛弘曰爾雅曰其鳥曰䳜其鼠曰鼵當短尾

今長何耶弘曰舊説未必可依遂圖以付所司(見程)


(氏禹貢論)元和郡縣志云同穴鳥如家雀色小青其鼠


如家鼠色小黄近穴溲溺氣甚辛辣使人變逆嘔


吐牛馬得此氣多疲臥不起而大汗岳正類博稿


云鳥鼠同穴予戍甘時過荘浪親見之鳥形色似


雀而少大頂出毛角飛即崖穴穴口有鼠状如人


家常鼠但唇缺似兎蓬尾似鼬與鳥偕入彼此比


昵有類雌雄者甘肅鎭志云凉州之地有兀兒鼠


者形狀似鼠尾若贅疣有鳥曰本周兒者其形似


雀色作灰白常與兀兒鼠同穴而處所謂鳥鼠同


穴者也以上諸説微有不同竊疑此二物禹所見


在首陽界中而渭源以西往往有之吐谷渾赤嶺


荘浪甘肅之所産形狀毛色不無小異其爲同穴


而處則均也程泰之據色青尾短以證其妄亦偏


執之論張子韶云余曽詢官隴西者曰鳥鼠各爲


雌雄如張氏之説造化之理何所不有雀化爲蛤

鳩化爲鷹此豈可臆説乎㫖哉言也此於經本非


切要然自宋儒不信䳜鼵共處之事而説者遂以


鳥鼠同穴爲二山言渭有二源故兼舉之或又云


渭出同穴不出鳥鼠是則有害於經故其事亦不


可以不辨也

東㑹于灃又東㑹于涇
　傳曰灃水自南涇水自北而合渭渭按灃涇二水見
　雍州

水經注渭水自首陽縣南又東逕襄武縣又東南


逕其縣東北(元和志渭州襄武縣渭水北自渭源縣界流入按襄武故城在今隴西縣)


(東南五里)又東南逕獂道縣故城西(元和志渭水經隴西縣南按獂道故)


(城在今隴西縣東南二十五里)又東新興川水注之又東逕武城


縣西(並在今隴西縣界)又東逕落門西山(有落門聚今在伏羌縣西十里)


(伏羌本漢冀縣)又東出黑水峽又東逕冀縣北又東合冀


水(今伏羌縣東有冀縣故城元和志渭水經伏羌縣北去縣一里朱圉山在縣西南六十里)又


東出崟峽又東與新陽崖水合(即隴水也東北出隴山按隴山在今)

(隴州西北六十里清水縣東北九十里)又東逕上邽縣北封山之陰


(元和志渭水在秦州上邽縣北十三里西自伏羌縣界流入按今秦州西南有上邽故城封山本邽)


(山後魏避其主珪嫌名改上邽曰上封山亦隨而變)又東南與神澗水合又


東南得歴泉水又東南出橋亭西又南得藉水口


(藉水在今秦州南)又歴橋亭南而入緜諸縣東與東亭水


合(今西和縣東北五十里有緜諸故城)又東南合涇谷水又東伯陽


谷水入焉又東南苗谷水注之(並在今清水縣界)又東南


出石門度小隴山逕南由縣南東與楚水合(元和志秦)


(州清水縣有小隴山一名隴坻又隴州南由縣渭水在縣南四十里按今隴州東南百二十里有南)


(由故城本漢汧縣地後魏析置)又東合南山五谿水又東逕陳倉


縣南(今寶雞縣東北二十里有陳倉故城)又東與綏陽谿合又東逕郁


夷縣故城南汧水入焉(城在今隴州西五十里水出汧縣弦中谷決爲弦蒲)


(藪東流入渭)右則磻谿水注之(吕氏春秋太公釣兹泉即此處)又東逕


石原南又東逕五丈原北(二原在縣西)又東逕縣故


城南(城在今縣東北十五里漢志郿縣有成國渠首受渭東北至上林入蒙籠渠)又東


逕武功縣北斜水從南來注之(水出縣西南衙嶺山北歴斜谷逕五)

(丈原東入渭)又東逕馬冢北(諸葛亮與步騭書曰馬冢在武功東十餘里有髙勢)


(攻之不便)又逕武功縣故城北(武功故城在郿縣東四十里)又東逕


美陽縣南雍水從北來注之(今武功縣西北二十五里有美陽故城)


又東逕塢南(在今縣東北十五里)又東合洛谷之水(洛當)


(作駱今盩厔縣西南有駱谷關)又東芒水從南來注之(在盩厔縣東南)又


東逕槐里縣南(李奇謂之小槐里縣之西城也)又東與芒水枝流


合又東北逕黄山宫南就水注之(黄山宫在今興平縣西南三十)


(里元和志渭水南去興平縣二十九里)又東合田谿水(水出南山北流逕盩厔故)


(城西注于渭漢志盩厔縣有靈軹渠武帝穿也)又東逕槐里縣故城南(城在)


(今興平縣東南十一里)又東合甘水(水出南山甘谷北逕甘亭西又東得澇水口又)


(東北逕鄠縣故城西又北入渭按鄠縣故城在今縣北二里元和志渭水北去鄠縣十七里)又


東豐水從南來注之(地説云渭水與豐水㑹于短陰山内水㑹無髙山異巒所)


(有唯原阜石激而已按豐水今自長安縣界西北流逕咸陽縣東南三里注于渭元和志咸陽縣渭)


(水南去縣三里短陰原在縣西南二十里蓋即短陰山也秦中諸原類皆有山體故或謂之山不必)


(峭拔也)又東北與鎬水合(水上承鎬池於昆明池北西北入渭在今咸陽縣界)


又東北逕渭城南(今咸陽縣東北十七里有渭城縣故城)泬水注之

(泬一作潏漢志鄠縣灃水出縣南又有潏水皆北過上林苑入渭按潏水入渭在今長安縣界)又


東分爲二水(水上有梁謂之渭橋秦制也亦曰便門橋元和志便橋在咸陽縣西南十)


(里)又東與泬水枝津合又東逕長安城北(今西安府西北)


(十三里有長安故城元和志中渭橋在咸陽縣東南二十二里本名横橋)又東合昆明


故渠(按渭水下篇自此以後多錯簡黄子鴻據它書及州縣圖志悉爲更定今從之)又東


逕霸陵縣北霸水合滻水從縣西北流注之(水上有橋)


(謂之霸橋按霸水入渭在今咸寧縣界)又東㑹成國故渠(魏尚書左僕射衛臻)


(征蜀所開也其瀆上承汧水於陳倉東東逕郿及武功槐里縣北又東逕漢茂陵平陵延陵渭陵義)


(陵安陵又東逕渭城北又東逕長陵南又東南逕漢景帝陵南又東南注于渭今無水)又東


與髙陵分水(今髙陵縣西南二里有髙陵故城東渭橋在縣南十里)又東逕


平阿侯王譚墓北左則涇水注焉(漢志涇水東南至陽陵入渭今)


(髙陵縣西南三十里有陽陵故城)以今輿地言之渭水自渭源縣


北又東逕隴西縣北(隴西鞏昌府治水去縣一里)又東逕通渭


縣北(通渭在府東北六十里)又東逕寧逺縣北(寧逺在府東九十里)又


東南逕伏羌縣北(伏羌在府東一百八十里)又東逕秦安縣南


(秦安在秦州西北九十里)又東南逕秦州北(秦州在府東三百里州東五十里有)

(渭水渡)又東南逕清水縣西(清水在州東一百五十里州志云州東五十里)


(有東柯谷橋跨渭水上與清水縣接界)又東南逕隴州南(隴州在鳳翔府西一)


(百八十里渭水自清水縣界東南流繞隴坂南麓入州境又東逕州南去州一百四十里)又北


逕寶雞縣南(寶雞在府西南九十里水去縣一里有渭河橋跨其上)又東逕


岐山縣南(岐山縣在府東五十里水去縣三十五里)又東南逕扶風縣


西南縣北(扶風在府東南一百十里水去縣二十里有湋渠縣在府東南一百四)


(十里水去縣三里)又東逕武功縣南盩厔縣北(武功在西安府乾州)


(西南六十里水去縣二十里盩厔在府西南一百六十里水去縣五里)又東逕興平


縣南(興平在府西北一百里)又東逕咸陽縣南鄠縣北(咸陽在府)


(西北五十里水去縣一里鄠縣在府西南七十里水去縣九十里)灃水東北流逕


故長安城西又北至咸陽縣東南三里而注于渭


經所謂東㑹于灃也渭水又東逕長安縣北(長安與咸)


(寧並爲陜西布政司西安府治咸寧治東偏長安治西偏渭水去城三十里)又東逕咸


寧縣北髙陵縣南(咸寧本唐萬年縣元和志渭水在縣北五十里髙陵在府北八)


(十里水去縣二十里)涇水自涇陽縣界東南流至髙陵縣西


南三十里與渭水合經所謂又東㑹于涇也

又東過漆沮入于河
　傳曰漆沮二水名亦曰洛水出馮翊北黄氏曰今漆
　沮之洛入河處與渭稍離亦水道改矣渭按漆沮見
　雍州地理志渭水東至船司空入河船司空縣名屬
　京兆尹其故城在今西安府華陰縣東北五十里

水經注渭水自霸陵縣東北左合涇水又東逕鄣


縣西(今臨潼縣東北有鄣縣故城後魏分萬年縣置)又東得白渠枝口又


東與五丈渠合(在萬年縣界)右逕新豐故城北(城在臨潼縣東)


(北十四里)東與魚池水㑹又東逕鴻門北(臨潼縣東十七里有鴻門)


(坂)又東石川水南注焉(今富平縣南有石川堰亦曰石川河)又東戲


水注之(在臨潼縣東三十里)又東泠水入焉(泠一作零在臨潼縣東入渭處)


(謂之零口)又東得首水(首元和志作酋)又東得西陽水又東得


東陽水(並南出廣郷原在今華州西)又東逕下邽縣故城北(城在今渭)


(南縣北五十里)又東與竹水合(水南出竹山山在華州西南一百四十里)又東


得白渠口(在今渭南縣北溝洫志白渠首起谷口尾入櫟陽是也)又東逕巒


都城北(故蕃邑殷契之所居闞駰曰蕃在鄭西然則今巒城是矣)又東合西石

橋水(東去鄭城十里)又東逕鄭縣故城北(城在華州北)又東與


石橋水㑹(在州東故沈水也)又東敷水注之(在今華陰縣西二十四里)


又東糧餘水注之(俗謂之宣水)又東合黄酸之水(世名爲于渠水)


又東逕平舒城北(城在華陰縣西南十里)又東逕長城北(長城)


(在縣西二里史記秦孝公元年魏築長城自鄭濱洛者也)又東逕華陰縣北洛


水入焉闞駰以爲漆沮之水(漢志褱德縣荆山在南下有彊梁原洛水)


(東南入渭今朝邑縣西南有懷德故城)又東沙渠水注之又東逕定


城北(城去潼關三十里)又東泥泉水注之又東合沙溝水


(即山海經所謂符禺之水)又東入于河(春秋之渭汭也水㑹即船司空所在矣)以


今輿地言之渭水自高陵咸寧縣界又東逕臨潼


縣北(臨潼在西安府東少北六十里水去縣十五里)又東逕渭南縣北(渭南)


(在府東一百四十里元和志渭水南去渭南縣四里)又東逕同州南華州北


(同州在府東北二百八十里渭水北去州三十五里華州在府東一百九十里渭水南去州十二里)


又東北逕華陰縣北(華陰在華州東七十里東至潼關衛四十里渭水南去縣)


(十五里)又東入于河是曰渭口經所謂又東過漆沮


入于河也

先儒皆云灃涇水大故曰㑹漆沮水小故曰過由


今觀之涇水則誠大矣灃水源流頗短而漆沮合


洛入渭洛源甚逺似不可謂小於灃也或云灃涇


大與渭相敵既㑹灃涇則渭益大故漆沮雖與灃


涇相敵而實小於渭愚竊謂三水之大小即以本


水論未必以渭之所受多寡相較量以爲大小也


嘗考渭南本周之舊都西漢因之其後隋唐復建


都於此歴代相承鑿引諸川以資汲取便轉輸溉


民田灌苑囿津渠交絡離合不常凡地志水經所


言類非禹迹之舊詩曰豐水東注維禹之績則渭


南諸川唯灃爲大自漢鴻嘉中王商穿長安城引


内灃水注第中而其流漸微逮唐貞觀中堰灃鎬


入昆明池二水於是斷流又於京城西北引灃水


爲漕渠合鎬水北流由禁苑入渭而灃水之流愈


微矣又鄭當時所開漕渠及靈軹富民昆明諸渠


皆横絶灃鎬等水水脈益亂不可尋究霸滻舊合

流入渭自隋堰滻水爲渠而二水亦離故道澇潏


舊各自入渭今澇水下流亦合潏水入渭大抵渭


南六川盡失其舊亦猶洛陽爲東漢魏晉相繼作


都之地穿鑿滋多而西澗東瀍皆非禹迹也竊疑


灃西之澇灃東之鎬潏霸滻禹時悉合灃以入渭


故灃水得成其大且詩言東注而漢志云北過上


林苑入渭則是北流而非東注矣禹導渭東㑹于


灃當在漢霸陵縣北霸滻入渭處也若夫漆沮之


爲洛語出安國傳闞駰因以洛至華陰入渭者爲


漆沮之水而酈元從之然渭北之水爲鄭白二渠


所亂漆沮本不合洛亦未可知其濁水上承雲陽


大黑泉者俗謂之漆水東南流合沮至櫟陽入渭


俗又謂之漆沮水源流頗短禹所治者恐不過如


此故漆沮視灃水爲小傳曰禮失而求之野土俗


所稱傳自古老未必不確於儒者之言也(禹時洛水不爲)


(害未嘗施功故導渭不志)

或云關中八川不數漆沮即此可以爲小於灃涇


之證余曰不然八川名出上林賦其辭曰終始灞


滻出入涇渭酆鎬潦潏紆餘委蛇經營乎其内此


特舉與上林地相纒絡者言之故西不及汧雍東


不及沮洛非以漆沮爲小而略之也


水經注渭水逕巒都城北則此城在水南而華州


新志云巒城當在同州界蓋渭水非復舊流也其


言未知所據今按漢志渭水出首陽縣東至船司


空入河過郡四(隴西扶風京兆馮翊)行千八百七十里而易


氏云渭水出渭源縣西七十六里東流五十里至


隴西縣又三百里至上邽縣又一百二十里至南


由縣又三百二十里至岐山縣又二百七十里至


萬年縣又二百六十里至華陰縣又三十五里至


永豐倉入河通計止一千四百三十一里較漢志


少四百三十餘里又按漢元光中鄭當時言關東


漕粟從渭上道九百餘里今引渭穿渠起長安旁

南山下至河三百餘里是比舊減六百里也隋開


皇中宇文愷引渭爲廣通渠自大興至潼關亦三


百餘里與漢渠同參諸易氏所言自萬年縣北至


華陰永豐倉凡二百九十五里其數亦適相符然


則自長安以東古渭水之經流當行今渭水之北


不知何代漸堙而遂以漕渠爲經流其自巒城以


下則後魏時猶未改又不知何年漸堙而徙從巒


城之南與漕渠合而爲一據漢船司空城在今華


陰縣東北五十里而隋唐之永豐倉在今縣東北


三十五里則渭口亦移而南非昔之渭口矣(雍録云渭)


(口在華陰縣東北三十五里)竊疑今洛水自朝邑趙渡鎭南入


河處即古之渭汭但漕渠自長安旁南山而東至


河裁三百餘里而渭水行漕渠之北者不知如何


瀠洄曲折乃有九百里之逺此則古記已亡酈元


亦無從考覈而其議則不可以不存也

導洛自熊耳
　傳曰在宜陽之西王氏(樵)曰導洛自熊耳一節有兩
　熊耳地志謂伊水出盧氏之熊耳山海經郭璞謂伊
　水出上洛之熊耳地志謂洛水出上洛冢領山據經
　則洛出熊耳上洛亦有熊耳與冢領同在一縣則洛
　出熊耳明矣渭按漢志上洛縣東北有熊耳山括地
　志云熊耳山在商州上洛縣西詳見導山

水經注洛水出京兆上洛縣讙舉山(地理志曰洛出冢領山山)


(海經曰出上洛西山又曰讙舉之山洛水出焉按上洛故城即今商州治州西五十里有熊耳山東)


(西各一峰状如熊耳因名山海經所謂讙舉蓋即上洛熊耳之異名也冢領山在州西北一百二十)


(里志云州西三十里逾丹水有馬蘭峪又西十里爲野人峪林谷深僻又十里爲麻澗澗在熊耳峰)


(下山澗環抱厥地宜麻因名自麻澗行六十里而至秦嶺)東與丹水合(水出西北竹山)


(東南流注于洛按此别是一丹水非出冢領山東至析入均者也)又東尸水注之


又東得乳水又東㑹龍餘之水又東至陽虛山合


玄扈之水(玄扈亦山名其水逕陽虛之下山海經曰陽虛之山臨于玄扈之水是爲洛汭)


(也按玄扈山在今洛南縣西北一百里洛水經縣北七里)又東歴清池山傍東


合武里水又東門水入焉(爾雅所謂洛别爲波也東北歴陽華山又東北)

(至靈寶縣入河)洛水又東要水入焉又東與獲水合(水南出獲)


(輿山)又東逕熊耳山北(禹貢所謂導洛自熊耳是也元和志熊耳山在盧氏縣南)


(五十里)以今輿地言之洛水出陜西西安府商州西


熊耳山東北流逕州東(商州在府東南三百里春秋晉上洛邑漢爲縣)又


東北逕洛南縣北(洛南在州東北九十里本漢上洛縣地)經所謂導


洛自熊耳者也

又東㑹于澗瀍
　傳曰㑹于河南城南渭按河南即王城洛水至其城
　西南澗水側城西來注之又東至其城東南瀍水側
　城東來注之周公所謂澗水東瀍水西者也二水入
　洛處相去甚近故連言之

水經注洛水自熊耳山北又東逕盧氏縣南陽渠


關北(陽渠水出南陽渠山即荀渠山蓋熊耳之殊稱也按今盧氏縣西南五十里有熊耳山東)


(連永寧南接内鄉巒山在縣東南百里一名悶頓嶺伊水所出漢志亦謂之熊耳)又東逕


盧氏縣故城南有盧氏川水注之又東逕髙門城


南(在今盧氏縣東)東與髙門水合又東松楊溪水注之(今永)

(寧縣西六十里有松陽關當與溪相近)又東逕黄亭南又東合黄亭


溪水(水出鵜鶘山東南入洛山有二峰在永寧縣西八十里)又東得荀公溪


口(水出南山荀公谷谷今在永寧縣西南)又東逕檀山南又東庫谷


水注之又東得鵜鶘水口又逕僕谷亭北左合北


水又東合侯谷水又東逕龍驤城北(在永寧縣西四十里)又


東左合宜陽北山水又東廣由澗水注之又東右


得直谷水又東北逕蠡城邑南(在今渑池縣西四十里)又合


金門谿水(水南出金門山山在今宜陽縣西六十里)又東合款水又東


黍良谷水入焉(水亦出金門山)又東逕陽市邑南又東逕


一合塢南(城在川北原上髙二十丈按晉書一泉塢在宜陽縣西南洛水北原上即此)


又東合杜陽澗水又東合渠谷水(水出宜陽縣南女几山山今在)


(縣西)又東北逕宜陽縣南(洛水之北有熊耳山雙巒競舉狀同熊耳此自别山)


(不與禹貢導洛自熊耳同也昔漢光武破赤眉樊崇積甲仗與熊耳平即是山也元和志熊耳山在)


(永寧縣東北四十五里今在宜陽縣西南一百里)又東逕宜陽縣故城南


(城在今縣東北十四里)又東與厭梁之水合又東南黄中澗


水注之又東禄泉注之又東共水入焉又東合黑

澗水(在宜陽縣東北二十里)又東臨亭川水注之又東北出


散關南(洛水東逕九曲南其地十里有坂九曲按宜陽縣東三十里有九曲城)又東


與豪水㑹(元和志夀安縣洛水西自福昌縣界流入夀安今爲宜陽縣地豪水在縣東)


又東枝瀆左出焉(東出關絶惠水東北逕河南縣王城西又北入穀)洛水


又東出關惠水右注之(世謂之八關水自南山横洛水北屬於河皆關塞也)


(即楊僕家僮所築矣惠水出白石山之陽東流注于洛按八關城在今新安縣東北函谷新關在縣)


(東二里)又與虢水㑹又東北逕河南縣南(竹書紀年晉定公二)


(十年洛絶于周魏襄王九年洛入成周山水大出今河南府城西北有河南縣故城)地記曰


洛水東北過五零倍尾與澗瀍合是二水東入千


金渠故瀆存焉以今輿地言之洛水自洛南縣北


又東逕河南府盧氏縣南(盧氏在府西南三百四十里)又東北


逕永寧縣南(永寧在府西南二百里本漢澠池縣之南境)又東北逕宜


陽縣北(宜陽在府西南七十里)又東入洛陽縣界逕河南故


城南經所謂又東㑹于澗瀍也自周靈王壅穀水


使東出王城北合瀍水南入洛而城西之澗水遂


爲死穀及漢明帝復堨澗瀍二水使出洛陽故城

北爲千金渠又東過偃師縣南東入于洛(偃師在府東七)


(十里)而禹貢東㑹澗瀍之舊迹無復有存焉者矣

又東㑹于伊
　傳曰㑹于洛陽之南渭按伊水見豫州洛陽謂故洛
　陽城周之下都也在今洛陽縣東北二十里

水經注洛水自河南縣南又東逕洛陽縣南伊水


從西來注之(洛陽周公所營洛邑也故洛誥曰我卜瀍水東亦惟洛食其城南繫于洛)


(水北因于郟山春秋昭公三十二年晉合諸侯大夫城成周之城是也元和志洛水在洛陽縣西南)


(三里西自苑内上陽之南瀰漫東流宇文愷斜堤束令東北流當水衝捺堰九折形如偃月謂之月)


(坡今雖漸壞尚有存者按伊水篇云伊水自闕東北流至洛陽縣南逕員丘東又東北注于洛員丘)


(在今洛陽縣東三十里委粟山下曹魏郊天之所)以今輿地言之洛水自


河南故城南又東北逕洛陽縣東南又東至洛陽


故城南伊水從偃師縣西來注之經所謂又東㑹


于伊也

又東北入于河
　傳曰合於鞏之東渭按鞏周邑漢置縣屬河南郡其
　故城在今鞏縣西南二十餘里

水經注洛水㑹伊水又東合水注之(水南出半石之山東北流)


(注于公路澗上有袁術固今在偃師縣西南三十五里)又東逕計素渚(中朝時百)


(國貢計所頓故渚得其名)又東逕偃師故縣南與緱氏分水(元和)


(志緱氏縣洛水西自洛陽縣界流入今偃師縣南二十里有緱氏故城)又東休水自


南注之(水導源少室山)又東逕百谷塢北又北陽渠水注


之(竹書紀年晉襄公六年洛絶于即此處也按今偃師縣南有通濟渠故陽渠也隋時嘗修導)


(之名曰通濟)又北逕偃師城東東北歴鄩中逕訾城西


鄩水注之(水出北山鄩谿南流世謂之温水泉又東南於訾城西北東入洛按杜預左傳)


(注鞏縣西南有地名鄩中訾城在今縣西南四十里)又東逕訾城北又東羅


水注之(水出方山羅川西北流入洛按鞏縣西南有長羅川源出汜水縣之方山入洛處謂)


(之羅口)又東明樂泉注之(水出南原下三泉並導即古明谿泉春秋昭公二十)


(二年師次于明谿者也)又東逕鞏縣故城南(東周畿内鞏伯國)又東


濁水注之(即古湟水也水出南原按郡國志鞏縣有黄亭有湟水春秋昭二十三年劉子)


(單子以王猛居于皇杜預曰即黄亭在縣西北)又東北合洞水(水發南谿石泉世亦)


(名爲石泉水按今鞏縣東南二十里有石子河即此水也)又東北入于河(山海經曰)

(洛水成皋西入河謂之洛汭即什谷張儀説秦曰下兵三川塞什谷之口者也昔夏太康失政爲羿)


(所逐其昆弟五人須于洛汭作五子之歌於是地矣元和志鞏縣洛水東經洛汭北對琅琊渚入河)


(謂之洛口)以今輿地言之洛水自洛陽故城南㑹伊水


又東逕偃師縣南(北去縣五里)又東逕鞏縣故城南(今縣)


(在河南府東一百二十里隋所遷也)又東北至洛口入河(洛口在鞏縣故城東)


(北三十里今縣北少東八里)經所謂又東北入于河也今洛水


自鞏界東過汜水縣北(汜水故成皋西至鞏縣界十五里又二十五里爲縣)


(治)又東從滿家溝入河而洛口乃移于東非復古


之什谷矣


漢志弘農上雒縣下云禹貢雒水出冢領山東北


至鞏入河過郡二(弘農河南)行千七十里金吉甫曰北


方諸水雖大河亦冰唯洛水不冰所以謂之温洛


一是天地之中二是其北連山以障北風三則前


人謂其中有礜石


渭洛俱入河不得爲瀆而禹亦導之者蓋梁雍之


貢皆由渭以達于西河荆豫之貢皆由洛以達于

南河渭汭洛汭四州貢道之衿喉也其治與否所


關於帝都者甚重故四瀆而外特循行之


蔡傳云經言嶓冢導漾岷山導江者漾之源出於


嶓江之源出於岷故先言山而後言水也言導河


積石導淮自桐柏導渭自鳥鼠同穴導洛自熊耳


皆非出其山特自其山以導之耳故先水而後言


山也河不言自者河源多伏流積石其見處故言


積石而不言自也沇水不言山者沇水伏流其出


非一故不誌其源弱水黑水不言山者九州之外


蓋略之也小水合大水謂之入大水合小水謂之


過二水勢均相入謂之㑹天下之水莫大於河故


於河不言㑹此禹貢立言之法也渭按蔡氏之説


悉本曾彦和學者相承無異議王明逸獨以爲不


然曰南谷實鳥鼠之枝山相去不逺胎簪乃桐柏


之旁小山而謂渭出南谷特自鳥鼠導之淮出胎


簪特自桐柏導之似俱未安竊詳經文之例凡云

導某水自某山者皆水出其山之名也惟河不出


積石故但言導河積石沇多伏流故經不顯其所


出孔氏亦但以其在温縣平地者言之蔡氏拘於


先言山而後言水先言水而後言山之説則孔疏


有一言足以斷之曰漾江先山後水淮渭洛先水


後山皆是史文詳略無義例也此言一掃支離爲


之快絶


豐坊僞古書世本移導山導水於九州之前彼以


是爲荒度之始事耳然橫流之時山可隨刋而水


則失其故道豈有若是之原委秩然者乎史記夏


本紀漢書地理志皆先九州而後導山導水自魏


晉以來亦無異文坊之妄固不待辨而明也

　禹貢錐指卷十七
欽定四庫全書
　禹貢錐指卷十八
　　　　　　　　　　　　　　徳清胡渭撰
九州攸同
　傳曰所同事在下正義曰昔堯遭洪水道路阻絶今
　水土既治天下大同故總叙之陳氏曰禹貢書法簡
　嚴上各州惟舉一隅至此總結之以見九州之所同
　吳氏曰同謂九州之内無一處有未治者渭按此總
　敘水土之功而先舉其凡曰九州攸同下文四隩既
　宅至四海㑹同則其目也
古字州與洲通爾雅水中可居者曰洲說文堯遭


洪水民居水中為髙土故曰九州今按禮記祭法


曰共工氏之伯九州也其子曰后土能平九州故


祀以為社韋昭云共工氏伯者在戲農之間管子


曰神農作殖五穀九州之民乃知穀食地理志曰


黄帝畫野分州得百里之國萬區陸氏釋文引周


公職錄曰黄帝受命風后授圖割地布九州帝王


世紀曰顓帝帝嚳建萬國而制九州杜氏通典曰


顓帝置九州帝嚳受之州之為州也尚矣誠如許


氏所言豈羲農之時亦嘗有洪水乎舜典疏云天


地之勢四邊有水鄒衍書說九州之外有瀛海環


之是九州居水内故以州為名共在一州之上分


之為九耳此說近是盖自羲農以迄帝堯竝為九


州但其州名與疆域容有不同故黄帝顓頊亦稱

建置日知録云夏商之後沿上世九州之名各就


其疆理所及而分之故每代小有不同周禮量人


掌建國之法以分國為九州曰分則不循於其舊


可知矣


洪範曰鯀則殛死禹乃嗣興而堯典殛鯀次肇斗


二州之下故地理志云堯遭洪水褱山襄陵天下


分絶為十二州使禹治之水土既平更置九州列


五服盖漢人之說如此故王莽據之為奏(帝王世紀云堯)


(遭洪水分為十二州今虞書是也及禹平水土還為九州今禹貢是也說本班固)今按禹


告成在堯時堯崩三年喪畢舜即位其命官曰咨


十有二牧則九分為十二實在告成之後使先十


二而後九則舜之命官不當復言十二牧肇者始


也使前此已為十二州至是復分九為十二則亦


不得言肇矣且因褱襄而分絶其所蕩析者不應


獨在冀青之北是皆可疑愚竊謂古史記之體有


以年為經者春秋是也有以事為經者尚書是也

二典所載諸事不繫年月封山與廵守為一類四


罪與恤刑為一類故相繼言之吴才老云史泛舉


舜所行之大事初不計先後之序林少頴云殛鯀


竄苗當在洪水未平之前肇十二州當在禹平水


土之後史因言舜之恤刑遂舉四凶事繫於下耳


二説允當左傳王孫滿曰昔夏之方有徳也貢金


九牧杜預以為在禹之世孔頴達亦云禹登王位


還置九州近是竹書紀年曰帝舜三十三年夏后


受命于神宗遂復九州殆未可信


舜典肇十有二州傳禹治水之後舜分冀州為幽


州并州分青州為營州始置十二州正義云以境


界太逺始别置之馬融曰禹平水土置九州舜以


冀州之北廣大分置并州燕齊遼逺分燕置幽州


分齊為營州於是為十二州(見史記集解)鄭康成曰舜


以青州越海分齊為營冀州南北太逺分衛為并


燕以北為幽金氏通鑑前編曰九州之来舊矣而

冀為其北自陶唐都冀其聲名文教自冀四達冀


之北土所及固廣矣及水土既平人民加聚於是


分冀州自衛水以北為并州醫無閭之地為幽州


碣石以東接青州之北為營州是為十二州焉考


詩書傳記所紀其後復為九州盖九州為正而幽


并營不過分統青冀之故地是以殷之制分并為


幽合青為營分梁以入于雍荆周之制合梁為雍


合徐為青而并與幽冀復三焉略見爾雅詳見職


方氏所記職方幽州其山鎮曰醫無閭其川河泲


并州其山鎮曰恒山其川虖池嘔夷然則營州其


山碣石其川遼水與渭按虖池即衛水嘔夷即恒


水也康成云分衛為并殊不分明通典指為衛水


以北而金氏因之復舉恒山虖池以證尤確若以


為康叔所封之衛則并冀當以衡漳為界而冀域


北盡於平陽無是理也營州之碣石非禹貢之碣


石說見導山

日知錄曰幽并營三州在禹貢九州之外先儒謂


以冀青二州地廣而分之殆非也幽則今涿易以


北至塞外之地并則今忻代以北至塞外之地營


則今遼東大寧之地其山川皆不載之禹貢故靡


得而詳然而益稷之書謂弼成五服至於五千則


冀方之北不應僅數百里而止遼史地理志言幽


州在渤碣之間并州北有代朔營州東暨遼海營


衛志言冀州以南歴洪水之變夏后始制城郭其


人土著而居并營以北勁風多寒隨陽遷徙嵗無


寧居曠土萬里或其說之有所本也劉三吾書傳


謂孔氏以遼東屬青州隔越巨海道里殊逺非所


謂因髙山大川以為限之意盖幽并營三州皆分


冀州之地今亦未有所考渭嘗與閻百詩論及此


事百詩曰寧人著書言幽在今桑乾河以北至山


後諸州并在今石嶺闗以北至豐勝二州營在今


遼東大寧竝有塞外之地舜盖至此始有先儒謂

以冀青地廣而分者殆非予時同客太原面質之


曰此不過從肇者始也臆度耳其實周禮職方氏


并州其澤藪曰昭余祁在今介休縣東北二十二


里俗名鄔城泊吾與君所共游歴者非石嶺闗以


南乎且亦知先儒之釋經苦心處乎知分冀東恒


山之地為并州則以周并州鎮曰恒山故知分冀


東北醫無閭之地為幽州則以周幽州鎮曰醫無


閭故又知分青東北遼東等處為營州則以爾雅


釋地齊曰營州故也不然微周禮爾雅二書欲於


禹九州外枚舉舜三州之名且不可得況疆理所


至哉鄭康成云舜以青州越海分置營州晉地理


志同然則青之分而為營也不獨以地廣實以吏


民艱於涉海故别置一州以避其險漢光武以遼


東等郡屬青州後還幽州與明嘉靖十三年改遼


陽附順天鄉試者略同盖古今情形亦不相逺云


今按恒山虖池嘔夷皆并之山川而並載於禹貢

安得謂其地非冀域自此以北禹功所未及故醫


無閭不書非以其山在外國而略之也經紀揚州


止於震澤豈可以㑹稽之山不載禹貢而謂浙江


以南非揚域邪幽為冀之東北境也明甚後漢書


及杜氏通典皆以東夷九種為嵎夷其地在漢樂


浪玄菟郡界而青州首書嵎夷既略則朝鮮句麗


諸國禹時實皆在青域況遼東渡海僅數百里乎


堯遭洪水天下分絶謂冀之東北前閉而後通前


距而後服於理亦無礙但不可謂三州之地從古


所未有至舜而始開耳且禹弼成五服至于五千


自堯都以北當有二千五百里之地三州非其固


有冀北要荒二服將何所容哉先儒釋經未必皆


是苟有確據不妨改從若此之類則又不如仍舊


之為安矣

四隩既宅(釋文隩於六反玉篇於報反渭按隩史記漢書並作奥)
　蔡氏曰隩隈也厓内近水為隩渭按隩者水曲幽隠
　之處猶室之有奥四方之隩皆可奠居則非特兖之
　降丘宅土雍之三危既宅而已

傳云四方之宅已可居正義云室隅為隩隩是内


也人之造宅為居至于隩内遂以隩表宅故傳以


隩為宅以宅内可居言四方舊可居之處皆可居


也渭按隩者隅也故室隅亦曰隩直指隩為宅非


是疏頗費辭終不明爾雅隩隈厓内為隩外為隈


疏云隈當作鞫傳寫誤也李巡曰厓内近水為隩


其外為鞫孫炎曰隈水曲中也内曲裏也外曲表


也詩大雅芮鞫之即傳曰芮水涯也鞫究也箋曰


芮之言内也水内曰隩水外曰鞫盖詩之所謂芮


即禹貢之所謂隩也芮與汭同隩亦作奥衛風瞻


彼淇奥是也(大學引詩作澳)

九山刊旅
　傳曰九州名山已槎木通道而旅祭矣正義曰上文
　諸州有言山川澤者皆舉大言之所言不盡故於此
　復更總之九山九川九澤言九州之内所有山川澤
　無大無小皆已治往前大水旅祭禮廢言旅見已治
　也吕氏曰九州之山已刊除置壇場而旅祭以告成
　功金氏曰刋者去蓊鬱驅猛獸也旅者定祭秩立表
　鎮也王氏(樵)曰刋旅舉始末以􁀁中間刋者治水之
　始旅者功成祭告渭按刋者隨山之事旅者告祭之
　名九州之山皆已刋旅則非特四列之所隨梁雍之
　所旅而已

左傳四嶽三塗陽城太室荆山中南九州之險也


禹貢有其七而無其二(三塗陽城)淮南子云何謂九山


㑹稽泰山王屋首山太華岐山太行羊腸孟門也


禹貢有其六(泰山即岱首山即雷首)而無其三(㑹稽羊腸孟門)殊不


合故史記索隠釋道九山曰汧壺口厎柱太行西


傾熊耳嶓冢内方汶(與岷同)是九山也然禹之所導


自汧至敷淺原凡二十七何獨有取於此九山如


謂舉其大者則雷首太岳太華外方衡山豈反不

及厎柱内方等邪蔡蒙荆岐終南惇物鳥鼠之旅


經有明文何以皆不在此數耶其謬不待辯而可


知且魯語展禽曰共工氏之子曰后土能平九土


韋昭云九州之土左傳虞人之箴曰芒芒禹迹畫


為九州經啓九道杜預云九州之道孔穎逹云既


分海内以為九州遂皆以九言之禹貢云九山九


川九澤故此亦言九州之土九州之道正可與此經


相發明也


披山通道未嘗寜居黄帝之所以畫野分州也帝


省其山柞棫斯㧞太王之所以肇基王迹也刋木


是古帝王大經濟故始終兩言之


禮有正祭有告祭周禮大宗伯職曰國有大故則


旅上帝及四望注云故謂凶灾旅陳也陳其祭事


以祈以祀焉禮不如祀之備也上帝五帝也四望


五岳四鎮四瀆論語季氏旅於泰山馬融曰旅祭


名由是言之旅乃告祭之名非専主山川孔傳於

梁州云祭山曰旅未當也或曰旅為告祭其山川


正祭之名云何曰正祭山川謂之望堯典舜受終


之後望扵山川東巡守至扵岱宗柴望秩於山川


(金吉甫云禮記作柴而望祀山川盖古者祭山埋之祭川沈之今於東岳之下祀岱宗而及東方山)


(川不能徧埋沈也故柴而望祭取其氣之旁達也)詩序時邁巡守告祭柴


望也(鄭康成云武王既定天下時出行其邦國謂巡守也望于山川皆以尊卑祭之)般巡


守而祀四嶽河海也此皆天子之禮山川遼逺不


可往祭因四向為壇遙祭之故曰四望公羊傳曰


三望者何望祭也祭泰山河海鄭康成以為望者


祭山川之名三望淮海岱也爾雅云梁山晉望左


傳云江漢睢漳楚之望此皆諸侯之禮也望為正


祭天子諸侯皆躬親其事而旅則令祠官致敬焉


難者曰舜武之於山川亦告祭也何以為之望曰受


終巡守大事也雖告祭而以望禮行之故亦謂之望


禹治水時猶未攝位王官不得行望禮水土功畢聊


以告平或躬親其事或遣官屬徃祭通謂之旅也

九川滌源(釋文滌待歴反渭按源史記作原)
　傳曰九州之川已滌除泉源無壅塞矣正義曰從其
　所出至其所入皆蕩除之無壅塞也林氏曰九山九
　川九澤皆是泛指九州之山川澤而言之若必欲以
　弱水而下為九川雷夏而下為九澤則導岍而下果
　九山否乎吕氏曰滌源水平而復疏滌其源為經久
　計也金氏曰九州之川不曰通流而曰滌源者此所
　謂濬畎澮距川則田里無水潦壅塞之患也渭按金
　說尤善九州之川皆已滌源則其所濬者非特岷嶓
　蒙羽諸山太原覃懐等地而已

管子曰水有大小有逺近水出山而流入海者命


曰經水别於他水入於大水及海者命曰枝水墨子


曰禹湮洪水決江河通四夷九州名川三百支流


三千小者無數(周書曰禹渫七十川大利天下)水經所引天下之


水百三十七即所謂經水酈注引支流一千二百


五十二即所謂枝水禹曰決九川距四海者是也

史記索隠以弱黒河漾江沇淮渭洛當之則拘而


鮮通矣其曰濬畎澮距川即此經所謂滌源者是


也畎澮有二一為田間通水之道匠人畎遂溝洫


澮之制是也一為山中澗壑之流釋水云注川曰


谿注谿曰谷是也(谷即畎谿猶澮也詳見青州)蓋畎澮者諸川之


源洪水汜濫畎澮塡淤不濬則雨潦時至平田皆為


巨浸勢不得不決而歸之川川中暴漲還溢地上及


其旱也田間乏水良苖立槁亦無以救之是旱潦皆


災源委交病也故必以滌源為濬川之成功云

　禹曰予決九川距四海濬畎澮距川此禹作司空
　時事也孔子曰卑宫室而盡力乎溝洫此禹攝帝
　位後事也夫既決川距海矣而必繼之以濬畎澮
　亦既萬邦作乂矣而又必盡力乎溝洫禹終身日
　孜孜於此者人皆知其為治田之良法而不知其
　為治水之終事江淮河漢之水由地中行歴千餘
　年而不變者恃有此道也周恭肅(用)曰今之黄河
古之黄河也所以有徙決之變者以霖潦無所容


也天下皆有溝洫則天下皆容水之地天下皆治


水之人水治而田無不墾一舉而平天下之大害


興天下之大利両得之矣朱國盛曰天下之水當


以天下分之禹之決川䟽河所以抑洪水也其盡


力溝洫所以偹洪水也以天下之溝洫盛(平聲)天下


之霪潦黄河安流入海四海之田皆墾而國計無


虞矣此千古之格言治河之石畫也禹貢於九州


分敘決川之事而總結之曰九川滌源使其事專


為治田而無與於治水則何以繫諸九川之下其


繫諸九川之下者盖以是為治水之終事也今井


田之政雖不可復而溝洫之法隨地可行治河者


不知出此何也馮應京曰大禹玄圭告成迨殷周


而疆理如故也畛涂道路皆水防也無所事隄瀦


溝遂列皆水藏(去聲)也無所事渠河由地中行不勞


而定矣今瀕河之北一望閒荒誠驅河南徐邳諸

郡之民數百畝必溝數十溝必川數大川必瀦為


湖渚溝因水漱坊因水淫淵因水罄折而句(音鉤)於


矩為湖為渚多則方千里之水不助河為虐反因


為利矣此真得滌源精意使其說得行豈非河定


民安之上䇿哉總之溝洫之設不專為田間備旱


潦蓋暴水時至得溝洫以貯之則其水不盡歸於


河此急来緩受之法河之所以無溢決也三代而


下知此意者鮮矣


溝洫之制占地頗多商鞅之所以開阡陌者為富


強計使地無尺寸不耕無尺寸不征也旣盡地力


廢溝洫則膏壤變為舄鹵而穿渠灌溉之事興焉


鄭國引涇注洛以為渠溉舄鹵之地四萬餘頃是


也賈讓欲多穿漕渠於冀州地使民得以溉田此


鄭白之故智非大禹滌源之意故讓亦自言非聖


人法乃救敗術也或以穿渠溉田有合於古溝洫


之制大謬何也禹濬畎澮導谿谷之水以注之田

間其勢順而易鄭白之渠引川之水以溉平地其


勢逆而難溝洫廣深雨多水暴至有所容利於田


而兼利於河穿渠引溉使河流遲貯淤而稍淺水


暴至輒溢決(漢張戎說)田雖利而河則病矣唯禹之治


水使地上之流得所容畜而河中之水不甚滿盈


康功田功相為表裏此所以為萬世永賴者與

九澤既陂
　傳曰九州之澤已陂障無決溢矣正義曰往前濫溢
　今時水定咸作陂以障之使無決溢詩云彼澤之陂
　毛傳云陂澤障也吕氏曰凡治水不出兩端川流畎
　澮轉相入以達于海所以使之有所歸也或逺而不
　達則捐數百里之地以為澤所以使之有所容也渭
　按九州之澤皆已陂障則非特雷夏以下既澤既豬
　而已

周禮澤虞注曰澤水所鍾水希曰藪職方注曰大


澤曰藪賈公彦云澤虞注水鍾曰澤水希曰藪則

澤藪别矣今此云大澤曰藪者但澤藪相因亦為


一物也周語陂障九澤豐殖九藪韋昭云澤無水


曰藪渭按澤藪單舉則一有水一無水連稱則通


為一物更有所謂浸者鄭云可以為陂灌溉愚竊


謂此義未當澤水亦可灌溉非獨浸也揚州澤藪


曰具區其川三江其浸五湖葢澤藪之水淺或盈


或縮豐殖百物民資其利故太宰職曰藪以富得


民浸即後世所謂湖也渟蓄淵深四時不改今太


湖自包山以西水極淵深即古之五湖而平望八


赤震澤之間水瀰漫而甚淺則古之具區也澤浸


之别以此雲夢澤方八九百里獨巴丘湖常滿而


不涸是亦浸也


周禮職方之澤藪揚曰具區荆曰雲瞢豫曰圃田


青曰望諸兖曰大野雍曰弦蒲幽曰貕養冀曰楊


紆并曰昭餘祁(鄭注云凡九州山鎮澤藪言曰者以其非一曰其大者耳)爾雅


釋地之十藪魯有大野晉有大陸秦有楊陓宋有

孟諸楚有雲瞢吳越之間有具區齊有海隅燕有


昭余祁鄭有圃田周有焦護(賈氏職方疏云爾雅澤有十者以周秦同)


(在雍州秦有楊紆周有焦護一州有二故十)吕氏春秋九藪云越之具


區楚之雲瞢秦之陽華晉之大陸梁之圃田宋之


孟諸齊之海隅趙之鉅鹿燕之大昭(淮南子曰秦之陽紆燕之)


(昭余)今按九藪二字始見於國語及管子說者以為


即九澤而周禮爾雅吕覽淮南之所列參錯不齊


或以州言或以國言各舉其大且著者與禹貢不


合故釋此經者以為兖之雷夏徐之大野揚之彭


蠡震澤荆之雲夢豫之滎波菏澤孟豬雍之豬野


乃九澤也取之經而已足不煩外求此說亦通但


無如九山之難於節取耳施博士曰雖有適然可


合之數而無必然可信之理則九山九川九澤皆


以九州而為言矣(林氏尚書全解引此語)


周語太子晉諫靈王曰晉聞古之長民者不墮山


不崇藪不防川不竇澤夫山土之聚也藪物之歸

也川氣之導也澤水之鍾也夫天地成而聚於髙


歸物於下疏為川谷以導其氣陂唐汚庳以鍾其


美(唐隄也)是故聚不阤崩而物有所歸氣不沈滯而


亦不散越是以民生有財用而死有所葬昔共工


棄此道也欲壅防百川墮髙堙庳以害天下禍亂


並興共工用滅其在有虞有崇伯鯀播其淫心稱


遂共工之過堯用殛之於羽山其後伯禹念前之


非度釐改制量象物天地共之從孫四岳佐之髙


髙下下疏川導滯鍾水豐物封崇九山決汨九川


陂障九澤豐殖九藪故天無伏陰地無散陽水無


沈氣火無災燀皇天嘉之胙以天下(渭)按此論最


精川流水故宜疏之以導其滯澤止水故宜鍾之


以豐百物此天地自然之性聖人治之亦行所無


事而已左傳云玄冥之子臺駘能業其官宣汾洮


障大澤盖自上古以来治水之法如是共鯀易之


宜其敗也

陂亦隄也而實不同川兩厓築隄制其旁溢陂則


環澤而隄之此其所以異也陂必有水門以時蓄


泄攷之傳記夀春芍陂楚相孫叔敖作有五門隋


趙軌修之更開三十六門穰縣鉗盧陂漢南陽太


守召信臣作有六石門號為六門陂山隂鏡湖㑹


稽太守馬臻作築塘周回三百里疏為二門其北


隄石闥二陰溝十九南隄隂溝十四盖皆古法也


川水暴至則開髙門受水使水得游蕩陂中以分


殺其怒川平則仍閉以蓄水遇旱即開下門以溉


田利民之事無大於此者故易曰說萬物者莫說


乎澤賈讓言内黃界有澤方數十里環之有隄太


守以賦民民起廬舍其中盖自戰國開阡陌盡地


力即有廢澤以為田者其後翟方進壞汝南鴻隙


陂而郡人怨之謝靈運求㑹稽回踵岯崲二湖以


為田而太守不許陂之不可廢也如此近世逐利


而忘害古時瀦水之地無尺寸不耕而昧其昔之

為陂澤矣就禹貢所載言之滎播塞為平地非人


之罪餘若大陸雷夏大野震澤菏澤皆失其舊大


抵由圍田所致而他澤從可知已夫子之論政也


曰無見小利見小利則大事不成今廢澤以為田


而百川決溢人無寧居嵗數不登皆謀國者見小


利之害也


陸文裕(深)河汾燕間録曰晉水澗行類閩越而悍


濁怒號特甚雖步可越處輒起濤頭作漰湃源至


髙故也夏秋間為害不細以無堰堨之具耳某行


三晉諸山間嘗欲命縁水之地聚諸亂石倣閩越


間作灘自源而下審地髙低以為疎密則晉水皆


利也有司既不暇及而晉人簡惰亦復不知所事


閩諺云水無一㸃不為利誠然亦由其先有豪傑


之士作興後来因而修舉遂成永世之業故某謂


閩水之為利者盈科後進晉水之不為利者建瓴


而下耳朱文肅(國楨)湧幢小品曰辛丑某南歸經

磁州徧野皆有水溝深不盈二三寸闊可徑尺縱


横曲折隨地各因其便輿馬可跨而過禾黍蔚然


異之問輿夫水何自來遥指西山曰此泉源也又


問泉那得平流則先任知州劉徵國從泉下築隄


障之髙丈許隄髙泉與俱髙因地引而下大約髙


一尺可灌十里一州遂為樂土閻百詩嘗舉此二


條以示余曰此即文章家急脈緩受緩脈急受之


法也余曰然又因悟谿谷之水由山以注田由田


以注川無問南北髙下皆宜緩而不宜急障其泉


源則田間無驟盈之水深其溝洫則川中無暴漲


之流聚石作灘築隄為障亦即大禹陂澤之意非


獨下流捐地以為川水游波之所也


昔賈讓欲穿漕渠於冀州地多張水門旱則開東


方下水門溉冀州水則開西方髙門分河流此亦


用水門也而其法則與後世減水河同非陂障九


澤之意盖鑿渠減水施之於清川則可施之於濁

流則分水既多水力緩弱不足以衝刷泥沙正道


必致填淤而決於上游害滋甚矣因澤體之洿下


以瀦其水啓閉以時川水暴至得左右游波及其


退也經流不分永無填淤之患此聖人之智所以


為大也

四海㑹同
　傳曰四海之内㑹同京師九州同風萬國共貫正義
　曰禮諸侯之見天子時見曰㑹殷見曰同此言四海
　㑹同乃謂官之與民皆得聚㑹京師非據諸侯之身
　朝天子也夷狄戎蠻謂之四海林氏曰洪水汜濫於
　天下四方道路皆遏絶而不通至于禹治九州之功
　畢每州之末皆載其達于河之道如江不通淮則曰
　沿于江海達于淮泗沱潛漢不通洛則曰逾于洛至
　于南河或航海或陸運而皆以達河為至則北自碣
　石西自西傾南東盡海之地皆有通于帝都之道此
　四海之所以㑹同也張氏曰水患既去非特九州之
　民往来無阻而蠻夷戎狄皆復㑹同于京師矣渭按
　張說最善四海之人皆㑹同于京師則非特東方之
　島夷西方之崑崙析支渠搜而已

爾雅釋地云九夷八狄七戎六蠻謂之四海郭璞


曰九夷在東八狄在北七戎在西六蠻在南次四


荒者渭按古書所稱四海皆以地言不以水言爾


雅四海繫釋地不繫釋水禹貢九州之外即是四


海不以海水之逺近為限劉向說苑云八荒之内


有四海四海之内有九州是也自宋人撥棄古訓


直以海為海水故蔡傳釋四海㑹同云四海之水


無不㑹同而各有所歸不知此意包括在九州攸


同句中何用贅辭且禹貢諸水皆入東海唯黑水


入南海其歸西海北海者又何水邪西海北海不


見于詩書禮記祭義始云西海北海注家不詳其


地左傳孟子所謂北海不離乎東海離騷曰路不


周以左轉兮指西海以為期史記曰于寘之西水

皆西流注西海又曰奄蔡在康居西北可二千里


臨大澤無厓盖乃北海云漢書蘇武郭吉使匈奴


皆幽于北海之上又條支國臨西海後漢書云班


超遣甘英輩親至其地西海之西又有大秦夷人


與海商皆常往来唐書言突厥部北海之北有骨


利幹國在海北岸又流鬼國去京師萬五千里濱


於北海其鑿鑿言之如此然西海距玉門陽闗四


萬餘里由漢以来西域常通中國人得見其海而


極北之地罕有使命流鬼去長安僅萬五千里而


北海終不得見故朱子云自古無人窮至北海也


據王制西河至東海不過二千餘里今以堯時甸


服計之其距南海近者可四千里逺者亦無過七


八千里而西海北海乃若此之逺聲教所訖何其


相去之懸絶邪四海之義定當從爾雅然傳記所


稱西海北海則實有其處非寓言也洪景盧云海


一而已地東北髙東南下所謂東北南三海其實

一也北至于青滄則曰北海南至于交廣則曰南


海東漸吴越則曰東海無由有所謂西海者詩書


禮經之稱四海盖引類而言之審爾則禹貢之文


但言海足矣何以又有所謂南海乎盖南海附近


交廣黑水入焉而西海北海逺在數萬里之外與


中國之水無涉故不言耳灉沮㑹同以水言四海


㑹同以人言説者當随文立義不可牽合時見曰


㑹殷見曰同自是周禮堯時未必有此名也㑹同


只是望走之意不必引諸侯朝天子事四海㑹同


舉逺以該近言夷狄戎蠻則華夏可知傳四海之


内内字有病而疏曲為之說云天子之於夷狄不


與華夏同風故知四海謂四海之内即是九州之


中順傳違經吾無取焉

六府孔修
　傳曰水火金木土穀甚修治言政化和正義曰由政
　化和平民不失業各得殖其資産故六府修治也葉
　氏曰六府無廢材貢賦之法於是而立金氏曰府官
　府也六府水火金木土穀之府也水土既平故六者
　之利無不興而六者之官無不舉也渭按此以下總
　結諸州土田貢賦之事六府者財用之源也六府之
　政不修則賦無所出貢無由作矣曰六府孔修為下
　文張本也

金吉甫以府為官府其説盖有所本左傳昭二十


九年蔡墨對魏獻子曰五行之官是謂五官實列


受氏姓封為上公祀為貴神社稷五祀是尊是奉


木正曰句芒(正官長也句古侯反)火正曰祝融金正曰蓐收


水正曰玄冥土正曰后土(句芒以下皆五行之神名配者與之同食亦得)


(取彼名以為名猶社本土神之名稷本糓神之名配者亦得稱社稷也)獻子曰社稷


五祀誰氏之五官也對曰少皥氏有四叔曰重(直龍)


(反)曰該曰修曰熙實能金木及水(能治其官)使重為句


芒該為蓐收修及熙為玄冥世不失職遂濟窮桑


此其三祀也顓頊氏有子曰犂(國語字作黎)為祝融共

工氏有子曰句龍為后土此其二祀也后土為社


稷田正也(農官之長掌播殖)有烈山氏之子曰柱為稷自


夏以上祀之周棄亦為稷自商以来祀之今按五


行之官及田正自少皥氏已有之則堯時亦有此


六官可知也禹為司空平水土殆兼此二官益掌


火焚山澤作虞若草木亦當兼木火之官稷播百


穀為田正但未知金正屬何人耳洪範五行一曰


水二曰火三曰木四曰金五曰土其序與此小異


盖禹受洛書後所更定下文云土爰稼穡則穀附


於土而不復别為一府於是五官之名著而六府


之號隠矣

庶土交正厎慎財賦
　傳曰交俱也衆土俱得其正謂壤墳壚致所慎者財
　貨貢賦言取之有節不過度正義曰水災已除天下
　衆土墳壤之屬俱得其正復本性故也民既豐足取
　之有藝致所慎者言什一而稅不過度也葉氏曰庶
　土交正以九土相參而辨其等也吕氏曰九州之土
　彼此相視髙下各得其正蔡氏曰土者財之自生謂
　之庶土則非特穀土也庶土有等當以肥瘠髙下名
　物交相正焉以任土事也因庶土所出之財而致謹
　其財賦之入如周大司徒以土宜之法辨十有二土
　之名物以任土事之類渭按此兼土田貢賦而言之
　厎慎者聖人兢業之心制其法使歸於中正行之萬
　世而無獘也

萬物皆麗乎土土為財賦之所自出故於六府之


中特舉土以言庶土吴幼清云川澤墳衍原隰丘


陵山林也說本周禮大司徒即所謂以土㑹之灋


辨五地之物生者也東陽陳氏云庶土交正則山


林川澤丘陵墳衍原隰之土地無不辨非特墳壤


壚之别而已此說非是夫墳壤壚即在此五地中


豈厥土云云之外更有所為五地之土性乎吴説


不妨互證陳氏推廣言之則謬矣

正義云諸州之土青黎是色塗泥是溼土性之異


惟有壤墳壚耳故舉三者以言也今按揚荆之塗


泥不可謂非土性梁之青黎安國以黎為黑馬融


曰黎小疏也王肅從之盖黎實土性青海濱廣斥


斥鹵亦土性也土黏曰埴徐之赤埴獨非土性乎


傳云壤墳壚特舉其多者言之不必謂三者之外


更無土性也


孔疏以衆土俱復本性為交正葉少藴始云以九


土相參而辨其等此義較長故蔡傳宗之或疑經


文田有等而土無等葉説恐非愚謂田不外乎土


特自人耕治出穀名之曰田九等亦就壤墳壚别


之即田之等可以知土之等也但此云庶土交正


不專主穀土耳

咸則三壤成賦中邦
　傳曰皆法壤田上中下大較三品成九州之賦明水
　害除正義曰土壤各有肥瘠故分為上中下計等級
　甚多但舉其大較定為三品法則地之善惡以為貢
　賦之差雖細分三品以為九等人功修少當時小異
　要民之常税必準其土也蘇氏曰九州各則其壤之
　髙下以制國用為賦入之多少中邦諸夏也貢篚有
　及於四夷者而賦止及於諸夏也王氏曰土賦有及
　四夷田賦止於中邦而已金氏曰中邦中國也古者
　田之可井者則整齊經理謂之中國其田不可井者
　則隘塞之地疆以戎索故有九州内之夷狄(渭)按金
　説最善中邦謂甸侯綏三服泛言九州者非田為庶
　土中之膏壤中邦乃井牧之地田賦所出生人之大
　命繫焉國家之積貯賴焉視土貢尤急故特於上二
　句内抽出言之

古者以九州之内地制為五服甸侯綏方三千里


為中國要荒方二千里為四夷五服之外所有餘


地亦屬九州九州之外夷狄戎蠻是為四海自漢


以来說經者不明此義唯金吉甫得之左傳定四

年祝佗言成王封伯禽於少皥之虚封康叔於殷


虚皆疆以周索(索法也)封唐叔於夏虚疆以戎索夏


虚者太原也堯時為侯服周宅鎬京則太原當為


要服其地近戎故疆以戎索盖亦不井其田使與


中國之賦法同也


禮記王制自恒山至于南河千里而近鄭注云冀


州域自南河至于江千里而近豫州域自江至于


衡山千里而遥荆州域自東河至于東海千里而


遥徐州域自東河至于西河千里而近亦冀州域


自西河至于流沙千里而遥雍州域(渭)按此經意


不在各州之界康成説似是而非篇首云凡四海


之内九州州方千里此復縱横言之自恒山而南


河而江而衡山南北徑三千里自東海而東河而


西河而流沙東西徑三千里因其徑以知其方故


下文云西不盡流沙南不盡衡山東不盡東海北


不盡恒山凡四海之内斷長補短方三千里為田

八十萬億一萬億畝此即禹貢甸侯綏三服方三


千里之地無蠻夷雜處其中可以則壤成賦夏造


殷因歴千餘年而不變至周而始損益之也(周為王畿)


(及侯甸男采四服之地)金華應鏞曰弼成五服至于五千者


此區域之大數而疆理之略者也四海之内斷長


補短方三千里者此民田之大數而疆理之詳者


也深得經㫖諸儒所莫及四海之内即是九州九


州之中爰有五服五服之地不盡九州孟子云海


内之地方千里者九蓋即禹貢中邦成賦之區撰


王制者錯㑹其意遂以為州方千里九州方三千


里而其外即是四海自此一誤諸儒不復知禹貢


九州之内有中國蠻夷之别而以四夷為版圖所


不登正朔所不加之地與四海無分矣積謬相仍


今特為正之


禹貢長箋云按庶土四句蔡氏分土貢田賦土貢


曰慎即惟服食器用也田賦曰成即萬民惟正之

供也然庶土所包者廣據蔡云非特穀土則穀土


已在其中況經文賦字有二本無異同何得以財


賦之賦專指土貢言邪盖厎慎是千古理財之本


義兼貢賦特積貯為軍國之命什一尤中正之經


故又於庶土之中科取穀土言之則壤成賦取民


有制是所謂厎慎也義正相足非上言貢而下言


賦之謂(姚承菴疑問亦同余説)

　禹貢錐指卷十八
欽定四庫全書
　禹貢錐指卷十九
　　　　　　　　　　　　　　徳清胡渭撰
錫土姓
　傳曰天子建徳因生以賜姓謂有徳之人生此地以
　此地名賜之姓以顯之正義曰周語稱帝嘉禹徳賜
　姓曰姒祚四岳賜姓曰姜左傳稱周賜陳胡公之姓
　為媯皆是因生賜姓之事臣蒙賜姓其人少矣此事
　是用賢大者故舉以為言林氏曰錫土姓者於是始
　可以疆天下而成五服也如契封于商錫姓子氏稷
　封于邰錫姓姬氏亦必在此時黄氏曰舊有土者功
　髙則加錫已有姓非大功大徳不别賜金氏曰水土
　既平田制既定於是修封建之法各使守之錫土者
　賞其功勞定其限制也錫姓者表其勲徳輯其分族
　也封建之來固久經洪水之患則限制多不明有水
　土之功則庸勞所宜賞此所以修封建之制也當時
　堯舜在上封建雖非禹所專而實出禹所畫所謂弼
　成五服者此章以下是也(渭)按有土則必有氏而賜
　姓為難錫土姓謂始封之君有徳者也
錫土姓是一事或云舊有土而今始錫姓者盖亦


有之愚謂衆仲云天子建徳因生以賜姓此必是


始封之君即使舊有土者時亦必改封大國王制


云有功徳於民者加地進律即其事也


堯時錫土姓之事禹賜姓曰姒氏曰有夏四岳姓

曰姜氏曰有呂見周語契為商姓子氏棄為周姓


姬氏見史記五帝本紀其他則無明文秦本紀云


秦之先大費佐舜調馴鳥獸是為柏翳(即伯益金氏通鑑前)


(編云秦聲以入為去故謂益為翳也)舜賜姓嬴氏而不言其所封夏


本紀云禹立而臯陶卒封其後於英六(英左傳作蓼)而


不言賜姓帝王世紀云臯陶生於曲阜曲阜偃地


故帝賜姓曰偃是伯益臯陶至舜禹即位而後錫


土姓也然詩商頌正義引中候握河紀云堯曰賜


爾二三子斯封稷契臯陶禮記正義引鄭駮異義


云堯錫伯夷姓曰姜禹姓曰姒契姓曰子稷姓曰


姬由是言之則舜賜益姓當在攝位時而英六之


封在臯陶卒後其身豈獨不得封意堯時亦必有


以錫臯陶也或曰禹言十二師五長各迪有功當


徧錫之余曰八愷八元九官十二牧及諸侯之賢


能者固宜並受其錫不盡於前所云云然太上立


徳其次立功功不如徳徳為世之所難堪此錫者

恐亦不多諸論功行賞事所恒有唯錫土姓為非


常之典故禹特紀之


左傳隠八年衆仲曰天子建徳因生以賜姓胙之


土而命之氏注云立有徳以為諸侯因其所由生


以賜姓謂若舜由媯汭故陳為媯姓報之以土而


命氏曰陳正義云諸侯之氏則國名是也周語曰


帝嘉禹徳賜姓曰姒氏曰有夏胙四岳國賜姓曰


姜氏曰有吕亦與賜姓曰媯命氏曰陳其事同也


天下之廣兆民之衆非君所賜皆有族者人君之


賜姓賜族為此姓此族之始祖耳其不賜者各從


父之姓族非復人人賜也晉語稱黃帝之子二十


五人其得姓者十二人(當作十四人)天子之子尚不得


姓況餘人哉固當從其父耳黄帝之子兄弟異姓


周之子孫皆姓姬者古今不同質文代革周尚文


欲令子孫相親故不使别姓其賜姓者唯外姓媯


滿之徒耳(渭)按此疏最為詳晰諸侯之氏即其國

名有土則有氏故經不言氏其所重在賜姓姓非


有徳者不得賜天下有有土而不錫姓者矣未有


錫姓而無土者也


左傳正義又云姓者生也以此為祖令之相生雖


下及百世而所姓不改族者屬也與其子孫共相


連屬則各自立氏禮記大傳曰繫之以姓而弗别


百世而婚姻不通者周道然也是言子孫當共姓


也其上文云庶姓别於上而戚單於下(戚親也單盡也)是


言子孫當别氏也謂之庶姓者以始祖為正姓髙


祖為庶姓亦氏族之别名耳渭按此與賜姓命氏


全無交涉大傳曰四世而緦服之窮也五世袒免


殺同姓也六世親屬竭矣其庶姓别於上而戚單


於下昏姻可以通乎(殷人五世以後可以通婚故記者設問六世親盡别自為)


(宗周道亦可以通婚乎)繫之以姓而弗别綴之以食而弗殊


雖百世而昏姻不通者周道然也(此答問之辭周道然者言異於)


(殷也)鄭注云世所由生周之所建者長也姓正姓也

始祖為正姓髙祖為庶姓繫之弗别謂若今宗室


屬籍也正義云正姓若周姓姬本於黄帝齊姓姜


本於炎帝是也庶姓若魯之三桓鄭之七穆是也


竊推鄭意正姓即大宗下文所謂别子之後百世


不遷者也庶姓即小宗下文所謂宗其繼髙祖者


五世則遷者也(五世則遷即所云戚單於下)凡為諸侯大夫者


皆然其天子賜姓諸侯賜族皆非常之典惟其功


徳初不論世數與大傳義不同孔氏既以此釋大


傳復移以證衆仲之言而張子韶遂據之以釋禹


貢曰錫土者命之氏而逺及支庶錫姓者因其所


生而以傳正適不容有兩人愚竊以為不然諸侯


之氏即其國名管蔡郕霍邘晉應韓之屬是也公


子之後以王父字為氏魯三桓鄭七穆之屬是也


古者男子稱氏婦人稱姓生則以姓配氏(如子氏姜氏)


死則以諡配姓(如成風敬嬴)男子但不稱姓耳身即為


支庶豈不得姓其先人之姓諸姬之於王室三桓

七穆之於公室雖别氏而其姓則同正所謂繫之


以姓而弗别雖百世而昏姻不通者何言姓獨傳


正適而不及支庶也哉


經傳言庶姓者三大傳其一也周禮司儀詔王儀


南鄉見諸侯土揖庶姓時揖異姓天揖同姓鄭注


云庶姓無親者也異姓昏姻也左傳隠十一年滕


侯曰薛庶姓也我不可以後之杜注云庶姓非周


之同姓此三者皆與錫土姓之義無涉庶姓别於


上上謂髙祖故鄭云髙祖為庶姓戚單於下下謂


六世孫也孔以庶姓為氏族之别名然則公之子


曰公子公子之子曰分孫公孫之子賜族者以王


父氏為字并其先君數之亦止四世親屬未竭何


以遽别氏乎可見别氏者皆由時君賜之以顯其


先人之功徳或賜或不賜非世數所得而限也(公子)


(之後有竟不得賜者仍以國氏春秋所書内有無駭挟柔溺外則鄭詹莒拏邾庶其畀我之類是也)


晉語黄帝以姬水成炎帝以姜水成(成謂所生長以成功也)

成而異徳故黃帝為姬炎帝為姜(同徳者同姓異徳者異姓)此


因生賜姓之始也(鄭駮異義云炎帝姓姜太皥所賜黄帝姓姬炎帝所賜)黄


帝之子二十五宗其得姓者十四人為十二姓姬


酉祁己滕葴任荀僖佶儇依是也韋昭曰得姓以


徳居官而賜之姓也謂十四人而二人為姬二人


為己故十二姓也(青陽與夷鼓皆為己姓玄囂與倉林皆為姬姓)蔡墨言


五行之官皆列受氏姓封為上公實少皥顓頊之


後史伯言黎爲髙辛氏火正其後八姓歴事夏商


曰己董彭秃妘曹斟芊黎即祝融五官之一也然


則髙辛之世賜姓命氏之事槩可知己堯時洪水


初平大封以褒明徳故禹貢特書自是之後唯舜


賜飂叔安裔子之姓曰董氏曰豢龍著在左傳丹


朱之後為貍姓見於周語盖亦舜賜之夏商之事


無聞焉周之賜姓獨一媯滿餘無可考而諸姬無


一賜姓者盖周道同姓雖百世而昏姻不通苟賜


之姓則不能禁其通昏矣叔詹曰男女同姓其生

不蕃子産曰内官不及同姓其生不殖先王敬宗


收族既欲防嫌亦期廣嗣故不復賜也


三代以上姓氏判而為二三代以下姓氏混而為


一凡公族不得氏者異邦人稱之則以其國為氏


亡國之餘亦然春秋時若鄭詹莒拏邾庶其鄭丹


宋朝陳恒蔡墨郳甲之類戰國時若宋牼宋句踐


曹交衛鞅蔡澤陳軫毛遂茅焦之類皆以國氏然


未嘗以氏為姓其混而為一自司馬遷始也遷采


世本以為史記(漢藝文志春秋家有世本十五篇古史官記黄帝以来訖春秋時諸)


(侯大夫鄭駮異義云姓者所以統繫百世使不相别也氏者所以别子孫之所出故世本之篇言姓)


(則在上言氏則在下也)於五帝本紀則曰禹姓姒氏契姓子


氏棄姓姬氏於秦本紀則曰柏翳姓嬴氏於始皇


本紀則曰姓趙氏於髙祖本紀則曰姓劉氏而姓


氏之别紊矣其於夏本紀又曰禹為姒姓其後分


封用國為姓故有夏后氏有扈氏有男氏斟尋氏


彤城氏褒氏費氏杞氏繒氏辛氏㝠氏斟氏戈氏

於殷本紀則曰契為子姓其後分封以國為姓有


殷氏来氏宋氏空桐氏稚氏北殷氏目夷氏凡此


類皆夏殷子孫分封之國名猶富辰所舉文昭武


穆周公之胤二十六國也用國為姓昉於秦漢古


時但謂之氏豈姓也哉至若成王分唐叔以懐姓


九宗(懐姓唐之餘民九宗一姓為九族)分魯公以殷民六族(條氏徐氏)


(蕭氏索氏長勺氏尾勺氏)分康叔以殷民七族(陶氏施氏繁氏錡氏樊氏饑氏)


(終葵氏)是皆夏殷列國之公姓受氏以守宗祊者猶


魯之三桓鄭之七穆與有扈斟尋空桐目夷等又


不可同類而語矣

祇台徳先不距朕行
　傳曰台我也常自以敬我徳為先則天下無距違我
　行者王氏(炎)曰曰台曰朕皆禹自言指台朕為堯舜
　非經意也金氏曰禹既任天下之事則率屬倡牧儀
　刑百辟者固其職此所以祇敬我徳以為率先而其
　所行諸侯自無所違距也周公謂作周孚先是也(渭)
　按自冀州以下皆善政養民之事自錫土姓以下皆
　善教化民之事成賦中邦所謂善政得民財也聲教
　訖于四海所謂善教得民心也

金吉甫云台朕指禹也如春秋我魯也此義亦通


然以為史辭終不若作禹自言為妙古者上下得


通稱朕臯陶曰朕言惠可厎行伊尹曰朕哉自亳


周公曰朕復子明辟屈原曰朕皇考曰伯庸是也


至秦始以為天子自稱之辭


此二句氣脈聨貫直至聲教訖于四海而止皆禹


弼成五服外薄四海之事吕伯恭云史官恐後世


見禹之胼胝遂以為禹惟有力故以徳表之此作


書之要陳夀翁云禹貢一書雖紀平水土制貢賦


之事而有躬行教化之精微寓焉曰祇台徳先不


距朕行躬行心得以為教化之本者也後之山經


地志與夫財用之書有是哉(渭)按此等議論自是


洛閩家法愚竊以為不然展禽曰禹能以徳修鯀

之功劉子曰美哉禹功明徳逺矣當平水土時非


徳何以致功然經意自有所主禹之不距朕行猶


舜之無為而治也恭己在紹堯得人之後祇徳在


任土作貢之後非謂前此不用祇徳也但至此地


平天成六府三事允治更無所為惟有祇徳之可


言耳謂禹貢之妙異於山經地志財用之書者全


在此處予未敢信

五百里甸服(釋文甸田徧反)
　傳曰規方千里之内謂之甸服為天子服治田去王
　城四面五百里正義曰既言九州同風法壤成賦而
　四海之内路有逺近更敘弼成五服之事甸侯綏要
　荒五服之名堯之舊制洪水既平之後禹乃為之節
　文使賦役有恒職掌分定先王規方千里以為甸服
　周語文王制亦云千里之内曰甸鄭玄云服治田出
　穀稅也言甸者主治田故服名甸也林氏曰王制天
　子之田方千里公侯方百里伯七十里子男五十里
　此服之内主為天子治田而輸之於上故以甸服為
　名蔡氏曰甸田服事也以皆田賦之事故謂之甸服
　(渭)按五千里之内皆供王事故通謂之服而甸服則
　主為天子治田出穀者也

王氏云甸者井牧其地之謂王所自治也吕氏云


四井為邑四邑為丘四丘爲甸甸之一字見得井


牧之法至此已成渭按詩小雅信彼南山維禹甸


之大雅奕奕梁山維禹甸之毛傳云甸治也鄭箋


云禹治而丘甸之王吕之說本此然井牧徧于中


邦而甸服則惟千里當以安國解為正陳氏云禹


之甸法達於天下而王畿獨以甸名盖農事國之


本也京師聲明文物之所萃四方百貨之所聚其


民易以棄本逐末制名必曰甸服所以示務本之


義制賦必以稼穡所以責務本之實此亦是推說


却無礙

百里賦納總二百里納銍(釋文納如字本又作内音同總音摠銍珍栗反)
　傳曰甸服内之百里近王城者禾稾曰總入之以飼
　國馬銍刈謂禾穗正義曰周禮掌客待諸侯之禮有
　芻有禾此總是也劉熙釋名銍穫禾鐵説文銍穫禾
　短鎌詩云奄觀銍刈謂禾穗也禾穗用銍以刈故以
　銍表之蘇氏曰獨言甸服之賦者内詳王畿之法而
　諸侯可推薛氏曰畿内天子之居其所賴以養者在
　此千里之民而已故所賦所納備言於此餘則賦各
　歸其國故略之林氏曰九州皆言田賦此但及夫甸
　服者鄭氏云侯綏等所出賦稅各入本國則亦必有
　納總銍之差此但據天子立文耳義或然也觀經文
　於納銍之上特加一賦字則凡賦之出於田者皆可
　以觸類而通之矣故自侯服以下但言建國逺近之
　制而不及所輸之物其辭不費使讀之自以意曉又
　述作之體也蔡氏曰禾本全曰總刈禾曰銍半稾也
　金氏曰賦納總者其賦則禾連稾束之以納也禾以
　為糧稾以茨屋以飼國馬以為薪芻凡雜用也(渭)按
　諸侯以什一之法取民謂之賦出其所賦什之一市
　土物以上供天子則謂之貢天子所賦惟畿内故賦
　法獨於甸服言之而其餘亦可以類推也

禾稾曰總對禾穗而言本自明白正義申之曰總


者總下銍秸禾穗與稾總皆送之反覺支離蔡氏


云禾本全曰總視孔傳更優

三百里納秸服(釋文秸本或作稭工入反)
　傳曰秸稾也正義曰郊特牲云莞簟之安而稾秸之
　設秸亦稾也雙言之耳去穗送稾易於送穗故為逺
　者輕也顔氏曰言服者謂有役則服之耳王氏曰納
　秸而服輸將之事也以正在五百里之中便於畿内
　移用故其税薄於粟米而又使之服輸將之事則其
　力之所出足以補其財之所入財之所入足以優其
　力之所出矣金氏曰服役獨在三百里者盖酌五百
　里之中為轉輸粟米之賦也史記謂古之善賈者百
　里不販樵千里不販糶以其逺而重也然則聖人賦
　民必不使之四百里而負粟五百里而負米矣故制
　為田賦自百里而止于二百里焉乃若四百里粟五
　百里米不復言納盖不逺納於帝都亦行百里或二
　百里而使三百里之民轉而輸之於都耳夫三百里
　之民受逺郊之米粟而為之轉輸力若勞而賦則省
　又以見古者賦役不兩重此帝王之良法而後世之
　所可行者也(渭)按總者禾之全體銍去其本秸又去
　其穗此三者之别

傳以稾訓秸馬融亦云去其穎為秸則納秸之不


兼粟也明矣孔疏以為納粟之外斟酌納稾非也


服者傳云服稾役疏云於三百里言服舉中以明


上下皆是服王事也以服字通綰上下於文義不


協王氏財力補除之說甚善然又似兼服内外四


百里之稾役則財雖省而力太勞恐亦無是理至


金氏以為代外二百里轉輸粟米於都而其義始


盡粟米不言納舊說皆云從上省文金氏以為不

自納於都三百里之民代為之轉輸故不言納證


據尤確真可謂毫髮無餘恨事固有漸推而愈明


者此類是也


蔡傳云半稾去皮曰秸古無此訓盖其説亦以秸


并穗納之當少輕于銍故云然今既從孔氏即可


不用

四百里粟五百里米
　傳曰所納精者少麤者多正義曰直納粟米為少禾
　稾俱送為多其於稅也皆當什一但所納有精麤逺
　輕而近重耳曽氏曰春秋傳云甸粟而納之王宫米
　而藏之御廩而九數有粟米之法為粟二十㪷為米
　十㪷粟米之辨也周官倉人掌粟入之藏舂人掌供
　米物於此可見吕氏曰粟穀也有殻曰粟無曰米渭
　按總銍之實亦粟也賦粟多而米少盖古者國有九
　年之蓄粟宜於藏米不可久也

詩小雅曰曽孫之稼如茨如梁曾孫之庾如坻如

京乃求千斯倉乃求萬斯箱箋云稼禾也謂有稾


者也上古之稅近者納總逺者納粟米庾露積穀


也正義云庾是平地委粟箱以載稼倉以納庾周


頌曰豐年多黍多稌亦有髙廩萬億及秭傳云廩


所以藏齍盛之穗正義云禹貢百里賦納總即禾


稼也二百里銍即穗禾稼當積而貯之不在倉廩


其穗當在廩藏之故言藏齍盛之穗則自穗以往


粟米皆在倉廩矣渭按雅頌為天子之詩其所收


者皆畿内之税故注疏並引禹貢以為證可見甸


服之賦法四代共之也


穀者粟米之通稱粟米對舉則有殻曰粟無殻曰


米單言粟則粟亦是米春秋定公五年歸粟于蔡


左傳僖公十三年秦輸粟于晉自雍及絳昭公二


十五年晉令諸侯輸王粟于成周戰國䇿張儀言


舫船載粟自汶山浮江以至郢史記主父偃言秦


輓粟起負海之郡以輸北河計其道里並阻且長

有殻者難於轉漕其所謂粟當即是米也


漕運之法自古有之或以餽軍或以恤鄰要未有


千里之内不足以供天子而仰給於逺方之粟者


(左傳昭二十五年㑹于黃父趙簡子令諸侯之大夫輸王粟以子朝亂故非恒制也)自漢都


長安始漕轉關東粟以給中都官而勞費由兹起


矣然其初嵗不過數十萬石而孝武乃増至六百


萬石唐髙祖太宗時漕運歲不過二十萬石髙宗


後稍多開元初滿二百五十萬石視漢則為少矣


宋都汴梁天聖中嵗漕江淮之米六百萬石用船


六千隻其數與漢相符東漢魏晉相繼都洛陽亦


資江淮之漕而史文甚略嵗漕之數不可得聞大


抵開國之時農政肇修而用物有節故漕事簡後


乃陵夷而勞費滋甚也説者謂關中沃野千里鄭


白之渠密邇都邑南陽汝南有鉗盧玉池赭陽鴻


隙諸陂水田灌溉之利去汴洛裁五百餘里足以


給京師之食唯燕薊水田絶少勢不得不取給於

江淮似也然畿内方千里之地豈無可興之水由


即如豐潤玉田等縣所出秔米可供玉食而天津


濱海數百里元虞集謂可用兩浙之法築隄捍水


以為田明人試之而輒效惜未竟其業今倣而行


之則斥鹵胥化為稻田漕運可減東南之民力可


蘇也(禹貢長箋云宋時自雄州東際海多積水遼人不敢由此入寇盖宋失燕薊以内地為邊)


(故恃塘濼以限戎馬亦因以溉田而積穀元泰定中虞集言京東瀕河數千里北極遼海南濱青齊)


(萑葦之場也海潮日至淤為沃壤請用浙人法築塘捍水為田聴富民欲得官者合其衆分授以地)


(能以萬人耕者授萬人田為萬夫長千人百人亦如之三年視其成以地之髙下定額以次漸征之)


(五年有蓄積命以官就所儲給之禄十年不廢得世襲如軍官之法則東海民兵數萬可以近衛京)


(師外禦島夷逺寛東南民力順帝時脱脫言京畿近水地西自西山南自保定河間北抵檀順東及)


(遷民鎮若募江南人耕種嵗入必多不煩海運先朝徐貞明言京都輔郡皆負山控海負山則泉深)


(而土澤控海則潮淤而壤沃諸州邑泉從地湧一決即通皆可田其言十四利甚悉今北方但地平)


(廣有水泉可引處皆堪種稻周官設稻人掌稼下地盖為此也況在甸服治農尤根本重務昔北齊)


(嵇曅開幽州督亢舊陂嵗收稻粟數十萬石誠得若人任之因水陸之便建阡陌濬溝渠廣灌溉數)


(年之後地無遺利豈至西北之人全仰食於東南哉九州山水考云按碣石以西自天津以至三角)

(淀古所謂雍奴皆海潮所到之地汪汪數百里元泰定中學士虞集曽建議用浙人之法築隄捍水)


(為田以省漕運惜元人不能行明萬厯中保定巡撫汪應蛟奏海濵屯田有效疏言天津葛沽一帶)


(地從来斥鹵不耕種臣謂以閩浙治地之法行之未必不可為稻田今春買牛制器開渠築隄葛沽)


(白塘二處耕種五千餘畝内水稻畝收四五石種薥豆者得水灌溉亦畝收一二石惟旱稻以鹹立)


(槁始信閩浙之法可行於北海而斥鹵可變為膏腴也又天啓中屯田都御史董應舉云臣近到天)


(津歴何家圈白塘口雙港辛莊羊馬頭大人莊鹹水沽泥沽葛沽見汪司農往日開河舊蹟猶存可)


(作水田甚多荒廢不久開之甚易一畝農工止用八錢可得粟三石三斗久荒者畝用農工一兩其)


(挑濬舊河為力不多只須挑濬數尺明年萬石之糧可必也又左公光斗奉命視屯以北人不知水)


(利畏言屯田如元人初倚漕東南後亂漕不通至以御酒龍衣求米張士誠今不改謀後乃無食乃)


(大興水田於天津一帶稻花茂密如江南鄒忠介元標見之歎曰夫治天下豈不以才哉人苟有才)


(天氣地力皆可得而變也往三十年都人之視藁秸猶扶桑也而今畝棲若此未幾皆廢至崇禎十)


(五年追思汪司農之言因頒徐尚寳貞明潞水客譚書於户部令議水利而已無及矣)轉般


之法始於唐裴耀卿而成於劉晏江船不入汴汴


船不入河河船不入渭内外均勞逺近有節猶得


禹貢三百里代輸粟米之遺意宋初因之至崇寧


三年曾孝廣始立直達之法近世乃承其弊江淮

之粟有逺涉至三四千里者阻淺避漲往還經嵗


民亦勞止汔可小休改絃而更張之此其時矣

五百里侯服
　蘇氏曰此五百里始有諸侯故曰侯服林氏曰建侯
　服以封親賢欲各守其民人社稷以為天子之蕃衛
　也蔡氏曰侯服者侯國之服甸服外四面又各五百
　里也渭按五等邦君皆謂之侯易曰利建侯詩曰謹
　爾侯度是也

傳云侯候也斥候而服事正義云侯聲近候故為


候也襄十八年左傳稱晉人伐齊使司馬斥山澤


之險斥謂檢行之也斥候謂檢行險阻伺候盜賊


此五百里主為斥候而服事天子故名侯服因見


諸言服者皆是服事也渭按經意惟以千里之内


皆天子所自治至此始分其地以建國故謂之侯


服爾雅釋詁云后辟公侯君也侯與后辟公同義


是為古訓斥候乃賤臣之役君人者之號豈獨取

義於此漢儒附㑹不可從下傳云男任也任王者


事正義云男聲近任故訓為任較斥候義少通然


經意亦不過謂此百里之中皆男爵小國不必更


求其字義凡此類今皆不取

百里采
　傳曰侯服内之百里王氏曰於此有采地也蘇氏曰
　卿大夫之采地張氏曰周官六鄉之外為六遂六遂
　之外有家邑為大夫之采地小都為卿之采地大都
　公之采地王子弟所食邑也與此王畿五百里之外
　始有采地同意渭按禮運諸侯有國以處其子孫大
　夫有采以處其子孫謂列國大夫之食邑而此則天
　子大夫之食邑也

采之義傳云供王事而已不主一正義云采訓為


事事謂役也有役則供不主於一故但言采春秋


左傳正義云人君賜臣以邑采取賦稅謂之采地


漢書刑法志注師古曰采官也因官食地故曰采

爾雅曰采寮官也說者不曉采地之義因謂菜地


云以種菜非也三說不同謂因官食地者近是


王制曰千里之内曰甸千里之外曰采曰流采即


百里采流即二百里流也(注疏之說並非)舉首尾以該中


間此一句實包侯綏要荒即禹貢之制殷人因之


至周始於王畿千里之外析四服為八服各五百


里而益之以藩服是為九服又移采地於畿内耳


王制又曰天子百里之内以共官千里之内以為


御鄭注云謂此地之田税所給也官謂其文書財


用也御謂衣食據此則甸服之穀皆天子所斂以


自給而采地不與焉與禹貢正相合孔疏以是為


殷法非也


夏元肅云考之周官六鄉之外為六遂六遂之外


有家邑稍邑則大夫之采地在畿内也又有小都


縣地大都畺地則公卿王子弟之采地亦在畿内


也然則侯服之采其周官所謂邦國閒田乎盖侯

服百里最近王畿故不以封而為閒田天子之子


弟食采在邦國之畺地世逺族蕃則其采地有及


於侯服故空其地所以待之謂之百里采者如此


吳幼清云此說非也虞周之制各不同耳


傳同叔云周制采地在畿内此在畿外何也唐虞


之際民淳事簡封建少而土地寛故采地在畿外


至周則封建密而分畫詳矣采地不得不移之内


也雖然周之采地稍縣鄙凡三百里此特一百里


又何也周建官多唐虞之官少而況彼三百里非


皆采地亦有公邑此百里則皆采地耳渭按虞夏


書稱萬邦左傳云禹合諸侯於塗山執玉帛者萬


國而王制云凡九州千七百七十三國漢地理志


亦云周千八百國其封建豈反多於古聖人因時


立制移采地於畿内當日自有其故今不可臆為


說也王畿之外三百里不盡為采地此說良是左


傳昭十三年平丘之㑹子産爭承曰列尊貢重周

之制也卑而貢重者甸服也盖周三等采地分天


子之所食故其貢特重虞夏之采地在畿外甸服


五百里皆天子所自賦其采地之貢當與諸侯等


此則可以理推者也


或問侯君也名曰侯服而采地與焉然則采可謂


之國而公卿大夫之食采者亦可謂之君乎曰可


春秋所書祭伯凡伯渠伯毛伯之屬公羊傳皆云


天子之大夫而穀梁傳云祭伯寰内諸侯(寰與縣同音懸)


范寗注曰天子畿内大夫有采地謂之寰内諸侯


是天子之大夫亦君其采地亦國故書稱君奭君


陳君牙而王制云天子縣内凡九十三國又云天


子之縣内諸侯(句)禄也外諸侯世也禄即采地之


所入矣或曰此周制也虞夏將無異乎曰象云謨


盖都君都君者舜也(都即其采地周官載師云小都大都是也)時舜方


臣於堯而象謂之君則王官食采者與諸侯等自


古有然不始於後世矣

天子之大夫雖有縣内諸侯之稱而實無五等之


號孟子曰天子之卿受地視侯大夫受地視伯元


士受地視子男王制曰天子之三公之田視公侯


卿視伯大夫視子男元士視附庸夫視猶比也謂


其禄秩與之等而已未嘗被以公侯伯子男之爵


也五嶽視三公四瀆視諸侯亦秩祀之文耳豈遂


可稱嶽曰公稱瀆曰侯乎春秋所書王臣来接於


我者如南季榮叔之類先儒以叔季為字無異說


矣唯公伯子與五等之號相混祭公州公周公亦


皆以為天子之三公獨伯子之說互異其曰伯者


公羊以為天子之大夫穀梁以為寰内之諸侯是


亦以伯與叔季均為五十之字也至杜預注左傳


於祭伯曰祭國伯爵於凡伯曰凡國伯爵於單伯


曰單采地伯爵而伯於是乎始為爵矣(楚語重黎氏世敘天)


(地其在周程伯休父其後也韋昭注云程國伯爵休父名也韋杜同時以字為爵始此愚謂程伯休)


(父猶樊仲山甫程樊國也伯休仲山字也)其曰子者公羊穀梁並無說

唯范甯於蘇子尹子注云周卿士而單子劉子無


注省文從可知也杜於蘇子云周卿士於單子云


王官伯於尹子云王卿士是亦與公穀無異而又


於尹子王卿士之下云子爵成十七年單子注云


單伯稱子盖降稱則復以子為爵矣(殷有微子箕子鄭康成注)


(王制云殷爵三等公侯伯也異畿内謂之子此杜說所自出)學者多宗杜氏遂


謂周畿内有伯子二等陳陳相因牢不可破至宋


趙鵬飛著春秋經筌據黎錞之説以伯與叔季皆


為字人以其晚出而疑之余考穀梁范注於凡伯


云凡氏伯字上大夫也於渠伯糾云渠氏也天子


下大夫老故稱字於單伯云伯字於毛伯云毛采


邑伯字也是皆不以伯為爵范去杜未逺而固已


不盡從其說矣奚待黎錞乎王臣稱子自文十年


蘇子始其不字而曰子者盖文宣以後列國尊王


卿士之稱公羊所謂三世異辭者也春秋之法内


大夫皆氏名未賜族則不氏外大夫亦皆氏名未

賜族則以其國氏而獨於閔公元年書季子来歸


二年書齊髙子来盟盖子者男子之美稱也因國


人所與而賢之貴之故曰子蘇尹單劉之稱子亦


猶是也以單伯降而稱子豈季友髙傒嘗升為子


爵列於諸侯乎且王臣之稱字稱子非自春秋始


也書序武王時芮伯作旅巢命成王時榮伯作賄


肅慎之命詩小雅出車云王命南仲六月云張仲


孝友采芑云方叔涖止十月之交云家伯冢宰皆


以字配氏又云棸子内史鄭箋曰内史中大夫也


孔疏曰棸子以子配氏若曽子閔子然是亦男子


之美稱而非五等之子也西周時已有此稱又何


疑於春秋學者知王臣之伯子非爵則知天子之


公卿大夫元士禄視外諸侯而無五等之號虞夏


商周未之或改也

二百里男邦三百里諸侯
　王氏曰於此但建男邦者欲王畿不為大國所逼而
　小邦易獲京師之助也蘇氏曰男邦小國也諸侯大
　國次國也小國在内依天子而大國在外以禦侮也
　林氏曰輸賦稅則逺者輕而近者重建侯邦則逺者
　大而近者小逺近大小輕重莫不有法於其間而疆
　理天下之制盡於此矣朱子曰三百里謂自三至五
　為百里者三随文生例不可拘也李氏曰建諸侯非
　特此三百里以其對男邦言之則自此以外皆諸侯
　也吕氏曰男采在内既足以護王畿又去王畿近強
　悍諸侯不足以陵之此聖人制内外之輕重不差毫
　末所謂天下之勢猶持衡也渭按男始言邦則王官
　唯得以本爵自君其采邑而不敢稱邦可知己

王制曰王者之制禄爵公侯伯子男凡五等公侯


田方百里伯七十里子男五十里此周制也而鄭


注以此為殷所因夏爵三等之制今案虞夏邦君


之爵不知有幾等據舜典輯五瑞修五玉是亦為


五等矣陸機曰五等之制始於黄唐此言是也周

室班禄孟子有明文百里七十里五十里并附庸


為四等然附庸不達於天子則亦三等而已殷制


無可考鄭據公羊春秋家謂殷合伯子男而為一


說者以為公一等侯二等伯子男三等理或然也


至謂殷爵唯有公侯伯而無子男周武王復增之


則妄矣虞夏分土之制亦無可考據此經二百里


男邦三百里諸侯則似公侯為大國伯子為次國


男為小國與殷周小異也列爵惟五分土惟三盖


盛徳之所同但其間少有變通耳(康誥召誥所稱男邦即男服在)


(侯甸之外)

五百里綏服
　傳曰綏安也侯服外之五百里張氏曰此亦諸侯耳
　以其稍逺故變名為綏欲其知此五百里内所以建
　諸侯者為安王室也林氏曰王畿之外既封建諸侯
　之國使之小大相維強弱相比以為王室之輔矣而
　其外五百里則接於要荒故於此設為綏服以為内
　外之辨所立之制凡欲撫安邊境衞中國而已故其
　名曰綏服渭按諸侯所以安王室者即下文二事是
　也

綏服傳云安服王者之政教正義云要服去京師


已逺王者以文教要束使服此綏服路近言安服


王者政教以示不待要束而自服也渭按此說亦


通但要是要束之荒是簡略皆以政教言獨綏為


自安於義不協張林之說較長故取之

三百里揆文教二百里奮武衞(釋文揆葵癸反奮方問反)
　傳曰揆度文教而行之三百里皆同文教外之二百
　里奮武衞天子所以安正義曰奮武衞者在國習學
　兵戎有事則征討夷狄王氏曰二百里奮武衞者以
　近蠻夷故也張氏曰綏服不必盡行朝廷文徳第付
　之賢者使揆度其所可行而教之薛氏曰揆文教者
　京師既逺量事為之法制今之邊徼右軍旅而略文
　教與此同意陳氏曰文教以文徳教化若揚雄所謂
　五政所加七賦所養揆度文教以經理之也武以衛
　言保護邦國而已非窮兵服逺也金氏曰内三百里
　揆文教所以接華夏之教以撫要荒外二百里奮武
　衛所以禦要荒之變以安華夏然自三百里以内凡
　有國者文教可知自二百里以外凡有國者武衛可
　知渭按聖人之道文武並用無間於内外而至此則
　揆之以為教而無繁難之事奮之以為衞而有震曜
　之威此其所以異於甸侯也

三百里揆文教謂揆之從此始耳非謂三百里之


外更不用文教也泰伯開吳端委以治周禮箕子


居朝鮮教民以禮義為八條之禁文翁守蜀修起


學宫弟子學於京師者比齊魯任延守武威造立


校官自掾史子孫皆令詣學受業郡遂有儒雅之


士桂陽俗不識學義許荆為太守設䘮紀婚姻制


度使知禮禁房州俗好淫祀而不修學校韋景駿


為刺史始開貢舉悉除淫祀閩人未知學常衮為

觀察使設鄉校親加講導由是歲貢士與内州等


此皆要荒之俗素不知禮義而治之者未嘗不以


文教但當舉其大綱略其節目使之易知易從回


心嚮道而日逺於禽獸不必盡如中邦之制度耳


易象傳曰地中有水師君子以容民畜衆盖古者


寓兵於農因農事以定軍令居則為比閭族黨州


鄉出則為伍兩䘚旅師軍均是人也其四時講武


主於數軍實昭文章明貴賤辨等列順少長習威


儀而步伐擊刺之事寓焉備豫而形隠如水之藏


於地中故曰容曰畜傳曰武不可覿又曰先王耀


徳不觀兵而此經獨謂之奮則幾於覿武而觀兵


矣其所以異者何也盖綏服之外二百里與蠻夷


接壤蠢動之變不可以不虞大抵軍容常多而國


容常少使蠻夷望之如烈火之不可犯而後界限


分明跬步不敢踰越此聖人所以杜猾夏之漸居


安思危有備無患者也(周禮中車職曰革路以即戎封四衛注云四方諸侯)

(守衛者左傳沈尹戍曰天子有道守在四夷天子卑守在諸侯盖即此奮武衛之諸侯也)


雅者王政之所由廢興也方周之盛天保以上治


内采薇以下治外是即禹貢揆文奮武之事伯禽


宅曲阜淮夷徐戎並興東郊不開而魯興三郊三


遂之衆以征之此東方之武衛也密須之鼓闕鞏


之甲唐叔受之以處參虛匡有戎狄韓奕之卒章


曰王錫韓侯其追其貊奄受北國因以其伯實墉


實壑實畝實籍(王符潛夫論曰昔周宣王時有韓侯其國近燕故詩云溥彼韓城燕)


(師所完水經注聖水逕方城縣故城北詩溥彼韓城燕師所完王肅曰今涿郡方城縣有韓侯城也)


(困學紀聞曰燕師鄭箋以為燕安之師詩云奄受北國肅說為長渭按魏書地形志范陽郡方城縣)


(有韓侯城方城今為固安縣屬順天府或泥奕奕梁山謂韓侯國在今陜西韓城縣非也)衛武


公作懿戒以自儆曰修爾車馬弓矢戎兵用戒戎


作用逷蠻方此北方之武衛也崧髙之詩曰維申


及甫維周之翰又曰王命申伯式是南邦此南方


之武衛也其西方則周自當之盖鎬京西迫昆夷


北鄰玁狁故天子命將出師往戍其境歌采薇以

遣之出車勞還杕杜勤歸嵗以為常謹之至矣及


其衰也王政不修舊坊寖壞厲王時西戎滅犬丘


大駱之族宣王即位命秦仲誅之為西戎所殺玁


狁匪茹整居焦穫侵鎬及方至于涇陽命將簿伐


及太原而止卒有驪山之禍周室東遷小雅盡廢


四夷交侵而中國微陸渾揚拒泉臯諸戎且偪處


伊雒之間矣其東則徐之駒王西討濟於河隠桓


之世㑹于潛盟于唐魯與戎通好矣淮夷病杞杞


遷于縁陵申之㑹淮夷且列於諸侯矣其北則狄


伐周伐鄭伐邢滅衛而晉居深山王靈不及拜戎


不暇矣其南則申甫為楚所侵周人逺戍之卒滅


於楚資其賦以禦北方而觀兵直至于周疆矣原


其始皆諸侯鄰四夷者武備廢弛之所致也以是


知禹貢為萬古不易之書循之則治違之則亂經


斯世者所宜亟講也

五百里要服(釋文要一遥反)
　傳曰綏服外之五百里要束以文教正義曰要者約
　束之義上言揆文教知要者要束以文教也王氏曰
　於此不可用中國之政為之要約而已金氏曰要約
　也其地逺於畿甸雜於夷狄雖州牧侯伯為之綱領
　控制而其文法則略於中國矣渭按奮武衛者所以
　防其猾夏也苟欲其嚮風而慕義則亦唯揆文教以
　約束之耳

蘇傳云總其大要法不詳也則要似讀去聲為切


要之義與孔訓陸音並異恐非

三百里夷二百里蔡
　王氏曰三百里夷者於此皆夷也夷易也其俗簡易
　也易而已蠻慢也甚於夷矣蔡放也放罪人於此蘇
　氏曰放有罪曰蔡春秋傳曰殺管叔蔡蔡叔林氏曰
　案左氏定四年蔡蔡叔注云蔡放也陸徳明音素達
　反二百里蔡亦是放罪人於此當從左氏讀張氏曰
　夷有簡易之意(渭)按舜生於諸馮而孟子以為東夷
　之人文王生於岐周而孟子以為西夷之人即此夷
　也蔡說文本作􁆦篆字􁆦與蔡相似隷遂訛為蔡

三百里夷傳云守平常之教事王者而已正義云


夷訓平也今按訓平甚無謂釋文引馬融云夷易


也後人皆宗其說春秋於介葛盧之朝魯直書曰


來公羊傳曰何以不言朝不能乎朝也范注云不


能升降揖讓盖逺方之民未染華風其喜怒哀樂


亦猶夫人耳但不能節之以禮子游之所云直情


而徑行者也易之謂也


傳云蔡法也法三百里而差簡正義云蔡之為法


無正訓也教簡於夷故訓蔡為法法則三百里去


京師彌逺差復簡易言其不能平常也今按蔡訓


法他書所未有不可從左氏蔡蔡叔凡再見昭元


年傳太叔曰周公殺管叔而蔡蔡叔杜注云蔡放


也釋文云上蔡字音素葛反說文作􁆦音同字從


殺下米云䊝􁆦散之也㑹杜義下蔡叔如字正義

云說文􁆦散之也從米殺聲然則􁆦為放散之義


故訓為放也隷書改作已失本體􁆦字不復可識


寫者全類蔡字至有重為一蔡字加㸃以讀之者


尚書蔡仲之命云周公乃致辟管叔于商囚蔡叔


于郭鄰以車七乗孔安國云囚謂制其出入郭鄰


中國之外地名是放蔡叔之事地不知在何方也


定四年祝佗曰管蔡啓商惎間王室王於是乎殺


管叔而蔡蔡叔以車七乗徒七十人杜注云蔡放


也與蔡叔車徒而放之釋文云蔡蔡叔上素達反


下如字蔡之為放無可疑者穎達不取以釋此經


欲順傳為義耳(舜典竄三苗孟子作殺三苗按三苗未嘗伏大辟不得謂之殺疑古)


(本元作􁆦􁆦亦放也與殺聲相近傳寫者遂訛為殺)

五百里荒服
　傳曰要服外之五百里言荒又簡略正義曰王肅云
　政教荒忽因其故俗而治之金氏曰四逺蠻夷之地
　田野不井人民不多故謂之荒所以經略之者又簡
　於要服矣渭按先儒皆疑禹服之狹而周漢地
　廣或以周服里數皆以方言或以古今尺有長
　短或以禹直方計而後世以人迹屈曲取之要
　之皆非的論葢禹聲教所及則地盡四海而其
　疆理則止以五服為制至荒服之外又别為區
　畫如所謂咸建五長是已荒服在九州之内去
　帝都裁二千里雖云簡略亦有政教王氏以荒
　為不治非也

林少穎云漢班超為西域都護甚得夷狄心超被


召還任尚代之尚謂超曰君侯在外國三十餘年


而小人猥承君後宜有以誨之超曰塞外吏士本


非孝子順孫蠻夷懷不靖之心難養易敗宜蕩佚


簡易寛小過總大綱而已禹名境外之服謂之要


荒正超所謂蕩佚簡易之意也渭按西域絶逺非


正朔所加與禹貢之要荒不同漢書地理志云自


武威以西習俗頗殊地廣民稀水草宜畜牧故涼

州之畜為天下饒保邊塞二千石治之咸以兵馬


為務酒禮之㑹上下通焉吏民相親是以其俗風


雨時節穀糴常賤少盜賊有和氣之應賢於内郡


此政寛厚吏不苛刻之所致也涼州正禹貢要荒


之地治之以寛厚為主即蕩佚簡易之意舉此相


喻當更切也

三百里蠻二百里流
　正義曰王肅云蠻慢也禮儀簡慢與孔異劉氏(敞曰)
　夷性近於人蠻性逺於人故近者稱夷逺者稱蠻也
　流如流共工之流林氏曰要服之三百里夷其外二
　百里是亦夷也而謂之蔡荒服之三百里蠻其外二
　百里是亦蠻也而謂之流盖其外之二百里其地為
　最逺中國之人有積惡罪大而先王不忍殺之者則
　投之於最逺之地故於要荒二服取其最逺者言之
　以見流放罪人於此者其為蠻夷之地則蒙上之文
　可見也五服之名與其每服之内逺近詳略皆當時
　疆理天下之實迹也故於侯服則言其建國大小之
　制至於要荒則言其蠻夷逺近之辨與夫流放輕重
　之差皆所以紀其實也渭按五服之文率以前包後
　甸服舉天子以見諸侯非謂其外無田賦也侯服謂
　有諸侯自此始非謂其外無諸侯也綏服三百里揆
　文教二百里奮武衛謂揆之奮之自此始非謂其外
　無文教武衛也要服三百里夷二百里蔡荒服三百
　里蠻二百里流謂要荒之邊鄙為流放罪人之地非
　謂此二百里者非蠻夷也學者求其意勿泥其辭則
　善矣

三百里蠻傳云以文教蠻来之不制以法正義云


鄭曰蠻者聴從其俗羈縻其人耳故云蠻蠻之言


緡也其意言緡是繩蠻者以繩束物之名也渭按


訓蠻為緡即羈縻之謂今既以夷為易則蠻自當


從王肅說


四裔分而言之曰東夷西戎南蠻北狄約之為兩

則言蠻夷可以該戎狄言戎狄可以該蠻夷或又


單言蠻單言夷則亦為四裔之通稱如追貊北方


之國也而韓奕之卒章曰因時百蠻衛在冀州之


域而武公作詩曰用逷蠻方王褒四子講徳論曰


匈奴者百蠻之最彊者也蠻不獨為南裔可知已


二百里流傳云流移也言政教隨其俗正義云流


如水流故云移也其俗流移無常故隨其去来不


復蠻来之也渭按隨水草畜牧而轉移唯北方塞


外諸國則有然者餘未聞也以流為隨其去来大


非今既以蔡為放則流自當從劉敞說大學曰唯


仁人放流之迸諸四夷不與同中國此之謂也


舜典曰流宥五刑又曰五流有宅左傳季文子曰


舜臣堯流四凶族是四罪之刑皆流也安國云幽


洲北裔崇山南裔三危西裔羽山東裔在海中馬


融亦云與季文子所謂投諸四裔以禦魑魅者正


相脗合即此之二百里流是也括地志曰故龔城

在檀州燕樂縣界故老傳云舜流共工幽州居此


城(唐檀州治密雲縣領燕樂縣密雲今屬順天府燕樂故城在縣東北五十里)三危山


在沙州燉煌縣東南三十里羽山在沂州臨沂縣


界崇山無說孔疏云不知其處盖在衡嶺之南通


典云澧陽縣有崇山即舜放驩兜之所(方輿勝覽同澧陽今)


(澧州及石門縣)胡炳文四書通云崇山在澧州慈利縣岳


州府志云在慈利縣南三百里大庸所城東(所屬永定)


(衛漢武陵充縣地)羽山寰宇記云在登州蓬莱縣東十五


里即殛鯀處更符安國在海中之説以道里計之


此二山者與幽洲三危皆在荒服之中則四罪之


刑皆為流可知也而經文復有流放竄殛之别殊


不可曉安國云殛竄放流皆誅也異其文述作之


體此說近是孔疏乃以為四罪輕重之等非也


古之所謂中國者禹貢甸侯綏方三千里之地也


所謂四夷者要荒方二千里之地也所謂四海者


九州之外東夷西戎南蠻北狄王者之所不治是

也就尚書言之青之嵎夷莱夷徐之淮夷梁之和


夷非在九州之域者乎舜咨十有二牧曰食哉維


時惇徳允元而難任人蠻夷率服其命臯陶也曰


蠻夷猾夏汝作士他日禹言於帝曰苗頑弗即工


帝其念哉帝曰臯陶方祗厥敘方施象刑惟明夫


既謂之蠻夷而臯陶十二牧得以政刑治之其不


在九州之外也審矣


五流有宅五宅三居傳云大罪四裔次九州之外


次千里之外正義云三等之居量其罪狀為逺近


之差也四裔最逺在四海之表故大罪四裔謂本


犯死罪也周禮調人職云父之讎辟之海外即與


四裔為一也次九州之外即王制云入學不率教


者屏之逺方西方曰棘東方曰寄注云偪寄於夷


狄也次千里之外者即調人職云兄弟之讎辟諸


千里之外也周禮與王制既有三處之别故約以


為言鄭玄云三處者自九州之外至于四海三分

其地逺近若周之夷鎮藩也然罪有輕重不同豈


五百里之校乎不可從也渭按大罪四裔即荒服


所謂二百里流季文子曰投諸四裔以禦魑魅者


也其次盖要服所謂二百里蔡而傳云九州之外


非是又其次則當在綏服奮武衛之地而傳云千


里之外殊不分明微窺其意盖以四裔在海外王


者不治之地而九州之外指要荒而言千里之外


指綏服而言也(綏服之邊鄙去甸服千里與蠻夷為鄰)愚竊謂三居


不可以里計劉原父云輕罪則蔡於要服重罪則


流於荒服所謂投之四裔屏之逺方者也此則五


宅三居之二矣其一盖在綏服也此說較孔鄭為


優其逺近之差則當視罪人所居之地以為限斷


如三苗在南則竄之西裔足以蔽其辜東北亦可


但共驩已居故不復用若南裔則太寛矣然舜受


終之初水土未平五服疆理未定惟可以四罪見


其梗槩亦未必纎屑皆同也

周禮職方氏辨九服之邦國方千里曰王畿其外


方五百里曰侯服又其外方五百里曰甸服又其


外方五百里曰男服又其外方五百里曰采服又


其外方五百里曰衛服又其外方五百里曰蠻服


又其外方五百里曰夷服又其外方五百里曰鎮


服又其外方五百里曰藩服大司馬謂之九畿而


王畿曰國畿盖周析夏殷之五服以為九服之制


如此五服甸與侯綏要荒並列而荒服之外尚為


九州九服則王畿不在其列而藩服在禹荒服之


外此其所以異也康誥曰侯甸男邦采衛酒誥曰


越在外服侯甸男衛邦伯召誥曰命庶殷侯甸男


邦伯先儒謂即周之九服三書皆作於營洛之前


然則周公未制禮時已更定五服為九服矣周官


曰六服羣辟罔不承徳又曰六年五服一朝正義


云周禮九服此惟言六者夷鎮藩在九州之外王


者於夷狄羈縻而已不可同華夏六年五服一朝

周禮無此法孔以五服為侯甸男采衛盖以要服


逺不能常及期故不數今按周官晚出識者每以


為疑六服盖依大行人除蕃國言之五服則又依


康誥侯甸男邦采衛除要服言之耳據大行人要


服六嵗壹見無不及期之事康誥不數要服時偶


不在列謂朝止五服者妄也(酒誥有衛而無采召誥不數男采衛豈亦)


(以逺不能及期耶)周禮大行人職曰侯服嵗壹見其貢祀


物甸服二歲壹見其貢嬪物男服三嵗壹見其貢


器物采服四嵗壹見其貢服物衞服五嵗壹見其


貢材物要服六嵗壹見其貢貨物九州之外謂之


蕃國世壹見各以其所貴寳為摰周語祭公謀父


曰先王之制邦内甸服邦外侯服侯衛賓服蠻夷


要服戎翟荒服甸服者祭侯服者祀賓服者享要


服者貢荒服者王日祭月祀時享嵗貢終王今按


祭公周人所言五服與禹貢小異故韋昭據周禮


釋之以甸服當王畿以侯服當侯服以賓服當甸

男采衛四服以要服當蠻服以荒服當夷鎮藩三


服然則五服之地唯甸侯要皆方五百里與禹貢


同而賓服則方二千里荒服方千五百里視禹之


綏服荒服大小懸絶矣愚嘗謂春秋傳雜採衆記


而成而外傳尤為踳駮左氏間有不可信者如昭


十三年叔向言明王之制使諸侯嵗聘間朝再朝


而㑹再㑹而盟先儒謂其制與周禮不同不知為


何代之法此祭公語亦然古今制度不同說禹貢


者但當依經立義不可强為附㑹


正義云凡五服之别各五百里是王城四面面别


二千五百里四面相距為方五千里也賈逵馬融


以為甸服之外百里至五百里米特有此數去王


城千里其侯綏要荒服各五百里是面二千里相


距為方六千里鄭玄以為五服之别五百里是堯


之舊制及禹弼之毎服之間更增五百里面别至


于五千里相距為方萬里(甸服鄭以五百里為堯之舊制百里以下乃禹)

(所弼成餘倣此)司馬遷與孔意同王肅亦以為然故肅注


此云賈馬既失其實鄭玄必不然矣禹之功在平


治山川不在拓境廣土土地之廣三倍於堯而書


傳無稱焉則鄭玄創造難可據信先王規方千里


以為甸服其餘均分之公侯伯子男使各有寜宇


而使甸服之外諸侯入禾稾非其義也史遷之㫖


盖得之矣是同於孔也若然周禮王畿之外别有


九服服别五百里是為方萬里復以何故三倍於


堯又地理志言漢之土境東西九千三百二里南


北萬三千三百六十八里騐其所言山川不出禹


貢之域山川載地古今必同而得里數異者堯與


周漢其地一也尚書所言據其虛空鳥路方直而


計之漢書所言乃謂著(直略反)地人跡屈曲而量之


所以數不同也此說亦本王肅金吉甫從而演之


曰漢東西視禹貢幾一倍南北視禹貢幾二倍然


攷其所載山川又不盡禹迹之外何也古者聖人

制數周密其制方田之數以御田疇廣狹制句(音鉤)


股之數以御逺近髙深方田之制行則自井畝徑


遂之直積而為道路川澮截然直方無有迂曲故


中邦之地雖廣而里數則徑自秦漢開阡陌於是


道里始迂此古今里數多少之不同一也周髀經


曰數之法始出於圎方圎出於方方出於矩矩出


於九九故折矩以為句句廣三股修四徑隅五禹


之所以治天下者此矩之所由生也是則句股算


法自禹制之盖積矩以為方田而句股以測髙下


淺深逺近此禹之所以疆理天下而弼成五服者


也句股之數密則於山川迂迴之處與道里曲折


之間以句股之多計弦之直而得逺近之實大率


句三股四弦直五以正五斜七取之自秦漢以来


誇多務廣固盡外薄之逺其計道里又但以人跡


為數不復論句股弦直故漢之九千里大約準古


六千五百里漢之三千里準古一千九百七十一

里而尺步長短之異制又不在此數此古今里數


多少之不同二也渭按賈馬鄭之說並謬王肅難


之良是古人之言里數有論道路之經由者有論


土地之界限者論道路則當以人跡屈曲計論土


地則當以鳥飛準繩計(鳥飛準繩語見管子)五服五千乃土


地之界限非道路之經由其所言者皆直方之數


也然秦漢以降阡陌雖壞而九章算術猶傳於世


言地理者豈不能以句股之多計弦之直而得逺


近之實謂漢書所言里數但據著地人跡與禹貢


不同愚未敢深信嘗試思之禹因髙山大川之形


勢别為九州初不計幅員之廣狭道路之迂直及


水土既平則規方五千里之地以為五服之制周


圍二萬里其中積方五百里者百方千里者二十


五雖有絶長補短之處而大槩整齊劃如棊局若


夫荒服之外尚有餘地所謂外薄四海咸建五長


者則東漸于海直抵嵎夷西被流沙届于黑水計

其延袤當不下萬里(此徑數非開方也)嵎夷即漢之樂浪


流沙在燉煌郡界而漢志云東西九千三百二里


正與禹貢相符說者惟據五服五千以為漢之東


西視禹貢幾一倍則疎矣古九州之域東西贏而


南北縮就東頭計之自揭陽以北至沙漠多不過


七千里愈西則愈短少裁五千里而漢志云南北


萬三千三百六十八里則真視禹貢幾二倍矣原


其故由武帝開百越定滇池置牂柯收交趾大斥


南疆悉以其地為郡縣故有若是之逺非句股之


法廢而所言里數皆以著地人跡計也隋志東西


九千三百里南北萬四千八百十五里唐志東西


九千五百十一里南北萬六千九百十八里視漢


之東西無異而南北加廓其為土地之界限以鳥


飛準繩計則均也然此説但可施之秦漢以後若


周之九服里數倍於禹貢則又自有其故矣


周服里數倍於禹服是古今一大疑義賈公彦云

若據鳥飛直路此周之五服亦止五千若隨山川


屈曲則禹貢亦萬里彼此不異也是禹服周服實


皆五千但書據鳥飛直路禮計山川屈曲故多寡


不同耳按二經里數皆以開方言之無計人跡屈


曲之理賈說非是陸佃禮象曰鄭氏謂周公斥大


九州之界方七千里此讀周官之誤也盖禹貢言


面周官言方言方則外各二百五十里非一面五


百里也易祓撰禹貢疆理廣記復引伸之曰禹五


服帝畿在内帝畿千里而兩面各五百里數其一


面故曰五百里甸服自甸至荒皆數一面每面各


五百里總為二千五百里兩面相距凡五千里職


方氏所載則王畿不在九服之内自方五百里之


侯服至方五百里之藩服其名凡九九服每面各


二百五十里通為二千二百五十里兩面相距通


為四千五百里并王畿千里通為五千五百里增


於禹者五百里之藩服耳然禹九州之外咸建五

長東漸西被即成周藩服之域其名雖增而地未


嘗増也此說較陸氏更暢千年不破之疑至是而


遂決(曽氏云周蠻服夷服即禹要服其鎮服藩服即禹荒服誤也今斷從易氏)金吉甫


又撮其要云攷之經文甸服方千里而曰五百里


是舉一面言之周官方千里曰王畿又其外方五


百里曰某服則舉兩面通計之然則禹貢所謂五


百里者乃千里而周官所謂外方五百里者乃二


百五十里也三家遞相發明頗覺後来者居上(王明)


(逸云考周之幅員盖不廣於禹立政言方行天下陟禹之迹則亦以禹迹為極耳)


或謂古今尺有長短步有大小故周服與禹服不


同田制夏五十畝殷七十畝周百畝亦以尺有長


短之故名異而實不變夏尺倍於周尺禹服五千


周服萬里理有固然無足怪者余按王制曰古者


以周尺八尺為步今以周尺六尺四寸為步古者


百畝當今東田百四十六畝三十步古者百里當


今百二十一里六十步四尺二寸二分是古步大

於今步古里寛於今里也然不應禹尺與周尺相


去一倍之逺日知録曰穀梁傳古者三百步為里


今以三百六十步為里而尺又大於古四之一今


之六十二里遂當古之百里是今步大於古步今


里寛於古里也不應禹五千里周反倍之為萬里


二說皆不可通則上三家之言洵為篤論矣蔡傳


悉排羣說而自為之解曰禹聲教所及地盡四海


而其疆理則止以五服為制至荒服之外又别為


區畫如所謂咸建五長是已若周漢則盡其地之


所至而經畫之也此解近是然亦不應外薄之地


三倍於五服(禹之五服以開方法計之為方千里者二十五從蔡說則周之衛蠻夷鎮)


(藩皆外薄之地為方千里者七十五是禹服僅得其四之一也)仁山舍蔡而從易


可謂擇之精守之約矣


蔡傳曰案毎服五百里五服則二千五百里南北


東西相距五千里故益稷篇言弼成五服至于五


千然堯都冀州冀之北境并雲中涿易亦恐無二

千五百里藉使有之亦皆沙漠不毛之地而東南


財賦所出則反棄於要荒以地勢攷之殊未可曉


但意古今土地盛衰不同當舜之時冀北之地未


必荒落如後世耳亦猶閩浙之間舊為蠻夷淵藪


而今富庶繁衍遂為上國土地興廢不可以一時


槩也金吉甫云隆古都冀政教四達則冀北之野


生聚教訓必不如後世之為窮漠所以水平之後


分為幽并其廣可知兼堯都平陽雖曰在冀自平


陽以南渡河至陜於今地理三百七十五里正五


斜七於古盖二百六十餘里耳則是甸服之地自


跨冀豫冀山而豫平緬想當時甸服之地當亦如


周室王畿之制西自邠岐豐鎬為八百里東通洛


陽六百里總為方千里耳五服之制其間絶長補


短計亦如此何則周都豐鎬西至犬戎約千餘里


而目為荒服則是五服之制有因地而為長短者


盖諸侯分服特以為朝貢之限制或在近而視逺

或雖逺而視近地有廣狹俗有夷夏未必截然如


此正方聖人立為限制之經於中固必有通變之


義讀書者不可拘於一說而不知聖人體用之大


也渭按此論勝蔡孟子曰今滕絶長補短將五十


里王制曰凡四海之内斷長補短方三千里漢書


地理志曰洛邑與宗周通封畿東西長而南北短


短長相覆為千里短長相覆即絶長補短之謂以


是知先王體國經野皆用此法雖云四面相距各


若干里其間容有所乗除未必面面均齊無或贏


縮也尹耕兩鎮志云涿鹿東北之極陬也而黃帝


以之建都釡山塞上之小山也而黄帝以之合符


則當時蕃國之在其西北者可知(涿鹿今保安州釡山在懐來城)


(北)此言古冀北地尚寛也然為沙漠所限南距堯


都多不過二千里其所以得備五服之制者絶長


補短以成之耳

東漸于海西被于流沙朔南暨(釋文漸子廉反被皮寄反)
　傳曰漸入也正義曰海多邪曲故言漸入流沙長逺
　故言被及漸被皆過之意也流沙當是西境最逺者
　而地理志以流沙為張掖居延澤計三危在居延之
　西太逺矣志言非也顔氏曰被加也朔北方也暨及
　也吳氏曰漸如水之漸漬被如衣之被覆邵氏曰禹
　貢九州皆有疆界天下獨無疆界乎東漸西被朔南
　暨此天下之疆界也渭按此總言九州之大界即禹
　所云外薄四海咸建五長者傳謂在五服之外盖禹
　以方五千里之地制為五服而其外尚有餘地則東
　漸于海西被于流沙朔南暨是為九州之大界其外
　則四海也

凡禹貢疆理之所及皆東海也故曰東漸于海揚


州傳云南距海非也吴語晉侯令董褐復命于吳


王曰今君掩王東海以淫名聞于天子越語范蠡


對王孫雄曰昔吾先君固周室之不成子也故濱


於東海之陂漢書惠帝三年立閩越君搖為東海

王師古曰即今泉州是其地然則吴越閩所濱之


海皆東海也至嶺南揭陽始為南海而禹時不在


九州之域故止於東境言之詳見揚州


流沙一在張掖漢志居延澤在居延縣東北古文


以為流沙是也一在燉煌通典云燉煌即古流沙


地其沙風吹流行在郡西八十里是也經云西被


于流沙而居延澤乃在張掖之東北則固當主燉


煌矣沙漠自西而東且迆北居延澤雖非禹貢之


流沙亦即此沙漠之地獨王制所謂流沙去西河


千里而遥其地甚近盖又與禹貢漢志所言者異


矣五代史晉天福三年髙居誨使于闐還記其山


川云自靈州過黄河三十里始涉沙入党項界曰


細腰沙神樹沙至三公沙自此沙行四百餘里至


黑堡沙沙尤廣自甘州西始涉磧磧無水西百五


十里至肅州渡金河出玉門闗(此在今肅州衛西非古玉門闗也)


至瓜州沙州州南十里鳴沙山冬夏殷殷有聲如

雷云禹貢流沙也元和志云鳴沙縣東北至靈州


一百二十里隋置環州以大河環曲為名(今寧夏中衛東)


(北有鳴沙故城)夢溪筆談云余在鄜延閲兵馬籍有稱過


范河損失問何謂范河乃越人謂淖沙為范河北


人謂之活沙人馬履之百步之外皆動如人行幕


上其下足處雖甚堅若遇其一陷則人馬駞車應


時皆沒或謂此即流沙也方輿紀要云旱海在寧


夏衞靈州所東南宋張洎曰自威州至靈州有旱


海七百里斥鹵枯澤無谿澗川谷張舜民曰今旱


江平即旱海在清逺軍北趙珣曰鹽夏清逺軍間


並係沙磧俗謂之旱海自環州出清剛川本靈州


大路自此至美利寨漸入平夏徑旱海中至耀徳


清邊鎮入靈州是也今按以上諸書所載則靈州


之地已有沙磧王制所謂流沙當在鳴沙廢縣界


中盖其地東距西河適千里而遥也自此以西沙


磧逾廣而東西三千里之徑數及此而止故曰西

不盡流沙儒者不察遂以此為西被之流沙因謂


禹貢九州之境不過方三千里而要荒割為異域


五服五千之義鬱而不明久矣


黄氏日抄曰古注以聲教斷句諸家皆從之余友


蔣榮甫云昔徐履赴試道求水村舍有老士人教


四五童蒙以朔南暨為句徐言其誤老士人者怒


曰獨朔南預聲教而東西無預邪東西皆有所止


之地故以海與流沙言朔南地廣故以暨言而下


文總以聲教訖于四海耳今按裵駰史記集解其


注在暨字下則自劉宋時已不從孔傳而以聲教


屬下讀矣老士人固有所受之也


爾雅朔北方也舍人曰朔盡也北方萬物盡故言


朔也李巡曰萬物盡於北方蘇而復生故北稱朔


也朔南與上東西對非有一地之可指說者以朔


為堯典之朔方南為堯典之南交亦無大礙或謂


即漢朔方郡則其地太近以南交為交趾則又太

逺矣不可從暨與漸被似有贏縮之别鄭康成云


南北不言所至容踰之是暨贏於漸被也今以經


文考之東有嵎夷莱夷斗入大海西有三危黑水


在流沙之中皆過之故指言其地而謂之漸被南


抵五嶺北距大漠則及境而止不能越乎其外故


但云暨暨之縮於漸被也明甚鄭說非是


九州南北之大界傳記無可考唯唐神功元年狄


仁傑上疏以為東距滄海西阻流沙北横大漠南


阻五嶺此天所以限戎狄而隔中外也南北二句


實可為朔南暨注腳應鏞釋王制曰獨言東海者


東海在中國封疆内西南北海則逺在夷徼之外


也南獨以衡山為限百越未盡開也惟河舉東西


南北河流縈帶中國也自秦而上西北袤而東南


蹙自秦而下東南展而西北縮此古今天地之大


運也理明義精於此經無一不合


王耕野云聲教至于海濱則止矣何以又云漸于

海被于流沙盖海島之夷與流沙以西之戎咸賓


貢于中國則是有虞之聲教東不止于海且漸入


于海中西不止於流沙又蒙被流沙之外矣渭按


此三句言九州之大界漸被暨皆以地言非謂聲


教之所及也與島夷西戎無涉舊以朔南暨聲教


為句故孔疏以為雖在五服之外皆與聞天子聲


教時来朝見王氏承其誤乃有此説


堯典申命羲叔宅南交傳云夏與春交此治南方


之官也疏云此官既主四時亦主方面經言南交


謂南方與東方交傳言夏與春交見其時方皆掌


之春盡之日與立夏之初時相交也東方之南南


方之東位相交也史記索隠曰孔註未是然則冬


與秋交何故下無其文且東嵎夷西昧谷北幽都


三方皆言地而夏獨不言地乃云與春交斯不例


之甚也今南方地有名交阯者或古文略舉一字


名地南交則是交阯不疑也(渭)按南交固當以地

言然上古之地名不可考者多矣一字偶同其可


遂斷以為交阯邪水經葉榆水注云尚書大傳曰


堯南撫交阯於禹貢荆州之南垂幽荒之外故越


也周禮南八蠻雕題交阯有不粒食者焉春秋不


見於傳不通於華夏然則交州實荆州之南垂與


揚州無涉且在幽荒之外并不可謂荆域太康地


志云交州本屬揚州為虞之南極真妄談不足信


史記言四海咸戴帝舜之功曰南撫交阯北發息


慎(即肅慎)遂有據此文以證交州為虞之南極者不


知此特言聲教之所訖耳抑或如後世舉種内屬


之類故謂之撫索隠曰帝舜之徳撫及四方夷人


故先以撫之此說是也濊貊朝鮮北與肅慎接壤


謂肅慎直營州之塞外則可亦不得謂在營域難


者曰左傳昭九年王使詹桓伯辭於晉曰巴濮楚


鄧吾南土也肅慎燕亳吾北土也斯言亦不足信


乎余曰此不過一時應對泛舉四方之土非正言

九州之疆界如必泥此辭則巴濮楚鄧南距衡山


尚逺境且不至於嶺況嶺南乎參之史記北發肅


慎則然矣安在其為南撫交阯也魯語武王克商


遂通道九夷八蠻肅慎氏来貢楛矢石砮及成王


時有賄肅慎之命或舉種内屬故詹桓伯舉以折


晉亦未可知古今事變不同豈可以周疆為虞界


哉


舜葬於蒼梧之野見禮記儒者多疑之史記云舜


踐帝位三十九年南巡狩崩於蒼梧之野則舜在


位止三十九年夀止九十九歲明與尚書五十載


陟方之文牴牾矣巡狩之有無又安足辨邪周洪


謨讀書録曰按舜年九十三自謂倦於勤而命禹


居攝豈有百九歲之後而又南涉大江深入蠻夷


之地哉為此說者惑於書陟方乃死之文耳要之


舜都蒲坂距鳴條二百餘里孟子云卒於鳴條者


得之今按堯在位七十載而舉舜又三載受終于

文祖下文言祭祀朝覲巡狩之事皆舜代為之堯


甫七十三歲即不復巡守而舜乃百有九嵗南巡


至嶺南瘴癘之鄉豈舜之精神獨厚邪抑堯之徳


不若舜而早倦於勤邪如以禮經為不可違則先


儒固嘗言檀弓有可疑者矣如以史記為不可背


則司馬遷之謬誤前人所以正之者非一端矣何


獨於此不能釋然也


韓退之以六經之文為諸儒倡人皆信之其酬張


韶州詩云暫欲繫船韶石下上賓虞舜整冠裾近


有援此以證南巡之事者余按水經注利水南逕


韶石下其髙百仞廣圎五里兩石對峙相去一里


小大略均似雙闕名曰韶石元和志云在韶州曲


江縣東北八十里髙七十五丈並無舜奏樂之說


至寰宇記始云韶州科斗勞水間有韶石舜南遊


登此石奏樂因名樂史書成於宋初其言率本唐


人蓋上賓虞舜之句所從出也然退之雅不信南

巡之説黄陵廟碑云書曰舜陟方乃死傳謂舜昇


道南方以死或又曰舜死葬蒼梧二妃從之不及


溺死沅湘之間余謂竹書紀年帝王之沒皆曰涉


陟昇也謂昇天也書曰殷禮陟配天言以道終其


徳協天也書紀舜之沒云陟者與竹書周書同文


也其下言方乃死者所以釋陟為死也地之勢東


南下如言舜南巡而死宜言下方不得言陟方也


以此謂舜死葬蒼梧於時二妃從之不及而溺者


皆不可信此退之不信南巡之明證也九疑之葬


二妃之溺韶石之奏斑竹之痕皆以南巡為根柢


南巡之事虛則其餘皆不足辨矣詩人託興稗官


小說皆可用安得援以說經如必據此駮彼則送


惠師詩云斑竹啼舜婦即撰黄陵碑者之所作也


豈亦可據詩以駮文邪檀弓曰二妃未之從而退


之祭張員外文云二妃行迷淚蹤染林則又將據


文以駮禮邪司馬公詩曰虞舜在倦勤薦禹為天

子豈有復南巡迢迢渡湘水張文潛詩曰重瞳陟


方時二妃盖老人安肯泣路傍灑淚留叢筠王伯


厚云二詩可以袪千載之惑


自兩漢以降嶺南之風氣漸移犀象毒冒珠璣銀


銅果布之湊於是乎在魁奇忠信材徳之民於是


乎生一以為脂膏之地一以為文獻之邦下逮唐


世瀕海之饒有加於昔人之之南海者若東西州


焉而余謂不在九州之限或警余粤産多才將釋


憾於子可奈何余曰知道者必無此憾不然則杜


君卿先己當之矣夫何懼三代已下東南日闢西


北日荒此古今消長之大運風俗與世為推移聖


人因時而立政使堯舜復生於今亦必以嶺南為


一州吾所言者禹貢之疆域耳西北之日荒者不


得推而棄諸九州之外則東南之日闢者亦不得


引而納諸九州之内就經說經唯期不背於理徇


當世之人情而曲為之遷就可乎哉

聲教訖于四海(釋文訖斤密反)
　吳氏曰聲教者雖不近見善教之實然亦逺聞善教
　之聲而效慕之也訖盡也顧氏(炎武)曰禹貢之言海
　有二東漸于海實言之海也聲教訖于四海槩言之
　海也渭按左傳云樹之風聲司馬相如云逖聴者風
　聲聲教之謂也四海謂東夷西戎南蠻北狄在九州
　之外者時聲教所及東海之島夷西戎之崑崙析支
　渠搜皆已来貢迨告成之後則南撫交阯北發肅慎
　而四海之外無逺弗届矣

中庸之頌至聖曰聲名洋溢乎中國施及蠻貊舟


車所至人力所通天之所覆地之所載日月所照


霜露所墜凡有血氣者莫不尊親此聲教訖于四


海之義疏也史記言帝顓頊之地北至于幽陵南


至于交阯西至于流沙東至于蟠木動靜之物日


月所照莫不砥屬亦聲教四訖之意其稱禹功則


言九州各以其職来貢不失厥宜方五千里至于

荒服謂在九州之内者又云南撫交阯北發(索隠曰當)


(云北户)西戎析支渠廋氐羌(戎字疑衍)北山戎發息慎(當云)


(北山戎息慎)東長鳥夷(索隠曰長下少夷字案大戴禮云長夷)四海之内


咸戴帝舜之功謂在九州之外者也前言疆理之


所至後言聲教之所及咸戴帝舜與莫不尊親意


同非謂舉四海而疆理之悉有其地悉臣其人也


或據南撫交趾北發肅慎二語以證有虞之世交


趾為揚域肅慎為營域然則肇十有二州豈并朔


南暨之規模而亦廓之邪雖辯若懸河吾未之敢


信矣

　禹貢錐指卷十九
欽定四庫全書
　禹貢錐指卷二十
　　　　　　　　　　　　　　徳清胡渭撰
禹錫玄圭告厥成功
　王氏曰禹錫玄圭于堯以告成功也錫與師錫帝九
　江納錫大龜同義蔡氏曰水土既平禹以玄圭為贄
　而告成功于舜也水色黑故圭以玄云傅氏曰水患
　平而錫土姓君之報功也聲教訖于四海而錫玄圭
　臣之歸美以報上也王氏(樵)曰上與下為錫禹奉玄
　圭而曰錫者為舜成萬世之功不可以常辭書渭按
　此二句乃史辭玄圭或以為錫堯或以為錫舜未知
　孰是時堯老舜攝盖禹上之于舜而舜歸之于堯理
　當然也
傳云禹功盡加於四海故堯賜玄圭以彰顯之言


天功成按錫者與也下與上亦可謂之錫經言禹


錫不言錫禹則其為禹之錫堯也審矣吕伯恭以


為錫舜而蔡傳因之亦通林少穎云臣以圭而錫


君載籍恐無此事以某所見是禹以玄圭告成於


天耳謂禹告天尤無據且易益六三爻辭曰有孚


中行告公用圭此非臣錫圭於君之事見於載籍


者乎


下與上書錫者三一師錫帝以舜一九江納錫大


龜一禹錫玄圭蓋堯為天下得人龜足以決大疑


禹成萬世永賴之功事莫有大於此者故皆異其

文


正義云考工記天謂之玄是玄為天色堯之賜禹


必以天色圭者言天功成也蘇氏曰禹以治水得


天下故從水而尚黑帝錫禹以玄圭為水徳之瑞


也蔡傳舍孔而從蘇渭按尚書璇璣鈐云禹開龍


門導積石玄圭出刻曰延喜玉受徳天賜佩緯書


之言不足據然或禹治水時得一玉色玄而異於


常玉故琢為圭以獻諸上亦未可知玉色玄斯謂


之玄圭天功水徳禹未嘗有意於其間也


成功人皆謂水土之功成此未足以盡其義天生


民而立君以治之養與教二端而已養之所以遂


其生教之所以復其性生已遂而性猶未復聖人


之憂方深故必祇台徳先不距朕行聲教訖于四


海而後為新民之極功止于至善也禹抑洪水不


過八年而告厥成功需之十有三載職是故耳禹


貢一書雖言治水之事而其規模之大義理之精

如此二十八篇中唯堯典洪範可與頡頏餘皆不


及也


古者左史記事右史記言言為尚書事為春秋其


體不同春秋以事繫日日繫月月繫時時繫年前


後灼然可見尚書則以事類結聚成篇而年月不


具其前後更須參考史遷不知此義故本紀多誤


堯命舜攝位之辭曰乃言厎可績三載金履祥通


鑑前編從王肅說以堯在位七十載癸丑舜徵庸


至七十二載乙卯命攝位為三載其明年丙辰正


月受終于文祖事與經合而遷則曰堯立七十年


得舜二十年而老使舜攝政八年而堯崩此一誤


也舜陟帝位咨四岳求可宅百揆者僉曰伯禹作


司空帝曰俞咨禹汝平水土惟時懋哉安國傳云


然其所舉稱禹前功以命之是也孟子言舜使益


掌火禹治水皆堯老舜攝時事而遷則錯解經文


以為堯崩之後舜問於四岳岳舉禹乃命禹平水

土此又一誤也洪範曰鯀則殛死禹乃嗣興左傳


僖三十三年云舜之罪也殛鯀其舉也興禹襄二


十一年云鯀殛而禹興二事大抵皆在徵庸三十


年中而不能灼知其為何年文十八年季文子曰


舜臣堯流四凶族又曰四門穆穆無凶人也先儒


據此以殛鯀為歴試三載中事然舜典紀四罪在


受終之後故史遷云舜攝位巡狩行視鯀之治水


無狀乃殛鯀於羽山以死此說與經合彼以為去


四凶皆在歴試時不待受終後者亦過泥季文子


之言耳尚書雖年月不具而以前事繫後事之下


恐無是理金氏謂舜攝位之明年丁巳始巡狩疑


殛鯀在此時也鯀之初殛禹年尚幼未嘗以能治


水聞及鯀死舜始聞其有聖徳而能治水乃舉而


用之使嗣鯀職故祭法曰鯀障洪水而殛死禹能


修鯀之功非謂父子接踵治水也先儒馬融等以


為舜徵用即舉禹治水三載而八州平乃禪舜其

明年兖州平合鯀九載為十三載適當舜受終之


年是禹父子接踵而治水也夫舜方用禹而殛其


父以死殆非人情且史遷云禹立十年而崩裴駰


集解引皇甫謐曰禹年百嵗前編禹十年為癸未


追而上之當生于堯六十一載甲辰下逮七十載


癸丑舜徵庸禹方十歲而遽畀以治水之任亦大


可疑傅子曰荀仲豫稱禹十二為司空則當在乙


卯羅泌路史言舜攝時鯀殛既死而禹用蓋年十


四則當在丁巳雖較遲數年猶未離乎幼也竊謂


四罪無死刑殛者拘囚困苦之使鬱鬱無聊不獲


盡其天年故謂之殛死非甫殛而隨死也死後禹


又須居䘮二年計鯀殛禹興中間尚隔十餘載不


得泥洪範左氏之文以為父子接踵治水也益稷


傳云辛日娶妻甲日復往治水是已嘗治水而輟


事成昏也吴越春秋云禹三十未娶三十當舜攝


位十九載甲戌至是始輟事成昏則受命治水必

不在幼時可知矣世逺事湮紀載疎略如馬融等


說則禹興太早如史遷及趙曄說則禹興又太遲


以理度之舉禹必不在攝位十五年之後而告成


則必在放勲殂落之前所可知者如此而已先儒


推測之言亦未必盡得也


孟子言禹八年於外三過其門而不入而史記河


渠書云禹抑洪水十三年過家不入門(漢書溝洫志同)此


據兖州作十有三載乃同以為言也正義曰堯典


言鯀治水九載績用弗成然後得舜舉禹治水三


載功成堯即禪舜此言十三載者并鯀九載數之


祭法云禹能修鯀之功明鯀已加功而禹因之也


馬融云禹治水三年八州平故堯以為功而禪舜


是十二年而八州平十三年而兖州平在舜受終


之年也渭按鯀以無成致殛則其功必少故經惟


於太原言修漢儒乃因祭法之文而張大之以為


禹修父業事止三年夫以九州之大三年而畢其

役禹雖聖人亦未必神速至此當以孟子之說為


正然東漸西被聲教四訖之效恐亦非八年所能


致則十三載之說未為無據但不當連鯀九載嘗


試就禹所自言而折中之娶于塗山辛壬癸甲啓


呱􁀾而泣予弗子惟荒度土功此八年中事經文


冀州至成賦中邦是也弼成五服至于五千州十


有二師外薄四海咸建五長各迪有功此九年迄


十三年事經文錫土姓至聲教訖于四海是也九


州攸同當在舜受終二十年後錫圭告成則又在


其後五年去放勲殂落之嵗殆無幾耳鼂錯曰堯


有九年之水(惟據鯀九載)髙堂隆云堯洪水二十二載


(合鯀九載禹十三載)皆不得其實今參攷羣言知鯀殛禹興


中間尚隔一紀通前九載後八年計之垂三十年


而始平灑沈澹災盖若斯之難也善哉乎邵文莊


之論曰堯之水說者謂開闢以來未有治之者故


不得其道而若是烈也天下之生久矣歴三皇氏

未聞懐襄昏墊之為害也何獨至於堯而有然此


天地之大變變通之會其當斯時乎以粒易鮮以


居易巢斯所謂通變宜民者也非水之治其何以


及此是故洪水一亂也化懐襄而平成轉昏墊而


敘且歌豈非開萬世之治乎易曰雲雷屯君子以


經綸水哉水哉所以啓君子之經綸者大矣而況


恒雨積焉諸山洩焉當是時水固有異於常者而


泛以配湯之旱殆書生之常談也夫


禹貢錐指
　禹貢錐指卷二十

