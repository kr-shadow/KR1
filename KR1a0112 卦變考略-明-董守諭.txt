#+TITLE: 卦變考略-明-董守諭
#+DATE: 2016-06-11 12:19:53
#+SOURCE: github.com/kanripo/KR1a0112 master 819c94ae                
欽定四庫全書　　　　　經部一
　卦變考畧　　　　　　　易類
　　提要
　　　　(臣/)等謹案卦變考畧二卷明董守諭撰守諭
　　　　字次公鄞縣人是書成於崇禎癸未大㫖以
　　　　卦變之説出於漢學程子始廢斥之朱子則
　　　　謂伊川不信卦變故於柔來文剛等處皆無
　　　　依㨿於是兼采其説又以意變之凡十九卦
　　　　今本義第九圖是也守諭則謂朱子上經釋
　　　　變卦者九唯訟卦與卦變圖同餘則如隨自
　　　　困噬嗑未濟來據圖則自否泰來下經釋變
　　　　卦者十唯晉卦與圖同餘則如復變師姤變
　　　　同人之類例以復初上為師之二復二下為
　　　　師之初姤初上為同人之二姤二下為同人
　　　　之初及與初九變為初爻之八初六變為初
　　　　爻之七皆不免前後異例於是上考郎顗京
　　　　房蜀才虞翻諸家之説定為此圖每卦皆具
　　　　列古法斷以已意宋元諸儒以及明來知徳
　　　　之屬亦兼考焉其言率有所根據不同他家
　　　　之穿鑿其證以彖爻雖不免有所附㑹然如
　　　　謂屯本坎卦初六升二九二降初是為剛柔
　　　　始交比本師卦一陽居二則為師衆所宗故
　　　　為師變而居五則為天下之所附故為比謙
　　　　卦乾之上九來居坤三是天道下濟而光明
　　　　坤之六三上升乾位是地道卑而上行豫卦
　　　　復初變五體比象故利建侯復初升三體師
　　　　象故利行師於經文亦往往巧合惟其篇末
　　　　有曰或謂變乃易中之一義非畫卦作易之
　　　　本㫖愚獨以為不然云云則主持未免太過
　　　　夫乾坤之生六子猶隂陽之分為五行也其
　　　　配而為六十四卦猶干攴之配為甲子也其
　　　　因卦而推奇偶之變猶以干支相配而推衝
　　　　合制化也駁卦變者謂不應先有某卦後有
　　　　某卦是猶談五行者謂水生於庚辛不化於
　　　　丙辛火生於甲乙不化於戊癸也主卦變者
　　　　以此為作易之本六十四卦皆自此來是猶
　　　　以化氣為本氣亦乖五行相生之㫖矣故卦
　　　　變之説不可謂非易之一義亦不可謂易之
　　　　本義漢以來儒者相𫝊要必有取並存以備
　　　　㕘考焉可矣乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
卦變考畧原序
讀易不知卦變猶日唔咿不知六書也以易變喻變之
不知變不若以六書自喻之可逹於變也以六書自喻
愚其類於瞽之不知日譬以盆不知盆擊銅以示喻者
不已逺乎或曰不然顧喻之以其近者耳一曰變在象
形形苟在健何必馬乎形苟在順何必牛乎正如書與
畫同出畫取形書取象形變而象象安窮象變而形形
安寄易也者變之寄乎變也者象形之寄乎夫八索生
鸞凖之所被六甲出靈龜之所負故虎豹蔚文飛鳥遺
音鉉成金玉耕厥菑畬鼫䑕虩虎巫閽釡石細若谷鮒
大若丘陵不可枚縷寓於象者全也二曰變在指事書
之所可象者曰象形非形不可象者指其事易之所可
象者曰像象非象所得像者實其事故夫同井握竒八
卦虚中之體也公侯岳牧一右八體之材也衡軸抗其
外内賔甸列其四維起一終十在譜冊之中矣師居需
後五兵衛則八政修比在畜先大邦藩則小腆熄指事
之鉅者坎奠冀州乾殿雍位子亥定而𤣥圭告成臨以
立君漸以立相典教章則六服承徳水土容於畜荆岐
之界無沴陽陳常前於蒙貫魚之宫無匿隂指事之又
鉅者訟在卷舌豐在貫索蠱前六甲巽後六庚同以合
愛暌則異文益為黄鍾隨爲大吕必此也亶厥指者若
乃大往小來辰火經營於后稷利用賔王風土昌卜於
姜齊箕文用夷而後永終湯武用革而身大介下而書
契居食弓弧佃漁簮盍知冠妹歸知婚大耋嗟而冬喪
西隣禴而夏祭書之事古今殊文變之事大荒莫殫也
三曰變在㑹意文有子母二母合為一意變有正反子
母别為九宫其有同母之變如臨觀剥復坎離遯大壯
皆自乾坤來是也有異母之變需利用恒需之恒也乾
道乃革乾之革也蒙曰困蒙履曰夬履鼎曰鼎耳革咸
曰執其隨夬曰壯趾兑曰孚剥是也極其異而廣之行
師必坤㑹衆意也國邑必坤㑹地意也震長男也㑹為
師五之帥師艮少男也㑹為漸初之小子坎為水則四
爻之樽酒屯上之泣血兑為澤則萃上之涕洟困二之
酒食巽雞㑹恒四之無禽離雉㑹明夷之飛翼蒙三男
之克家豐三女之蔀屋離居南方則明夷之南狩兑為
西方則隨上之西山巧厯不能定其算數聖明不能定
其典要其主意則一也四曰變在轉注書有互體别聲
之轉注卦亦有互體别母之轉變剝比師復可互坤夬
有同姤可互乾互兑離者鼎訟互坎震者泰謙互巽艮
者升萃凡此之例充棟難稽此轉變異體矣故别母書
有互體别義之轉注卦亦有互體别子之轉變需五之
酒食互離坎水之上火也豐三之折肱互兑兑金之銷
艮也履之眇跛互有離巽離為目巽為股俱非正體視
履宜艱萃之假廟互有艮巽巽為木艮為闕木在闕上
宫室是建又此之例海嶽譬其高深毫毛類其孔竅轉
變轉異而離母矣故别子五曰變在諧聲天下有無窮
之義而有無窮之聲易有無窮之聲而因有無窮之變
擬而後言議而後動者變也不疾而速不行而至者聲
也變有正聲叶於聖彖需之聲須也離之聲麗也咸之
聲感也晉之聲進也坎之聲陷也剥之聲剥也蹇之聲
難也比之聲輔也按譜而歌音出金石聲有變聲散在
百家混之為屯鴻之為蒙貝之為賁瀐之為漸怪怪竒
竒可以自娛難以時施雖使靈書八㑹侯岡紛其天粟
玉劵十華岣嶁披其斗薤亦不能罄聲之變者也六曰
變在假借因借而僭者書之變因變極變者變之宗故
欲觀其變則精乎僭矣欲假其借曷亦通於變乎稽之
一竒貫五偶中借曰盍簮一竒據五偶上借曰剥牀一
竒貫二偶借曰黄矢一竒横一偶借曰何校此以名借
也類以無名之借則委宛輸竒石倉擬富予得而畧言
之矣震之赤匕不可以挹酒漿巽之直繩不可以縫衣
裳莧為山羊而非水草柅為絡絲而非金輪箕子豈紂
之父師乎萬物方荄滋鬼方非殷之蠻夷也坤坎處北
隅乾為大赤朱紱象其有輝兑為南剛金車假其若齒
龜麗火以焚其身馬曵輿而下其首□夕為夙假夕惕
乎臼辰為䢅借日乾也夫孰知蕃庶之為藩遮禽也夫
孰知劓刖之為䑢齀器也夫孰知小罍謂之坎大琴謂
之離也豐之為大屋漸之為天漢也草棘曰沛而非幡
幔斗槩曰沫而非小星乎又孰知廬􁂏之為易乎茅犀
之為彖乎先儒所以顛沛淪酣於經籍之中如汎一葦
於溟渤靡所底止為假借之變所窮也嗚呼六書明則
六經如指掌六變明則大易如日星昔虞仲翔夢道士
布六爻虞欲吞盡道士曰三爻足矣吾願與天下之善
易者撓其六以飲之毋曰予誕愚之授於零陵平輿日
南者素也董守諭序
欽定四庫全書
　卦變考畧卷上
　　　　　　　　　　　　明　董守諭　撰
　　上經
䷀(乾下/乾上)
乾
䷁(坤下/坤上)
坤
䷂(震下/坎上)
屯　　(一/自)臨䷒(兑下/坤上)　　　(一/自)坎䷜(坎下/坎上)
郎顗曰京氏傳云屯自臨來坤之中爻由外體來交於
乾得乾之精化而為坎乾由二自内體上交於坤得坤
之氣兑化為震故為屯
荀爽曰此本坎卦也初六升二九二降初
　諭曰京氏自臨來從乾坤内外體相交而成家盤澗
　氏所謂卦變必自上下兩體為變方知其所由以成
　之卦者即此也荀氏唯以初二兩爻一升一降成屯
　從剛柔始交悟出變家之龍象也
䷃(坎下/艮上)
蒙　　(一/自)觀䷓(坤下/巽上)　　　(一/自)艮䷳(艮下/艮上)
郎顗曰京氏傳云蒙自觀來剛由五來居於二易坤為
坎有水流而通之象志應者二五盖往來之爻故有相
求之義
荀爽曰此本艮卦也二進居三三降居二虞翻亦曰艮
三之二也
　諭曰按京氏五來居二易坤為坎以二五往來成變
　也若荀虞止取二三兩爻升降成蒙變例有之考亭
　一卦雜引諸卦以備變者多此例也
䷄(乾下/坎上)
需　　(一/自)大壯䷡(乾下/震上)
郎顗曰京氏傳云需自大壯來四之剛上而為五五之
柔下而為四虞翻亦曰大壯四之五蜀才亦曰此本大
壯卦六五降四有孚光亨貞吉九四升五位乎天位以
正中也
　諭曰需以險在前能須為義則需之得名由於坎也
　當以變坎為正故必自大壯來也
䷅(坎下/乾上)
訟　　(一/自)遯䷠(艮下/乾上)
虞翻曰訟自遯來蜀才亦曰此本遯卦二進居三三降
居二是剛來而得中也本義亦曰卦變自遯而來為剛
來居二而當下卦之中
　諭曰朱子從左傳悟卦變互體又末年與書張敬夫
　尊漢儒善説經未嘗不心折之矣宋仙井李舜臣謂
　舍本卦論他卦及某卦自某卦來者皆所不取則豈
　精於易者哉梁山來氏乃云訟之剛來而得中乃卦
　綜也非卦變也以為自遯卦變來非矣如姤方是變
　夫一上一下謂之綜不可典要謂之變安得易變而
　為綜其説盖祖王南溪謂訟卦上體之乾剛來居坎
　體之中愚不知欲移乾之何畫來居坎中耶不如蜀
　才二進居三三降居二解剛來得中為更確也
䷆(坎下/坤上)
師　　(一/自)剥䷖(坤下/艮上)
蜀才曰此本剥卦上九降二六二升上
䷇(坤下/坎上)
比　　(一/自)師䷆(坎下/坤上)
郎顗曰京氏傳曰比自師來一陽居二則為師衆所宗
故為師變而居五則為天下之所附故為比
䷈(乾下/巽上)
小畜　　(一/自)姤䷫(巽下/乾上)　　(一/自)需䷄(乾下/坎上)
郎顗曰京氏傳云小畜自姤來
虞翻曰需上變為巽
　諭曰需之坎升天為雲墜地為雨今上變為陽坎象
　半見故宻雲不雨以此考之小畜當自需來矣
䷉(兑下/乾上)
履　　(一/自)夬䷪(乾下/兑上)　　(一/自)訟䷅(坎下/乾上)
郎顗曰京氏傳云履自夬來
虞翻曰謂變訟初為兑也
　諭曰漢儒疏曰坤為虎艮為尾後儒釋之曰下卦兑
　錯艮若履不自訟來何處錯出艮體以虎尾之義考
　之自訟無疑矣遯卦下體艮亦曰尾觸類而長義更
　昭然京之自夬遜其精鑿
䷊(乾下/坤上)
泰　　(一/自)否䷋(坤下/乾上)　　(一/自)坤䷁(坤下/坤上)
　　　(一/自)歸妹䷵(兑下/震上)
虞翻曰陽息坤反否也坤隂詘外為小往乾陽信内為
大來胡一桂亦曰小往大來卦變也泰自否來
蜀才曰此本坤卦
本義曰坤往居外乾來居内又自歸妹來則六往居三
九來居四也
　諭曰雜卦曰否泰反其類也此明疏也朱子坤往乾
　來之變當矣及考漢儒解歸妹曰泰三之四是泰變
　歸妹非歸妹變泰也似不可以無辨
䷋(坤下/乾上)
否　　(一/自)泰䷊(乾下/坤上)　　(一/自)乾䷀(乾下/乾上)
　　　(一/自)漸䷴(艮下/巽上)
虞翻曰隂消乾反泰也胡一桂亦曰否自泰來
蜀才曰此本乾卦
本義曰乾往居外坤來居内又自漸卦而來則九往居
四六來居三也
䷌(離下/乾上)
同人　　(一/自)小畜䷈(乾下/巽上)　　(一/自)夬䷪(乾下/兑上)
郎顗曰京氏傳云同人自小畜來九由二往居於四六
由四來居於二
蜀才曰此本夬卦九二升上上六降二
　諭曰上六降二斯謂之柔得位得中也若來矣鮮綜
　卦之説則大有上卦之離來居同人之下卦同人下
　卦之離往居大有之上卦合之京氏大有自同人來
　亦不為無據也
䷍(乾下/離上)
大有　　(一/自)同人䷌(離下/乾上)
郎顗曰京氏傳云大有自同人來
䷎(艮下/坤上)
謙　　(一/自)剥䷖(坤下/艮上)
郎顗曰京氏傳云謙自剥來言上九六三之互變也蔡
景君亦曰剥上來之三
　諭曰漢儒談象變之精不惟畫理深𤣥愚悟之於彖
　辭皆有奥義如乾之上九來居坤三是天道下濟而
　光明也坤之六三上升乾位是地道卑而上行也安
　得保殘守闕薄卦變不言哉
䷏(坤下/震上)
豫　　(一/自)復䷗(震下/坤上)
郎顗曰京氏傳云豫自復來虞翻亦曰復初之四
　諭曰卦變今之所畧愚研究其微辭之建侯行師文
　王亦從卦變中擬議而成者也如復初變五體比象
　故利建侯復初升二體師象故利行師一豫中涵三
　變而辭若天成引此以例其餘
䷐(震下/兑上)
隨　　(一/自)否䷋(坤下/乾上)　　(一/自)困䷮(坎下/兑上)
　　　(一/自)噬嗑䷔(震下/離上)　　(一/自)未濟䷿(坎下/離上)
　　　(一/自)震䷲(震下/震上)
郎顗曰京氏傳云隨自否來虞翻亦曰否上之初蜀才
亦曰此本否卦剛自上來居初柔自初而升上
本義曰本自困卦九來居初又自噬嗑九來居五而自
未濟來者兼此二變
荀爽曰隨者震之歸魂震歸從巽故大通動爻得正故
利貞陽降隂升嫌於有咎動而得正故无咎
　諭曰京虞蜀氏皆主隨自否來否上之初剛來下柔
　於羲文㫖趣窺見𤣥微程傳所云乾之上九來居坤
　之下坤之初六往居乾之上伊川卦變雖只就乾坤
　相索言往來與自否來者未始盭也朱子以困之初
　二爻一升一降成隨噬嗑之五上爻升降成隨又以
　未濟之初二升降五上升降合二變而成隨考亭易
　學淵藪或别自有據荀氏歸魂乃術家所用最駭俗
　學愚考其説始於京房其法以乾建甲子於初坤建
　甲午於上八卦之上乃生一世之初初一世之五位
　乃分而為五世之位其五世之上乃為逰魂之世五
　世之初乃為歸魂之世而歸魂之初乃生後卦之初
　㕘之易變是或一道也即如荀氏以震歸從巽解隨
　義取其動也動而得正故可説唯動而説故可隨也
　以此考之歸魂之説未可非也梁山來氏亦云若乾
　坤所屬尾二卦晉大有需比之類乃術家所謂逰魂
　歸魂出於乾坤之外者非乾坤五爻之正變故謂之
　雜綜亦此意也愚又考之卜筮家言如乾為天是父
　爻為主矣初變為姤二變為遯三變為否四變為觀
　五變為剥上為父爻不可更加復轉變四爻為陽爻
　成火地晉為逰魂第八卦復轉第三爻為世三爻盡
　變坤為乾成火天大有内復有一乾卦矣謂之歸魂
　是乾之魂歸也八卦皆然如地水師為坎之歸魂風
　山漸為艮之歸魂澤雷隨為震之歸魂山風蠱為巽
　之歸魂天火同人為離之歸魂水地比為坤之歸魂
　雷澤歸妹為兑之歸魂也凡象變家不可盡目為異
　端而忽之也
䷑(巽下/艮上)
蠱　　(一/自)泰䷊(乾下/坤上)　　(一/自)賁䷕(離下/艮上)
　　　(一/自)井䷯(巽下/坎上)　　(一/自)既濟䷾(離下/坎上)
郎顗曰京氏傳云蠱自泰來初上兩爻互變若六爻俱
變則為否虞翻亦曰泰初之上九家易亦曰此本泰卦
本義曰自賁來者初上二下自井來者五上上下自既
濟來者兼之
　諭曰變卦之例雜而不一者各持師説也愚之言變
　必欲與卦辭相符此非愚臆也朱子曰漢上只變得
　三爻而止於卦辭多有不通處我師古人實獲我心
　如京荀蠱自泰來者乾天有河坤地有水二爻升降
　出入乾坤利涉大川也初變成乾乾為甲乾三爻在
　前故先甲三日變四至五成乾乾三爻在後故後甲
　三日乾為始坤為終故終則有始不自泰來諸義遂
　晦㕘之卦辭昭然日星已
䷒(兑下/坤上)
臨　　(一/自)坤䷁(坤下/坤上)
蜀才曰此本坤卦虞翻亦曰陽息至二
䷓(坤下/巽上)
觀　　(一/自)乾䷀(乾下/乾上)
蜀才曰此本乾卦虞翻亦曰陽升臨二
　諭曰陽息至二乾來交坤降而為臨陽升臨二坤來
　交乾升而為觀
䷔(震下/離上)
噬嗑　　(一/自)否䷋(坤下/乾上)　　(一/自)益䷩(震下/巽上)
郎顗曰京氏傳云噬嗑本自否來六五由初而往故彖
曰柔得中而上行盧氏亦曰此本否卦乾之九五分降
坤初坤之初六分升乾五是剛柔分也
本義曰本是益卦六四之柔上行以至于五而得其中
　諭曰盧氏之變精矣若來氏之綜則噬嗑柔得中而
　上行者以賁下卦離之柔得中上行居於噬嗑之上
　卦為六五也賁之柔來文剛者噬嗑上卦之柔來文
　賁之剛也分剛上而文柔者人分噬嗑下卦之剛上
　而為艮以文柔也故雜卦一上一下畫若天然可曰
　噬嗑自賁來賁自噬嗑來乎
䷕(離下/艮上)
賁　　(一/自)泰䷊(乾下/坤上)　　(一/自)損䷨(兑下/艮上)
　　　(一/自)既濟䷾(離下/坎上)
郎顗曰京氏傳云賁自泰來柔自上來文二而為離故
文明而亨剛自二文上為艮故止而小利有攸往苟爽
亦曰此本泰卦謂隂從上來居乾之中文飾剛道交與
中和故亨也分乾之二居坤之上上飾柔道兼據二隂
故小利有攸往王弼亦曰剛柔不分文何由生故坤之
上六來居二位柔來文剛之義也乾之九二分居上位
分剛上文柔之義也孔頴逹亦曰陽本在上隂本在下
應分剛而下分柔而上何因分剛向上分柔向下者今
謂此本泰卦故也
本義曰卦自損來者柔自三來而文二剛自二上而文
三自既濟而來者柔自上來而文五剛自五上而文上
　諭曰賁自泰來漢魏諸家相傳已久去古未逺自無
　可議考亭之變必自有説也獨眉山蘓氏好自立異
　則曰易有剛柔往來上下相易之説而其最著者賁
　之彖也故學者沿是争推其所從變曰泰變為賁此
　大惑也一卦之變為六十四豈獨為賁也哉學者徒
　知泰之為賁又烏知賁之不為泰乎凡易之所為剛
　柔相易者皆本諸乾坤也凡三子之卦有言剛來者
　明此本坤也而乾來化之凡三女之卦有言柔來者
　明此本乾也而坤來化之故凡言此者皆三子三女
　相值之卦也非是卦也則無是言也蘓氏引蠱賁咸
　恒損益六卦為據愚考之易亦有三子三女不相值
　之卦而亦言剛柔往來者如无妄震下乾上曰剛自
　外來而為主於内大畜之乾下艮上曰剛上而尚賢
　晉之坤下離上曰柔進而上行則又何説也安得謂
　非是卦則無是言耶眉山本諸乾坤之論與伊川同
　不能一一無漏荀京之變似未可輕訾也朱子不云
　乎古註説賁卦自泰來後儒非之以為乾坤合而為
　泰豈有泰復變為賁之理殊不知若論伏羲畫卦則
　六十四卦一時俱了雖乾坤亦無能生諸卦之理若
　如文王孔子之説則縱横曲直翻覆相生無所不可
　由考亭之正論推眉山之駁辨古註可横議乎眉山
　尚不容立異何况末流之學哉
䷖(坤下/艮上)
剥　　(一/自)乾䷀(乾下/乾上)
虞翻曰隂消乾也盧氏亦曰此本乾卦郎顗亦曰京氏
傳云乾初九變則為姤柔遇剛也九二又變則為遯隂
浸長而陽當遯去也若下三爻俱變則泰復為否大往
小來不利君子貞也第四爻又變則為觀氣衰於下而
徳鍾於上猶朱均之不肖而堯舜則以揖讓襌位大觀
在上中正以觀天下也五爻俱變則為剥盖至是則君
子盡變為小人故曰柔變剛也六爻俱變則為純坤而
一陽復生於下將為復矣
䷗(震下/坤上)
復　　(一/自)坤䷁(坤下/坤上)
虞翻曰陽息坤也郎顗亦曰京氏傳云坤卦既盡則復
卦陽來從剥盡至陽氣來復隔坤一卦六日七分舉成
數而言故曰七日來復崔燝亦曰從坤反震而變初爻
不逺復也
　諭曰八月七日卦變之大者八月之義或主周正指
　遯或主夏正指觀愚必以卦變配之則以八月象八
　位隂為月主臨觀正反之變言正視為臨反視為觀
　從臨卦隂爻筭至觀卦隂爻凡八也七日之義郎顗
　衍為六日七分最與變符復卦陽來隔坤一卦六爻
　為一日復來成震一陽爻生為七日則六日七分卦
　爻實數也月不盡之日加筭閏焉宋王昭素未明卦
　變故以去冬至十五日為疑耳
䷘(震下/乾上)
无妄　　(一/自)遯䷠(艮下/乾上)　　(一/自)訟䷅(坎下/乾上)
郎顗曰京氏傳云无妄自遯來剛自下卦之外來而為
主於内虞翻亦曰遯上之初也蜀才亦曰此本遯卦剛
自上降為主於初
本義曰為卦自訟而變九自二來而居於初
䷙(乾下/艮上)
大畜　　(一/自)大壯䷡(乾下/震上)　　(一/自)需䷄(乾下/坎上)
郎顗曰京氏傳曰大畜自大壯來蜀才亦曰此本大壯
剛自初升為主於外陽剛居上故曰剛上而尚賢也
本義曰此卦自需而來九自五而上
　諭曰卦變配之卦辭而始定參之四聖而疑亡此卦
　辭曰利貞彖曰大正謂上九一剛自大壯初九而上
　即大壯彖所謂大者正也故特書一大字以别之以
　此考之固當自大壯來也
䷚(震下/艮上)
頥　　(一/自)觀䷓(坤下/巽上)　　(一/自)晉䷢(坤下/離上)
　　　(一/自)臨䷒(兑下/坤上)
郎顗曰京氏傳云頥之為卦自觀來故卦辭曰觀頥侯
果亦曰此本觀卦初六升五九五降初則成頥也
虞翻曰晉四之初人曰臨二之上
　諭曰愚考頥自二至上仍體觀故彖曰觀頥爻云觀
　我朶頥也虞變俟考
䷛(巽下/兑上)
大過　　(一/自)遯䷠(艮下/乾上)　　(一/自)大壯䷡(乾下/震上)
郎顗曰京氏傳云大過自遯來遯有重巽象為木故卦
辭以棟言二三四五爻辭俱以木為象由變為大過上
兑下巽故二五爻以楊為象
虞翻曰大壯震五之初
　諭曰愚觀遯畫是一大巽卦也京氏之變精微極矣
　又考之李隆山曰大壯凡四陽而下爻亦壯故上棟
　下宇取諸其象今大者過乎陽而無所附小者過乎
　柔而不能載故棟撓本末弱也卦有以反為變者或
　此類也然義藴亦淺矣
䷝(坎下/坎上)
坎　　(一/自)䷁(坤下/坤上)
郎顗曰京氏傳云坎本自坤來
虞翻曰乾二五之坤
䷜(離下/離上)
離　　(一/自)乾䷀(乾下/乾上)
京氏傳曰離本於純陽隂氣貫中陸績注亦曰離卦中
虚始於乾象
虞翻曰坤二五之乾
　諭曰愚考之京氏曰乾坤體也坎離用也乾索坤而
　乾之精為坤所得故為坎坎為月猶天以日為用而
　其體則在月也坤索乾而坤之氣為乾所得故為離
　離為日猶地以月為用而其體則在日也京虞之談
　變非天下之至精其孰能與於此郎顗别云坎自震
　來故䧟而能動説郛也
　諭按朱子本義上經釋變有九其與漢魏古注同者
　唯訟自遯來一卦而已其餘或主漢儒之變不自立
　異未可知也家盤澗氏有云以彖辭考之説卦變者
　凡九卦盖言成卦之由凡彖辭不取成卦之由則不
　言所變之爻其然豈其然乎先儒胡一桂則曰本義
　上下經所釋卦變凡十九卦且所釋訟晉與圖同餘
　皆不合如隨自困噬嗑未濟來據圖則自否泰來然
　則朱子釋變原不拘於一隅亦自與漢魏諸家有神
　交也愚又考之卦變圖凡一隂一陽之卦皆自復姤
　來二隂二陽之卦皆自臨遯來之類其大㫖自然精
　當但後學未窺其奥不能輙了因㕘考古注及漢晉
　逸篆逐卦陳之亦稽變之一助也
　
　
　
　
　
　
　
　
　
　
　
　卦變考畧卷上
欽定四庫全書
　卦變考畧卷下
　　　　　　　　　　　　明　董守諭　撰
　　下經
䷞(艮下/兑上)
咸　　(一/自)否䷋(坤下/乾上)　　(一/自)旅䷷(艮下/離上)
郎顗曰京氏傳云咸自否來本乾坤之變也乾之上九
下為九三沖之六三上為上六虞翻亦曰坤六之上成
女乾上之三成男蜀才亦曰此本否卦六三升上上九
降三是柔上而剛下二氣交感以相與也
本義曰咸自旅來柔上居六剛下居五也
䷟(巽下/震上)
恒　　(一/自)泰䷊(乾下/坤上)　　(一/自)豐䷶(離下/震上)
郎顗曰京氏傳云恒自泰來蜀才亦曰恒自泰來初九
上為九四六四下為初六是剛上而柔下也分乾與坤
雷也分坤與乾風也是雷風相與也
本義曰恒自豐來剛上居二柔下居初也
　諭曰蜀才分乾與坤為雷分坤與乾為風象變之家
　折角𤣥席矣九家易曰上經首乾坤而終坎離父母雖
　異體而精氣則相易以為用下經首咸恒而終既未
　濟夫婦雖合體然精氣相交則濟其用不相交則未
　濟其用故天地交則泰不交則否咸自否來乾先交
　於坤故取男下女之義為咸言感者交之始也恒自
　泰來乾坤已交故取夫婦居室之義為恒言恒者交
　之常也
䷠(艮下/乾上)
遯　　(一/自)乾䷀(乾下/乾上)　　(一/自)姤䷫(巽下/乾上)
侯果曰此本乾卦隂長剛殞也
虞翻曰隂消姤也
䷡(乾下/震上)
大壯　　(一/自)坤䷁(坤下/坤上)　　(一/自)泰䷊(乾下/坤上)
侯果曰此本坤卦隂柔消弱剛大長壯也
虞翻曰陽息泰也
　諭曰虞氏所言隂消姤也則姤二變隂而成遯陽息
　泰也則泰四變陽而成壯循文見義辭約㫖豐矣
䷢(坤下/離上)
晉　(一/自)觀䷓(坤下/巽上)
郎顗曰京氏傳曰晉自觀來虞翻亦曰觀四之五也蜀
才亦曰此本觀卦九五降四六四進五是柔進而上行
本義亦曰又其變自觀而來為六四之柔上行以至於
五
䷣(離下/坤上)
明夷　(一/自)臨䷒(兑下/坤上)
郎顗曰京氏傳云明夷自臨來虞翻亦曰臨二之三而
反晉也蜀才亦曰此本臨卦也九二升三六三降二明
入地中也
䷤(離下/巽上)
家人　　(一/自)遯䷠(艮下/乾上)
虞翻曰遯初之四也
　諭曰遯一大巽卦巽為木為風木生火火以木為家
　遯初之四火還其家火生於木得風而盛變而又變
　𤣥之又𤣥
䷥(兑下/離上)
睽　　(一/自)无妄䷘(震下/乾上)　　(一/自)大壯䷡(乾下/震上)
　　　(一/自)離䷝(離下/離上)　　　(一/自)中孚䷼(兑下/巽上)
　　　(一/自)家人䷤(離下/巽上)
京房曰睽自无妄來柔由二進而上行以至於五剛自
五來居二而五又應之臣以柔而變君之剛五居君位
而反為臣用此非大同之世也故暌虞翻亦曰在彖盖
取无妄二之五也
虞翻又曰大壯上之三
本義曰以卦變言之則自離來者柔進居三自中孚來
者柔進居五自家人來者兼之
　諭曰以彖辭例卦變思過半矣夫變之大㫖在彖其
　精深微幻在六爻四聖之變卦無定學者之考變當
　於無定中求其有定也凡彖辭言柔進上行皆謂六
　五噬嗑晉暌鼎是也今考噬嗑否初進五晉自觀四
　進五鼎自遯二進五皆為上行獨暌卦以大壯三上
　相易五未嘗動則於例不通虞翻取无妄二之五朱
　子取中孚四之五皆於彖辭有據者也故虞氏初曰
　大壯之三繼曰在彖取无妄二之五在彖二字指柔
　進上行言也往哲之謹嚴如此
䷦(艮下/坎上)
蹇　　(一/自)升䷭(巽下/坤上)　　(一/自)觀䷓(坤下/巽上)
　　　(一/自)小過䷟(艮下/震上)
郎顗曰焦氏卦變一卦變為六十四京氏易林變占頗
以大傳為主如蹇之變則曰當自升來西南坤方剛往
得坤之中故利東北艮方柔來得艮之中故窮
虞翻曰觀上反三也
本義曰又卦自小過而來陽進則往居五而得中退則
入於艮而不進
　諭曰蹇變多端論者不一愚得考而悉數之虞仲翔
　曰觀上反三故反身君子以反身修徳此義漢儒發
　之源流已逺但西南東北在所畧也朱子則云蹇利
　西南是説坤卦分曉艮下坎上无坤不知從何處揷
　入坤來此須是箇變例豈未見京氏自升來之傳乎
　仲翔又曰坤西南卦五在坤中坎為月月生西南此
　變外别解也伊川謂卦本由五往而成坎即荀氏乾
　動往居坤五之説搃之本於乾坤生六子也胡一桂
　曰後天八卦方位艮坎東北卦與西南坤離卦為對
　蹇卦無西南文王姑即東北對方言之不必卦内有
　取於西南也説詁之鈴音也王景孟曰五實坎體謂
　之利西南者盖坎體本坤以九往居五而成坎不知
　以何卦之九往乎梁山來氏云西南為地東北為山
　始於王弼後儒宗之而不知文王卦辭乃與解卦相
　綜也愚駁之曰解辭有利西南故蹇綜之而亦言西
　南何以蹇有東北解不言乎坤艮之例未可鑿也憶
　先大父訓此卦曰蹇乃坤艮之交今變去五剛則為
　純坤故利西南終於艮止則不能變純坤矣故不利
　東北亦就一卦明畫理也夫蹇自升來明明有坤二
　剛往居坤中豈非利乎西南之彖與變符矣確循漢
　疏羣疑亡也
䷧(坎下/震上)
解　　(一/自)明夷䷣(離下/坤上)　　(一/自)臨䷒(兑下/坤上)
　　　(一/自)升䷭(巽下/坤上)
郎顗曰京氏傳云解自明夷來初往居四而得衆三往
居二而得中盖四爻變也
虞翻曰臨初之四
本義曰卦自升來三往居四入於坤體二居其所而又
得中
　諭曰仲翔云西南坤也臨初之四得坤衆矣故利與
　朱子入於坤體其義一也但一主臨來一主升來耳
　京自明夷古變例也
䷨(兑下/艮上)
損　　(一/自)泰䷊(乾下/坤上)
郎顗曰京氏傳云損自泰來虞翻亦曰泰三之上蜀才
亦曰此本泰卦坤之上六下處乾三乾之九三上升坤
六損下益上也朱子發亦曰損泰變也損九三以益上
六也
　諭曰程伊川六十四卦變皆自乾坤來亦有拘牽處
　唯於此卦云下兑之成兑也由六三之變也上艮之
　成艮也由上九之變也三本剛而成柔上本柔而成
　剛亦損上益下也極為精訓
䷩(震下/巽上)
益　　(一/自)否䷋(坤下/乾上)
郎顗曰京氏傳云益自否來虞翻亦曰否上之初也蜀
才亦曰此本否卦乾上之初項安世亦曰益自否變損
天之九四以益地之初六也
　諭曰愚以卦變考之損上益下以否四之初言自上
　下下以否上之初言知者觀彖思過半思其變也
䷪(乾下/兑上)
夬　　(一/自)復䷗(震下/坤上)
虞翻曰夬從復來坤逆在上又曰陽息為復剛長成夬
䷫(巽下/乾上)
姤　　(一/自)剥䷖(坤下/艮上)
虞翻曰隂息剥陽以柔變剛
　諭曰復變夬者陽由微而盛也盛則一隂逆上而猶
　惕剥變姤者隂由盛而専也専則五男在前而猶壯
　朱子卦變圖五隂五陽卦亦云皆自夬剥來
䷬(坤下/兑上)
萃　(一/自)屯䷂(震下/坎上)　　(一/自)觀䷓(坤下/巽上)
郎顗曰京氏傳云萃自屯來初往而居四
虞翻曰觀上之四也
　諭曰考之鄭𤣥云四本震爻盖言震之初往居四也
　五本坎爻盖言萃之五仍坎體也震為長子坎為隠
　伏居尊而隠伏鬼神之象長子入闕升堂拜祖禰之
　禮也故曰王假有廟以此考之萃自屯來矣
䷭(巽下/坤上)
升　　(一/自)臨䷒(兑下/坤上)　　(一/自)解䷧(坎下/震上)
虞翻曰臨初之三又有臨象
本義曰卦自解來柔上居四
　諭曰考之升卦變不成離何以曰南征也坤之中爻
　為離南方之卦也明夷九三以坤在上為南狩春秋
　晉與楚戰筮之其卦遇復曰南國蹙射其元王中厥
　目亦以坤在上為南征也此變例也朱子以解之三
　四兩爻互變是以三柔升四矣若虞氏臨初之三似
　是剛升而非柔升也仲翔恐是變之與彖叛也又曰
　柔謂五坤也升謂二坤邑无君二當升五談變之精
　仰符四聖矣
䷮(坎下/兑上)
困　　(一/自)否䷋(坤下/乾上)
郎顗曰京氏傳云困自否來乾上九降居二位降而之
險坤六三上為上六柔而掩剛虞翻亦曰否二之上荀
爽亦曰此本否卦陽降為險隂升為説也
䷯(巽下/坎上)
井　　(一/自)泰䷊(乾下/坤上)
荀爽曰此本泰卦陽往居五得坎為井隂來在下亦為
井故曰往來井井也虞翻亦曰泰初之五也張清子亦
曰下體本乾上體本坤初五剛柔相易而成井
　諭曰荀氏釋往來井井即卦變也羲文其談變之祖
　乎
䷰(離下/兑上)
革　　(一/自)大壯䷡(乾下/震上)　　(一/自)遯䷠(艮下/乾上)
郎顗曰京氏傳云革自大壯來九二升居九五六五來
為六二項安世亦曰革自大壯變六五降而為二九二
升而為五二五相變故謂之革
虞翻曰遯初之上
　諭曰水火乃變之大者此當曰澤火彖何以曰水火
　相息也先儒有辨之者曰此以水火明澤火之異非
　以水解澤也以革與息合説誤矣水男火女故可以
　相息至澤與火則不然澤女也火亦女也無相息之
　理離火至秋為澤所革故謂之革此談理非談變也
　唯虞仲翔曰四革之正坎體見故獨此稱水也夫卦
　所以不成水火既濟者以四未革也四為内外體之
　交一變則坎體見而水火濟矣非至精至神孰與於
　此愚之釋虞自謂不負古人矣
䷯(巽下/離上)
鼎　　(一/自)遯䷠(艮下/乾上)　　(一/自)大壯䷡(乾下/震上)
　　　(一/自)巽䷈(巽下/巽上)
郎顗曰京氏傳云鼎自遯來柔進為五剛來居二荀爽
亦曰巽入離下中有乾象木火在外金在其内鼎鑊烹
飪之象也項安世亦曰遯二之五也
虞翻曰大壯上之初
本義曰卦自巽來隂進居五而下應九二之陽
　諭曰坎為耳離為目巽離成鼎為耳目聰明矣卦之
　所以不成火水未濟者以三未變也三在巽上一動
　即成坎二三四五再互有兩坎兩離象乃稱聰明日
　月相推而明生焉眇能視不足以有明聞言不信聰
　不明皆一坎一離故也
䷲(震下/震上)
震　(一/自)臨䷒(兑下/坤上)
虞翻曰臨二之四
䷳(艮下/艮上)
艮　　(一/自)觀䷓(坤下/巽上)
虞翻曰觀五之三也
　諭曰行止卦變之大者艮止也豈有時行乎荀九家
　曰連山對峙為時止出雲降雨為時行非也仲翔曰
　時止為上陽窮上故止時行為三三體震謂行也三
　四五互震必從卦變㕘入始精今之帖括家行止動
　静雖卦中無艮震亦能横其筆舌已
䷴(艮下/巽上)
漸　　(一/自)否䷋(坤下/乾上)　　(一/自)渙䷺(坎下/巽上)
　　　(一/自)旅䷷(艮下/離上)
郎顗曰京氏傳云漸自否來三四剛柔相易也虞翻亦
曰否三之四反成歸妹故曰女歸
本義曰此卦之變自渙而來九進居三自旅而來九進
居五
　諭曰愚讀梁山來氏卦綜而異之不知其亦本於虞
　翻也繫辭傳云漸女歸待男行也虞氏解云兑為女
　震為男漸卦一反成歸妹巽成兑故女歸待艮成震
　乃行故待男行也文王繫辭已含反對之象與宋儒
　言假象者自别
　諭又曰嘗考伊川卦變皆本乾坤來故於此卦則曰
　乾坤之變為巽艮巽艮重而為漸在漸體而言中二
　爻交也由二爻交然後男女各得正位此亦乾坤生
　六子之義也與京虞否變為漸者不同然中二爻交
　其義則一也
䷵(兑下/震上)
歸妹　　(一/自)泰䷊(乾下/坤上)
郎顗曰京氏傳云歸妹自泰來三四以剛柔相易虞翻
亦曰泰三之四乾天坤地三之四天地交
　諭曰歸妹天地之大義也孔子謂泰變歸妹下一大
　注脚矣上震乃乾交於坤之始下兑乃坤交於乾之
　始坎艮離巽包涵在中豈非天地大義耶
䷶(離下/震上)
豐　　(一/自)泰䷊(乾下/坤上)　　(一/自)噬嗑䷔(震下/離上)
郎顗曰京氏傳云豐自泰來九二往居六四變外體為
雷六四來居九二變内體為火
虞翻曰此卦三隂三陽之例當從泰二之四而豐三從
噬嗑上來之三折四於五獄中而成豐故噬嗑所謂利
用獄者此卦之謂也
　諭曰詳考噬嗑四失正繫在坎獄之中必齧之而後
　合者為四也噬嗑上來之三而成豐折其右肱即虞
　所謂折四於五獄中者此也魏晉談象變精至斯乎
䷷(艮下/離上)
旅　　(一/自)否䷋(坤下/乾上)　　(一/自)賁䷕(離下/艮上)
郎顗曰京氏傳曰旅自否來六三九五之互變姚信亦
曰此本否卦三五交易去其本體故曰客旅蜀才亦曰
否三升五九五降三荀爽亦曰謂隂升居五與陽通也
虞翻曰賁初之四若否三之五非乾坤往來也與噬嗑
之豐同義
䷸(巽下/巽上)
巽　　(一/自)遯䷠(艮下/乾上)
虞翻曰遯二之四姚小彭曰巽自遯變六二升而為四
　諭曰易變之著莫精於甲庚虞氏曰乾主甲震主庚
　此自商瞿橋庇傳田施孟丘以至漢魏諸家皆云然
　也巽變初至三成震震三爻在前故先庚三日動四
　終上成震震三爻在後故後庚三日變例之最精者
　也梁山來氏云蠱言甲者文王圓圖艮巽夾震木於
　東之中故曰先甲後甲言巽先于甲艮後于甲也巽
　言庚者伏羲圓圖艮巽夾兑金于西之中故曰先庚
　後庚言巽先於庚艮後於庚也分甲於蠱者本卦未
　變上體中爻震木下體巽木也分庚於巽者本卦未
　變上體綜兑金下體綜兑金也圖學自宋始出故不
　及漢儒之自然亦可通於變矣
䷹(兑下/兑上)
兑　　(一/自)大壯䷡(乾下/震上)
虞翻曰大壯五之三也項安世曰巽與兑皆有坎之半
體巽不上出所以為入兑不下入所以為説巽自遯來
以六四為主遯變而入故為悔亡兑自大壯來以六三
為主壯變為説故為來兑凶
　諭曰項變亦自佳夫兑之所以變者由於三也六三
　曰來兑從大壯來也此卦變之祖
䷺(坎下/巽上)
渙　　(一/自)否䷋(坤下/乾上)　　(一/自)漸䷸(艮下/巽上)
郎顗曰京氏傳云渙自否來虞翻亦曰否四之二盧氏
亦曰此本否卦乾之九四來居坤中剛來成坎水流而
不窮也坤之六二上升乾四柔得位乎外上承貴主與
上同也荀爽亦曰陽來居二在坤之中蜀才亦曰渙卦
本自否來
本義曰其變則本自漸卦九來居二而得中六往居三
得九之位而上同於四
　諭曰自否來者九來居二得中而不窮於險與渙奔
　其杌同義六往居四得正位乎外而上同於五之中
　與渙羣渙有丘同義坎為杌二來奔之二來坎中也
　否坤三爻為羣四在外卦渙坤之羣三四五互艮位
　半艮山故稱丘以此考之當自否來
䷻(兑下/坎上)
節　(一/自)泰䷊(乾下/坤上)
郎顗曰京氏傳云節自泰來虞翻亦曰泰三之四盧氏
亦曰此本泰卦分乾九三上升坤五分坤六五下處乾
三是剛柔分而剛得中也薛仁貴亦曰渙之彖曰剛來
而不窮自否而來也節之彖曰剛柔分而剛得中自泰
而分也以節繼渙猶以泰繼否也郭雍亦曰賁與節皆
泰來賁則柔來文剛剛上文柔節則柔來節剛剛上節
柔夫泰為天地純剛柔之卦賁以剛柔純質而無文故
文之節以剛柔過盛而無節故節之
䷼(兑下/巽上)
中孚　(一/自)无妄䷘(震下/乾上)　　(一/自)訟䷅(坎下/乾上)
郎顗曰京氏傳云中孚自无妄來六自二往居四九自
四來居二
虞翻曰訟四之初也此當從四隂二陽之例遯隂未及
三而大壯陽已至四故從訟來
　諭曰仲翔言之鑿鑿然京氏源流已久論變不同自
　漢魏以來固然矣
䷽(艮下/震上)
小過　　(一/自)蒙䷃(坎下/艮上)　　(一/自)晉䷢(坤下/離上)
　　　　(一/自)臨䷒(兑下/坤上)
郎顗曰京氏傳云小過自蒙來
虞翻曰晉上之三當從四隂二陽之例臨陽未至三而
觀四已消也又有飛鳥之象故知從晉來
趙汝禖曰臨二與四初與三互易而變二陽四隂小過
於大故名小過
　諭曰從虞氏飛鳥之義則小過當自晉來也虞云離
　為鳥震為音艮為止晉上之三離去震在故飛鳥遺
　音俗説以卦象二隂在内四陽在外有似飛鳥之象
　妄矣趙氏臨變何無謂也
䷾(離下/坎上)
既濟　　(一/自)泰䷊(乾下/坤上)　　(一/自)豐䷶(離下/震上)
郎顗曰京氏傳云既濟與豐皆自泰來虞翻亦曰泰五
之二侯果亦曰此本泰卦六五降二九二升五是剛柔
正而位當也苟爽亦曰天地既交陽升隂降楊萬里亦
曰泰天地之明交也既濟水火之明交而天地之互交
也故泰者既濟之純既濟者泰之雜火炎上也降而居
下水潤下也騰而居上此水火之明交也初與三五皆
乾也分而下於三隂二四與上皆坤也分而上於三陽
此天地之互交也天地通泰水火濟飪此其為既濟歟
朱震曰既濟或曰自泰來或曰自豐來初吉以内卦言
離在南方當亨極之時故與豐同象終亂以外卦言出
離入坎由既濟而入未濟矣與豐卦日中則昃月盈則
食天地盈虚與時消息同義
　諭曰漢上以内外卦言非精於變者初吉者謂泰乾
　也乾為始終亂者謂泰坤稱亂仄否終坤虞氏之變
　不可易也
䷿(坎下/離上)
未濟　　(一/自)否䷋(坤下/乾上)
郎顗曰京氏傳云未濟本自否來虞翻亦曰否二之五
也又曰否隂消陽至剥終坤終止則亂其道窮也乾五
之二坤殺不行故不續終也荀爽亦曰柔上居五與陽
合同
　諭曰愚定卦變至終而知其無窮也朱子下經與漢
　注同者唯晉自觀來及考本義十卦之外如復變師
　姤變同人之類例以復初上為師之二復二下為師
　之初姤初上為同人之二姤二下為同人之初及與
　初九變為初爻之八初六變為初爻之七者考之其
　例又不同考亭以一身觀變尚前後異例如此欲與
　漢魏諸家盡同得乎或謂變乃易中之一義非畫卦
　作易之本指愚獨以為不然無變是無全易也無處
　下手讀卦辭彖象六爻也以是考引而信之則二百
　四十部微言宻悟百齡心在可使金鏡重開珠囊復
　理已
　卦變考畧卷下
