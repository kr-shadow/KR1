#+TITLE: 合訂刪補大易集義粹言-清-納喇性德
#+DATE: 2018-05-12 10:13:27
#+SOURCE: github.com/kanripo/KR1a0139 master b49b778d                
　　乾隆五十年二月二十九日奉
上諭四庫全書館進呈補刋通志堂經解一書朕閲成
　徳所作序文係康熈十二年計其時成徳年方幼穉
　何以即能淹通經術向即聞徐乾學有代成徳刋刻
　通志堂經解之事兹令軍機大臣詳查成徳出身本
　末乃知成徳於康熈十一年壬子科中式舉人十二
　年癸丑科中式進士年甫十六嵗徐乾學係壬子科
　順天鄉試副考官成徳由其取中夫明珠在康熈年
　間柄用有年勢燄熏灼招致一時名流如徐乾學等
　互相交結植黨營私是以伊子成徳年未弱冠夤縁
　得取科名自由闗節乃刋刻通志堂經解以見其學
　問淵博古稱皓首窮經雖在通儒非義理精熟畢生
　講貫者尚不能覃心闡揚發明先儒之精藴而成徳
　以幼年薄植即能廣搜博採集經學之大成有是理
　乎更可證為徐乾學所裒輯令成徳出名刋刻俾藉
　此市名邀譽為逢迎權要之具耳夫徐乾學成徳二
　人品行本無足取而是書薈萃諸家典贍賅博實足
　以表章六經朕不以人廢言故命館臣將版片之漫
　漶斷闕者補刋齊全訂正譌謬以臻完善嘉惠儒林
　但徐乾學之阿附權門成徳之濫竊文譽則不可不
　抉其隠微剖悉原委俾定論昭然以示天下後世著
　將此㫖録載書首欽此
　　　　(臣/)等謹案通志堂經解計一百三十八種今
　　　　分載于四庫全書各類中兹蒙我
　　皇上燭照其隠察其為徐乾學逢迎權要所為不
　　　　出于成徳之手覈名實而祛詐偽實足以
　　示萬古之大防業經遵
　　㫖刋板冠于書首四庫全書繕本内自應一例恭
　　　　録但各種既經分載無從弁首惟易類内合
　　　　訂刪補大易集義粹言及禮類陳氏禮記集
　　　　説補正二書原標成徳所編謹以欽奉
　　諭㫖録冠于合訂刪補大易集義粹言之前俾作
　　　　偽者不能遁隠無從售其植黨營私之術焉
　　　　又原刋本標名作納蘭成徳而四庫全書據
　　　　八旗通志作納喇性徳並謹附識於此
欽定四庫全書　　　　　經部一
　合訂刪補大易集義粹言　易類
　　提要
　　　　(臣/)等謹案合訂刪補大易集義粹言八十卷
　　　國朝納喇性徳編性徳字容若正黄旗滿洲康
　　　　熙進士官至頭等侍衛是書乃性徳取宋陳
　　　　友文大易集義曽穜大易粹言二書而合輯
　　　　之者也友文書本六十四卷所集諸儒之説
　　　　凡十八家又失姓名兩家穜書本七十卷所
　　　　集諸儒之説凡七家以二書相校複重外集
　　　　義視粹言實多得十一家惟粹言有繫辭説
　　　　卦序卦襍卦而集義止於上下經故所引未
　　　　能賅備性徳因於十一家書中擇其講論繫
　　　　辭以下相發明者一一采集與粹言合編都
　　　　為一書又為之刪其繁蕪補其闕漏勒成八
　　　　十卷刋入通志堂經解之末今粹言尚有𫝊
　　　　本已著於録集義流播較稀惟藉此以獲見
　　　　其槩其中理數兼陳不主一説而宋代諸儒
　　　　之微言精義實已蒐採無遺朱彞尊嘗謂其
　　　　擇言精語焉詳庶幾有大醇而無小疵雖揄
　　　　揚不無稍溢要其網羅排比釐然有章實便
　　　　於後學之循覽固可與本書並行而不廢也
　　　　乾隆四十六年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　合訂刪補大易集義粹言卷一
　　　　　　　　　　頭等侍衛納喇性德編
　　上經
䷀(乾下/乾上)
　康節先生曰不知乾无以知性命之理(觀物/外篇)
　伊川先生曰上古聖人始畫八卦三才之道備矣因
　而重之以盡天下之變故六畫而成卦重乾為乾乾
　天也天者乾之形體乾者天之性情乾健也健而无
　息之謂乾夫天專言之則道也天且弗違是也分而
　言之則以形體謂之天以主宰謂之帝以功用謂之
　鬼神以妙用(一无/用字)謂之神以性情謂之乾乾者萬物
　之始故為天為陽為父為君(易/傳)○後人解易言乾天
　道也坤地道也便是亂説論其體則天尊地卑論其
　道豈有異哉(劉元承/手編)○乾坤古无此二字作易者特
　立此二字以明難明之道(乾坤毁則无以見/易須以意明之)以此形
　容天地間事(語/録)
　横渠先生曰不曰天地而曰乾坤言天地則有體言
　乾坤則无形故性也者雖乾坤亦在其中(易/説)
　　和靖尹氏曰昔見伊川問易乾坤二卦斯可矣伊
　　川曰聖人設六十四卦三百八十四爻後世尚不
　　能了乾坤二卦豈能盡也既坐伊川復曰子以為
　　何人分上事對曰聖人分上事曰若聖人分上事
　　則乾坤二卦亦不須況六十四卦乎(二程/全書)又曰易
　　之八卦皆在於乾坤故曰六子今考其畫觀其生
　　卦處甚分明曰此事除康節理㑹得畫卦離曰隂
　　陽之相麗如此中虛故明中虚能受如此等皆可
　　推而知文王以是因之而六十四卦可謂盡矣揚
　　雄復用此廣而作太𤣥葢聖人初以乾而生八以
　　八而生六十四卦推此以往天下萬物之理如是
　　而已才再生之便贅也若物物事事而立一卦則
　　百𤣥亦未能盡若其理則自乾生八自八生六十
　　四已是儘説破這道理學者須要知此是以文王
　　以八因六十四人不為非揚雄以六十四易而成
　　𤣥人皆知其非也若仲尼只説箇一以貫之不可
　　謂不盡也
　　上蔡謝氏曰昔富彦國問邵堯夫云一從甚處起
　　邵曰公道從甚處起富曰一起於震邵曰一起於
　　乾問兩説如何謝曰兩說都得震謂發生乾探本
　　也若㑹得天理更説甚一二(邵子/全書)
　　白雲郭氏曰包犧名卦必備三才之義故自太極
　　離而為八名曰乾坤震巽坎離艮兑至文王重卦
　　之後然後三才八卦不一而足而天地人之道或
　　分矣獨分卦之名因之不改是以其義特異於諸
　　卦也説卦曰乾為天故世之説乾者止於天不得
　　其道又以天為體乾為用夫以乾止於天則乾象
　　當一畫不當有人道地道而備三才也孔子曰乾
　　陽物也自道言之乾坤天地人无非一物則是三
　　才陽物皆乾之道故説卦曰乾為天在天之乾也
　　為圜在象之乾也為君為父在人之乾也為玉為
　　金為寒為冰為大赤為馬為木果在地在物之乾
　　也以乾能備三才萬物之象而三才萬物之一物
　　不能兼乾之象故不得獨名曰天而必名曰乾也
　　又況乾坤道也天地物也得是道而後為物故天
　　得乾之道而為天也八卦之名皆與此同義(易/説)
　　新安朱氏曰六畫者伏羲所畫之卦也一者竒也
　　陽之數也乾者健也陽之性也本注乾字三畫卦
　　之名也下者内卦也上者外卦也經文乾字六畫
　　卦之名也伏羲仰觀俯察見隂陽有竒耦之數故
　　畫一竒以象陽畫一偶以象隂見一隂一陽有各
　　生一隂一陽之象故自下而上再倍而三以成八
　　卦見陽之性健而其成形之大者為天故三竒之
　　卦名之曰乾而擬之於天也三畫已具八卦已成
　　則又三倍其畫以成六畫而八卦之上各加八卦
　　以成六十四卦也此卦六畫皆竒上下皆乾則陽
　　之純而健之至也故乾之名天之象皆不易焉(本/義)
　　○問乾繫辭下解云聖人始畫八卦三才之道備
　　矣因而重之以盡天下之變故六畫而成卦據此
　　説却是聖人始畫八卦每卦便是三畫聖人因而
　　重之為六畫似與邵子兩生四四生八八生十六
　　十六生三十二三十二生六十四為六畫不同先
　　生曰程子之意只云三畫上疊成六畫八卦上疊
　　成六十四耳與邵子説不同康節此意不曾説與
　　程子程子亦不及問之故一向只隨他所見去但
　　他説聖人始畫八卦不知聖人畫八卦時先畫甚
　　卦此處便曉他不得○問乾者天之性情曰健之
　　體為性健之用是情○問乾坤天地之性情性是
　　性情是情何故兼言之曰乾健也動靜皆健坤順
　　也動靜皆順靜是性動是情○乾坤是性情天地
　　是皮殻其實只是一箇道理○問天專言之則道
　　也曰所謂天命之謂性此是説道所謂天之蒼蒼
　　此是説形體所謂惟皇上帝降衷于下民此是説
　　帝以此理付人便有主宰意又曰天道虧盈而益
　　謙地道變盈而流謙此是形體○問主宰謂之帝
　　孰為主宰曰自有主宰葢是箇至剛至陽之物自
　　然如此運轉不息所以如此者必有為之主宰者
　　此等處要人自見得非言語所能盡也因舉莊子
　　孰主張是孰綱維是一段曰他也見得這道理○
　　乾後三畫是隂坤後三畫是陽○乾卦連致知格
　　物誠意正心都説了坤卦只是説箇持守柔順貞
　　固而已坤卦是箇無頭物事都不能為首只是循
　　規蹈矩依而行之乾父坤母意亦可見乾卦如創
　　業之君坤卦如守成之君乾如蕭何坤如曹參如
　　云先迷後得先迷者無首也後獲者迷於先而獲
　　於後也乾則不言所利坤則利牝馬之貞每每不
　　同所以康節云乾无十坤无一乾至九止竒數也
　　坤耦數也○或云乾无十者有坤以承之坤无一
　　者有乾以首之曰然○乾坤隂陽以位相對言固
　　只一般然以分而言乾尊坤卑陽尊而隂卑不可
　　並也以一家言之父母固皆尊然母終不可以並
　　乎父所謂尊无二上也○物物有乾坤之象雖至
　　微至隱纎毫之物亦无不有者子細推之皆可見
　　(並語/録)
乾元亨利貞
　濂溪先生曰元亨誠之通利貞誠之復大哉易也其
　性命之源乎(通/書)
　康節先生曰元者春也仁也春者時之始仁者德之
　長時則未盛而德足以長人故言德而不言時亨者
　夏也禮也夏者時之盛禮者德之文盛則必衰而文
　不足以救之故言時而不言德故曰大哉乾元而上
　九有悔也利者秋之義也秋者時之成義者德之方
　萬物方成而獲利義者不通於利故言時而不言德
　也貞者冬也冬者時之末智者德之衰正則吉不正
　則凶故言德而不言時也故言利貞者性情也元亨
　利貞之德各包吉凶悔吝之事雖行乎德若違於時
　亦或凶矣(觀物/外篇)
　明道先生曰亭毒化育皆利也不有其功常乆而不
　已者貞也詩曰維天之命於穆不已者貞也(劉絢/師訓)
　伊川先生曰元亨利貞謂之四德元者萬物之始亨
　者萬物之長利者萬物之遂貞者萬物之成唯乾坤
　有此四德在他卦則隨事而變焉故元專為善大利
　主於正固亨貞之體各稱其事四德之義廣大矣(易/傳)
　○讀易須先識卦體如乾有元亨利貞四德闕却一
　箇便不是乾須要認得(楊遵/道録)○夫易卦之德曰元亨
　利貞或為四曰元也亨也利也正也或為二曰大亨
　也利於正也其辭既同義可異乎所以異者何謂(雜/著)
　(䇿/問)
　横渠先生曰乾之四德終始萬物迎之不見其首隨
　之不見其後然推本而言當父母萬物○天下理得
　元也㑹而通亨也説諸心利也一天下之動貞也○
　貞者專靜也○又曰仁統天下之善禮嘉天下之㑹
　義公天下之和信一天下之動(並易/説)
　　和靖尹氏曰乾坤之外言元亨者固有也言利貞
　　者所不足而可以有功也有不同者革漸是也隨
　　卦可見豫遯姤旅言時義坎睽蹇言時用頤大過
　　解革言時各以其大也
　　藍田吕氏曰元所以本也亨所以交也利所以成
　　功也貞所以為主也
　　兼山郭氏曰乾道也元亨利貞者其德也乾之有
　　是四德由天之有四時人之有四端莫之致而常
　　自然與生俱生者也是故乾得之以成道天得之
　　以成歲人得之以成性何莫由斯道也(易/説)
　　漢上朱氏曰乾健也元始也亨通也升降往來周
　　流六虚而不窮者也利者得其宜也貞者正也初
　　九九三九五正也九二九四上九變動亦正也故
　　九二曰龍德而正中者也乾具此四德故為諸卦
　　之祖程顥曰一德不具不足謂之乾伏羲初畫八
　　卦乾坤坎離震巽兑艮因而重之歸藏之初經是
　　也商人作歸藏首坤次乾夏后氏作連山首艮而
　　乾在七其經卦皆六十有四至於文王首乾次坤
　　以乾坤坎離為上篇震巽艮兑為下篇繫以卦下
　　之辭周公繼之乃有爻辭(易/傳)○又曰正字足以盡
　　貞乎曰不足以盡之貞有堅固守正之意有以守
　　柔為正者有以守剛為正者有雖柔也當堅守乎
　　其剛所謂用六也元亨利貞四者皆周流圓轉以
　　盡易之用故非知變不足以盡之或厲或悔或吝
　　不善用之者也(叢/説)
　　白雲郭氏曰文言之初言四德後又曰乾元者始
　　而亨者也利貞者性情也又觀餘卦利牝馬之貞
　　利君子貞之類則疑其以元亨二德為一利貞二
　　德為一矣葢自易論之乾陽物也坤隂物也由乾
　　之一卦論之則元與亨陽之類也利與貞隂之類
　　也是猶春夏秋冬雖為四時由隂陽觀之則春夏
　　為陽秋冬為隂是以四德或為二義可也且四德
　　者在卦則合天地人而言之曰元亨利貞在天地
　　人别而言之雖亦曰元亨利貞然天之所謂元亨
　　利貞者如立天之道隂與陽之類是也地之所謂
　　元亨利貞者如立地之道柔與剛之類是也人之
　　所謂元亨利貞者如立人之道仁與義之類是也
　　天地人之隂陽剛柔仁義皆可謂之元亨利貞而
　　卦之元亨利貞不可謂之隂陽不可謂之剛柔不
　　可謂之仁義者以卦得兼三才而三才之一物不
　　得以兼卦故也是以乾之道天得之而為天君父
　　得之而為君父圜得之而為圜木果得之而為木
　　果大小不同其具四者則一而已所謂語大天下
　　莫能載語小天下莫能破其道一也文王之易乾
　　卦六畫之下惟元亨利貞四字而已至周公益六
　　位爻辭六十二字而易道備孔子彖象文言成今
　　之易而後世明觀文王之易則知周公事業所謂
　　郁郁乎文者也亦見文王无聲无臭同於上天之
　　載天不已文王亦不已之義由文王以觀包犧之
　　畫則知包犧範圍天地之道同於太極至矣(易/説)
　　五峰胡氏曰當時諸侯紀元乃是實事與後世改
　　元者不同也聖人於元上見義若諸侯無元則亦
　　不成為君矣如元享利貞乾坤四德在他卦亦有
　　之不可謂乾坤方得有元他卦不得也(文/集)
　　新安朱氏曰元亨利貞文王所繫之辭以斷一卦
　　之吉凶所謂彖辭者也元大也亨通也利宜也貞
　　正而固也文王以為乾道大通而至正故於筮得
　　此卦而六爻皆不變者言其占當得大通而必利
　　在正固然後可以保其終也此聖人所以作易教
　　人卜筮而可以開物成務之精意餘卦放此(木/義)○
　　元亨利貞文王本只是説大亨而利於正至夫子
　　然後解作四德○元亨利貞譬諸穀可見穀之生
　　萌芽是元苖是亨穟是利成實是貞穀之實又復
　　能生循環无窮又曰元是未通底亨利是收未成
　　底貞是已成底譬如春夏秋冬冬夏便是隂陽極
　　處其間春秋便是過接處梅蕋初生為元開花為
　　亨結子為利成熟為貞物生為元長為亨成而未
　　全為利成熟為貞○乾之四德元譬之則人之首
　　也手足之運動則有亨底意思利則配之胷臟貞
　　則元氣之所藏也又曰以五臟配之尤明白且如
　　肝屬木木便是仁心屬火火便是禮肺屬金金便
　　是利腎屬水水便是貞○元亨利貞理也有這四
　　段氣也有這四段理便在氣中兩箇不曾相離若
　　是説時則有那未涉於氣底四德要就氣上看也
　　得所以伊川説元者物之始亨者物之遂利者物
　　之實貞者物之成這雖是就氣上説然理便在其
　　中伊川這説話改不得謂有是氣則理便具所以
　　伊川只恁地説便可見得物裏面便有這理若要
　　親切莫若只就自家身上看惻隱須有惻隱底根
　　子羞惡須有羞惡底根子這便是仁義禮智便是
　　元亨利貞孟子所以只得恁地説若不恁地説更
　　無説處仁義禮智似一箇包子裏面合下都具了
　　一理渾然非有先後元亨利貞便是如此不是説
　　道有元之時有亨之時○元亨利貞只就物上看
　　亦分曉所以有此物便是有此氣所以有此氣便
　　是有此理所以易傳只説元者萬物之始至萬物
　　之成不説氣只説物者言物則氣與理皆在其中
　　○元亨繼之者善也陽也利貞成之者性也隂也
　　○元亨利貞無斷處貞了又元今日子時前便是
　　昨日亥時物有夏秋冬生底是到這裏方感得生
　　氣他自有箇小小元亨利貞氣無始無終且從元
　　處説元之前又是貞了○元亨利貞在這裏都具
　　了楊宗範却説元亨屬陽利貞屬隂此却不是乾
　　之利貞是陽中之隂坤之元亨是隂中之陽○問
　　元亨誠之通利貞誠之復元亨是春夏利貞是秋
　　冬秋冬生氣既散何以謂之收斂先生曰其氣已
　　散乃其理耳又問冬間地下氣煖便也是氣收斂
　　在内否先生曰上面氣自散了下面煖底乃自是
　　生來却不是已散之氣復為生氣也○乾元亨利
　　貞與屯卦元亨利貞只一般聖人借此四字論乾
　　之德然本亦非四件事也○正字不能盡貞之義
　　須用連正固説其義方全正字也有固字意思但
　　不分明終是欠闕正如孟子所謂知斯二者弗去
　　是也知斯是正意弗去是固意○問乾元亨利貞
　　猶言性仁義禮智先生曰然仁義中正同乎一理
　　者也而析為用誠若有未安者然仁者善之長也
　　中者嘉之㑹也義者利之宜也正者貞之體也而
　　元亨者誠之通也利貞者誠之復也是則安得為
　　無體用之分哉萬物之生同一太極也而謂其各
　　具則亦有可疑者然一物之中天理完具不相假
　　借不相凌奪此統之所以有宗㑹之所以有元也
　　是則安得不曰各具一理哉○又曰元者天之所
　　以為仁之大德也○又曰利貞者性情也一元之
　　氣亨通發散品物區形天地之心盡發見在品物
　　上但叢雜難看及到利貞時則萬物悉已收斂那
　　時只有箇天地之心單單著見故云利貞者性情
　　也正與復其見天地之心相似○楊至之問通書
　　水隂根陽火陽根隂與五行隂陽隂陽太極為一
　　截四時運行萬物終始與混兮闢兮其无窮兮為
　　一截混兮是利貞誠之復闢兮是元亨誠之通然
　　孔門多説仁智如元亨利貞元便是仁貞便是智
　　四端仁智最大無貞則元无起處无智則如何是
　　仁易曰大明終始有終便有始也智之所以為大
　　者以其有知也以元亨利貞分配繼善成性一段
　　○光祖問四德之元猶五常之仁偏言則一事專
　　言則包四者曰元是初發生出來生後方㑹通通
　　後方始向成利者物之遂方是成得六七分到貞
　　處方是十分成此偏言也然發生中已具後來許
　　多道理此專言也惻隱是仁之端羞惡是義之端
　　辭遜是禮之端是非是智之端若无惻隱便都没
　　下許多到羞惡也是仁發在羞惡上到辭遜也是
　　仁發在辭遜上到是非也是仁發在是非上又問
　　這是猶金木水火是否曰然仁是木義是金禮是
　　火智是水又温底是元熱底是亨涼底是利寒底
　　是貞以天道言之為元亨利貞以四時言之為春
　　夏秋冬以人道言之為仁義禮智以氣候言之為
　　温涼燥濕以方言之為東南西北○周貴卿問元
　　亨利貞以此四者分配四時却如何云乾之德也
　　曰它初只是説大亨利於正不以分配四時孔子
　　見此四字好後始分作四件説孔子之易與文王
　　之易畧自不同伏羲易自是伏羲易文王易自是
　　文王易孔子易自是孔子易易之元亨利貞本來
　　只是大亨而利於正雖有亨若不正則那亨亦使
　　不得了當時文王之意祗是為卜筮設故祗有元
　　亨更无有不元亨祗有利貞更无有不利貞後來夫
　　子於彖既以元亨利貞為四德更不做大亨利貞
　　説了易只是為卜筮而作故周禮分明言太卜掌
　　三易連山歸藏周易古人於卜筮之官立之凡數
　　人秦去古未逺故周易亦以卜筮得不焚今人纔
　　説易是卜筮之書便以為辱累了易見夫子説得
　　許多道理便以為易只是説道理殊不知其言吉
　　凶悔吝皆有理而其教人之意无不在也夫子見
　　文王所謂元亨利貞者把來作四箇説道理亦自
　　好故恁地説他但文王當時未有此意今若以元
　　者善之長亨者嘉之㑹利者義之和貞者事之幹
　　與求卜筮者豈不大糊塗了他要之文王者自不
　　妨孔子之説孔子者自不害文王之説然孔子却
　　不是曉文王意不得但它又自要一様道理也聖
　　人之動便是元亨其靜便是利貞都不是閒底動
　　靜○道夫問天地生物氣象如温厚和粹即天地
　　生物之仁否曰這是從生處説來如所謂大哉乾
　　元萬物資始至哉坤元萬物資生那元字便是生
　　物之仁資始是得其氣資生是成其形到得亨便
　　是它彰著利便是結聚貞便是收斂既无形迹又
　　須復生至如夜半子時此物雖存猶未動在到寅
　　夘便生己午便著申酉便結亥子丑便實及至寅
　　又生他這箇只管運轉一歲有一歲之運一月有
　　一月之運一日有一日之運一時有一時之運雖
　　一息之微亦有四箇段子恁地轉運但元則是始
　　初未至於著如所謂怵惕惻隱存於人心自恁惻
　　隱地未至大段發出道夫曰它所以謂滿腔子是
　　惻隱之心葢以其未散也曰它這箇事事充滿如
　　惻隱則皆是惻隱羞惡則皆是羞惡辭遜是非則
　　皆是辭遜是非初无不充滿處但人為己私所隔
　　故多空濶處耳戊己土律中黄鍾之宫詹卿以為
　　陽生於子至午而盡到未又生出一黄鍾這箇即
　　可説話某思量得不是恁地葢似此元亨利貞黄
　　鍾畧畧似箇乾字宫是在中字中間又似是非在
　　惻隱之前其它春音角夏音徴秋音商冬音羽此
　　惟説宫聲如京房準律十三短中為黄鍾不動十
　　二維絃便柱起應十二月(並語/録)○又感興詩曰元
　　亨播羣品利貞固靈根非誠諒無有五性實斯存
　　世人逞私見鑿智道彌昬未若林居子幽探萬化
　　原(文/集)
　　廣漢張氏曰或問孟子曰可欲之謂善伊川謂與
　　元者善之長同理又曰乾聖人之分也可欲之善
　　屬焉剛中嘗謂孟子言可欲非私欲之欲也自性
　　之動而有所之焉者耳於可與不可之際甚難擇
　　姑以近者言之如飲食男女人之所大欲人孰不
　　欲富貴亦皆天理自然循其可者而有所之如饑
　　而食渇而飲以禮則得妻以其道而得富貴之類
　　則天理也過是而恣行妄求則非天理矣故書曰
　　敬修其可願孟子又曰無欲其所不欲是也乾聖
　　人之分豈謂聖人之動皆循天理而然歟(以坤為/學者之)
　　(事莫是有馴/致之意否)元者天德也孟子所謂善豈指天理
　　而言歟横渠又曰明善必明於未可欲之際未可
　　欲謂大本未發者否見於可欲則性之苗裔已發
　　見者未可欲則本性全體渾然不容一毫之偽明
　　之之功何自而先莫亦當先從事於可不可之際
　　審擇而固執之否愚見如此中心亦未安恐伊川
　　引乾元處别有深意答曰人具天地之心所謂元
　　者也由是而發見莫非可欲之善也其不由是而
　　發則為血氣所動而非其可矣聖人者是心純全
　　渾然乾知大始之體也故曰乾聖人之分可欲之
　　善屬焉在賢者則由積習以復其初坤作成物之
　　用也故曰坤學者之事也有諸己之信屬焉今欲
　　用工宜莫先於敬用工之乆人欲寖除則所謂可
　　者葢可得而存矣若不養其源徒欲於其發見之
　　際辨擇其可與不可則恐紛擾而無日新之功也
　　(答宋/伯潛)○又作桂陽學記曰聖賢之書大要教人使
　　不迷失其本心者也一人之心天地之心也其周
　　流而該徧者本體也在乾坤曰元而在人所以為
　　仁也故易曰元者善之長也而孟子曰仁者人也
　　合而言之道也禮曰人者天地之心也而人之所
　　以私偽萬端不勝其過失者梏於氣動於欲亂於
　　意而其本體以陷溺也雖曰陷溺然非可遂殄滅
　　也(並南/軒集)
　　東萊吕氏曰乾元亨利貞如堯欽明文思為堯舜
　　濬哲文明為舜(麗澤/論説)○又曰人生而靜天之性也
　　乃中正仁義之體而萬物之一源也中則无不正
　　矣必並言之曰中正仁則无不義矣必並言之曰
　　仁義亦猶元可以包四德而與亨利貞俱列仁可
　　以包四端而與義禮智同稱此所謂合之不渾離
　　之不散者也(與朱元/晦書)
初九潛龍勿用
　伊川先生曰下爻為初九陽數之盛故以名陽爻理
　无形也故假象以顯義乾以龍為象龍之為物靈變
　不測故以象乾道變化陽氣消息聖人進退初九在
　一卦之下為始物之端陽氣方萌聖人側微若龍之
　潛隱未可自用當養晦以俟時(易/傳)○乾六爻如欲見
　聖人曾履處當以舜可見在側陋時便是潛陶漁時
　便是見升聞時便是乾乾納于大麓時便是躍(楊遵/道録)
　横渠先生曰易雖以六爻為次序而言如此則是以
　典要求也乾初以其在初處下況聖德脩而未成者
　可也上以居極位畫為亢聖人則何亢之有若二與
　三皆大人之事非謂四勝於三三勝於二五又勝於
　四如此則是聖可階也○孟子不得已而用潛龍者
　也顔子不用潛龍者也孟子主教故須説予豈好辯
　哉予不得已也(並易/説)
　　漢上朱氏曰易有四象六七八九七八不變者也
　　歸藏連山用七八易用六九而七八在其中變者
　　以不變者為基不變者以變者為用陸績曰陽在
　　初稱初九去初之二稱九二則初復七隂在初稱
　　初六去初之二稱六二則初復八矣卦畫七八經
　　書九六七八為彖九六為爻四者互明聖人之妙
　　意也乾為馬六爻皆以龍言之何也乾體本坤陽
　　以隂為基也自震變而為乾震變乾則乾為龍乾
　　變震則震為馬故震其究為健(易/傳)○又曰或用一
　　卦或用一爻或不可用即曰勿用天下之時無不
　　可用者顧用之如何耳(叢/説)○又曰乾六爻震為龍
　　而乾之六爻為龍何也曰奮乎重隂之下者震之
　　動也潛升以時其用不窮者乾之健也乾者息震
　　而成也天文東方之宿蒼龍之象其角在辰其尾
　　在寅震者卯也乾始於子成於己故陽復於十一
　　月者乾之初九也亦震也説卦震曰其究為健元
　　之中冬至之氣象中孚也其次三木也東方也故
　　曰龍出于中首尾信可以為庸元文曰龍出乎中
　　何為也曰龍德始著者也隂不極則陽不生亂不
　　極則德不形所謂隂極生陽則乾之初九也(圖/説)
　　白雲郭氏曰爻辭皆以人道為主龍雖非人而萬
　　物皆人道之内又取以象聖人故乾爻稱之乾不
　　為龍而稱之者龍有聖人之德不必拘以乾象也
　　初始也聖人之始果行育德未可為時用或時亦
　　未能致聖人皆潛可也此舜耕稼陶漁之時必至
　　𤣥德升聞乃命以位故潛之時宜勿自用伊尹耕
　　於有莘傅説隱於巖野二老避於海濵亦皆是道
　　或喻漢祖及後世之隱者皆不足以當潛龍之義
　　(易/説)
　　新安朱氏曰初九者卦下陽爻之名凡畫卦者自
　　下而上故以下爻為初陽數九為老七為少老變
　　而少不變故謂陽爻為九潛龍勿用周公所繫之
　　辭以斷一爻之吉凶所謂爻辭者也潛藏也龍陽
　　物也初陽在下未可施用故其象為潛龍其占曰
　　勿用凡遇乾而此爻變者當觀此象而玩其占也
　　餘爻放此(本/義)
　　東萊吕氏曰乾之初九曰潛龍勿用坤之初六曰
　　履霜堅氷至陽者善之類也隂者惡之類也善端
　　初發且要涵養惡念初生便須翦除(讀易/紀聞)
九二見龍在田利見大人
　明道先生曰九二利見大人九五利見大人聖人固
　有在上者在下者(李籲/所録)
　伊川先生曰田地上也出見於地上其德已著以聖
　人言之舜之田漁時也利見大德之君以行其道君
　亦利見大德之臣以共成其功天下利見大德之人
　以被其澤大德之君九五也乾坤純體不分剛柔而
　以同德相應(易/傳)
　　龜山楊氏曰易言利見利用而終不言所以利故
　　孔子罕言利或謂死與鬼神子路所不得而問葢
　　不曉一致之理故錯認聖人之言(京師/語録)
　　白雲郭氏曰君子學以聚之問以辨之寛以居之
　　然後仁以行之至於仁以行之道大成矣故龍之
　　潛也有必見之理聖人之學也有必行之道舜之
　　相堯伊尹之就湯太公伯夷之歸文王皆利見九
　　五之大人者也人臣地道也故見而在田人君天
　　道也故飛而在天大人者其道甚大之人也故德
　　合天地明合日月其序合四時其吉凶合鬼神不
　　如是豈足以有天下之大而贊化育參天地乎君
　　臣俱有大德而小人勿用此二帝三王之所以興
　　也乾德以大為主故不言聖人而曰大人然則聖
　　人之法乾法其大而已矣(易/説)
　　新安朱氏曰二謂自下而上第二爻也後放此九
　　二剛健中正出潛離隱澤及於物物所利見故其
　　象為見龍在田其占為利見大人九二雖未得位
　　而大人之德已著常人不足以當之故値此爻之
　　變者但為利見此人而已葢亦謂在下之大人也
　　此以爻與占者相為主賔自為一例若有見龍之
　　德則為利見九五在上之大人矣(本/義)○占者當不
　　得見龍飛龍則占者為客利去見那大人大人即
　　九二九五之德見龍飛龍是也若潛龍君子則占
　　者自當之矣○其它爻象占者當之惟九二見龍
　　人當不得所以只得把爻做客大人即是見龍○
　　利見大人與程傳説不同不是卦爻自相利見乃
　　是占者利去見大人也須看自家占底是何人方
　　説得那所利見大人○六爻不必限定是説人君
　　且如潛龍勿用若是庶人得之自當不用人君得
　　之也當退避見龍在田若是衆人得之亦可用利
　　見大人如今人所謂宜見貴人之類易不是限定
　　這物伊川亦自説一爻當一事則三百八十四爻
　　只當得三百八十四事説得自好不知如何到它
　　解却恁地説○乾卦他爻皆可作自家身上説惟
　　九二九五要作自家説不得兩箇利見大人向來
　　人都説不通九二甚麽形影如何教見大人某看
　　來易本卜筮之書占得九二便可見大人大人不
　　必説人君也(並語/録)
九三君子終日乾乾夕惕若厲无咎
　伊川先生曰三雖人位已在下體之上未離於下而
　尊顯者也舜之𤣥德升聞時也日夕不懈而兢惕則
　雖處危地而无咎在下之人而君德已著天下將歸
　之其危懼可知雖言聖人事苟不設戒則何以為敎
　作易之義也(易/傳)
　横渠先生曰聖人神其德不私其身故乾乾自強所
　以成之於天耳(易/説)
　　龜山楊氏曰乾之九三獨言君子葢九三人之位
　　也履正居中在此一爻故文言於九四則曰上不
　　在天下不在田中不在人於九三止言上不在天
　　下不在田而已其曰君子行此四德者葢乾之所
　　謂君子也曰所以為君子者乃行此四德之人耳
　　(蕭山/語録)
　　白雲郭氏曰三居臣道之尊當興事造業之任故
　　終日乾乾法乾之健不遑休息此大禹三過其門
　　不入之時然天下之理高則危滿則溢必戰戰兢
　　兢然後无危溢之患是以九三位極之君子能朝
　　夕惕然則雖處危地无咎矣若厲者雖危也禹曰
　　予思日孜孜舜稱其不自滿假孟子稱其聞善言
　　則拜皆夕惕之意也乾之道堯舜得其大禹得其
　　健雖欲不為帝王不可得已故堯舜禹之授受係
　　乎道之自然聖人初无心於其間焉(易/説)
　　新安朱氏曰九陽爻三陽位重剛不中居下之上
　　乃危地也然性體剛健有能乾乾惕厲之象故其
　　占如此君子指占者而言言能憂懼如是則雖處
　　危地而无咎也(本/義)○體无剛柔位有貴賤因它這
　　貴賤之位隨𦂳慢説有那易處九三處一卦之盡
　　所以説得如此九二位正中便不恁地○問九三
　　不言象何也先生曰九三陽剛不中居下之上有
　　強力勞苦之象不可言龍故特指言乾乾惕若而
　　己言有乾乾惕厲之象也厲无咎是一句它後面
　　有此例如頻復厲无咎是也○厲多是這陽爻裏
　　説○九三不説龍亦不可曉若説龍時這亦是龍
　　之在那亢旱處所以説君子乾乾夕惕只此意○
　　乾之九三以過剛不中而處危地當終日乾乾夕
　　惕若厲則雖危无咎矣聖人正意只是如此若旁
　　通之則所謂對越在天等説皆可通大抵易之卦
　　爻上自天子下至庶人皆有用處若謂乾之九三
　　君德已著為危疑之地則只做得舜禹事使○問
　　君子終日乾乾是法天否曰才説法天便添著一
　　件事君子只是終日乾乾天之行健不息往往亦
　　只如此如言存箇天理不須問如何存它只是去
　　了人欲天理自然存如顔子問仁夫子告以非禮
　　勿視聽言動除却此四者更有何物是仁○祖道
　　舉乾九三君子終日乾乾是君子進德不懈不敢
　　須臾寧否先生曰程子云在下之人君德已著此
　　語亦是拘了記得昔常有人問程子胡安定以九
　　四一爻為太子者程子笑之曰如此三百八十四
　　爻只做得三百八十四件事理了此説極是到程
　　子解易却又拘了要之此是通上下而言在君有
　　君之用臣有臣之用父有父之用子有子之用以
　　至事物莫不皆然若如程子之説則千百年間只
　　有箇舜禹用得也大抵九三此爻才剛而位危故
　　須著乾乾夕惕若厲方可无咎若九二則以剛居
　　中位易處了故凡剛而處危疑之地皆當乾乾夕
　　惕若厲則无咎也(並語/録)
　　東萊吕氏曰乾九三在下體之上未離乎下而尊
　　顯最是危懼難處之地故以乾乾兢惕始能无咎
　　且就學者分上言之在流俗中德行學業在衆人
　　之上則忌疾者多非十分戒懼豈能免禍只為未
　　離得流俗而名出流俗之上所以招忌疾也若是
　　道尊德重已離流俗則自不須戒懼若已離得下
　　體則為九四其爻云或躍在淵无咎葢此爻已出
　　下體之外亦如學者躍出流俗之外與流俗不相
　　闗无縁忌疾自然安穩不須戒懼淵龍之所安也
　　(讀易/紀聞)
九四或躍在淵无咎
　伊川先生曰淵龍之所安也或疑辭謂非必也躍不
　躍惟及時以就安耳聖人之動无不時也舜之歷試
　時也(易/傳)
　横渠先生曰處隂故曰在淵(易/説)
　　兼山郭氏曰或躍者試之也在淵者終之也故无
　　咎(易/説)
　　漢上朱氏曰初竒二偶三竒四偶五竒六偶卦有
　　取於竒偶為象者如乾九四曰淵淵重坎也自四
　　至上有重坎象(叢/説)
　　白雲郭氏曰初居下體之下潛者也潛則行而未
　　成故不可用四居上卦之下猶有淵義雖乾道已
　　革而无在田之位進退惟時固不可躍而進也然
　　君子進德脩業欲及時居近君之位時其可失乎
　　是以疑於可進而自躍也可以仕則仕可以止則
　　止所謂或躍也六爻之義大率以初為未仕四為
　　已仕二為應君之臣三為人臣尊極之位葢下卦
　　以漸進而四為近君矣故二多譽得君也四多懼
　　近君也三多凶危也(易/説)
　　新安朱氏曰或者疑而未定之辭躍者无所緣而
　　絶於地特未飛耳淵者上空下洞深昧不測之所
　　龍之在是若下於田或躍而起則向乎天矣九陽
　　四隂居上之下改革之際進退未定之時也故其
　　象如此其占能隨時進退則无咎也(本/義)○淵與天
　　不爭多淵是那空虚無實底之物躍是那不著地
　　了兩脚跳上去底意思○問程易以乾之初九為
　　舜側微時九二為舜田漁時九三為𤣥德升聞九
　　四為歷試時何以見得如此先生曰此是推説爻
　　象之意非本指也讀易若通得本指後便儘説去
　　儘有道理可言敢問本指先生曰易本因卜筮而
　　有象因象而有占占辭中便有道理如筮得乾之
　　初九初陽在下未可施用其象為潛龍其占曰勿
　　用凡遇乾而得此爻者當觀此象而玩其占隱晦
　　而勿用可也它皆倣此此易之本指也葢潛龍則
　　勿用此便是道理故聖人為彖辭象辭文言節節
　　推出無限道理此程易所以推説得无窮然非易
　　本義也先通得易本指後道理儘无窮推説不妨
　　若便以所推説者去解則失易之本指矣(並語/録)
九五飛龍在天利見大人
　伊川先生曰進位乎天位也聖人既得天位則利見
　在下大德之人與共成天下之事天下固利見夫大
　德之君也(易/傳)
　横渠先生曰飛龍在天況聖人之至若天之不可階
　而升也(易/説)○至健而易至順而簡故其險其阻不可
　階而升不可勉而至仲尼猶天其致一也(正/蒙)
　　兼山郭氏曰九五飛龍在天利見大人龍者變化
　　而不測者也以天德而居天位是以謂之飛龍在
　　天也猶之乘六氣御青天呼吸風雷震蕩下土及
　　其霽也風沈電滅了不知其所之反視太虚廓然
　　曾无遺迹惟九五之得一是以能體之如聖人有
　　作於天下萬物覩之而蕩蕩巍巍不可得而名言
　　者也利見大人者言有君必有臣有德必有鄰所
　　以相應相求相須而治也○初非不剛於位則不
　　及二非不中於德則不正三正而不中四不中不
　　正上則過而已亢者也過與不及非乾也不中不
　　正非乾也就其中正而純全焉獨九五也昔之所
　　謂得一者其是之謂乎所以取象乎飛龍也不稱
　　潛躍者徒見其位不可階而升未見其德也(並易/説)
　　白雲郭氏曰孔子曰唯天為大唯堯則之孟子曰
　　大舜有大焉則大人莫大於堯舜也然堯以不得
　　舜為已憂舜以不得禹臯陶為已憂雖堯舜之大
　　其憂尚如此此九五大人之君所以利見九二大
　　人之臣也天位不可階而升也故稱飛龍焉二帝
　　三王未有不得大人以興者漢唐之際雖莫不然
　　然皆權謀變詐小人之徒爭雄竊國而止耳安知
　　所謂利見大人之道哉(易/説)
　　新安朱氏曰剛健中正以居尊位如以聖人之德
　　居聖人之位故其象如此而占法與九二同特所
　　利見者在上之大人耳若有其位則為利見九二
　　在下之大人也(本/義)○問程易於九二利見大人爻
　　云利見大德之君矣又言君亦利見大德之臣以
　　成其功天下亦利見大德之人以被其澤於九五
　　利見大人爻云利見在下大德之人矣又言天下
　　固利見大德之君兩爻互言如此不審的何所指
　　先生曰此當以所占之人之德觀之若已是有九
　　二之德占得此九二爻則為利見九五大德之君
　　若常人无九二之德者占得之則為利見此九二
　　之大人耳已為九五之君而有九五之德占得此
　　九五爻則為利見九二大德之人若九二之人占
　　得之則為利見此九五大德之人各隨所占之人
　　以爻與占者相為主賔也太祖一日問王昭素曰
　　九五飛龍在天利見大人常人何可占得此卦昭
　　素曰无害若臣等占得則陛下是飛龍在天臣等
　　利見大人是利見陛下也此説得最好又問曰如
　　此看來易多是假借虚設故用不窮人人皆用得
　　也先生曰此所謂理雖一定事應尚虚存體應用
　　稽實待虚所以三百八十四爻而天下萬事无不
　　可該无不周徧此易之用所以不窮也○看來大
　　人只是這大人无不同處伊川之病在那二五相
　　見處卦畫如何㑹有相見之理只是説人占得這
　　爻利於見大人萬物覩之便是見字且如下面説
　　許多大人者言所以為大人者如此今却説二五
　　相見却凑不著他這語脈○取象各不同有就自
　　己身上取底自己當不得這卦爻却就那人身上
　　取如潛龍勿用是就占者身上言到那見龍自家
　　便當不得須把做在上之大人九五飛龍便是人
　　君大人却是在下之大人○問龜山説乾卦九五
　　飛龍在天取飛字為義以天位言之不可階而升
　　以聖學言之非力行而至曰此亦未盡乾卦自是
　　聖人之天德只時與位有隱顯漸次耳○凡占得
　　卦爻要𦂳在分賔主各據地位而推如九五飛龍
　　在天利見大人若揣自己有大人之德占得此爻
　　則如聖人作而萬物咸覩作之者在我而覩之者
　　在彼我為主而彼為賔也自己无大人之德占得
　　此爻則利見彼之大人作之者在彼而覩之者在
　　我我為賔而彼為主也(並語/録)
上九亢龍有悔
　伊川先生曰九五者位之極中正者得時之極過此
　則亢矣上九至於亢極故有悔也有過則有悔唯聖
　人知進退存亡而无過則不至於悔也(易/傳)
　横渠先生曰上九亢龍縁卦畫而言須分初終終則
　自是亢極言君位則易有極之理聖人之分則安有
　過亢(易/説)
　　兼山郭氏曰亢龍有悔者位已過中德已過亢是
　　以動而有悔也(易/説)
　　白雲郭氏曰九三過而惕故无咎上九過而亢故
　　有悔然則龍德莫善於惕而莫不善於亢也亢則
　　貪夫位慕夫禄不知進退存亡其悔宜矣堯老而
　　舜攝舜亦以命禹伊尹復政厥辟周公復子明辟
　　君臣之間皆有是道故知進退存亡者其唯聖人
　　乎(易/説)
　　新安朱氏曰上者最上一爻之名亢者過於上而
　　不能下之意也陽極於上動必有悔故其象占如
　　此(本/義)○或問乾之六爻皆聖人之事乎曰盡其道
　　者聖人也得失則吉凶存焉豈特乾哉諸卦皆然
　　也○又曰上九云亢龍有悔若占得此爻必須以
　　亢滿為戒如這般處最是易之大義易之為書大
　　抵於盛滿時致戒葢陽氣正長必有消退之漸自
　　是理勢如此又云當極盛之時便須慮其亢如當
　　堯之時須交付與舜若不尋得箇舜便交付與它
　　則堯之後天下事未可知又云康節所以看得透
　　它説話多以盛滿為戒如云只喜成微醺不喜成
　　酩酊又云康節多於消長之交看又云許多道理
　　無本不可知之數惟是康節體得熟只管體來體
　　去到得熟後看是甚麽事理無不洞見(此皆伊/川語)
　　東萊吕氏曰上九亢龍有悔健而无息之謂乾九
　　極於上則疑於有息矣故聖人於上九而戒之以
　　亢使人不可輕進葢常畱一位在前則有不息之
　　意若處亢而止則息矣非乾也(易/説)○又曰中於五
　　而亢於上是乾至五而不可進也苟不可進則曷
　　謂健而无息乎葢乾至於上而極有極則有息无
　　極則无息(己丑/課程)
用九見羣龍无首吉
　伊川先生曰用九者處乾剛之道以陽居乾體純乎
　剛者也剛柔相濟為中而乃以純剛是過乎剛也見
　羣龍謂觀諸陽之義无為首則吉也以剛為天下先
　凶之道也(易/傳)○或問用九只在上九一爻非也六爻
　皆用九故曰見羣龍无首吉用九便是行健處天德
　不可為首言乾以至剛健又安可更為物先為物先
　則有禍所謂不敢為天下先乾順時而動不過處便
　是不為首六爻皆同(楊遵/道録)
　　龜山楊氏曰或問乾坤用九六荆公曰進君子退
　　小人固非自然之理而正叔云觀河圖數可見何
　　也曰此多有議論少有分明繫辭分明説云參天
　　兩地而倚數九參天六兩地也(南都/語録)
　　藍田吕氏曰揲蓍三變歸竒於初其為四者有七
　　則為少陽有八則為少隂有九則為老陽有六則
　　為老隂占遇七八則不變不變者觀其彖辭而言
　　吉凶(彖即/卦辭)遇九六則變變者觀其爻而言吉凶也
　　爻辭稱九六而不稱七八葢變者有占占必有辭
　　故繫辭於爻之下以定吉凶也乾坤稱用九用六
　　者六爻皆九皆六則俱變故亦繫之以辭而有吉
　　凶它卦之所無也左傳蔡墨以乾用九為遇乾之
　　坤故知六爻皆變
　　兼山郭氏曰用九用六獨乾坤有之乾純陽故曰
　　羣龍坤純隂故曰永貞羣龍无首所以不至於亢
　　永貞以終故无龍戰之災此所以異於它卦也(易/説)
　　漢上朱氏曰用以也天德者九也乾用九者謂天
　　德不可為首也用之如何見羣龍无首吉也此存
　　乎其人也坤用六者利永貞是也非謂夫用九用
　　六也(叢/説)
　　白雲郭氏曰九天德也用天德者徧覆包含无所
　　不容其於見羣龍而容之有餘裕矣夫是之謂大
　　人大人有容天下之德而无長天下之志至於天
　　下樂推首出庶物之際一以无心應之而已象言
　　天德不可為首為者自為之辭无首者戒其无自
　　為首也是以堯无能名舜有天下而不與文王三
　　分有其二而事殷皆无首之道孔子曰天何言哉
　　四時行焉百物生焉知此然後盡用九无首之吉
　　也乾坤純備天地九六之道故稱用九用六它卦
　　雜而不純雖有所用亦乾坤之九六也(易/説)
　　新安朱氏曰用九言凡筮得陽爻者也皆用九而
　　不用七葢諸卦百九十二陽爻之通例也以卦純
　　陽而居首故於此發之而聖人因繫之辭使遇此
　　卦而六爻皆變者即此占之葢六陽皆變剛而能
　　柔吉之道也故為羣龍无首之象而其占為如是
　　則吉也春秋傳曰乾之坤曰見羣龍无首吉葢即
　　純坤卦辭牝馬之貞先迷後得東北喪朋之意(本/義)
　　○問乾坤獨言用九用六何也先生曰此惟歐公
　　説得是此二卦純陽純隂而居諸卦之首故於此
　　發此一例凡占法皆用變爻占故凡占得陽爻者
　　皆用九而不用七(百九十二陽/爻之通例也)占得隂爻者皆用
　　六而不用八(百九十二隂/爻之通例也)葢七為少陽九為老陽
　　六為老隂八為少隂老變而少不變凡占用九用
　　六者用其變爻占也(此揲蓍/之法)遇乾而六爻皆變則
　　為隂故有羣龍无首之象即坤利牝馬之貞也言
　　羣龍而却无頭剛而能柔則吉也遇坤而六爻皆
　　變則為陽故有利永貞之象即乾之元亨利貞也
　　此發凡之言○用九用六者變卦之凡例也言凡
　　陽爻皆用九而不用七隂爻皆用六而不用八用
　　九故老陽變為少隂用六故老隂變為少陽不用
　　七八故少陽少隂不變獨乾坤二卦言之者以其
　　在諸卦之首又為純陽純隂之卦也聖人因繫以
　　辭使遇乾而六爻皆九遇坤而六爻皆六者即此
　　而占之葢羣龍无首則陽皆變隂之象利永貞則
　　隂皆變陽之義也(歐陽子曰乾坤之用九用六何/謂也曰乾爻七九坤爻八六九)
　　(六變而七八无為易道占其變故以其所占者名/爻不謂六爻皆九六也及其筮也七八常多而九)
　　(六常少有无九六者焉此不可以不釋也六十四/卦皆然特於乾坤見之則餘可知耳  此説發明)
　　(先儒所未到/最為有功)○陽進而隂退故九為老陽六為老
　　隂老隂老陽為乾坤然而皆變少隂少陽亦乾坤
　　然而皆不變老隂老陽所以變者无它到極處了
　　无去處便只得變九上更去不得了只得變囘來
　　做八六下來便是五生數了也去不得所以却去
　　做七○老隂老陽不專在乾坤上亦有少隂少陽
　　如乾坤六爻皆動底是老六爻皆不動底是少○
　　用九不用七且如得純乾卦皆七數這却不是變
　　底它未當得九未在這爻裏面所以只占上面彖
　　辭用九葢是説變○見羣龍无首王弼伊川皆解
　　不成它是不見得那用九用六之説○問用九見
　　羣龍无首吉伊川之意似云用陽剛為天下先則
　　凶无為首則吉先生曰凡説文字須有情理方是
　　用九當如歐陽公説方有情理某解易所以不敢
　　同伊川便是有這般處看來當以見羣龍无首為
　　句葢六陽已盛如羣龍然龍之剛猛在首故見其
　　无首則吉大意只是要剛而能柔自人君以至庶
　　人皆須如此若説為天下先便只是人主方用得
　　以下更使不得也恐不如此又曰如歐陽説葢為
　　卜筮言所以須著有用九用六若如伊川説便无
　　此也得(並語/録)
　　東萊吕氏曰用九見羣龍无首吉乾首出庶物為
　　天為父為君无非為首安在其无首邪葢乾者萬
　　物之首非有心於首萬物也雖為首實未嘗為首
　　也老子竊窺无首之義而曰後其身而身先居其
　　後乃所以致其先迹雖不為首心實求為首也觀
　　此可知老易公私邪正之辨○又曰乾之无首坤
　　之先迷是知君臣上下之間皆不可多上人也(並/紀)
　　(聞/)
　
　
　
　
　
　
　
　合訂刪補大易集義粹言卷一
欽定四庫全書
　合訂刪補大易集義粹言卷二
　　　　　　　　　　頭等侍衛納喇性德編
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合大和乃利貞首出庶物萬國咸寧
　濓溪先生曰誠者聖人之本大哉乾元萬物資始誠
　之源也乾道變化各正性命誠斯立焉純粹至善者
　也(通/書)
　伊川先生曰大哉乾元贊乾元始萬物之道大也四
　德之元猶五常之仁偏言則一事專言則包四者萬
　物資始乃統天言元也乾元統言天之道也天道始
　萬物(一更有/萬字)物資始於天也雲行雨施品物流形言
　亨也天道運行生育萬物也大明天道之終始則見
　卦之六位各以時成卦之初終乃天道終始乘此六
　爻之時乃天運也以御天謂以當天運乾道變化生
　育萬物洪纎高下各以其類各正性命也天所賦為
　命物所受為性保合太和乃利貞保謂常存合謂常
　和保合太和是以利且貞也天地之道常乆而不已
　者保合太和也天為萬物之祖王為萬邦之宗乾道
　首出庶物而萬彚亨君道尊臨天位而四海從王者
　體天道則萬國咸寧也(易/傳)○雲行雨施是乾道之亨
　處○大明終始人能大明乾之終始便知六位時成
　却時乘六龍以當大事(並楊遵/道録)○維天之命於穆不
　已忠也乾道變化各正性命恕也(胡氏/拾遺)
　横渠先生曰雲行雨施散而无不之也言乾發揮徧
　被於六十四卦各使成象變言其著化言其漸萬物
　皆始故性命之各正唯君子為能與時消息順性命
　躬天德而誠行之也精義時措故能保合太和健利
　且貞孟子所謂終始條理集大成於聖智者歟易曰
　大明終始六位時成時乘六龍以御天乾道變化各
　正性命保合太和乃利貞其此之謂乎○乾道變化
　各正性命此謂六爻言天道變化趨時者六爻各隨
　時自正其性命謂六位隨時正性命各有一道理葢
　為時各不同○首出庶物萬國咸寧謂不一則乖競
　(並易/説)○彖明萬物資始故不得不以元配乾坤其偶
　也故不得不以元配坤○六爻擬議各正性命故乾
　德旁通不失太和而利且貞也(並正/蒙)
　　廣平游氏曰乾曰大哉坤曰至哉大則无所不包
　　至則无所不盡乾之大无方而坤則未離乎方也
　　(易/説)
　　兼山郭氏曰乾健也健而不息之謂乾葢天體於
　　上而日月星辰繫焉自古自今一息之不畱常行
　　而不改周旋而不殆此萬化之所從出也猶人之
　　精神之運照知事物之不窮體夫天道之不息者
　　也是故昔之言易者必三復其道而備言之元亨
　　利貞者何謂也大无不包細无不舉是以謂之元
　　也及其用也如天地之絪緼男女之構精故有所
　　謂雲行雨施者矣彼在天者成象在地者成形是
　　所謂品物流形者也既有元有亨斯有體有用則
　　不能无推移有推移不能无終始而此實大明之
　　所以成六位也乾於斯也乘六氣以御之所以成
　　變化正性命保合太和攝利貞而復於元亨故四
　　德混而為一乃所以用其光而復歸其明者也首
　　出庶物萬國咸寧又以言人之有君道也(易/説)
　　白雲郭氏曰乾之四德元為大元為始彖論一卦
　　之才故首言乾元元之在乾猶人之有首也萬物
　　之所以資始者在此且雲行雨施品物流形天之
　　長育萬物健而亨之道也而乾元則統之聖人知
　　此故大明乾元終始一卦之道得所謂潛見飛躍
　　各以其時而成六位矣此周公繫爻之義也六位
　　既以時成則聖人可以乘此而用天道或潛或見
　　或惕或躍或飛或亢亦各因其時而乘焉此聖人
　　法乾用九之道也故孔子曰乾元用九乃見天則
　　且乾道之變化也葢非物物而生之大闢資始之
　　户使萬物各得其性命之正而已各得其性命之
　　正則萬物无一物之不和是之謂保合太和乾始
　　能以美利利天下不言所利者以此是乃乾之所
　　謂利貞也聖人知乾之利貞在此而不在彼故法
　　各正性命之道以出庶物法保合太和之道以寧
　　萬國則首出庶物而萬國咸寧矣此又聖人法乾
　　用九之道也故孔子曰乾元用九天下治也易之
　　彖非獨統論一卦之體葢以人事兼明之(易/説)
　　漢上朱氏曰夫子作上彖下彖上象下象文言上
　　繫下繫説卦序卦雜卦十篇以贊易道其篇不相
　　附近不居聖也至陳元鄭衆傳費氏易馬融作傳
　　鄭康成傳之康成之後注連經文王輔嗣始分象
　　辭附於爻下乾存古文也一者數之始乾之元也
　　陽生於子萬物資之而有氣一變而七七變而九
　　四之為三十六六之為二百一十有六而乾之䇿
　　備矣乾天也萬物資始於天天之道始於一故曰
　　乃統天此贊元也六爻天地相函坎離錯居坎離
　　者天地之用也雲行雨施坎之升降也大明終始
　　離之往來也所謂亨也萬物殊品流動分形隂陽
　　異位以時而成乾自子至戌坤自未至酉男卦從
　　乾而順女卦從坤而逆所謂時也六位循環萬物
　　生生而不窮者乎此贊亨也聖人時乘六龍潛見
　　躍飛御天而行體元亨也乾坤相交是生變化萬
　　物散殊各正性命性源同而分異命稟異而歸同
　　太和者相感絪緼之氣天地之所以亨也各正性
　　命保之而存合之而聚不貞則不利故曰乃利貞
　　不曰乾坤而曰乾道者乾行坤從天之道也此贊
　　利貞也乾為首震生萬物坤為衆變震為蕃庶積
　　震成乾首出乎庶物之上五辟四諸侯三公二大
　　夫初元士各正其位萬國咸寧體利貞也乾君道
　　體元亨利貞而後盡大君之道(易/傳)
　　五峰胡氏曰此彖文孔子之所作也孔子推言天
　　地之道謂乾道變化則萬物各正性命坤順承天
　　而萬物生焉是故雖一物之微無非天地合而後
　　成其施者天也産者地也(文/集)
　　新安朱氏曰彖即文王所繫之辭傳者孔子所以
　　釋經之辭也此專以天道明乾義又析元亨利貞
　　為四德以發明之而此一節首釋元義也大哉歎
　　辭元大也始也乾元天德之大始故萬物之生皆
　　資之以為始也又為四德之首而貫乎天德之始
　　終故曰統天雲行雨施品物流形釋乾之亨也大
　　明終始六位時成始即元也終謂貞也不終則无
　　始不貞則无以為元也此言聖人大明乾道之終
　　始則見卦之六位各以時成而乘此六陽以行天
　　道是乃聖人之元亨也乾道變化至乃利貞變者
　　化之漸化者變之成物所受為性天所賦為命太
　　和隂陽㑹合沖和之氣也各正者得於有生之初
　　保合者全於己生之後此言乾道變化无所不利
　　而萬物各得其性命以自全以釋利貞之義也首
　　出庶物萬國咸寧聖人在上高出於物猶乾道之
　　變化也萬國各得其所而咸寧猶萬物之各正性
　　命而保合大和也此言聖人之利貞也葢嘗統而
　　論之元者物之始生亨者物之暢茂利則向於實
　　也貞則實之成也實之既成則其根蔕脱落可復
　　種而生矣此四德之所以循環而无端也然而四
　　者之間生氣流行初无間斷此元之所以包四德
　　而統天也其以聖人而言則孔子之意葢以此卦
　　為聖人得天位行天道而致太平之占也雖其文
　　義有非文王之舊者然讀者各以其意求之則並
　　行而不悖也(本/義)○彖辭極精分明是聖人所作魯
　　可幾曰彖是總一卦之義曰也有别説底如乾彖
　　却是專説天○凡彖辭象辭皆押韻○問卦下之
　　辭為彖辭左傳以為繇辭何也先生曰此只是彖
　　辭故孔子曰智者觀其彖辭則思過半矣如元亨
　　利貞乃文王所繫卦下之辭以斷一卦之吉凶此
　　名彖辭彖斷也陸氏音中語所謂彖之經也大哉
　　乾元以下孔子釋經之辭亦謂之彖所謂彖之傳
　　也爻下之辭如潛龍勿用乃周公所繫之辭以斷
　　一爻之吉凶也天行健君子以自強不息所謂大
　　象之傳皆孔子所作也天尊地卑以下孔子所述
　　繫辭通論一經之大體凡例无經可附而自分上
　　繫下繫也左氏所謂繇辭繇字從系疑亦是言繫
　　辭繫辭者於卦下繫之以辭也○問大哉乾元萬
　　物資始乃統天是説乾之元雲行雨施品物流形
　　是説乾之亨大明終始六位時成時乘六龍以御
　　天是説聖人之元亨乾道變化各正性命保合大
　　和乃利貞是説乾之利貞首出庶物萬國咸寧是
　　説聖人之利貞此本義之言但程易云首出庶物
　　是乾道首出庶物而萬彚亨萬國咸寧是君道尊
　　臨天位而四海從言王者體天之道則萬國咸寧
　　如何先生曰恁地説也得只恐牽強○自大哉乾
　　元至品物流形是言元亨之義大明終始至以御
　　天是説聖人體元亨之用耳○問何謂各正性命
　　曰各得其性命之正○前輩解經有只明大義務
　　欲大指明而有不貼文義強説者如程易發明道
　　理大義極精只於易文義多有強説不通處○問
　　程易説大明天道之終始則見卦之六位各以時
　　成不知是説聖人明之邪抑説乾道明之邪先生
　　曰此處説得果是鶻突但遺書中有一段明説云
　　人能明天道之終始則見卦爻六位皆以時成此
　　語證之可見大明者指人能明之也因問乾道終
　　始如何先生曰乾道終始即四德也始則元終則
　　貞葢不終則无以為始不貞則无以為元六爻之
　　立由此而立耳以時成者言各以其時而成如潛
　　見飛躍皆以時耳然皆四德之流行也(初九九二/之半即所)
　　(謂元九二之半與九三即所謂亨九四與九五/之半即所謂利九五之半與上九即所謂貞)葢
　　聖人大明乾道之終始故見六位各以時成乘此
　　六爻之時以當天運而四德之所以終而復始應
　　變而不窮也○大明終始這一段説聖人之元亨
　　六位六龍只與譬喻相似聖人之六位如隱顯進
　　退行藏潛龍時便當隱去見龍時便是他出來如
　　孔子為魯司冦時便是他大故顯了到那獲麟絶
　　筆便是他亢龍時這是在下之聖人然這卦大槩
　　是説那聖人得位底若使聖人在下亦自有箇元
　　亨利貞如首出庶物不必在上方如此如孔子出
　　類拔萃便是首出庶物著書立言澤及後世便是
　　萬國咸寧○乘字大槩只是譬喻御字龜山説做
　　御車之御却恐傷於太巧這段是古人長連地説
　　下去却不分曉伊川傳説得也不分曉語録中有
　　一段却分曉乃是楊遵道所録云人能大明天道
　　之終始這處下箇人字是𦂳切底字讀書須是看
　　這般處○大明終始傳意自明其曰明曰見曰當
　　非人而何更看楊遵道録中一段則尤分明矣天
　　人一理人之動乃天之運也然以私意而動則人
　　而不天矣惟其潛見飛躍各得其時則是以人當
　　天也然不言當天而曰御天以見進退遲速之在
　　我矣○問時乘六龍以御天先生曰六龍只是六
　　爻龍只是譬喻明此六爻之義潛見飛躍以時而
　　動則便是乘六龍便是御天又曰聖人便是天天
　　便是聖人○大哉乾元是説天道流行各正性命
　　是説人得這道理做那性命處却不是正説性命
　　如天命之謂性孟子道性善便是就人身上説性
　　易之所言却是説天人相接處○循環不已者乾
　　道變化也合而成質者各正性命也譬之樹木其
　　根本猶大義散而生花結實一向發生去是人物
　　之萬殊○乾道變化似是再説元亨變化字且只
　　大槩恁地説不比繫辭所説底子細各正性命它
　　那元亨時雖正了然未成形質到這裏方成如那
　　百穀堅實了方喚做正性命乾道是統説底四德
　　是説他做出來底大率天地是那有形了重濁底
　　乾坤是他性情其實乾道天德互換一般乾道又
　　言得深些子天地是形而下者只是這箇道理天
　　地是箇皮殻○問利貞誠之復如先生注下言復
　　如伏藏先生曰復只是囘來這箇是周先生添這
　　一句孔子只説乾道變化各正性命又曰這箇物
　　事(又記物事二/字是氣字)流行到這裏來這裏住著却又復
　　從這裏做起又曰如母子相似未生之時母无氣
　　不能成其子既生之後子自是子母自是母又曰
　　如樹上開一花結一子未到利貞處尚是運下面
　　氣去䕃(又記是/養字)他及他到利貞處自不用養(又記/養字)
　　(是恁/地字)又問自一念之萌以至於事之得其所是一
　　事之元亨利貞先生應曰他自這裏做起所謂生
　　生之謂易也是恁地又記曰氣行到這裏住著便
　　立在這裏既立在這裏則又從這裏做起○道便
　　只是天德不消分别乾道變化是就乾道上説天
　　德是就他四德上説○各正性命言其稟賦之初
　　保合大和言其既得之後○保合大和天地萬物
　　皆然天地是大底萬物萬物是小底天地○問首
　　出庶物萬國咸寧恐盡是聖人事伊川分作乾道
　　君道如何先生曰乾道變化至乃利貞是乾首出
　　庶物萬國咸寧是聖人又曰首出庶物便是聰明
　　睿知高出庶物之上以君天下方得萬國咸寧禮
　　記云聰明睿知足以有臨也須是聰明睿知皆過
　　於天下之人方可臨得它○各正性命保合大和
　　聖人於乾卦發此兩句最好人之所以為人物之
　　所以為物都是正箇性命保合得箇和氣性命便
　　是當初合下分付底保合便是有箇皮殻包裹如
　　人以刀破其腹此箇物事便散却便死(並語/録)○又
　　通書義大哉乾元萬物資始誠之源也此上二句
　　引易以明之乾者純陽之卦其義為健乃天德之
　　别名也元始也資取也言乾道之元萬物所取以
　　為始者乃實理流出以賦於人之本如水之有源
　　即圖之陽動也○乾道變化各正性命誠斯立焉
　　此上二句亦易文天所賦為命物所受為性言乾
　　道變化而萬物各得受其所賦之正則實理於是
　　而各為一物之主矣即圖之隂靜也○又太極圖
　　義成之者性萬物各正其性命也(並周子/全書)○又西
　　銘解義天氣也以至健而位乎上父道也地形也
　　以至順而位乎下母道也人稟氣於天受形於地
　　以藐然之身混合无間而位乎中子道也然不曰
　　天地而曰乾坤者天地其形體也乾坤其性情也
　　乾者健而无息之謂萬物之所資以始者也坤者
　　順而有常之謂萬物之所資以生者也是乃天地
　　之所以為天地而父母乎萬物者故指而言之(張/子)
　　(全/書)
　　廣漢張氏曰或問明道先生曰維天之命於穆不
　　已不其忠乎天地變化草木蕃不其恕乎伊川先
　　生曰乾道變化各正性命恕也侯子曰伊川説得
　　尤有功天授萬物之謂命春生之冬藏之歲歲如
　　是天未嘗一歲誤萬物也可謂忠矣萬物洪纎高
　　下短長各得其欲可謂恕矣九思謂維天之命於
　　穆不已葢一元之氣運行无息所謂天行健者也
　　以其行健无息故能生生萬物而各稟此善意故
　　曰恕其在人體之則曰乾乾誠意无毫髪間斷則
　　發見於外斯能以已推之以心之所本既善則應
　　人接物皆如其心可謂恕矣觀明道謂草木蕃與
　　伊川言各正性命不見有差殊其在萬物得其所
　　以蕃生便是正性命不知侯子何以分輕重兼謂
　　維天之命為天授萬物者恐此天命只是天理伊
　　川所謂在天為命不必須是授之萬物始謂之命
　　故又謂春生冬藏歲歲如是未嘗誤萬物為忠恐
　　此亦只是恕葢已發者也九思所言忠恕與天命
　　大意是否及所疑侯先生之言併乞詳教答曰明
　　道之言意固完具但伊川所舉各正性命之語為
　　更有功忠體也恕用也體立而用未嘗不存乎其
　　中用之所形體亦无乎不具也以此意玩味則見
　　伊川之言尤有功處侯師聖所説忠字恐未為得
　　二先生之意天命且於理上推原未可只去一元
　　之氣上看(南軒集答/游誠之)
　　東萊吕氏曰易有太極是生兩儀非謂既生之後
　　无太極也卦卦皆有太極非特卦卦事事物物皆
　　有太極乾元者乾之太極也坤元者坤之太極也
　　一言一動莫不有之學者須玩乾元二字方見得
　　雲行雨施品物流形氣象大哉乾元萬物資始乃
　　統天此彖元之義也雲行雨施品物流形此彖亨
　　之義也西銘亦有此句氣象大明終始者非謂止
　　言一卦終始如初九上九之終始當大明乾道之
　　終始既知乾道則六位已成於吾胷中矣故曰六
　　位時成六位非特卦中六位凡事中皆有六位時
　　乘六龍以御天者言體乾道以作用也各正性命
　　保合大和葢保合天地之大和(易/説)○大明終始六
　　位時成乾之六位自古自今隨在隨足何嘗不成
　　但人不能明乾之終始故自見其不成其實六位
　　元不曾損壞也苟大明乾之終始則事事物物中
　　六位歷然森列應時俱成更无漸次(紀/聞)
象曰天行健君子以自彊不息
　濓溪先生曰君子乾乾不息於誠然必懲忿窒欲遷
　善改過而後至乾之用其善是損益之大莫是過聖
　人之㫖深哉(通/書)
　伊川先生曰乾道覆育之象至大非聖人莫能體欲
　人皆可取法也故取其行健而已至健固足以見天
　道也君子以自彊不息法天行之健也(易/傳)○乾體便
　是健及分在諸處不可皆名健然在其中矣(周行/已録)
　横渠先生曰道行也所行即是道易言天行健天道
　也(易/説)
　　廣平游氏曰至誠无息天行健也若文王之德之
　　純是也未能无息而不息者君子之自彊也若顔
　　子三月不違仁是也(中庸/解)
　　白雲郭氏曰天有乾之象也君子象天與乾者也
　　天有乾之象者以乾健而天行亦健故也君子能
　　象天與乾者以天行健而君子自彊不息可象之
　　也(易/説)○天地之功山川積而得之天之所以為天
　　文王積而得之天不已文王亦不已豈非天行健
　　君子自彊不息之謂乎(中庸/解)
　　漢上朱氏曰易者象也有卦象有爻象彖也者言
　　乎象者也言卦象也爻象動乎内言爻象也夫子
　　之大象别以八卦取義錯綜而成之有取兩體者
　　有取互體者有取卦變者大槩彖有未盡者於大
　　象申之天所以為天者健也萬里一息其行不已
　　君子以是自彊不息不敢横私其身也夫不息則
　　久久則徴徴則悠逺悠逺則博厚博厚則高明博
　　厚配地高明配天乾言不息配天也坤言厚德配
　　地也兩者誠而已矣獨於乾言誠者誠天之道也
　　(易/傳)
　　新安朱氏曰象者卦之上下兩象及兩象之六爻
　　周公所繫之辭也天乾卦之象也凡重卦皆取重
　　義此獨不然者天一而已但言天行則見其一日
　　一周而明日又一周若重復之象非至健不能也
　　君子法之不以人欲害其天德之剛則自彊而不
　　息矣(本/義)○天行以下先儒謂之大象潛龍以下先
　　儒謂之小象後放此○問天行健如何先生曰惟
　　胡安定説得好因舉其説曰天者乾之形乾者天
　　之用天形蒼然南樞入地下三十六度北樞出地
　　上三十六度狀如倚杵其用則一晝一夜行九十
　　餘萬里人一呼一吸為一息一息之間天行已八
　　十餘里人一晝一夜有萬三千六百餘息故天行
　　九十餘萬里天之行健可知故君子法之以自彊
　　不息云(因為董銖言天之氣運轉不息故閣得地/在中間銖未達先生曰如弄椀珠底只恁)
　　(運轉不住故在空中/不墜少有息則墜矣)○乾卦有兩乾是兩天也昨
　　日行一天今日又行其實是一天而行健不已此
　　所以為天行健○衛德明問天以氣言之則一晝
　　一夜周行乎三百六十度以理言之則於穆不已
　　无間容息豈不是至健先生云他却不如此説只
　　管去自彊不息上討○問以性情言之謂之乾先
　　生云是天一箇性情如此火之性情則是箇熱水
　　之性情則是箇寒天之性情則是一箇健健故不
　　息惟健乃能不息其理是自然如此使天有一時
　　息則地須落下去人都墜死緣他轉運周流无一
　　時息故局得這地在中間今只於地信得他是斷
　　然不息○問天者天之形體乾者天之性情健而
　　无息之謂乾乾何以合性情言之曰性情二者常
　　相參在此情便是性之發非性何以有情健而无
　　息非性何以能如此(並語/録)○通書乾損益動釋義
　　曰此以乾卦爻詞損益大象發明思誠之方葢乾
　　乾不息者體也去惡進善者用也無體則用無以
　　行無用則體無以措故以三卦合而言之(周子/全書)○
　　又晦庵感興詩曰吾聞包犧氏爰初闢乾坤乾行
　　配天德坤布協地文仰觀𤣥渾周一息萬里犇俯
　　察方儀靜隤然千古存悟彼立象意契此入德門
　　勤行當不息敬守思彌敦(文/集)
　　東萊吕氏曰象曰天行健君子以自強不息他卦
　　象中皆言卦名如地勢坤雲雷屯之類獨此卦不
　　言乾而言健葢非健不足以盡乾道之大君子體
　　乾正在自彊不息當看自之一字(易/説)○又至誠无
　　息解曰誠自成也非有假於物也而其動以天故
　　无息前此葢疑而其動以天一句下文云无息者
　　誠之體也不息所以體誠也既曰无息者誠之體
　　則其動即天也若下以字則已是不息所以體誠
　　矣(中庸/質疑)
潛龍勿用陽在下也
　伊川先生曰陽氣在下君子處微未可用也(易/傳)
　　白雲郭氏曰在下非獨處微亦陽未動而時未至
　　故也(易/説)
見龍在田德施普也
　伊川先生曰見於地上德化及物其施已普也(易/傳)
　　白雲郭氏曰時至而出兼善天下膏澤下於民之
　　時也(易/説)
終日乾乾反復道也
　伊川先生曰進退動息必以道也(易/傳)○反復道也言
　終日乾乾往來皆由於道也三位在二體之中可進
　而上可退而下故言反復(張繹/所録)
　　廣平游氏曰終日乾乾反復於道也反復宜與復
　　卦之反復同釋終日乾乾行事之時而曰反復道
　　何也葢君子之行事雖汲汲皇皇而易簡之理未
　　嘗離也亦行其所无事而已九三在下體之上將
　　離人而天矣故有反復道之象若夫聖人作而萬
　　物覩則天德之所為確乎能其事而已矣雖有為
　　而未嘗為反復不容言矣(易/説)
　　白雲郭氏曰乾乾自彊不息也自彊不息則反復
　　皆天道造次顚沛必於是也(易/説)
或躍在淵進无咎也
　伊川先生曰量可而進適其時則无咎(易/傳)
　横渠先生曰或躍進退皆可在淵者性退也故指其
　時而言也(易/説)
　　白雲郭氏曰四為有位之臣與五同功雖有進退
　　之義而義在有為故進亦无咎聖人懼其近而必
　　進故或之亦慮其退而失時故曰進无咎也(易/説)
飛龍在天大人造也
　伊川先生曰大人之為聖人(一无/人字)之事也(易/傳)
　横渠先生曰乾之九五曰飛龍在天利見大人乃大
　人造位天德成性躋聖者耳若夫受命首出則所性
　不存焉故不曰位乎君位而曰位乎天德不曰大人
　君矣而曰大人造也○九五大人造也造成就也或
　謂造為至義亦可大人成性則聖也化化則純是天
　德也聖猶天也故不可階而升聖人之教未嘗以性
　化責人若大人則學可至也位天德則神神則天也
　故不可以神屬人而言莊子言神人不識義理也又
　謂至人眞人其辭險窄皆无可取孟子六等至於神
　則不可言人也(並易/説)
　　白雲郭氏曰大人體乾行健不為小道也故飛龍
　　見大人之為(易/説)
亢龍有悔盈不可久也
　伊川先生曰盈則變有悔也(易/傳)
　　白雲郭氏曰易窮則變變則通通則久亢不知變
　　其能久乎(易/説)
用九天德不可為首也
　明道先生曰文王之所以為文也純亦不已此乃天
　德也有天德便可語王道(劉絢/所録)
　伊川先生曰用九天德也天德陽剛復用剛而好先
　則過矣(易/傳)
　　白雲郭氏曰善用天德者用其大不善用天德者
　　用其強強无不及也處衆則欲長有功則欲伐故
　　聖人於是戒之益贊于禹曰滿招損謙受益時乃
　　天道其知用天德者歟(易/説)
　　漢上朱氏曰夫子小象辭也晉太史蔡墨曰在乾
　　之姤曰潛龍勿用在乾之同人曰見龍在田此繫
　　辭所謂乾一索再索三索陸績所謂初九九二也
　　初九變坤下有伏震潛龍也陽氣潛藏在下之時
　　𤣥曰昆侖旁薄幽也二居地表田也坤變為離離
　　為文文章炳明見龍也龍德而見如日下照施及
　　於物者普矣𤣥曰龍出乎中龍德始著也三變離
　　兊日在下終日也初九九二乾乾也初九始正也
　　九三終正也終則有始反復乾乾動息不離於道
　　者也三則極極則反反則復非終日乾乾能之乎
　　𤣥曰首尾可以為庸程顥曰終日乾乾對越在天
　　葢上天之載無聲臭也初二三有伏震震為龍為
　　足五為坎九四變離兊兊為澤澤淵也足進乎五
　　或躍也伏震為龍退而在淵也九居四履非其位
　　宜有咎進則无咎堯老而舜攝舜老而禹徂征之
　　時乎𤣥曰東動青龍光離于淵程頤易傳曰量可
　　而進適其時則无咎九五坎變離離為飛乾為天
　　離淵而飛飛龍在天也離為目見也九五動九二
　　大人應而往造之利見大人也𤣥曰龍幹于天長
　　類无彊上九變兊兊為毁折亢滿之累也盈極則
　　虚不可乆也𤣥曰南征不利九陽剛之極乾天德
　　在萬物之先復用陽剛之極則剛過矣人所不能
　　堪也九六隂陽之變也九變則六六變則九九六
　　相用剛柔相濟然後適乎中闗子明曰以六用九
　　易傳曰以剛為天下先凶之道也伏爻何也曰京
　　房所傳飛伏也乾坤坎離震巽艮兊相伏者也見
　　者為飛不見者為伏飛方來也伏既往也説卦巽
　　其究為躁卦例飛伏也太史公律書曰冬至一隂
　　下藏一陽上舒此論復卦初爻之伏巽也(易/傳)
　　新安朱氏曰陽謂九下謂潛○反復重複踐行之
　　意○進无咎可以進而不必進也○造猶作也○
　　不可為首言陽剛不可為物先故六陽皆變而吉
　　(本/義)
　　東萊吕氏曰終日乾乾反復道也乾乾不息也乾
　　道反復如環之无端故无息也葢謂進退皆在道
　　也(易/説)
文言曰元者善之長也亨者嘉之㑹也利者義之和也
貞者事之幹也
　明道先生曰天地之大德曰生天地絪縕萬物化醇
　生之謂性(告子此言是而謂犬之性猶牛/之性牛之性猶人之性則非也)萬物之生
　意最可觀此元者善之長也斯所謂仁也人與天地
　一物也而人特自小之何邪(劉質/夫録)
　伊川先生曰元亨利貞乾之四德在人則元者衆善
　之首也亨者嘉美之㑹也利者和合於義也貞者幹
　事之用也(易/傳)○易雖言元者善之長然亦須通四德
　以言之至如八卦易之大義在乎此亦无人曾解來
　乾健坤順之類亦不曾果然體認得(入闗/語録)○隂為小
　人利為不善不可一槩論夫隂助陽以成物者君子
　也其害陽者小人也夫利和義者善也其害義者不
　善也(張繹/所録)○子罕言利非使人去利而就害也葢人
　不當以利為心易曰利者義之和以義而致利斯可
　矣○可欲之謂善便與元者善之長同理(吕與叔/東見録)
　　兼山郭氏曰彖既釋此四德矣而文言又三復之
　　何也曰乾有天道有人道析而言之則明乎天人
　　合而言之是或一道也今夫受命賦形於天地之
　　中亦各從其類也本乎天者全乎天本乎地者全
　　乎地是以謂之人也且人之有德慧術知得之於
　　天進退用舍受之於命然則所謂天爵者吾所固
　　有也得元者謂之仁善之長是也得亨者謂之禮
　　嘉之㑹是也得利者謂之義義之和是也得貞者
　　為正為信事之幹是也君子行此四德故曰乾元
　　亨利貞凡言人道也(易/説)
　　白雲郭氏曰元亨利貞固不止於在人者則善之
　　長嘉之㑹義之和事之幹非獨人事而已(易/説)
君子體仁足以長人嘉㑹足以合禮利物足以和義貞
固足以幹事君子行此四德者故曰乾元亨利貞
　伊川先生曰君子體仁足以長人體法於乾之仁乃
　為君長之道足以長人也體仁體元也比而效之謂
　之體嘉㑹足以合禮得㑹通之嘉乃合於禮也不合
　禮則非理豈得為嘉非理安有亨乎利物足以和義
　和於義乃能利物豈有不得其宜而能利物者乎貞
　固足以幹事貞固所以能幹事也君子行此四德乃
　合於乾也(易/傳)
　横渠先生曰仁統天下之善禮嘉天下之㑹義公天
　下之利信一天下之動(易/説)
　　廣平游氏曰道者天也道為萬物之奥故足以統
　　天仁者人也仁為衆善之首故足以長人猶之萬
　　物發育乎春而震為長子也大為之制經為三百
　　曲為之防詳為三千要皆歸於大中而已故曰嘉
　　㑹足以合禮猶之萬物相見於夏而離為文明也
　　義主於刻制而利不生於其間則不和先王之義
　　勞之乃所以逸之故民至於忘其勞殺之乃所以
　　生之故民至於忘其死葢利之實行乎其中矣故
　　曰利物足以和義猶之萬物彫悴於秋而説言乎
　　兊也事以智謀物以智創智而不貞則事不立貞
　　者正而固也謀之不正則異議得以屈之守之不
　　固則衆力得以傾之豈事之幹邪故曰貞固足以
　　幹事猶之萬物終藏於冬而成言乎艮也君子行
　　此四德則乾道在我矣故曰乾元亨利貞(易/説)
　　白雲郭氏曰君子體乾之仁故足以長人體乾之
　　嘉㑹故足以合禮體乾之利物故足以和義體乾
　　之貞固故足以幹事此君子行此四德之道也君
　　子行此四德亦同乾之元亨利貞(易/説)
　　漢上朱氏曰文言者錯雜四德六爻反復成文設
　　為問答往來相錯亦文也故太𤣥凖之以𤣥文天
　　地之大德曰生元者生物之始善之長也其在人
　　則仁也亨者天地之極通衆美之期㑹也利由屈
　　信相感而生或屈或信各得其宜義者宜也語義
　　則利在其中矣貞正也在物則成也𤣥所謂水包
　　貞也有德乃有事德不正則事不立立事之謂幹
　　唯仁者宜在高位故君子體仁足以長人凡長於
　　人皆長也物不可以苟合必致飾焉故嘉㑹足以
　　合禮嘉㑹如嘉魂魄是也利順物理而行之各得
　　其所欲者也故利物足以和義守正堅固不為萬
　　物之所撓奪乃能建立庶事故貞固足以幹事君
　　子剛健不息行此四德故曰乾元亨利貞張載曰
　　天下之理得元也亨㑹而通也説諸心利也一天
　　下之動貞也(易/傳)
　　新安朱氏曰此篇申彖傳象傳之意以盡乾坤二
　　卦之蘊而餘卦之説因可以例推云元者善之長
　　也元者生物之始天地之德莫先於此故於時為
　　春於人則為仁而衆善之長也亨者生物之通物
　　至於此莫不嘉美故於時為夏於人則為禮而衆
　　美之㑹也利者生物之遂物各得宜不相妨害故
　　於時為秋於人則為義而得其分之和貞者生物
　　之成實理具備隨在各足故於時為冬於人則為
　　智而為衆事之幹幹木之身枝葉所依以立者也
　　君子體仁以仁為體則無一物不在所愛之中故
　　足以長人嘉其所㑹則無不合禮使物各得其所
　　利則義无不和貞固者知正之所在而固守之所
　　謂知而勿去者也故足以為事之幹君子行此四
　　德者非君子之至健无以行此故曰乾元亨利貞
　　此第一節申彖傳之意與春秋傳所載穆姜之言
　　不異疑古者已有此語穆姜稱之而夫子亦有取
　　焉故下文别以子曰表孔子之辭葢傳者欲以明
　　此章之為古語也(本/義)○問文言四德一段先生曰
　　元者善之長以下四句説天德之自然君子體仁
　　足以長人以下四句説人事之當然元只是善之
　　長萬物生理皆始於此衆善百行皆統於此故於
　　時為春於人為仁亨是嘉之㑹此句自來説者多
　　不明嘉美也㑹猶齊也嘉㑹衆美之㑹猶言齊好
　　也春天發生萬物未大故齊到夏時洪纎高下各
　　各暢茂葢春方生育至此乃无一物不暢茂其在
　　人則禮儀三百威儀三千事事物物大大小小一
　　齊到恰好處所謂動容周旋皆中禮故於時為夏
　　於人為禮(周子遂/喚作中)利者為義之和萬物至此各遂
　　其性事理至此无不得宜故於時為秋於人為義
　　貞者乃事之幹萬物至此收斂成實事理至此无
　　不的正故於時為冬於人為智此天德之自然其
　　在君子所當從事於此者則必體仁乃足以長人
　　嘉㑹足以合禮利物足以和義貞固足以幹事此
　　四句倒用上面四箇字極有力體者以仁為我之
　　骨我以之為體仁皆從我發出故无物不在所愛
　　所以能長人嘉㑹足以合禮者言須是美其所㑹
　　也欲其所㑹之美當美其所㑹葢其厚薄親疎尊
　　卑小大相接之體各有節文无不中節即所㑹皆
　　美所以能合於禮也利物足以和義使物物各得
　　其利則義无不和葢義是斷制裁割底物若似不
　　和然惟義能使事物各得其宜不相妨害自无乖
　　戾而各得其和所以為義之和也蘇氏説利者義
　　之和却説義慘刻而不和不可徒義須著些利則
　　和如此則義是一物利又是一物義是苦物恐人
　　嫌須著些利令甜此不知利之言也義中自有利
　　使人而皆義則不遺其親不後其君自无不利非
　　和而何貞固足以幹事貞正也知其正之所在固
　　守而不去故足以為事之幹幹事言事之所依以
　　立葢正而能固萬事依此而立在人則是智至靈
　　至明是是非非確然不可移易不可欺瞞所以能
　　立事也幹如板築之有楨幹今人築牆必立一木
　　於土中為骨俗謂之夜义木无此則不可築横曰
　　楨直曰幹無是非之心非知也知得是是非非之
　　正堅固確守不可移易故曰知周子則謂之正也
　　故曰乾元亨利貞他把乾字當君子○元者善之
　　長也亦仁而已體仁則痒痾疾痛舉切吾身故足
　　以長人亨者嘉之㑹㑹通也㑹而通也通有交之
　　意嘉㑹猶言慶㑹㑹通而不嘉者有矣如小人同
　　謀其情非不通也然非嘉美之㑹又安有亨乎利
　　者義之和和合於義即利也利物足以和義葢義
　　者得宜之謂也處得其宜不逆於物即所謂利則
　　利之行豈不足以和義乎貞者事之幹徹頭徹尾
　　不可欠缺人之遇事所以穨惰不立而失其素志
　　者不貞故也此所謂貞固足以幹事○四德大槩
　　就人事言之自君子體乾之德見諸行事者也是
　　以繫之曰君子行此四德者故曰乾元亨利貞○
　　問元亨利貞乾之四德仁義禮智人之四德然亨
　　却是禮次序却不同何也先生曰仁義禮智猶言
　　春夏秋冬○元亨利貞其發見有次序仁義禮智
　　在裏面自有次序到發見時隨感而動却无次序
　　○生底意思是仁殺底意思是義發見嘉㑹是禮
　　收(又記是/深字)藏不測是智○乾之元亨利貞本是謂
　　筮得此卦則大亨而利於守正而彖辭文言皆以
　　為四德某常疑如此等類皆是别立説以發明一
　　意至如坤之利牝馬之貞則發得不甚相似○易
　　中言元者善之長説得最親切無滲漏仁義禮智
　　莫非善這箇却是善之長仁是有滋味底物事説
　　做知覺却是無滋味底物事仁則有所屬如孝弟
　　慈和柔愛皆屬仁○伊川語録中説仁者以天地
　　萬物為一體説得太深無捉摸處易傳其手筆只
　　云四德之元猶五常之仁偏言則一事專言則包
　　四者又曰仁者天下之公善之本也易傳只此兩
　　處説仁説得極平實學者當精看此等處○亞夫
　　問萬物之生意最可觀此元者善之長也斯所謂
　　仁也此只是先生所謂初之意否曰萬物之生天
　　命流行自始至終無非此理但初生之際精淳未
　　散尤易見耳只如元亨利貞皆是善而元則為善
　　之長亨利貞皆自那裏來仁義禮智亦皆善也而
　　仁則為萬善之首義禮智皆從這裏出耳○問伊
　　川云四德之元猶五常之仁偏言則一事專言則
　　包四者曰須先識得元與仁是箇甚物事更就自
　　家身上看甚麽是仁甚麽是義禮智既識得這一
　　箇便見得這一箇能包得那數箇若有人問自家
　　如何一箇便包得數箇只答云只為是一箇問黄
　　直卿曰公於此處見得分明否曰向來看康節詩
　　見得這意思如謂天根月窟間來往三十六宫都
　　是春正與程子所謂靜後見萬物皆有春意同且
　　如這箇棹子安頓得恰好時便是仁葢无乖戾便
　　是生意窮天地亘古今只是一箇生意故曰仁者
　　與物无對以其无往非仁此所以仁包四德也曰
　　如此體仁便不是生底意思棹子安頓得恰好只
　　可言中不可謂之仁元只是初底意便是如木之
　　萌如草之芽其在人如惻然有隱初來底意思便
　　是所以程子謂看雞雛可以觀仁為是那嫩小底
　　便有仁底意思在以一身觀之元如頭亨便是手
　　足利便是胷腹貞便是那元氣所歸宿處所以人
　　頭亦謂之元首穆姜亦曰元體之長也今若能知
　　得所謂元之元元之亨元之利元之貞上面一箇
　　元字便是包那四箇下面元字則是偏言則一事
　　者恁地説則大煞分明了又須要知得所謂元之
　　元亨之元利之元貞之元者葢見得此則知得所
　　謂只是一箇也若以一歲之體言之則春便是元
　　之元然所謂首夏清和者便是亨之元孟秋之月
　　便是利之元到那初冬十月便是貞之元也只是
　　初底意思便是問曰如先生之言正是程子説復
　　其見天地之心復之初爻便是天地生物之心也
　　曰今只將公所見看所謂心譬如穀種生之性便
　　是仁陽氣發處乃情也觀之便見久之復曰正如
　　天官冢宰以分職言之特六卿之一耳而曰建邦
　　之六典則又統六卿也○問元者用之端而亨利
　　貞之理具焉至於為亨為利為貞則亦元之為耳
　　此元之所以包四德也若分而言之則元亨誠之
　　通利貞誠之復其體用固有在矣恐亦不得如龜
　　山之説也以用言之則元為主以體言之則貞為
　　主○問仁包四德如元者善之長從四時生物意
　　思觀之則隂陽都偏了曰如此則秋冬都无生物
　　氣象但生生之意至此退了到得退未盡處則陽
　　氣依舊在且如隂陽其初亦只是一箇進便喚做
　　陽退便喚做隂○又曰仁字須兼義禮智看方看
　　得仁字出仁者仁之本體禮者仁之節文義者仁
　　之斷制智者仁之分别猶春夏秋冬雖不同而同
　　出於春春則生意之生也夏則生意之長也秋則
　　生意之成也冬則生意之藏也自四而兩自兩而
　　一則統之有宗㑹之有元故曰五行一隂陽隂陽
　　一太極○又曰仁為四德之首而智則能成始而
　　成終猶元為四德之長然元不生於元而生於貞
　　葢天地之化不翕聚則不發散也仁智交際之間
　　乃萬化之機軸此理循環不窮脗合无間故不貞
　　則无以為元也○問亨者嘉之㑹先生曰此處難
　　下語且以草木言之發生到夏時好處都來湊㑹
　　嘉只是好處㑹是期㑹也又曰貞固是固得恰好
　　如尾生之信是不貞之固須固得好方是貞○嘉
　　㑹雖是有禮後底事然這意思却在禮之先嘉其
　　所㑹時未説到那禮在然能如此則便能合禮利
　　物時未説到和義在然能使物各得其利則便能
　　和義㑹字説道是那萬物一齊發見處得他盡嘉
　　㑹便是如只一事兩事嘉美時未為嘉㑹㑹字張
　　葆光用齊字説説得幾句也好使物各得其宜何
　　利如之如此便足以和義這利字是好底如孟子
　　所説戰國時利是不好底這箇利如那未有仁而
　　遺其親未有義而後其君之利和字也有那老蘇
　　所謂无利則義有慘殺而不和之意葢於物不利
　　則義未和○伊川説利物足以和義覺他説得糊
　　塗如何喚做和合於義四句都説不力○問利物
　　足以和義曰義斷是非别曲直近於不和然是非
　　曲直辨便是利乃是和處也○或問利者義之和
　　也曰義之和處便是利如君臣父子各得其宜此
　　便是義之和處安得不云利如君不君臣不臣父
　　不父子不子此便是不和也安得云利孔子所以
　　罕言利者葢不欲專以利為言恐人只管去利上
　　求也○貞者事之幹伊川説貞字只以為正恐未
　　足以盡貞之義須是説正而固然亦未推得到知
　　上看得來合是如此知是那黙運事變底一件物
　　事所以為事之幹○體仁如體物相似人在那仁
　　裏做骨子故謂之體仁仁只是箇道理須著這人
　　方體得他做得他骨子比而效之之説却覺得不
　　是○文言上不必大故求道理看來只是協韻説
　　將去(繼之者善也元亨是氣之方行而未著於物/也是上一截事成之者性也利貞是氣之結)
　　(成一物也是/下一截事)四德之元猶五常之仁偏言則一事
　　專言則包四者此段只於易元者善之長與論語
　　言仁處看若天下之動貞夫一者也則貞又包四
　　者周易一書只説一箇利則利又大也元者善之
　　長也善之首也亨者嘉之㑹也好底㑹聚也義者
　　宜也利即義也萬物各得其所義之合也幹事事
　　之骨也猶言體物也看此一段須與太極圖通看
　　四德之元安在甚處剥之為卦在甚處乾天也一
　　段在甚處方能通成一片不然則不貫通少間看
　　得如此了猶未是受用處在○趙致道問元者善
　　之長也先生曰元亨利貞皆善也而元乃為四者
　　之長是善端初發見處也○甘吉甫問性與天道
　　先生云譬如一條長連底物事其流行者是天道
　　人得之者為性乾之元亨利貞天道也人得之則
　　為仁義禮智之性○問孟子言仁義禮智義在第
　　二太極圖以義為利却成在第三曰禮是陽故云
　　亨謂之仁義禮智猶東西南北所謂元亨利貞猶
　　東南西北一箇是對説一箇是從一邊説(並語/録)
　　東萊吕氏曰利者義之和也老蘇之説不合分利
　　義為兩塗葢義之和處即是利也苟有徒義徒利
　　之辨則非矣○君子體仁足以長人仁者人也合
　　而言之道也世人分為二故君子體而為一○君
　　子行此四德者故曰乾元亨利貞既行此四德即
　　是乾也非止體乾也(易/説)○又曰君子體仁足以長
　　人易傳曰比而效之謂之體仁者人也合而言之
　　道也只為人不能合故必比而效之執柯伐柯其
　　則不逺比而效之之謂也(紀/聞)○體仁不是將仁來
　　為我之體我之體便都是仁也(此朱/子語)○又曰貞固
　　足以幹事世人多謂疏通者能幹事貞固者不能
　　幹事此葢錯認朴拙為貞固耳殊不知世所謂疏
　　通者雖能趣辦目前然不貞不固終必敗事故惟
　　貞固為能幹事也(紀/聞)○元者善之長春秋傳記穆
　　姜所誦之語謂元者體之長覺得體字較好是一
　　體之長也(此朱/子語)
　合訂刪補大易集義粹言卷二
欽定四庫全書
　合訂刪補大易集義粹言卷三
　　　　　　　　　頭等侍衛納喇性德編
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
　明道先生曰樂則行之憂則違之樂與憂皆道也非
　己之私也(劉絢過/汝所録)
　伊川先生曰自此以下言乾之用用九之道也初九
　陽之微龍德之潛隱乃聖賢之在側陋也守其道不
　隨世而變晦其行不求知於時自信自樂見可而動
　知難而避其守堅不可奪潛龍之德也(易/傳)
　横渠先生曰孔子喜弟子之不仕葢為德未成則不
　可以仕見行而未成者也故潛龍勿用龍德而未顯
　者也不成名不求聞也養實而已樂行憂違不可與
　德者語也○遯世不見知而不悔聖人不為沽激之
　行以求時知依乎中庸人莫能知以此自信不知悔
　也○樂則行之憂則違之主於求吾志而已无所求
　於外故善世博化龍德而見者也若潛而未見則為
　己而己不暇及人者也(並易/説)○用則行舍則藏唯我
　與爾有是夫顔子龍德而隱遯世不見知而不悔與
　聖者同能○龍德聖脩之極也顔子之進則欲一朝
　而至焉可為好學也已(並正/蒙)
　　廣平游氏曰龍德而隱故不易乎世龍德而正中
　　故曰善世而不伐不易乎世者用舍在我故遯世
　　无悶不成乎名者非譽不在物故不見是而无悶
　　確乎其不可拔則行一不義殺一不辜而得天下
　　不為矣非伯夷栁下惠之徒何足以與此若孔子
　　則聖人之時不專於勿用也其易世之志未嘗一
　　日而忘故曰天下有道丘不與易也(易/説)
　　龜山楊氏曰辟世者若伯夷待天下之清是也非
　　遯世无悶確乎其不可拔不足以與此○孔子之
　　門唯顔淵閔子未嘗仕葢隱而未見也樂則行之
　　憂則違之確乎其不可拔於二子見之矣(並語/解)
　　藍田吕氏曰不易乎世與孔子所謂天下有道丘
　　不與易也之易同孟子云夷子思以易天下亦然
　　不成乎名與博學而无所成名同
　　漢上朱氏曰乾之變化龍德也初九變坤謂之潛
　　龍龍德而隱者也初之四變九為六易世也初九
　　隱伏不易乎世也易如天下有道吾不與易也之
　　易厯有元㑹運世世者辰也初九子之四易午故
　　曰易世震為聲巽見震伏不成乎名也二為中二
　　動為庸初九依乎中庸初之四成兑説遯世而无
　　悶也初九變不正不見是而无悶者舉世非之而
　　不加損也之四行也兑説樂也樂則行之也退而
　　失位為憂憂則退違之也巽為木在下確乎其不
　　可拔潛龍也初九一爻之四或曰遯或曰行何也
　　曰自依乎中庸言之二隂遯也自初九之四言之
　　行也此所謂曲而中也(易/傳)
　　白雲郭氏曰道與世合則出而見道與世違則隱
　　而潛惟有德者能之古之人邦无道至死不變又
　　曰邦无道則愚豈不易乎世不成乎名者歟遯世
　　无悶獨善其身者也不見是而无悶人不知而不
　　愠者也行其所可樂違其所可憂此顔子所以不
　　改其樂而人不堪其憂也(易/説)○且聖人依乎中庸
　　也遯世无悶不見是而无悶其龍德之隱者乎非
　　吾夫子疇克之哉顔淵見其進未見其止不改其
　　樂而无祇悔其殆庶幾乎中庸明聖人潛龍之義
　　故先舉素隱終言遯世雖潛之中所不可廢當遵
　　而行之者中庸之道也(中庸/解)
　　新安朱氏曰龍德聖人之德也在下故隱易謂變
　　其所守大抵乾卦六爻文言皆以聖人明之有隱
　　顯而無淺深也(本/義)○問行而未成如何曰只是事
　　業未就又問乾六爻皆聖人事安得而未成伊川
　　云未成是未著莫是如此否曰雖是聖人畢竟初
　　九行而未成又問此只論事業不論德否曰不消
　　如此費力且如伊尹居有莘之時便是行而未成
　　○潛龍勿用何謂也以下大概各就他要説處便
　　説不必專説人事天道伊川説乾之用乾之時乾
　　之義也難分别到了時似用用似義○易如一个
　　鏡相似看甚物來都照得如潛龍只有个潛龍象
　　自天子至於庶人看甚人來都使得孔子説作龍
　　德而隱不易乎世不成乎名便是就事上指殺説
　　了然㑹看底孔子説也活不㑹看底雖文王周公
　　説底也死了又曰須知得他是假託説是包含説
　　假託謂不惹著事物包含是説箇影象在裏无所
　　不包(並語/録)
　　東萊吕氏曰遯世而无悶者疑慮不萌於心確乎
　　其不可拔也非離人而立於獨者不足以與此若
　　不逺復者未免於有念慮也故中庸曰遯世不見
　　知而不悔惟聖者能之樂則行之憂則違之則之
　　二字須子細詳看凡人當樂當憂或為利害牽制
　　或為私意所奪如何便行得違得惟聖人則便行
　　便違也則便也此見聖人所為无滯礙處(易/説)○又
　　曰不易乎世不成乎名二者最難兼(紀/聞)
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
　濓溪先生曰聖誠而已矣誠五常之本百行之源也
　靜无而動有至正而明達也五常百行非誠非也邪
　暗塞也故誠則无事矣(通/書)
　伊川先生曰以龍德而處正中者也在卦之正中為
　得正中之義庸信庸謹造次必於是也既處无過之
　地則惟在閑邪邪既閑則誠存矣善世而不伐不有
　其善也德博而化正己而物正也皆大人之事雖非
　君位君之德也(易/傳)○敬是閑邪之道閑邪存其誠雖
　是兩事然亦只是一事閑邪則誠自存矣天下有一
　箇善一箇惡去善即是惡去惡即是善譬如門不出
　便入豈出入外更别有一事也(劉元承/手編)○閑邪存其
　誠閑邪則誠自存而閑其邪者乃在於言語飲食進
　退與人交接之際而已矣(暢潛/道録)○閑邪則誠自存不
　是外面捉一箇誠將來存著今人外面役役於不善
　於不善中尋箇善來存著如此則豈有入善之理只
　是閑邪則誠自存故孟子言性善皆由内出只為誠
　便存閑邪更著甚工夫但是動容貌整思(一作/心)慮則
　自然生敬敬只是主一也主一則既不之東又不之
　西如是則只是中既不之此又不之彼如是則只是
　内存此則自然天理明○閑邪則固(一有/主字)一矣然(一/作)
　(能/)主一則不消言閑邪有以一為難見不可下工夫
　如何(一作/行)主一者无他只是整齊(一作/莊整)嚴肅則心便
　一一則自是无非僻之好此意但涵養久久則天理
　自然明○閑邪存誠閑邪則誠自存如人有室藩牆
　不修不能防冦冦從東來逐之則復有自西入逐得
　一人一人復至不如修其藩牆則冦自不至故欲閑
　邪也(並入闗/語録)○如何是閑邪非禮而勿視聽言動邪
　斯閑矣(吕與/叔録)
　横渠先生曰庸言庸行葢天下經德達道大人之德
　施於是者溥矣天下之文明於是著矣然非窮變化
　之神以時措之宜則或陷於非禮之禮非義之義此
　顔子所以求龍德而正中乾乾進德思處其極未敢
　以方體之常安吾止也○顔氏求龍德正中而未見
　其止故擇中庸得一善則拳拳服膺歎夫子忽焉前
　後也○德博而化言化物也以其善世即是化也善
　其身自化也兼善天下則是化物也知化則是德化
　聖人自化也化之況味在學者未易見焉但有此次
　序(並易/説)
　　廣平游氏曰出門如見大賔使民如承大祭則亦
　　閑邪存其誠而已(語/解)
　　藍田吕氏曰皆乾也九二之中君德也九五之中
　　天德也君德使民有所視傚故曰見天德卓越積
　　盛而至不可階而升故曰飛人倫者天下之常道
　　百世所不易大君所先治也九二人道之極而位
　　正中惟人倫之為務故庸言之信庸行之謹九二
　　成德所以常久而不敝在乎閑邪不伐而已初潛
　　學也二見用也三乾乾四或躍離乎人而未至於
　　天也五絶羣離類位乎天也上過則亢大成若缺
　　則不至乎亢以有悔也
　　漢上朱氏曰九二之動龍德而正中者也庸者中
　　之用也二之五兑為口為言上行為行言行也言
　　中庸而應庸言之信也行中庸而正庸行之謹也
　　言行變化不失其中故謂之庸初九九三上下正
　　閑邪也九二動正中存誠也誠自成也非外鑠也
　　閑邪則誠自存猶之煙盡火明波澄水靜閑之者
　　誰與莫非誠也言信行謹閑邪存誠其德正中自
　　二之五善渉乎世矣然且不自伐以正中而遊人
　　間者也兑隱矣二不行矣不聞其言不見其行不
　　伐也德施而光普博也文明而巽化也唯至誠為
　　能化其德如是宜之五為君也是以利見九五之
　　大人故曰君德五君位也顔子擇乎中庸而弗失
　　之夫子告之以為邦九二君德故也(易/傳)
　　白雲郭氏曰初九潛而勿用故孔子言其隱德九
　　二見而在田故孔子言其龍德之著見者由二爻
　　以觀之中庸所謂誠則形形則著著則明明則動
　　動則變變則化之序也庸言之信庸行之謹言行
　　之見者安行之也惟正故能閑邪惟中故能存誠
　　閑邪所以存其誠也有善世之功而不自伐故天
　　下莫與汝爭功有正中龍德博而物化故能盡性
　　盡人物之性豈非閑邪存誠之所致歟君之德正
　　中而已九二所謂咸有一德者也(易/説)○庸言之信
　　庸行之謹閑邪存其誠此龍德正中之事中庸之
　　聖人也(中庸/解)
　　新安朱氏曰正中不潛而未躍之時也常言亦信
　　常行亦謹盛德之至也閑邪存其誠无斁亦保之
　　意言君德也者釋大人之為九二也(本/義)○庸言庸
　　行盛德之至到這裏不消得恁地猶自閑邪存誠
　　便是无射亦保雖无厭斁亦當保也保者持守之
　　意○問九二閑邪存誠與九三修辭立誠相似否
　　曰他地位自别閑邪存誠不大段用力修辭立誠
　　大段著氣力乾之九二處得其中都不著費力庸
　　言之信庸行之謹閑邪存其誠善世而不伐德博
　　而化而已若九三則剛而不中過高而危故有乾
　　乾之戒○利見大人君德也兩處説這个君德卻
　　是要發明大人即是九二孔子怕人道别是个大
　　人故如此互相發明使三百八十四爻皆恁地湊
　　著豈不快活人只是中間多有湊不著底不可曉
　　○利見大人君德也夫子怕人不把九二做大人
　　别討一个大人所以去這裏説个君德也兩處皆
　　如此説龍德正中以下皆君德言雖不當君位卻
　　有君德所以也做大人伊川卻説得這个大人做
　　兩様○問閑邪則固一矣主一則更不消言閑邪
　　曰只是覺見邪在這裏要去閑他則這心便一了
　　所以説道閑邪則固一矣既一則邪便自不能入
　　便更不消説又去閑邪恰如知得外面有賊今夜
　　用須防他則便惺了既惺了不須更説防賊(並語/録)
　　○通書誠下釋義曰聖人之所以為聖不過全此
　　實理而已即所謂太極者也○五常仁義禮智信
　　五行之性也百行孝弟忠信之屬萬物之象也實
　　理全則五常不虧而百行修矣○方靜而隂誠固
　　未嘗无也以其未形而謂之无耳及動而陽誠非
　　至此而後有也以其可見而謂之有耳靜无則至
　　正而已動有然後明與達者可見也○非誠則五
　　常百行皆无其實所謂不誠无物者也靜而不正
　　故邪動而不明不達故暗且塞○誠則衆理自然
　　无一不備不待思勉而從容中道矣(並周子/全書)
　　東萊吕氏曰龍德而正中者也庸言之信庸行之
　　謹庸者常也惟常言常行自得正中之義又曰閑
　　邪存其誠誠者中所固有但當於邪字上用力防
　　之而已懲忿窒慾閑邪存誠尊德性也必學以聚
　　之問以辨之又曰善世而不伐凡人之功有相敵
　　者則矜伐之心生惟其已之善超邁於世人莫已
　　敵如此自然不伐又曰見龍在田利見大人君德
　　也九二臣位而言君德古人言君不獨有天下謂
　　之君凡可以濟世長人者皆曰君可也(易/説)
九三曰君子終日乾乾夕惕若厲无咎何謂也子曰君
子進德脩業忠信所以進德也脩辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
　明道先生曰忠信所以進德終日乾乾君子當終日
　對越在天也葢上天之載无聲无臭其體則謂之易
　其理則謂之道其用則謂之神其命於人則謂之性
　率性則謂之道修道則謂之教孟子於其中又發揮
　出浩然之氣可謂盡矣(一作/性)故説神如在其上如在
　其左右夫小大事而只曰誠之不可揜如此夫徹上
　徹下不過如此○修辭立其誠不可不子細理㑹言
　能修省言辭便是要立誠若只是修飾言辭為心只
　是為偽也若修其言辭正為立已之誠意乃是體當
　自家敬以直内義以方外之實事道之浩浩何處下
　手唯立誠才(一作/方)有可居之處有可居之處則可以
　修業也終日乾乾夫小大事卻只是忠信所以進德
　為實下手處修辭立其誠為實修業處○修辭立其
　誠文質之義也○子貢之知亞於顔子知至而未至
　之也(並李/籲録)○知至則便意誠若有知而不誠者皆知
　未至爾知至而至之者知至而往至之乃吉之先見
　故曰可與幾也知終而終之則可與存義也知至至
　之主知知終終之主終(劉絢/師訓)○忠信為基本所以進
　德也辭修誠意立所以居業也此乃乾道由此二句
　可至聖人也(朱公/掞編)○儒者之所以必有窒礙者何也
　只為不致知知至至之則自无事可奪(入闗/語録)
　伊川先生曰三居下之上而君德已著將何為哉惟
　進德修業而已内積忠信所以進德也擇言篤志所
　以居業也知至至之致知也求知所至而後(一无/後字)至
　之知之在先故可與幾所謂始條理者知之事也知
　終終之力行也既知所終則力進而終之守之在後
　故可與存義所謂終條理者聖之事也此學之始終
　也君子之學如是故知處上下之道而无驕憂不懈
　而知懼雖在危地而无咎也(易/傳)○瑩中嘗愛文中子
　或問學易子曰終日乾乾可也此語最盡文王所以
　聖亦只是箇不已先生曰凡説經義如只管節節推
　上去可知是盡夫終日乾乾未盡得易據此一句只
　做得九三使若謂乾乾是不已不已又是道漸漸推
　去則自然是盡只是理不如此(楊遵/道録)○忠信所以進
　德者何也閑邪則誠自存誠存斯為忠信也○忠信
　所以進德修辭立其誠所以居業修立在人(並吕與/叔所録)
　○知至則當至之知終則當遂(一无/遂字)終之須以知為
　本知之深則行之必至无有知之而不能行者知而
　不能行只是知得淺饑而不食烏喙人不蹈水火只
　是知人為不善只為不知知至而至之知幾之事故
　可與幾知終而終之故可與存義知至是致知博學
　明辨審問愼思皆致知知至之事篤行便是終之如
　始條理終條理因其始條理故能終條理猶知至即
　能終之(入闗/語録)○金聲而玉振之此孟子為學者言終
　始之義也樂之作始以金奏而以玉聲終之詩曰依
　我磬聲是也始於致知智之事行所知而至其極聖
　之事也易曰知至至之知終終之是也(唐棣/所録)○知至
　至之如今學者且先知有至處便從此至之是可與
　幾也非知幾者安能先識至處知終終之知學之終
　處而終之然後可與存義或云九三知九五之位可
　至而至之大煞害事使人臣常懐此心大亂之道亦
　自不識湯武知至至之只是至其道也(張繹/所録)○或問
　忠信進德之事固可勉強然致知甚難曰子以誠敬
　為可勉強且恁地説到底須是知了方行得若不知
　只是覷卻堯學它行事无堯許多聰明睿智怎生得
　如他動容周旋中禮(劉元承/手編)○學者必知所以入德
　不知所以入德未見其能進也故孟子曰不明乎善
　不誠其身易曰知至至之(胡氏/拾遺)
　横渠先生曰乾九三修辭立誠非繼日待旦如周公
　不足以終其業○忠信所以進德學者止是一誠意
　耳若不忠信如何進德不驕德當至也不憂業當終
　也○適在不安之位故曰因其時○求致用者幾不
　可緩將進德者徙義必精此君子所以立多凶多懼
　之地乾乾德業不少懈於趨時也知至極盡其所知
　也(並易/説)○顔淵從師進德於孔子之門孟子命世修
　業於戰國之際此所以潛見之不同○將修己必先
　厚重以自持厚重知學德乃進而不固矣忠信進德
　唯尚友而急賢欲勝己者親无如改過之不吝(並正/䝉)
　　廣平游氏曰忠信所以進德也如甘之受和白之
　　受采故善學者其心以忠信為主不言則己言而
　　必忠信也故其言為德言不行則已行而必忠信
　　也故其行為德行止而思動而為无時而不在是
　　焉則安往而非進德哉故為仁不主於忠信則仁
　　必出於姑息為義不主於忠信則義必出於矯抗
　　操是心以往則禮必出於足恭智必出於行險安
　　往而非敗德哉而何進德之有焉譬之欲立數仞
　　之牆而浮埃聚沬以為基亦没世不能立矣○人
　　而无信以輗軏為喻何也曰忠信所以進德而義
　　也禮也以信成之人而无信則中无所主矣以之
　　為仁則蹩躠而已以之為義則踶跂而已為智則
　　誣為禮則偽无所施而可也輗軏大車小車所恃
　　以行者也而有信則大德小德所資以進也故輪
　　輿雖備而无輗軏則有車之名而无運行之實人
　　而無信則雖居之似忠信行之似亷潔終不可入
　　堯舜之道故其喻如此(並語/解)
　　龜山楊氏曰忠信乃為進德之基本无忠信則如
　　在虚空中行德何以進(語/録)○修辭立誠而剛大之
　　氣形諸外則鄙倍斯逺矣○知至將以至之則見
　　其進矣未至乎終之故未見其止也顔淵知至矣
　　未至乎終之而死故孔子惜之也(並語/解)
　　藍田吕氏曰忠信進德如有諸已又知所以充實
　　之也修辭立其誠正名是事行其實以稱之也所
　　立卓爾而欲從之知至至之也於德有先見之明
　　也人不堪其憂而不改其樂知終終之也於分有
　　當安之義也
　　漢上朱氏曰乾剛之德自初至三進德也九三動
　　成巽巽為事業者事之成動而巽修業也兌為口
　　正以動忠信也忠信所以進德也巽言不離於忠
　　信修辭也二正誠也巽為股立也修辭以立誠誠
　　立而其業定修辭所以居業也初九知中之可至
　　則行而至之初可與乎幾也九三知中之不可過
　　則動而終之三可與存乎義也義者時措之宜也
　　𤣥曰諸一則始諸三則終二者其得中乎是故九
　　三動而弗處居上位而不驕也初九遯而无悶在
　　下位而不憂也是時乾乾者進德修業立誠以居
　　之而已非安夫上位而不去也故乾乾因其時而
　　惕雖危无咎巽為多白眼惕也九三之動危厲也
　　離日在上為朝在五為晝在三四為日􁀈為夕為
　　終日在三為暮夜為明入地中日在三故曰夕惕
　　(易/傳)
　　白雲郭氏曰乾健也乾乾健之至其自強不息可
　　知也葢不如是不足以進德修業大有為於天下
　　也德在我者也非内盡忠信則德不可進事業措
　　諸天下者也其修辭外見者未見其所以盡成已
　　成物之道皆不足以居業也事之方來可至者至
　　之君子知動之微作事謀始也事之已往當終者
　　終之君子存謹終如始之義也卦至於三其道革
　　矣自初至三可終之德業也自四以往可至之德
　　業也既盡善始善終之道故居三之尊而不驕任
　　五之事而不憂雖在危地何咎之有夫内以忠信
　　而進德外以辭誠而居業知至之幾知終之義不
　　驕不憂皆乾乾而夕惕者也修辭立其誠如臯陶
　　矢厥謨之類是也發號施令皆修辭也以誠為主
　　(易/説)
　　新安朱氏曰忠信主於心者無一念之不誠也修
　　辭見於事者無一言之不實也雖有忠信之心然
　　非修辭立誠則無以居之知至至之進德之事知
　　終終之居業之事所以終日乾乾而夕猶惕若者
　　以此故也可上可下不驕不憂所謂无咎也(本/義)○
　　德者得也得之於心謂之德如得這个孝則為孝
　　之德業是做得成頭緒有次第了不然汎汎做只
　　是俗事更無可守○德者得之於心如得這孝之
　　德在自家心裏行出來方見得這便是行忠信是
　　眞實如此進德修業這四个字煞包括道理德是
　　就心上説業是就事上説忠信是自家心中誠實
　　修辭立其誠是説處有眞實底道理進德修業最
　　好玩味○忠信進德便是意誠處至如惡惡臭如
　　好好色然後有地可據而无私累牽擾之患其進
　　德孰禦○忠信所以進德忠信實也然從知上來
　　吾心知得是非端的是如此心便實實便忠信吾
　　心以為實然從此做去即是進德處修辭立誠又
　　是進德事○或問修業德亦有進否曰進德只就
　　心上言居業是就事上言忠信如惡惡臭如好好
　　色直是事事物物皆見得如此純是天理則德日
　　進不成只如此了卻修辭立誠就事上理㑹所以
　　居業也進則日見其新居則常而不厭○忠信所
　　以進德只是著實則德便自進居只是常常守得
　　常常做去業只是這个業今日修辭立其誠明日
　　又修辭立其誠○問忠信所以進德曰忠信某嘗
　　説是如好好色如惡惡臭是決定徹底恁地這便
　　㑹進人之所以一脚進前一脚退後只是不曾眞
　　實做如何得進知至至之是見得恁地一向徹去
　　故可與幾忠信進德與知至至之可與幾也這幾
　　句都是去底字修辭立誠與知終終之可與存義
　　都是住底字進德是日日新居業是日日如此又
　　曰進德是營度方架這屋相似居業是據見成底
　　屋而居之○忠信二字與别處説不同因舉破釡
　　甑燒廬舍持三日糧示士卒必死无還心如此方
　　㑹厮殺忠信便是有這心如此方㑹進德○忠信
　　猶言實其善之謂非主忠信與朋友交而有信之
　　忠信也能實其為善之意自是住不得德不期進
　　而自進猶饑之欲食自是不可已進德則所知所
　　行自是而不已居業則只自此住了不去只看進
　　字居字可見進者日新而不已居者一定而不易
　　忠信進德修辭立誠居業工夫之條件也知至至
　　之可與幾知終終之可與存義工夫之功程也此
　　一段只是説終日乾乾而已○問忠信所以進德
　　修辭立誠所以居業先生曰忠信二字正是中庸
　　之反諸身而誠孟子之反身而誠様誠字是知得
　　眞實了知得決然是如此更攧撲不碎了只欠下
　　手去做修辭立誠則是眞箇下手去做忠信是知
　　得到那眞實極至處修辭立誠是做到那眞實極
　　至處若不是眞實知得進个甚麽前頭黒淬淬地
　　如何進得去既知得若不眞實去做那个道理也
　　只懸空在這裏无个安泊處所謂忠信也只是虚
　　底道理而已這裏極難説須是合中庸反諸身而
　　誠與孟子反身而誠諸處看(舊又有先生説孟子/有諸已之謂信亦是)
　　(易中所謂忠信非/主忠信之忠信也)若看不透且待他時看而今正
　　是這忠信所以進德一節看未得所以那修辭立
　　誠一段也看未得又問所以只説修辭者只是工
　　夫之一件否曰言是行之表凡人所行者无不發
　　出來也是一件大事又曰忠信是始修辭立誠是
　　終知至至之是進德之事知終終之是居業之事
　　又問至之是已至其處否曰未在是知得那至處
　　方有箇向望處正要行進去知終終之是已至其
　　處了終之而不去○問忠信所以進德本義云忠
　　信主於心者无一念之不誠也既无不誠則是成
　　德恐非進德之事曰无一念之不誠然後有以為
　　進德之地若有不實如捕風捉影更无下工處德
　　何由進須是表裏皆實无一毫之偽德方日新矣
　　又問修辭无一言之不實此易曉居業如何曰日
　　日如此行是從生至死常如此用工夫无頃刻不
　　相似某本義説見於事者是也又曰知崇禮卑亦
　　是此意知崇進德之事也禮卑居業之事也○問
　　忠信所以進德也修辭立其誠所以居業也知至
　　至之可與幾也知終終之可與存義也上面忠信
　　與修辭立誠未是工夫到下面方是工夫否曰忠
　　信所以進德修辭立其誠所以居業如何未是工
　　夫只上面忠信與修辭立誠便是材料下面知至
　　知終惟有實了方㑹如此大抵以忠信為本忠信
　　只是實若无實如何㑹進如播種相似須是實有
　　種子下在泥中方㑹日日發生若把个殻下在裏
　　面如何㑹發生只是空道理須是實見得若徒將
　　耳聽過口説過濟甚事忠信所以為實者且如孝
　　須實是孝方始那孝之德一日進一日如弟須實
　　是弟方始那弟之德一日進一日若不實卻自無
　　根了如何㑹進今日覺見恁地去明日便漸能熟
　　明日方見有一二分後日更見有三四分意思自
　　然覺得不同立其誠誠依舊便是上面忠信修辭
　　是言語照管得到那裏面亦須照管得到居業是
　　常常如此不少間斷德是得之於心業是見之於
　　事進德是自覺得意思一日強似一日一日振作
　　似一日不是外面事只是自見得意思不同業是
　　德之事也德則欲日進業要終始不易居是存而
　　不失之意可與幾是見得前面个道理便能日進
　　向前去存義是守這个義只是這个道理常常存
　　在這裏好是心肯意肯之義譬如昨日是无奈何
　　勉強去為善今日是心肯意肯要去為善○問修
　　業居業之别先生曰二者只是一意居守也逐日
　　修作時是修常常為此是守○進德修業進是要
　　日新又新德須是如此業卻須著居修業便是要
　　居他居如人之居屋只住在這裏面便是居不成
　　道修些个了便了修辭便是立誠如今人揀擇言
　　語的一確二一字是一字一句是一句便是立誠
　　若還脱空亂語誠意如何立伊川解修辭立誠作
　　擇言篤志説做兩事説得來寛明道只做一意説
　　明道這般底説得條直○問蘇季明以治經為傳
　　道居業之實居常講習只是空言无益質之兩先
　　生何如曰季明是横渠門人祖横渠修辭之説以
　　立言傳後為修辭是為居業明道與言易上修辭
　　不恁地修辭只是如非禮勿言若修其言辭正為
　　立己誠意乃是體當自家敬以直内義以方外之
　　實事便是表裏相應敬以直内義以方外便是立
　　誠道之浩浩何處下手惟立誠才有可居之處則
　　可以修業業便是逐日底事業恰似日課一般忠
　　信所以進德為實下手處如是心中實實見得理
　　之不妄如惡惡臭如好好色常常恁地則德不期
　　進而進矣誠便即是忠信修省言辭便是要立得
　　這忠信若口不擇言只管逢事便説則忠信亦被
　　汨没動蕩立不住了明道便只辨它修辭二字便
　　只理㑹其大規模伊川卻與辨治經便理㑹細密
　　都无縫罅又曰伊川也辨他不盡如講習不止只
　　是治經若平日所以講習父慈子孝兄友弟恭與
　　應事接物有合講習或更切於治經亦不為无益
　　此更是一个大病痛○明道先生論修辭立其誠
　　所以居業也説得來如此洞洞流轉若伊川以篤
　　志解立其誠則緩了○内積忠信一言一動必忠
　　必信是積也知至至之全在知字知終終之在著
　　力守之○伊川説内積忠信積字説得好某實其
　　善之説雖密不似積字好見得積在此而未見於
　　事之意○知至至之此知謂進德者也知終終之
　　此知謂居業者也進德者日日新又日新進而不
　　已也居業者日日守定在此也然必内有忠信方
　　能修辭心不在時如何修得於乾言忠信者有健
　　而无息之意於坤言敬者有順而有常之意○知
　　至至之主在至上知終終之主在終上至是要到
　　那去處而未到之辭如去長安未到長安卻先知
　　道長安在那裏從後行去這便是進德之事進德
　　是要日新又新只管要進去便是要至之故説道
　　可與幾未做到那裏先知得如此所以可與幾進
　　字貼著那幾字至字又貼著那進字終則只是要
　　守業只是這業今日如此明日又如此所以下个
　　居字終者只這裏終居字貼著那存字終字又貼
　　著那居字德是心上説義是那業上底道理○知
　　至雖未做到那裏然已知道業可居心心念念做
　　將去修辭立其誠以終他終便是居了進德知至
　　可與幾是一類事這般處説得精便與那崇德廣
　　業知崇禮卑一般若是那始條理終條理底説得
　　麁○知至則知字是輕至字是到那處至之則至
　　字是實之字是虚如知得要到臨安是知至須是
　　行到那裏方是至之大學知至知字是重至字是
　　輕○問知至至之致知也知終終之力行也雖是
　　如此知至知終皆致知事至之終之皆力行事然
　　知至至之主於知故可與幾知終終之主於行故
　　可與存義如何先生曰知至至之者言此心所知
　　者眞个到那所知田地雖行未到而心已到故其
　　精微幾密一齊在此故曰可與幾知終終之者既
　　知到極處便力行進到極處此眞實見於行事故
　　天下義理都無走失故曰可與存義所謂知者不
　　似今人草草略知得而已其所知處此心眞个一
　　一到那上也(知至至之進德之事以知得端的如/此此心自實從此實處做便是進德)
　　(處/也)君子終日乾乾至夕猶點檢而惕然恐懼葢凡
　　所以如此者皆所以進德修業耳○問文言六爻
　　皆以聖人明之有隱顯而無淺深但九三一爻又
　　似説學者事豈聖人亦有待於學邪所謂忠信進
　　德修辭立誠在聖人分上如何先生曰聖人亦是
　　如此進德亦是如此居業只是在學者則勉強而
　　行之在聖人則自然安而行之知至知終亦然又
　　問如庸言之信庸行之謹在聖人則自然如此為
　　盛德之至閑邪存其誠在聖人則為無斁亦保是
　　此意否先生曰謹信存誠是裏面工夫無迹忠信
　　進德修辭居業是外面事微有迹在聖人分位皆
　　做得自别○問忠信所以進德至居業也可以做
　　聖人事否曰不可所以進德正是做工夫處聖人
　　則不消説忠信了只説得至誠問如此則皆是學
　　者事曰然這裏大槩都是學者事又問頃見某人
　　言乾卦是聖人事坤卦是賢人事不知是否曰某
　　不見得如此便是這物事勞攘説他是聖人事他
　　這裏又有説學者處如初九云潛龍勿用子曰云
　　云也可以做聖人事九二曰云云也可以做聖人
　　説及至九三便説得勞攘只做得學者事矣○問
　　知至至之可與幾也知終終之可與存義也曰忠
　　信所以進德也修辭立其誠所以居業也方説知
　　至至之可與幾也知終終之可與存義也知至是
　　知得到至處至之謂意思也隨他到那裏這裏便
　　可與理㑹幾微處知終是知得到終處終之謂意
　　思也隨他到那裏這裏便可與存義存謂存主今
　　日也存主在這裏明日也存主在這裏○又曰内
　　積忠信所以進德也擇言篤志所以居業也擇言
　　得是修省言辭篤志便是立誠知至至之便是知
　　得進前去又曰知至便是眞實知得如惡惡臭如
　　好好色至之便是眞个求到如惡惡臭如好好色
　　之地知終便是知得進到這處了如何保守得便
　　終保守便是終之如修辭立其誠便是知終終之
　　可與幾是未到那裏先見得个事機便是見得到
　　那裏可與存義便似守得个物事在一个是進一
　　个是居進如日知其所亡只管進前去居如月無
　　忘其所能只管日日恁地做○又曰明道所云忠
　　信所以進德至君子當終日對越在天也這个只
　　是解一个終日乾乾忠信進德修辭立誠便無間
　　斷便是終日乾乾不必更説終日對越在天下面
　　説上天之載無聲無臭云云便是説許多事都只
　　是一个天○賀孫問夜來聞忠信所以進德終日
　　乾乾君子當終日對越在天詳此一段意只是體
　　當這个實理雖説出有許多般其實一理也曰此
　　只是解終日乾乾故説此一段從上天之載無聲
　　無臭説起雖是无聲臭其闔闢變化之體則謂之
　　天然所以能闔闢變化之理則謂之道其功用著
　　見處則謂之神此皆就天上説及説到其命於人
　　則謂之性率性則謂之道修道則謂之教此是就
　　人身上説上下説得如此子細都説了可謂盡矣
　　○問忠信所以進德修業如何是乾德敬以直内
　　如何是坤德曰忠信所以進德是健底意思是便
　　立脚做去敬以直内是順守意思是恁地收斂做
　　去○飛卿舉聖賢所言忠信處以求其同異曰公
　　所舉許多忠信只是一个但地頭不同直卿問乾
　　之忠信與他處所謂忠信正猶夫子之忠恕與子
　　思所謂違道不逺之忠恕相似曰不然此非有等
　　級也但地頭各别耳正如伊川所謂无妄之謂誠
　　不欺其次也不欺也是誠但是次於无妄耳先生
　　復問道夫昨所謂如何曰先生昨所舉如好好色
　　如惡惡臭説忠信所以進德曰只是如此何不以
　　此思之適所舉忠信只是對人言之者乾之忠信
　　是專在已上言之者乾卦分明是先見得這个透
　　徹便一直做將去如忠信所以進德至可與存義
　　也都是徑前做去有勇猛嚴厲斬截剛果之意須
　　是見得方能恁地又如樂則行之憂則違之確乎
　　其不可拔亦是這般剛決意思所以生知者分明
　　是合下便見得透故其健自然如此更著力不得
　　坤卦則未到這地位敬以直内義以方外未免𦂳
　　帖把捉有持守底意思不似乾卦見得來透徹○
　　道夫問易傳云内積忠信所以進德也積字又也
　　似用力如何曰正是用力不用力如何得乾卦雖
　　如此亦是言學但乾是先知得透故勇猛嚴厲其
　　進莫之能禦○履之問易之忠信莫只是實理曰
　　此説實理未得只是實心有實心則進德自無窮
　　已又曰實心便是學者之闗中河内必先有此而
　　後可以有為若无此則若存若亡而已烏能有得
　　乎有諸已之謂信意正謂此又曰程子謂一心之
　　中如有兩人焉將為善有惡以間之為不善又有
　　醜恥之心此正交戰之驗程子此語正是言意不
　　誠心不實處大凡意不誠分明是吾大賊我要上
　　他牽下來我要前他拖教後去此最學者所宜察
　　○道夫問忠信所以進德終日乾乾君子當終日
　　對越在天也曰此一段只是解个終日乾乾在天
　　之剛健者便是天之乾在人之剛健者便是人之
　　乾其體則謂之易這便是横渠所謂坱然太虚升
　　降飛揚未嘗止息者自此而下雖有許多般要之
　　形而上者謂之道形而下者謂之器皆是實理以
　　時節分段言之便有古今以血氣殻體言之便有
　　人已理卻只是一个理也○㬊亞夫問進德修業
　　復云居業修居所以不同先生曰德則日進不已
　　業如屋宇未修則當修之既修則居之○問克己
　　復禮乾道也持敬行恕坤道也曰乾是見羣龍无
　　首吉既變則成坤故先迷失道後順得常西南得
　　朋東北喪朋坤則都无頭但利牝馬之貞而已所
　　以乾卦自君子進德修業以至於知至至之可與
　　幾也知終終之可與存義也從知處説來如坤則
　　但是敬以直内義以方外只就持守處説只説得
　　一截如顔子克己復禮工夫卻是從頭做起來是
　　先要見得後卻做去大要著手脚仲弓卻只是據
　　見成本子做只是依本畫胡蘆都不問著那前一
　　截了仲弓也是和粹但精神有所不及顔子是大
　　賢故通曉向時陸子靜嘗説顔子不如仲弓而今
　　看著似乎是克己復禮底較不如那持敬行恕底
　　較无事但克己復禮工夫較大顔子似創業之君
　　仲弓似守成之君仲弓不解做得那前一截只據
　　見在底道理持守將去顔子極聰明警悟仲弓儘
　　和粹又問仲弓寛洪簡重如何見得曰也只想得
　　是恁地夫子許他南面將南面非如此不可如不
　　佞等處也見得他簡重而今觀他説居敬行簡之
　　類見得他工夫也大故細密○克己復禮也是有
　　知底工夫在前主敬行恕只是據見在依本分做
　　將去○或問修辭立其誠修辭所以立其誠意非
　　徒修飾為也若修飾則秖不誠矣平居亦當察此
　　而聖人獨言於九三者葢當危疑之地人情之變
　　辭危則易亢辭遜則易枉亦難乎有言矣於是焉
　　而能修之則誠立矣(並語/録)
　　廣漢張氏曰修辭乃是體當自家誠意深味曾子
　　之所謂出辭氣者則可知矣於九三言之者大抵
　　謂君子之學如是故能盡乎處上下之道也不必
　　云於是焉而能修之則誠立也(答俞/秀才)
　　東萊吕氏曰乾之九三九四皆有進德之意葢九
　　三九四皆重剛而不中處不安之地所以能進德
　　修業凡人之為學者若自以為安且足則終不可
　　以求進惟君子自處於不安故終日乾乾夕惕若
　　厲无咎是以德可進業可修孔子推明其義曰忠
　　信所以進德也修辭立其誠所以居業也大抵為
　　學之道當先立其根本忠信乃實德也有此實德
　　則可以進德修業根本不立則德終不可進業終
　　不可修譬之播種有一粒之種潛萌於地中故春
　　可生夏可長秋可成人但患无忠信若有忠信則
　　德何患不進業何患不修故忠信所以立本也修
　　辭立其誠此乃下工夫處大抵人之於辭當謹其
　　所發辭之所發貴出乎誠敬修於外而不修於内
　　此乃巧言令色非所謂修辭所謂修辭立其誠立
　　之一字學者最當看人之於道須當先立其根本
　　苟根本不立則遷轉流徙必為事物所奪必不能
　　存其誠此辭之所發所以貴立其誠而使之内外
　　一體然後可以居業也君子居業猶百工居肆以
　　成其事事之所以成由百工之居肆君子進德修
　　業安可无所居乎○又曰忠信本也人能本夫忠
　　信而端慤不欺則德業當進修矣業至大也居之
　　必有自惟修辭立誠則為居業之所凡人有所作
　　為必先見乎辭故疾人者有忌辭怒人者有忿辭
　　辭既修則其中可知矣誠所以立也此正學者下
　　手處○又曰知至至之可與幾也知終終之可與
　　存義也所見无毫髪不盡然後可與幾所謂義者
　　乃當然之理須全體是義乃可與存義若以義為
　　善而求為之亦不可與存義矣此乃聖人始終之
　　學如自十五而志于學便見得七十不踰矩地位
　　自可欲之謂善便見聖而不可知之謂神地位此
　　皆致知力行之所致也學至於此可謂盡矣聖人
　　方且曰是故居上位而不驕在下位而不憂自常
　　情觀此數句以聖人處之為甚易不知聖人處之
　　實難如中庸所謂君子尊德性而道問學致廣大
　　而盡精微極高明而道中庸乃曰居上不驕為下
　　不倍葢聖人始終之學既盡方知其為難故乾乾
　　因其時而惕雖危无咎此亦自然之理論聖人終
　　始之學雖曰甚難要之皆自不安中得之在下位
　　而不憂憂私憂也因其時而惕惕所宜惕也憂與
　　惕兩不相闗(並易/説)○又曰忠信所以進德也有根
　　則苗自長(紀/聞)
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
　伊川先生曰或躍或處上下无常或進或退去就從
　宜非為邪枉非離羣類進德修業欲及時耳時行時
　止不可常也故云或深淵者龍之所安也在淵謂躍
　就所安淵在深而言躍但取進就所安之義或疑辭
　隨時而未可必也君子之順時猶影之隨形可離非
　道也(易/傳)
　横渠先生曰以陽居隂故曰在淵位非所安故或以
　躍德非為邪故進退上下唯義所適唯時所合故曰
　欲及時也能如此擇義則无咎也○九四以陽居隂
　故曰在淵能不忘於躍乃可免咎非為邪也終其義
　也○九四曰上下无常非為邪也進退无恒非離羣
　也君子進德修業欲及時也此時可上可下可進可
　退非為邪也即是直也天道不越乎直直方大則不
　須習行之自无不利非為邪則是陟降庭止也進德
　修業欲及時即是无然畔援无然歆羨誕先登于岸
　也言无畔去亦无援引亦无歆向亦无羨而不為誕
　知登于岸耳岸所處地位也此與進无咎同意唯志
　在位天德而己位天德大人成性也九三九四大體
　相似此二時處危難之大聖人則事天愛民不恤其
　他誕先登于岸(並易/説)○陟降庭止上下无常非為邪
　也進德修業欲及時也在帝左右所謂欲及時者歟
　(正/䝉)
　　藍田吕氏曰淵者水囘旋者也水之囘旋其下必
　　深故淵亦為深物之隨流者至於波瀾囘旋則非
　　強有力者莫之能出矣九四上不在天下不在田
　　中不在人進而不已自於危疑之地或躍在淵者
　　也
　　漢上朱氏曰九四動之五進而上也復之四退而
　　下也故曰或躍或疑辭也謂非必也九四動正也
　　之五不正疑為邪四臣位五君位出乎臣之類離
　　羣也三陽為羣然上下進退无常者乃九三進德
　　修業至是欲及時爾故進則无咎不然四近君多
　　懼安得无咎易傳曰聖人之動无不時也(易/傳)
　　白雲郭氏曰上下進退皆貴有常而不變而此无
　　常者上下進退係乎時命也孔子嘗為委吏乘田
　　矣豈捨正道而為此哉亦豈離類敗德而為此哉
　　不得其時而已君子進德修業欲及時是以不忘
　　於或躍也孟子以可仕則仕可止則止為聖之時
　　而文言以或躍為欲及時其義一也由是知魯之
　　司冦或躍之義存焉耳九四之處不以正疑其為
　　邪也故言非為邪龍德在下而已違之疑其離羣
　　也故言非離羣孔子懼進不以道而退不以義者
　　故以及時釋或躍无咎之義(易/説)
　　新安朱氏曰内卦以德學言外卦以時位言進德
　　修業九三備矣此則欲其及時而進也(本/義)○或問
　　進德修業欲及時如何曰君子進德修業不但為
　　一身亦欲有為於天下及時是及時而進○問乾
　　卦内卦以德學言外卦以時位言否曰此正説文
　　言六段葢雖言德學而時位亦在其中非德學何
　　以處時位此是子曰以下分説其後卻錯雜説了
　　又曰文言多歸聖人上説○問乾九二君德也説
　　聖人之德已備何故到九三又卻説進德修業知
　　至至之答曰聖人逐爻取象此不是言修德節次
　　是言居地位節次乾之六爻皆是聖人之德只所
　　處之位不同初爻言不易乎世不成乎名云云至
　　潛龍也已是説聖人之德了只是潛而未用耳到
　　九二卻恰好其化已能及人矣又正是臣位所以
　　處之而安到九三居下卦之上位已高了那時節
　　无可做只得進德修業乾乾夕惕恐懼到九四位
　　便乖這處進退不由我了或躍在淵躍已離乎行
　　而未至乎飛行尚以足躍則不以足一跳而起脚
　　不踏地跳得便上天去不得依舊在淵裏也不可
　　知伊川道淵是龍之所安某謂不是如此田是平
　　所在縱饒有水也卻淺淵是深處那个不可測下
　　離乎行上近乎飛上不在天下不在田中不在人
　　故或之或之者疑之也不似九二安穩自在此時
　　進退只聽天矣以聖人言之這處是舜之歴試文
　　王三分天下有其二湯武鳴條牧野之時九三是
　　伊周地位然已自是難了看來人處大運中无一
　　時閒跳得時便做有德无位做不徹亦不失為潛
　　龍吉凶悔吝无一息停如大車輪一般恁地滚將
　　去聖人只隨它恁地去看道理如何在這裏則將
　　這道理處之在那裏則將那道理處之○上下无
　　常非為邪進退无恒非離羣是不如此只要得及
　　時又云如此説也好(並語/録)
　　東萊吕氏曰九四一章須看故无咎三字凡人規
　　行矩步自然无失若進退无常豈能无咎惟九四
　　或躍或潛或進或退乃无咎者以其進德修業之
　　及時也葢進德修業不可先時不可後時須識得
　　時中之義(易/説)○又曰進德修業所以言於九三何
　　也葢九三乾乾夕惕危懼不安之地也人惟不安
　　然後能進苟自以為安決无進益之理(紀/聞)
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
　伊川先生曰人之與聖人類也五以龍德升尊位人
　之類莫不歸仰況同德乎上應於下下從於上同聲
　相應同氣相求也流濕就燥從龍從虎皆以氣類故
　聖人作而萬物皆覩上既見下下亦見上物人也古
　語云人物物論謂人也易中利見大人其言則同義
　則有異如訟之利見大人謂宜見大德中正之人則
　其辨明言在見前乾之二五則聖人既出上下相見
　共成其事所利者見大人也言在見後本乎天者如
　日月星辰本乎地者如蟲獸草木隂陽各從其類人
　物莫不然也(易/傳)○雲從龍風從虎龍隂物也出來則
　濕氣烝然自出如濕物在日中氣亦自出雖木石之
　微感隂氣尚亦有氣則龍之興雲不足怪虎行處則
　風自生(入闗/語録)○動植之分有得天氣多者有得地氣
　多者本乎天者親上本乎地者親下然要之雖木植
　亦兼有五行之性在其中只是偏得土之氣故重濁
　也(吕與/叔録)○或問孝天之經何也曰本乎天者親上輕
　清者是也本乎地者親下重濁者是也天地之常莫
　不反本人之孝亦反本之謂也(時氏/拾遺)
　横渠先生曰谷神能象其聲而應之非謂能報以律
　吕之變也猶卜筮叩以是言則報以是物而已易謂
　同聲相應是也王弼謂命吕者律語聲之變非此之
　謂也○聖人作萬物覩故利見大人○本乎天者親
　上本乎地者親下此一章止為飛龍在天而發龍虎
　水火之喻葢明各逐一類去本在上者卻上去本在
　下者卻逐下德性本得乎天者今復在天是各從其
　類也(並易/説)○九五大人化矣天德位矣成性聖矣故
　既曰利見大人又曰聖人作而萬物覩(正/䝉)
　　龜山楊氏曰東坡云萬物覩乃是萬物欲見之言
　　欲見之便非聖人作而萬物覩如日在天萬物便
　　見聖人唯恐不作作則即覩矣作與覩同時事也
　　(蕭山/語録)
　　白雲郭氏曰大哉君臣之道各從其類如是之至
　　也故湯使聘之幡然而改者商之一德之臣也聞
　　文王興而盍歸乎來者周之同德之臣也雖求之
　　於上應之於下在人事如此而有必應必親之道
　　者係乎龍德之同耳(易/説)
　　漢上朱氏曰五變之二成巽下有伏震巽風震雷
　　同聲相應也二動之五成兌下有伏坎兑澤坎水
　　同氣相求也五之二兌澤流坎水流濕也二之五
　　離火見離燥卦火就燥也五變來之二二有伏震
　　雲從龍也二巽往之五五兌成虎風從虎也九五
　　中正而居天位聖人作也二震為萬物離目為覩
　　萬物覩也九五變六六本乎地故親下而見二九
　　二應五九本乎天故親上而見五易傳曰乾之二
　　五則聖人既出上下相見共成其事所利者見大
　　人也(易/傳)○又坎離天地之中圖曰坎離天地之中
　　乾坤天地鬼神也坎離日月水火也艮兌山澤也
　　震巽風雷也坎離震兌四時也坎離為天地之中
　　也聖人得天地之中則能與天地日月四時鬼神
　　合先天而天弗違聖人即天地也後天而奉天時
　　天地即聖人也聖人與天地為一是以作而萬物
　　覩同聲相應震巽是也同氣相求艮兌是也水流
　　濕火就燥坎離是也雲從龍風從虎有生有形各
　　從其類自然而已(圖/説)
　　新安朱氏曰作起也物猶人也覩釋利見之意也
　　本乎天者謂動物本乎地者謂植物物各從其類
　　聖人人類之首也故興起於上則人皆見之(本/義)○
　　飛龍在天利見大人文言分明言同聲相應同氣
　　相求水流濕火就燥雲從龍風從虎聖人作而萬
　　物覩他分明是以聖人為龍以作言飛以萬物覩
　　解利見大人只是言天下利見夫大德之君也今
　　人郤别做一説恐非聖人本意(語/録)
　　東萊吕氏曰大凡聲不同則不相應氣不同則不
　　相求物各從其類聖人與萬物非相類然聖人一
　　作而萬物皆覩葢聖人萬物皆備於我故一作而
　　萬物皆覩言萬物各以同聲同氣相從如水不流
　　燥火不就濕雲不從虎風不從龍以其聲氣之異
　　也聖人通天下之聲為一聲不見有異聲故无一
　　聲之不相應通天下之氣為一氣不見有異氣故
　　无一氣之不相求所以一出而萬物咸覩彼本乎
　　天者親上不親乎下本乎地者親下不親乎上豈
　　若聖人備萬物於我徧為萬物之類乎聖人作而
　　萬物覩若以爻體觀之則同聲相應同氣相求至
　　上下皆親固其常理然此何預學者事學者須詳
　　體此意廣而推之吾胷中自有聖人境界吾能反
　　而求之則當有應之者如克己復禮天下歸仁之
　　意是也(易/説)
上九曰亢龍有悔何謂也子曰貴而无位高而无民賢
人在下位而无輔是以動而有悔也
　伊川先生曰九居上而不當尊位是以无民无輔動
　則有悔也(易/傳)
　横渠先生曰亢而自喪之也(易/説)○亢龍以位畫為言
　若聖人則不失其正何亢之有(正/䝉)
　　白雲郭氏曰貴而非其位不知退也高而无其民
　　不知喪也賢人謂九三也九三之德知幾夕惕與
　　此異矣德既不同則在下不應不為輔也動不知
　　止其悔宜矣(易/説)
　　漢上朱氏曰九居上處極貴而失尊位无位也王
　　弼謂初上无位誤也三變成坤坤為衆民也三不
　　變高而无民也賢人九三剛正也不變以應之賢
　　人在下位而上无輔也故動則有悔貴高而盈亢
　　則窮也爻辭曰大人文言曰聖人聖人有大之極
　　而不為其大大而化也(易/傳)
　　新安朱氏曰賢人在下位謂九五以下无輔以上
　　九過高志滿不來輔助之也○此第二節申象傳
　　之意(本/義)○問王弼説初上无隂陽定位如何先生
　　曰伊川説隂陽竒耦豈容无也乾上九貴而无位
　　需上六不當位乃爵位之位非隂陽之位此説極
　　好(語/録)
　　東萊吕氏曰過中則亢中不可過上過五故亢日
　　中則􁀈月盈則食亢之理也賢者過之亦是道術
　　之亢若清虚絶滅之學所見非不自高然至於无
　　位无民无輔則皆不可用易无所不載故此亦可
　　以言亢(易/説)○上九賢人在下位而无輔葢上九窮
　　高極亢不能下賢所以賢人在下位而不輔之也
　　(紀/聞)
　
　
　合訂刪補大易集義粹言卷三
欽定四庫全書
　合訂刪補大易集義粹言卷四
　　　　　　　　　　頭等侍衛納喇性德編
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
　伊川先生曰此以下言乾之時勿用以在下未可用
　也○時舍隨時而止也(舍去/聲)○行事進德修業也○
　自試隨時自用也○上治得位而行上之治也○窮
　之災窮極而災至也○天下治用九之道天與聖人
　同得其用則天下治也(並易/傳)
　横渠先生曰九二居大中安止之地至于三四則不
　得所安也○三四與二皆言所遇之時二之時平和
　見龍在田者則是可止之處也時舍時止也以時之
　和平故利見不至於有害三四則皆時為難危又重
　剛又不中至九五則是聖人極致處不論時也(易/説)○
　大而得易簡之理當成位乎天地之中時舍而不受
　命乾九二有焉及夫化而聖矣造而位天德矣則富
　貴不足以言之○九五成性則躋聖而位天德九二
　正位於内卦之中有君德矣而非上治也九五言上
　治者言乎天之德聖人之性故捨曰君而謂之天見
　大人德與位之皆造也(並正/䝉)
　　白雲郭氏曰下也曰下言微也如有鰥在下也前
　　言位之人也後言爻之時也○時舍時可進故隨
　　時而舍明有正中君德亦必待時○行事興事造
　　業大有為也○自試君子謹失時之戒故或自試
　　○上治以天德位天位治所從出○窮之災窮不
　　知變故災至○天下治知乾元之義而用天德則
　　治矣(並易/説)
　　漢上朱氏曰易傳曰言乾之時也潛龍勿用時在
　　下也見龍在田時可止也舍止也井初六為九五
　　舍之與此象異二陽方進而未泰故可舍止音茇
　　舍之舍九二變遯艮有止意終日乾乾進而行事
　　之時非乾乾不能堪其事巽行事也或躍在淵上
　　下進退无常自試時也飛龍在天在上而致治時
　　也亢龍有悔陽窮於九隂窮於六位窮於上窮則
　　變變則通通則乆上九窮不知變窮之災也天災
　　曰災數極時也𤣥有三統九㑹陽以九終以極數
　　也然天人有交勝之理故有悔天德不可為首用
　　九不見其首則不過不過中也六位得中天下治
　　也(易/傳)
　　新安朱氏曰時舍言未為時用也○自試未遽有
　　為姑試其可○上治居上以治下○天下治言乾
　　元用九見與它卦不同君道剛而能柔天下无不
　　治矣○此第三節再申前意(本/義)
　　東萊吕氏曰乾元用九天下治也乾天也元聖人
　　也天无時而不用九而天下有治不治者由居其
　　下者无用九之聖人耳聖人與天同德則天下治
　　矣(易/説)○又曰乾元用九天下治也易傳云天與聖
　　人同得其用則天下治也葢天之用未嘗一日而
　　息天下本合常治然一治一亂者只為人與天不
　　相似不能得天之用所以不治故必待天與聖人
　　同得其用然後天下治也(紀/聞)
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
　伊川先生曰此以下言乾之義方陽微潛藏之時君
　子亦當晦隱未可用也○天下文明龍德見於地上
　則天下見其文明之化也(一作而/化之)○與時偕行隨時
　而進也○乾道乃革離下位而升上位上下革矣
　乃位乎天德正位乎上位當天德(一作/德矣)○與時偕極
　時既極則處時者亦極矣○乃見天則用九之道天
　之則也天之法則謂天道也(並易/傳)
　横渠先生曰乾二五皆正中之德五則曰大人造也
　又曰聖人作而萬物覩大人而升聖乃位乎天德也
　不言帝王而言天德位不足道也所性不存焉潛龍
　自是聖人之德備具但未發見○見龍成性至飛龍
　則位天德○九五言乃位乎天德葢是成聖實到也
　不言首出所性不存焉其實天地也不曰天地而曰
　天德言德則德位皆造故曰大人造也至此乃是大
　人之事畢矣五乾之極盛處故以此當聖人之成德
　言乃位即是實到為己有也若由思慮勉勉而至者
　止可言知不可言位也乃位則實在其所矣大抵語
　勉勉者則是大人之分也勉勉則猶或有退少不勉
　勉斯退矣所以須學問進德修業欲成性也成性則
　縱心皆天也所以成性則謂之聖者如夷之清惠之
　和不必勉勉彼一節而成性若聖人則於大以成性
　(並易/説)
　　廣平游氏曰揲蓍之法遇九六之數則變乾以純
　　陽故陽極而亢坤以純隂故隂極而戰如其不變
　　則亢而災戰而傷不能免也乾以用九則陽知險
　　而變故无首而吉坤以用六則隂知阻而變故永
　　貞而利乾坤純乎隂陽者也故有用九用六與他
　　卦不同將來者進成功者退天之則也故乾元用
　　九乃見天則(易/説)
　　龜山楊氏曰樂則行之憂則違之孔顔之所同天
　　下文明則孔子而已矣○毋固則與時偕行(並語/解)
　　兼山郭氏曰剛健中正純粹精乾之九五七者咸
　　在故為一也為物不貳則其生物不測是以變動
　　不居周流六虛莫有留礙者矣故曰飛龍在天乃
　　位乎天德(易/説)
　　白雲郭氏曰陽氣潛藏則閉塞未亨之時○天下
　　文明君子出則道大明○與時偕行時可行健君
　　子應時行之行謂用也○乾道乃革潛龍之義至
　　四而革矣○乃位乎天德有天德而得天位也○
　　與時偕極乾道極矣時不復矣而不知止故與偕
　　極○乃見天則惟天為大惟堯則之觀用九之義
　　見天之可則也(並易/説)
　　漢上朱氏曰易傳曰言乾之義也乾伏坤見陽氣
　　潛藏故曰潛龍勿用坤文離明德施之普光于天
　　下人文明也故曰見龍在田三陽方行亦與之行
　　故終日乾乾行不息也周公繼日待旦之時乎四
　　人位五天位離人之天水火相息乾道革矣故曰
　　或躍在淵天不可階而升也不曰位乎君位而曰
　　位乎天德者成性躋聖也張載曰受命首出則所
　　性不存焉故曰飛龍在天亢龍有悔上極也消息
　　盈虛與時偕行則无悔偕極則窮故有悔也六九
　　相變天地之道不可違之則也乾元始也於其始
　　也用九其終不過矣以其不可過也故曰天則見
　　天則則知中道乃固然之理非人能為之也(易/傳)
　　新安朱氏曰天下文明雖不在上位然天下已被
　　其化○與時偕行時當然也乾道乃革離下而上
　　變革之時○天德即天位也葢唯有是德乃宜居
　　是位故以名之○乃見天則剛而能柔天之法也
　　○此第四節又申前意(本/義)○問程易以文言中三
　　段論潛龍以下六爻分作乾之用乾之時乾之義
　　看來恐可移易説先生曰凡説經若移易得便不
　　是本意看此三段只是聖人反復贊詠乾之德耳
　　如潛龍勿用陽在下也便是第二段陽氣潛藏便
　　是上段龍德而隱者也聖人反復發明以示人耳
　　(語/録)
　　東萊吕氏曰象與文言論上九一爻曰亢龍有悔
　　盈不可乆也又曰動而有悔又曰窮之災也又曰
　　知進而不知退皆言亢之不可極至於所謂與時
　　偕極葢諸處已説盛滿之當抑故此章特發此義
　　謂時方盛滿道亦與之盛滿何適而非道也○或
　　躍在淵乾道乃革四去五為近(並易/説)○又曰程傳
　　言正位乎上位當天德位稍偏則於天德不相當
　　○終日乾乾與時偕行在天之時寒往則暑來晝
　　往則夜來初未嘗息至於人則朝氣鋭暮氣惰不
　　能終日乾乾者葢梏於血氣不能與天地之氣相
　　通故也若與天地之氣相通則與時偕行矣○或
　　躍在淵乾道乃革自凡入聖全在一躍四離下位
　　而升上位如人自凡入聖也非一躍豈能變革乎
　　○乾元用九乃見天則用九之道在乎无首天敘
　　有典天秩有禮本未嘗為首因其元有父子故有
　　父子之典因其元有吉凶故有吉凶之禮本非天
　　為首而創立之也此所謂天則(紀/聞)○又曰乾元用
　　九乃見天則天則政在无首處(己丑/課程)
乾元者始而亨者也利貞者性情也乾始能以美利利
天下不言所利大矣哉
　康節先生曰凡言大者无得而過之也亦未始以大
　為自得故能成其大豈不謂至偉者歟(觀物/篇)
　明道先生曰性情猶言資質體段(劉絢/師訓)
　伊川先生曰反復詳説以盡其義既始則必亨不亨
　則息矣乾之性情也既始而亨非利貞其能不息乎
　○乾始之道能使庶類生成天下䝉其美利而不言
　所利者葢無所不利非可指名也故贊其利之大曰
　大矣哉(並易/傳)○元亨者只是始而亨者也此通人物
　而言(通元本/作詠字)謂始初發生大槩一例亨通也及到利
　貞便是各正性命後屬人而言也利貞者分在性與
　情只性為本情是性之動處情又幾時惡故者以利
　為本只是順利處為性若情則須是正也(吕與叔/東見録)○
　利貞者性情也言利貞便是乾之性情因問利與以
　利為本之利同否先生曰凡字只有一箇用有不同
　只看如何用凡順理无害處便是利君子未嘗不欲
　利然孟子言何必曰利者葢只以利為心則有害如
　上下交征利而國危便是有害未有仁而遺其親未
　有義而後其君不遺其親不後其君便是利仁義未
　嘗不利(楊遵/道録)
　横渠先生曰利貞者性情也以利解性貞解情利流
　通之義貞者實也利快利也貞實也利性也貞情也
　情儘在氣之外其發見莫非性之自然快利盡性所
　以神也情則是實事喜怒哀樂之謂也欲喜者如此
　喜之欲怒者如此怒之欲哀欲樂者如此哀之樂之
　莫非性中發出實事也(易/説)
　　白雲郭氏曰元亨者乾之始也利貞者乾之性情
　　也乾之始大是也乾之性情健是也惟有大故元
　　亨而健故利貞也○利天下者始於乾元故彖曰
　　大哉乾元萬物資始可言所利則其利小矣不言
　　所利无所不利也(並易/説)
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
　伊川先生曰大哉贊乾道之大也以剛健中正純粹
　六者形容乾道精謂六者之精極以六爻發揮旁通
　盡其情義乘六爻之時以當天運則天之功用著矣
　故見(一作/曰)雲行雨施隂陽溥暢天下和平之道也(易/傳)
　横渠先生曰剛健中正中爻之德○剛健中正純粹
　精也主以中正為精也六爻發揮言時各異旁通情
　也情猶言用也(並易/説)
　　兼山郭氏曰乾之為乾剛健中正純粹精是也考
　　乾之象則六爻不齊能盡乾之義就其中正而純
　　全焉獨見乎九五所以取象於飛龍也必也考論
　　其精微則七者咸在也葢陽德為剛乾德為健以
　　位則中以才則正上下无異體故謂之純内外无
　　偏係故謂之粹它卦莫能與之同故謂之精(易/説)
　　白雲郭氏曰剛健中正純粹精乾之德也六爻發
　　揮旁通情乾之業也時乘六龍以御天乾之用也
　　雲行雨施天下平乾之功也有是德則有是業有
　　是用則有是功也然精者德之精情者卦之情乘
　　六龍用九也天下平致美利也乾之大如此聖人
　　之法乾也剛健中正以崇德發揮旁通以廣業時
　　乘六龍崇德以致用也雲行雨施廣業之功成也
　　(易/説)
　　漢上朱氏曰元者乾之始剛反而動亨在其中矣
　　利貞者乾之性情也性情猶言資質也動而生物
　　利也不有其功常乆而不已貞也貞正也始則亨
　　亨則利利則貞在其中諸卦言利者指事而言之
　　利於此或不利於彼乾始萬物資之天下之大无
　　不䝉其利者不言所利則其利大矣故謂之元元
　　又訓大故也夫子欲言乾道之大其辭有不能盡
　　者故曰大哉乾乎乾總言之則剛不撓也健不息
　　也健者積剛而成也悉數之則中正而不倚也純
　　全而粹美也一三五正也二五中也中而正者其
　　九五乎八卦皆紀也純而粹者其重乾乎故太𤣥
　　準之以睟其首辭曰陽氣袀晬清明道至於純粹
　　无以復加矣而六者皆原於一一者何乾始也天
　　地之一本萬物之一源精之又精剛健中正純粹
　　自此而出故曰剛健中正純粹精也易傳曰精謂
　　六者之精極也以一言該之曰正正者乾之性也
　　六爻發越揮散旁通於諸卦被於三百八十四爻
　　无往而不利者乾之情也情變動也性不變者也
　　時乘六龍者以御天而行也雲行雨施者天下平
　　均也二者體元亨也元亨則利貞在其中矣葢雲
　　行雨施品物流形則萬物各正其性命矣鄭康成
　　本作情性(易/傳)○又曰乾為美又為嘉嘉美之至也
　　乾坤合德乃有是象(叢/説)
　　新安朱氏曰乾元始則必亨理勢然也利貞收斂
　　歸藏乃見性情之實乾始始者元而亨也利天下
　　者利也不言所利者貞也或曰坤利牝馬則言所
　　利矣剛以體言健兼用言中者其行无過不及正
　　者其立不偏四者乾之德也純者不雜於隂柔粹
　　者不雜於邪惡葢剛健中正之至極而精者又純
　　粹之至極也或疑乾剛无柔不得言中正者不然
　　也天地之間本一氣之流行而有動靜耳以其流
　　行之統體而言則但謂之乾而无所不包矣以其
　　動靜分之然後有隂陽剛柔之别也旁通猶言曲
　　盡時乘言聖人乘六龍以御天則如天之雲行雨
　　施而天下平也○此第五節復申首章之意(本/義)○
　　乾元者始而亨一段元亨是生出去利貞是收斂
　　來方見性情所以周子言元亨誠之通利貞誠之
　　復利貞者性情也是乾元之性情始而亨時是乾
　　之發作處共是一箇性情到那利貞處一箇有一
　　箇性情百榖草木皆有箇性情了元亨方是它開
　　花結子時到這利貞時方見得它底性情就這上
　　看乾之性情便見得這是利貞誠之復處○問一
　　陽動於下乃天地生物之心如何利貞處乃為乾
　　之性情先生曰元亨者發見流行之處利貞乃其
　　本體無所作用之實性情猶言情狀於其收斂无
　　所作用方見得它情狀眞實○問太極圖中言聖
　　人定之以中正仁義而主靜何也先生曰中正仁
　　義分屬動靜而聖人則主於靜葢正所以能中義
　　所以能仁克己復禮義也義故能仁易言利貞者
　　性情也元亨是發用處必至於利貞乃見乾之實
　　體萬物到秋冬收斂成實方見得他本質故曰性
　　情此亦主靜之説也○問利貞者性情也先生云
　　是對元亨言之性情是説本體○不言所利明道
　　説云不有其功常乆而不已者乾也此語説得好
　　○問乾不言所利程易謂无所不利故不言利如
　　何曰是也乾則无所不利故但説利貞坤只利牝
　　馬之貞則有利不利矣○大哉乾乎陽氣方流行
　　固已包了全體隂便在這裏了所以説剛健中正
　　然不可道這裏卻夾雜些隂柔所以卻説純粹精
　　○又曰剛健中正純粹精也觀其文勢只是言此
　　四者又純粹而精耳程易作六德解未安○問乾
　　剛健中正或謂乾剛无柔不得中正先生常言天
　　地之間本一氣之流行而有動靜耳以其流行之
　　統體而言則但謂之乾而无所不包以動靜分之
　　然後有隂陽剛柔之别所謂流行之統體指乾道
　　而言邪先生曰大哉乾元萬物資始乾道變化各
　　正性命只乾便是氣之統體物之所資始物之所
　　正性命豈非无所不包但自其氣之動而言則為
　　陽自其氣之靜而言則為隂所以陽常兼隂隂不
　　得兼陽陽大隂小隂必附陽皆此意也○剛健中
　　正為其嫌於不中正所以説箇中正陽剛自是全
　　體豈得不中正這箇因近日趙善譽者著一件物
　　事説道只乾坤二卦便偏了乾只是剛底一邊坤
　　只是柔底一邊某説與它道聖人做一部易如何
　　卻將兩箇偏底物事放在劈頭如何不討箇渾淪
　　底放在那裏注中便是破它説○又曰元亨是大
　　通利貞是收斂情性○又曰四端四德逐一言之
　　則各自為界限分而言之則仁義又是一大界限
　　故曰仁人心也義人路也如乾文言既曰四德又
　　曰乾元者始而亨者也利貞者性情也(並語/録)
君子以成德為行日可見之行也潛之為言也隱而未
見行而未成是以君子弗用也
　伊川先生曰德之成其事可見者行也德成而後可
　施於用初方潛隱未見其行未成未成未著也是以
　君子弗用也(易/傳)
　横渠先生曰成德為行德成自信則不疑所行日見
　於外可也○君子之道成身成性以為功者也未至
　於聖皆行未成之地耳顔子之徒隱而未見行而未
　成故曰吾聞其語矣未見其人也龍德而隱聖修而
　未成者也非如學者之未成凡言龍喻聖也若顔子
　可以當之雖伯夷之學猶不可言龍龍即聖人之德
　顔子則術正也(並易/説)○以能問不能以多問寡私淑
　艾以教人隱而未見之仁也(語/解)
　　白雲郭氏曰隱而未見時之未至也行而未成德
　　未大成也是以確乎不可拔也成德者時乘之龍
　　德也言之信行之謹善世不伐德博而化皆可見
　　也初之潛未足以與此(易/説)
　　漢上朱氏曰君子積善成德以其成德行之為行
　　日可見於外而不可掩者行也九二是也隱之為
　　言隱伏而未見於世行而其德未成是以弗用張
　　載曰未至於聖皆行而未成之地(易/傳)
　　新安朱氏曰成德已成之德也初九固成德但其
　　行未可見耳(本/義)○問行而未成如何曰只是事業
　　未就又問乾六爻皆聖人事安得有未成伊川云
　　未成是未著莫是如此否曰雖是聖人畢竟初九
　　行而未成又問此只論事業不論德否曰不消如
　　此費力且如伊尹居有莘之時便是行而未成(語/録)
　　東萊吕氏曰君子以成德為行此漆雕開所以不
　　仕歟(己丑/課程)
君子學以聚之問以辯之寛以居之仁以行之易曰見
龍在田利見大人君德也
　伊川先生曰聖人在下雖已顯而未得位則進德修
　業而已學聚問辯進德也寛居仁行修業也君德已
　著利見大人而進以行之耳進居其位者舜禹也進
　行其道者伊傅也(易/傳)
　　廣平游氏曰乾之道不盡於九二故有學問坤之
　　道盛於六二故不習无不利(易/説)○閑邪存誠此尊
　　德性也非學以聚之問以辯之則擇善不明矣(中/庸)
　　(解/)
　　兼山郭氏曰九二見龍在田以君德而處臣位在
　　君子方學以聚之問以辯之者也田非不可安安
　　之非所宜也是以利見大人彚以待征學以待發
　　故也(易/説)
　　白雲郭氏曰學聚問辯寛居之者期於仁以行之
　　耳故潛龍勿用知其行而未成也見龍在田知其
　　君德大成而可行也是以利見大人惟仁以行之
　　為九二之事(易/説)
　　漢上朱氏曰初九正其始二益之而説學以聚之
　　也聚者升而上也兌為口問以辯之也二動中虚
　　虚則有容寛以居之也動而以巽行仁以行之也
　　學聚問辯寛居仁行二與五應有君德也是以言
　　行如上云(易/傳)
　　新安朱氏曰葢由四者以成大人之德再言君德
　　以深明九二之為大人也(本/義)○學聚問辯聖人説
　　得寛這箇便是上面所謂君德兩處説君德皆如
　　此(語/録)
　　東萊吕氏曰學聚問辯而又曰寛以居之何也葢
　　到此地位正須涵養此理迫則失之矣○九二見
　　龍在田德施既普自常情論之豈復更待學問而
　　猶曰學以聚之問以辯之寛以居之仁以行之者
　　葢健而无息之謂乾若以德施既普為足不復學
　　問居行是有息也有息非乾也(並紀/聞)又曰程氏傳
　　聖人在下雖已顯而未得位則進德修業而已學
　　聚問辯進德也寛居仁行修業也聖人兩字當看
　　(己丑/課程)
九三重剛而不中上不在天下不在田故乾乾因其時
而惕雖危无咎矣
　伊川先生曰三重剛剛之盛也過剛而居下之上上
　未至於天而下已離於田危懼之地也因時順處乾
　乾兢惕以防危故雖危而不至於咎君子順時兢惕
　所以能泰也(易/傳)
　横渠先生曰乾三四位過中重剛時不可舍庸言庸
　行不足以濟之雖大人之盛有所不安外趨變化内
　正性命故其危其疑艱於見德者時不得舍也(正/蒙)
　　兼山郭氏曰九三上不在天下不在田位則人也
　　故因時而惕進德修業之事也(易/説)
　　白雲郭氏曰在天為君在田為臣皆中正也三乘
　　重剛而過中故為危懼之地(易/説)
　　漢上朱氏曰九三九四以剛乘剛而不中過乎剛
　　也二為田九三居下位之上雖上不在天而下已
　　離田動則危且有咎故乾乾不息因其可危之時
　　而惕則雖危无咎矣(易/傳)
　　新安朱氏曰重剛謂陽爻陽位(本/義)
九四重剛而不中上不在天下不在田中不在人故或
之或之者疑之也故无咎
　伊川先生曰四不在天不在田而出人之上矣危地
　也疑者未決之辭處非可必也或進或退惟所安耳
　所以无咎也(易/傳)
　横渠先生曰此以六畫分三才也以下二畫屬地則
　四逺於地故言中不在人若三則止言不在天在田
　而已(易/説)
　　兼山郭氏曰九四或躍在淵上不在天下不在田
　　中不在人乾道之革也是以進不安於進退不安
　　於退處不安於處故疑也(易/説)
　　白雲郭氏曰四承重剛多懼之地上不為中正之
　　君下不為同德之臣中非興事造業之任故於進
　　退懼而或之也或之則毋必是以可進則進可退
　　則退故无咎(易/説)
　　漢上朱氏曰四上不在天下不在田或進而之五
　　則中不在人可懼之地也故疑而未決上下進退
　　不必於處是以无咎九三之惕九四之疑可謂能
　　用九矣雖重剛不中何患於過乎(易/傳)
　　新安朱氏曰九四非重剛重字疑衍在人謂三或
　　者隨時而未定也(本/義)
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況於人乎況於鬼神乎
　康節先生曰堯之前先天也堯之後後天也後天乃
　效法耳(觀物/外篇)
　明道先生曰大人者與天地合其德與日月合其明
　非在外也○至誠可以贊天地之化育則可以與天
　地參贊者參贊之義先天而天弗違後天而奉天時
　之謂也(並劉絢/師訓)○若不一本則安得先天而天弗違
　後天而奉天時(吕與/叔録)
　伊川先生曰大人與天地日月四時鬼神合者合乎
　道也天地者道也鬼神者造化之迹也聖人先於天
　而天同之後於天而能順天者合於道而已合於道
　則人與鬼神豈能違也(易/傳)○天且不違況於鬼神乎
　鬼神言其功用天言其主宰(游氏/拾遺)○聖人與天地合
　德日月合明六尺之軀能有多少技藝人有身須用
　才聖人忘己更不論才也(劉元承/手編)
　横渠先生曰浩然无間(一作/害)則天地合德照无偏係
　則日月合明天地同流則四時合序酬酢不倚則鬼
　神合吉凶天地合德日月合明然後能无方體能无
　方體然後能无我○先後天而不違順至理以推行
　知无不合也雖然得聖人之任皆可勉而至猶不害
　於未化爾○大人與聖人自是一節妙處精義入神
　以致用也利用安身以崇德也以理計之如崇德之
　事尚可勉勉修而至若大人以上事則无修故曰過
　此以往未之或知言不可得而知也直待已實到窮
　神知化是德之極盛處也然而人為者不過大人之
　事但德盛處唯已知之黙而成之不言而信不怒而
　威如此方是成就吾之所行大人之事而已故於此
　爻却説大人者與天地合其德與日月合其明與四
　時合其序與鬼神合其吉凶如此則是全與天地一
　體然不過是大人之事惟是心化也故嘗謂大可為
　也大而化不可為也在熟而已葢大人之事修而可
　至化則不可加功加功則是助長也要在乎仁熟而
　已然而至於大以上自是住不得言在熟極有意大
　與聖難於分别大以上之事如禹稷臯陶輩猶未必
　能知然須當皆謂之聖人葢為所以接人者與聖同
　但已自知不足不肯自以為聖如禹之德斯可謂之
　大矣其心以天下為己任規模如此又克己若禹則
　與聖人直无間别孔子亦謂禹吾无間然矣久則須
　至堯舜有人於此敦厚君子无少異聖人之言行然
　其心與眞仲尼須自覺有殊在它人則安能分别當
　時至有以子貢為賢於仲尼者惟子貢則自知之人
　能以大為心常以聖人之規模為己任乆於其道則
　須化而至聖人理之必然如此其大即是天也又要
　細密處行之并暗隙不欺若心化處則誠未易至孔
　子猶自謂若聖與仁則吾豈敢儻曰吾聖矣則人亦
　誰能知故曰知我者其天乎(並易/説)
　　龜山楊氏曰聖人與鬼神合其吉凶則其禱也久
　　矣(語/解)
　　兼山郭氏曰孔子釋飛龍而明之以四合何也葢
　　在天地則合德在日月則合明在四時則合序在
　　鬼神則合其吉凶雖四者之間各有所合而終无
　　所留究其道則无不周考其迹則无可繫此莊子
　　所謂反一无迹者也反一无迹惟飛龍能盡之不
　　然釋飛龍何與於四合者也(易/説)○又曰嘗讀易至
　　於乾之九五曰飛龍在天孔子曰天地合其德日
　　月合其明四時合其序鬼神合其吉凶先天而天
　　弗違後天而奉天時葢言誠者事也九二曰見龍
　　在田子曰學以聚之問以辯之寛以居之仁以行
　　之葢言誠之者之事也(中庸/解)○孔子於易之乾明
　　大人之道則知大者乾道也(浩然/圖)
　　和靖尹氏曰寛問易曰夫大人者與天地合德云
　　云有説此只是乾元九五之大人又云此只是説
　　卦體如此答曰非也此説大人所以為大者以與
　　天地日月合其道也伊川曰合其道葢為此若不
　　知其道合箇甚底天地且就上著箇德字日月亦
　　然不可日月却言德也葢且就上著一字形容只
　　是要合其道令學者有下手處寛又問或謂此九
　　五之大人非學之所能及何也曰聖人立言本為
　　要學也至如誠敬若馴致之其至也非大人而何
　　寛又問大人與聖人同否曰大以其大聖以其聖
　　而言聖謂不可窺測若孟子説得甚詳充實而有
　　光輝之謂大大而化之之謂聖聖而不可知之之
　　謂神神也者葢妙萬物為言非謂别有神人也只
　　是聖人如今之俗語曰如聖㑹聖葢孟子所謂不
　　可知者乃形容聖之語也(語/録)
　　白雲郭氏曰天下至大也非有大德者不能有天
　　下惟有大德故其德有容无私於覆載其明无不
　　及无私於照臨其序有常无私於生養其吉凶有
　　感无私於賞罰是以能同於天而无相違之道況
　　於人鬼乎葢與天道同者不繫乎先天後天也究
　　觀乾之一卦則包犧之畫明人配天地文王之重
　　明聖人成天地之能周公之爻明有天德則居天
　　位孔子之辭明合天地則可以治神人乃知君德
　　不可以不大也故堯則天之大舜能有大禹為大
　　禹皆九五之大人歟(易/説)
　　漢上朱氏曰道者循萬物之理而行其所无事者
　　也天地之覆載日月之照臨四時之消長鬼神之
　　吉凶豈有意為之哉大人其道與天地日月四時
　　鬼神合故順至理而推行之先後天而弗違天且
　　不違而況於人乎況於鬼神乎鬼神者流行於天
　　地之間者也是以九五利見大人也(易/傳)
　　新安朱氏曰大人即釋爻辭所利見之大人也有
　　是德而當其位乃可以當之人與天地鬼神本无
　　二理特蔽於有我之私是以梏於形體而不能相
　　通大人无私以道為體曾何彼此先後之可言哉
　　先天不違謂意之所為黙與道契後天奉天謂知
　　理如是奉而行之囘紇謂郭子儀曰卜者言此行
　　當見一大人而還其占葢與此合若子儀者雖未
　　及乎夫子之所論然其至公无我亦可謂當時之
　　大人矣(本/義)○問先天而天弗違後天而奉天時聖
　　人與天為一安有先後之殊曰只是聖人意要如
　　此天便順從先後相應不差毫釐也因説人常云
　　如雞伏子啐啄同時不知是如此否時舉云舊時
　　閒常養雞時舉時為兒童日候其雛之出見他母
　　初未嘗啄葢氣數才足便自横迸裂開有時見其
　　出之不利因用手略助之則其子下來便不長進
　　以此見得這裏一毫人力有不能與先生笑而然
　　之○問程易言天專言之則道也又曰天地者道
　　也不知天地即道邪抑天地是形所以為天地乃
　　道邪先生曰伊川此句某未敢道是天地或只以
　　形言先天而天弗違者如禮雖先王未之有而可
　　以義起之類葢雖天之所未為而吾意之所為自
　　與道契天亦不能違也後天而奉天時如天敘有
　　典天秩有禮之類雖天之所已為而理之所在吾
　　亦奉而行之耳葢大人无私以道為體此一節只
　　是釋大人之德其曰與天地合其德與日月合其
　　明與四時合其序與鬼神合其吉凶將天地對日
　　月四時鬼神説便只是指形而下者言○先天而
　　天弗違後天而奉天時葢聖人與天无間譬如朋
　　友忘形行路之際或我在前而彼隨之或彼在前
　　而我隨之並无形迹也不必分解如何謂之先天
　　如何謂之後天(並語/録)
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
　伊川先生曰極之甚為亢至於亢者不知進退存亡
　得喪之理也聖人則知而處之皆不失其正故不至
　於亢也(易/傳)
　　白雲郭氏曰孔子可仕則仕可止則止可久則久
　　可速則速孟子稱為聖之時大哉隨時之義也一
　　失其正而為亢則於進退存亡得喪之際尚不能
　　周知況天下國家乎聖人釋爻至於四五者葢其
　　道難以一義盡也(易/説)
　　漢上朱氏曰亢者處極而不知反也萬物之理進
　　必有退存必有亡得必有喪亢知一而不知二故
　　道窮而致災人固有知進退存亡者矣其道詭於
　　聖人則未必得其正不得其正則與天地不相似
　　知進退存亡而不失其正者其唯聖人乎故兩言
　　之前曰大人此曰聖人知進退存亡不失其正則
　　德合隂陽與天地同流而无不通矣此大而化之
　　者也(易/傳)
　　新安朱氏曰所以動而有悔也○知其理勢如是
　　而處之以道則不至於有悔矣固非計私以避害
　　者也再言其唯聖人乎始若設問而卒自應之也
　　此第六節復申第二第三第四節之意(本/義)○王肅
　　本兩箇其唯聖人乎一作其唯愚人乎此必是他
　　自改所以亂説○介甫以武王觀兵為九四大无
　　義理兼觀兵之説亦自无此事如今日天命絶則
　　今日便是獨夫豈容更留之三年今日天命未絶
　　便是君也為人臣子豈可以兵脅其君安有此義
　　(並語/録)
　
　
　
　
　
　
　
　
　
　
　
　
　合訂刪補大易集義粹言卷四
欽定四庫全書
　合訂刪補大易集義粹言卷五
　　　　　　　　　　頭等侍衛納喇性徳編
䷁(坤下/坤上)
　　廣平㳺氏曰坤者純隂之卦也故初六隂生有履
　　霜之戒六四重隂有天地閉之象(易/説)
　　五峯胡氏曰所以謂丑為地統者為是二陽也偶
　　便是坤矣若隂則從陽者也豈可以為統乎(與彪/徳美)
　　(書/)
　　新安朱氏曰􁁆者偶也隂之數也坤者順也隂之
　　性也注中者三畫卦之名也經中者六畫卦之名
　　也隂之成形莫大于地此卦三畫皆偶故名坤而
　　象地重之又得坤焉則是隂之純順之至故其名
　　與象皆不易也(本/義)
　　東萊吕氏曰理一而已矣理雖一然有乾即有坤
　　未嘗无對也猶有形則有影有聲則有響一而二
　　二而一者也(易/説)
坤元亨利牝馬之貞君子有攸往先迷後得主利西南
得朋東北䘮朋安貞吉
　伊川先生曰坤乾之對也四徳同而貞體則異乾以
　剛固為貞坤則(一作/以)柔順而(一作/為)貞牝馬柔順而健
　行故取其象曰牝馬之貞○君子所行柔順而利且
　貞合坤徳也○隂從陽者也待唱而和隂而先陽則
　為迷錯居後乃得其常也主利利萬物則主於坤生
　成皆地之功也臣道亦然君令臣行勞於事者臣之
　職也○西南隂方東北陽方隂必從陽離䘮其朋類
　乃能成化育之功而有安貞之吉得其常則安安於
　常則貞是以吉也(並易/傳)○利字不聨牝馬為義如云
　利牝馬之貞則坤便只有三徳(羅氏/拾遺)
　　藍田吕氏曰馬之為畜為人服習乘之以行地者
　　以柔順也牝馬不事奔踶柔順之至也柔順之弊
　　必入於邪苟為利貞則吉
　　兼山郭氏曰乾稱父坤稱母乾一也坤二也一以
　　資始二則資生所以地大亦配天之極也坤配乾
　　是以有元有亨有利獨无剛徳以終之故為牝馬
　　之貞而已(易/説)
　　白雲郭氏曰乾健也坤順也天地大徳曰生則乾
　　坤元亨皆一也利貞之體異者坤以順為正也牝
　　馬順而健者也先順而後健坤之道也利牝馬之
　　貞所謂言所利也言所利則不名為大故彖曰至
　　哉坤元○坤徳至順待唱而應不為物先故君子
　　有所徃在物之先則失其道在物之後則得其道
　　得其道斯能成其所利矣西南坤之類也故得朋
　　東北反坤之類也故䘮朋世有以得為吉者堯之
　　得舜是也有以䘮為吉者坤之䘮朋是也得朋則
　　以順濟順可小事不可大事之道䘮朋則以健濟
　　順天下无不濟矣坤道以䘮朋為正君子安此則
　　吉孰大焉上言元亨利牝馬之貞蓋坤之爻辭自
　　君子攸往之下皆人道也凡言吉凶皆人道之辭
　　餘卦皆同(並易/説)
　　新安朱氏曰牝馬順而健行者陽先隂後陽主義
　　隂主利西南隂方東北陽方安順之為也貞健之
　　守也遇此卦者其占為大亨而利以順健為正如
　　有所往則先迷後得而主於利徃西南則得朋徃
　　東北則䘮朋大抵能安于正則吉也(本/義)○利牝馬
　　之貞言利於柔順之正而不利於剛健之正利是
　　箇虚字西南得朋固是好了東北䘮朋亦是不妨
　　為有慶坤比乾都是折一半用底利牝馬之貞伊
　　川只為説做那四徳所以説不通○乾主義坤便
　　主利占得這卦便主利這事不是坤道主利萬物
　　乃是此卦占得時主有利○隂體柔躁只為他柔
　　所以躁剛便不躁躁是那欲動而不得動之意剛
　　則便動矣柔躁不能自守所以説安貞吉(並語/録)
　　東萊吕氏曰坤君子有攸徃人只説坤靜而不動
　　故聖人以君子有攸徃明之使人知至靜之中其
　　動本未嘗息也(讀易/紀聞)
彖曰至哉坤元萬物資生乃順承天坤厚載物徳合无
疆含𢎞光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北䘮朋乃終有慶安貞之吉應地无疆
　伊川先生曰資生之道可謂大矣乾既稱大故坤稱
　至至義差緩不若大之盛也聖人於尊卑之辨謹嚴
　如此萬物資乾以始資坤以生父母之道也順承天
　施以成其功坤之厚徳持載萬物合於乾之无疆也
　○以含𢎞光大四者形容坤道猶乾之剛健中正
　純粹精也含包容也𢎞寛裕也光昭明也大博厚也
　有此四者故能成承(一作/順)天之功品物(一作/類)咸得亨
　遂取牝馬為象者以其柔順而健行地之類也行地
　无疆謂健也乾健坤順坤亦健乎曰非健何以配乾
　未有乾行而坤止也其動也剛不害其為柔也柔順
　而利貞乃坤徳也君子之所行也君子之道合坤徳
　也○乾之用陽之為也坤之用隂之為也形而上曰
　天地之道形而下曰隂陽之功先迷後得以下言隂
　道也先唱則迷失隂道後和則順而得其常理西南
　隂方從其類得朋也東北陽方離其類䘮朋也離其
　類而從陽則能成生物之功終有吉慶也與類行者
　本也從於陽者用也隂體柔躁故從於陽則能安貞
　而吉應地道之无疆也隂而不安貞豈能應地之道
　彖有三无疆蓋不同也徳合无疆天之不已也應地
　无疆地之无窮也行地无疆馬之健行也(並易/傳)○先
　迷後得是一句主利是一句蓋坤道唯是主利文言
　後得主而有常處脱却一利字(楊遵/道録)○東北䘮朋隂
　必從陽然後乃終有慶也○天地之中理必相直則
　四邊當有空闕處地之下豈无天今所謂地特於(一/作)
　(為/)天中一物耳如雲氣之聚以其乆而不散也故為
　對比地動者只是氣動凡所指地者(一作損/闕處)只是土
　土亦一物爾不可言地更須要知坤元承天是地之
　道也(東見/録)
　横渠先生曰坤先迷不知所從故失道後能順聽則
　得其常矣○以西南為得朋乃安貞之徳也以東北
　為䘮朋雖得主有慶而不可懐也西南土之位東北
　木之位也○西南得朋東北䘮朋江沱之間有嫡不
　以其媵備數是不能䘮朋也媵遇勞而无怨却是能
　䘮朋者其卒嘯也歌是乃終有慶也此婦人之教大
　者也西南致養之地東北反西南者也隂陽正合則
　隂相對者必陽也西南得朋是始以類相從而來也
　東北喪朋喪朋相忘之義聽其自治不責人不望人
　是䘮其朋也䘮朋則有慶矣江有沱有汜有渚皆是
　始離而終合之象也有嫡不以其媵備數是不能䘮
　朋媵遇勞而无怨是能䘮朋也以其能䘮朋故能始
　離而終合之子歸自嫡也不我以不我與不我過皆
　言其始之不均一也其後也悔嫡自悔也處既安既
　處之處也始離而終既處也歌是乃終有慶慶則同
　有慶(並易/説)
　　藍田吕氏曰乾之體大矣坤之效乾之法至乾之
　　大而後已故乾元曰大哉坤元曰至哉
　　廣平㳺氏曰乾曰大哉坤曰至哉大則无所不包
　　至則无所不盡乾之大无方而坤則未離乎方也
　　坤順承天則於乾之道亦无餘矣特不出於天之
　　外而已故曰至哉坤元言地道於是為盡也天下
　　之道至於易而盡故曰易其至矣天下之徳至於
　　中庸而盡故曰中庸其至矣體易而崇徳則日新
　　體易而廣業則富有故曰盛徳大業至矣哉○其
　　靜也翕故曰含𢎞含言无所不容𢎞言无所不有
　　其動也闢故曰光大光言无所不顯大言无所不
　　被四者坤元之徳也體坤徳以有行者非君子不
　　足以與此故曰君子攸行○天行健者天之不已
　　也无不覆燾者天之无疆而地之持載足以配之
　　故曰徳合无疆蓋无疆者以形言也徳合无疆者
　　地之配天也應地无疆者君子之法地也知君子
　　攸行應地无疆則知乃順承天之下徳合无疆者
　　合乎天也(並易/説)
　　兼山郭氏曰乾坤二者方其對立於兩儀莫知所
　　宗是以謂之先迷及其順以承天是以謂之後得
　　主利也西南隂位也故謂之得朋得朋者趣其類
　　也東北陽位也故謂之䘮朋䘮朋者順以從乾也
　　安貞之吉吉者言其靜順之常也(易/說)
　　白雲郭氏曰大則无不至至則有所極此乾坤之
　　異也始則未生生則成形坤之資生順承之道是
　　為坤之至也一順未足以盡坤之道其能合乾无
　　疆之大徳者厚載萬物而已元者四徳之首也故
　　統天為乾之元而厚載為坤之元也无疆之徳健
　　是也○剛健中正此乾之所以大含𢎞光大此坤
　　之所以至含𢎞言其靜而翕也光大言其動而闢
　　也萬物資生而得咸亨者本於含𢎞光大而已乾
　　為馬非坤也而坤有取於牝馬者欲合乾徳无疆
　　故有取於馬也合乾而非乾故曰牝馬牝馬柔順
　　而行健坤道至柔而動剛故能合乾之徳而行地
　　无疆也○君子法坤之道行此柔順利貞而已柔
　　順至柔也利貞則動剛在其中矣且乾健坤順道
　　之常也逆之則失其道也故坤先則迷而失常道
　　後則順而得常道也然一隂一陽之謂道坤本隂
　　而西南與類行是不知坤有剛柔動靜之道一於
　　隂者也東北䘮朋則得至柔動剛之理坤道乃備
　　是以乃終有慶矣聖人出庶物而寧萬國者法天
　　之行健也安於後順䘮朋之正而終於吉者應地
　　之无疆也坤合乾徳之无疆馬行類地之无疆聖
　　人應坤之无疆此三言无疆之别也(並易/説)
　　漢上朱氏曰萬物資乾以始而有氣資坤以生而
　　有形乾始而亨无所待也是以能大坤待乾而行
　　乃能至於大有氣而後有形也故乾元曰大哉坤
　　元曰至哉天健也坤順而承之故曰坤天先地後
　　而生萬物坤為大輿自下載之積厚也天无疆者
　　也坤所以配之者載物之徳合乎无疆故地配天
　　坤合乾乾坤之始皆謂之元光者坎離也大者乾
　　陽也靜翕含之也以育其根動闢𢎞之也以成其
　　形一靜一動品物咸亨故曰亨品物咸亨者離之時
　　也乾為馬坤變之為牝馬牝馬地類也无疆者乾之
　　行也坤依乾而行以柔承剛以順承健乃能行地
　　无疆故曰利牝馬之貞利牝馬之貞則非不言所
　　利此坤之利所以異于乾之利歟君子乾之象柔
　　順坤之徳一三五天也二四六地也陽以竒為正
　　隂以偶為正陽先隂後柔順承乾乃得坤正則柔
　　順者利于承乾以為正也是以君子體坤而行行
　　者攸徃也故曰君子攸往猶乾言時乗六龍首出
　　庶物也一三五不得其正先迷也失坤道也牝雞
　　无晨宻雲不雨故曰先迷二順一四順三六順五
　　順乾得主坤道有常有常者坤之利也臣待君唱
　　女須男行故曰後得主利子夏傳曰先迷後得主
　　也二進至三坤體成西南坤也止而不進成艮東
　　北艮也坤隂生於午至申三隂成矣自申抵戌羣
　　隂得朋宜若有得也而至亥成坤萬物皆虚故曰
　　西南得朋乃與類行乾陽生于子至寅三陽成矣
　　自寅抵辰隂類寖亡宜若有䘮也而至已成乾萬
　　物皆盈故曰東北䘮朋乃終有慶是以得君者臣
　　之慶得親者子之慶得夫者婦之慶三者未有不
　　離其朋類而得者也故曰東北䘮朋乃終有慶坤
　　以順為正而地之順天而无疆者順夫正也臣有
　　獻替婦有警戒子有幾諌各安其正乃能悠乆而
　　无窮安貞之吉應乎地之所以无疆也故曰安貞吉張
　　載曰東北䘮朋雖得主有慶而不可懐也虞翻以
　　月之生死論之曰從震至乾與時偕行消乙入坤
　　滅藏於癸坤終復生隂陽之義配日月其大致則
　　同(易/傳)
　　新安朱氏曰至哉坤元此以地道明坤之義而首
　　言元也至極也比大義差緩始者氣之始生者形
　　之始順承天施地之道也坤厚載物言亨也徳合
　　无疆謂配乾也牝馬地類言利貞也馬乾之象而
　　以為地類者牝隂物而馬又行地之物也行地无
　　疆則順而健矣柔順利貞坤之徳也君子攸行人
　　之所行如坤之徳也所行如是則其占如下文所
　　云也先迷後得陽大隂小陽得兼隂隂不得兼陽
　　故坤之徳常減于乾之半也東北雖䘮朋然反之
　　西南則終有慶矣安貞之吉安而且貞地之徳也
　　(本/義)○資乾以始便資坤以生不爭得霎時間坤之
　　所生即乾之所始者○徐渙云天之行健一息不
　　停而坤不能順動以應其行則造物生生之功或
　　息矣此語亦无病萬物資乾以始而有氣資坤以
　　生而有形氣至而生生即坤元徐説亦通○利牝
　　馬之貞本无四徳底意彖中方有之彖中説四徳
　　自不分曉前説元亨處却説得分明後面幾句无
　　理㑹牝馬地類行地无疆便是那柔順利貞君子
　　攸行本連下面縁它趂押韻後故説在此這般底
　　難十分理㑹先迷後得東北西南大概是隂減陽
　　一半就前後言沒了前一截就四方言沒了東北
　　一截陽却是全體安貞之吉它這分段只到這裏
　　若更妄作以求全時便凶了在人亦當如此伊川
　　説東北䘮朋處但不知這處添得許多字否此是
　　用王輔嗣説○西南得朋乃與類行東北䘮朋乃
　　終有慶既言終有慶則有慶不在今矣為它是箇
　　柔順底物東北陽方非所安之地如慢水中魚去
　　急水中不得自是䘮朋䘮朋於東北則必反于西
　　南是終有慶也正如先迷後得為它柔順故先迷
　　柔順而不失乎健故後得所以卦下言利牝馬之
　　貞䘮朋先迷便是牝有慶後得便是馬將牝馬字
　　分開却形容得這意思文蔚曰大抵柔順中正底
　　人做越常過分底事不得只是循常守分時又却
　　是做得它底事曰是如此○問牝馬取其柔順健
　　行之象坤順而言健何也先生曰守得這柔順亦
　　堅確故有健象柔順而不堅確則不足以配乾矣
　　又問柔順利貞君子攸行如何先生曰柔順利貞
　　坤之徳也君子而能柔順堅正則其所行雖先迷
　　而後得雖東北䘮朋反之西南則得朋而有慶蓋
　　陽大隂小陽得兼隂隂不得兼陽坤徳常只得乾
　　之半故常減于乾之半也如乾无所不利坤只利
　　牝馬之貞皆是○問君子有攸往何也先生曰此
　　是虚句意在下句伊川只見彖傳辭押韻有柔順
　　利貞君子攸行之語遂解云君子所行柔順而利
　　且貞恐非也蓋言君子有所徃先迷後得主利也
　　問東北䘮朋西南得朋何也先生曰隂不比陽隂
　　只理㑹得一半不似陽兼得隂故无所不利隂半
　　用故得于西南䘮于東北先迷後得亦然自王輔
　　嗣以下皆不知此多錯解了○乾卦連致知格物
　　誠意正心都説了坤只説得持守一邊事如乾九
　　三言忠信所以進徳修辭立其誠所以居業便連
　　致知持守都説了坤從首至尾皆去却一个頭如
　　云後得主而有常或從王事无成有終皆是无頭
　　文蔚曰此見聖人賢人之分不同處曰然(並語/録)
　　東萊吕氏曰乾下彖元亨利貞止四字而已坤下
　　彖自元亨利牝馬之貞以下凡數十言此乾坤之
　　所以異君子有攸往人皆言坤體靜不知靜而有
　　動乾動而坤當順乾故體易之君子當攸往大哉
　　乾元至哉坤元物无兩大之理然於此又可以見
　　天髙地下君尊臣卑上下之分自然如此(易/説)○天
　　下惟有一理坤之彖止曰乃順承天徳合无疆而
　　已蓋理未有在乾之外者也故曰效法之謂坤(紀/聞)
　　○又曰西南得朋乃與類行東北䘮朋乃終有慶
　　惟得朋然後能䘮朋厭薄其類者未必能出其類
　　也(己丑/課程)
象曰地勢坤君子以厚徳載物
　伊川先生曰坤道之大猶乾也非聖人孰能體之地
　厚而其勢順傾故取其順厚之象而云地勢坤也君
　子觀坤厚之象以深厚之徳容載庶物(易/傳)○問坤卦
　是臣之事人君有用處否先生曰是何无用如厚徳
　載物人君安可不用(楊遵/道録)
　　兼山郭氏曰乾天道也故以氣言故曰天行健坤
　　地道也故以形言故曰地勢坤氣則无不健也形
　　則无不順也坤以地道主之故能厚徳載物靜順
　　之道也(易/説)
　　白雲郭氏曰天得乾道之大者地得坤道之大者
　　聖人從其大者故乾坤皆言天地而六子之象亦
　　各舉其大者明之也乾言天行健則知天行得乾
　　之健也坤言地勢坤則知地勢得坤之順也故君
　　子法之厚其徳而无不載焉古之人自任以天下
　　之重者以此(易/説)
　　漢上朱氏曰天髙西北地傾東南以順之故水潦
　　有所歸而萬物各得其所君子積順徳而至博厚
　　故能容載萬物(易/傳)
　　新安朱氏曰地坤之象亦一而已故不言重而言
　　其勢之順則見其髙下相因之无窮至順極厚而
　　无所不載也(本/義)○問坤言地勢猶乾言天行天行
　　健猶言地勢順然大象乾不言乾而言健坤不言
　　順而言坤説者雖多究竟如何先生曰此不必論
　　只是當時下字時偶有不同必欲求説則穿鑿却
　　反晦了當理㑹底○問地勢猶言髙下相因之勢
　　以其順且厚否先生曰髙下相因只是順若厚又
　　是一个道理然惟其厚所以上下只管相因去只
　　見得它順若是薄底物髙下只管相因則傾陷了
　　不能如此之无窮矣惟其髙下相因无窮所以為
　　至順也君子體之惟至厚為能載物天行甚健故
　　君子法之以自强不息地勢至順故君子體之以
　　厚徳載物地之勢常有順底道理且如這个平地
　　前面便有坡陁處突然起底也自順(並語/録)
初六履霜堅冰至象曰履霜堅冰隂始凝也馴致其道
至堅冰也
　伊川先生曰隂爻稱六隂之盛也八則陽生矣非純
　盛也隂始生於下至微也聖人於隂之始生以其將
　長則為之戒隂之始凝而為霜履霜則當知隂漸盛
　而至堅冰矣猶小人始雖甚微不可使長長則至於
　盛也○隂始凝而為霜漸盛則至於堅冰(一有/也字)小人
　雖微長則漸至於盛故戒於初馴謂習習而至於盛
　習因循也(並易/傳)
　　兼山郭氏曰乾一以健坤一以順而六爻之義何
　　參差之不齊也蓋統而言之則為順者同别而言
　　之則為順者異非異也所順者時之不同也初六
　　之順言其理也隂能消陽柔能敗剛是以履霜未
　　至於堅冰馴致其道則然矣是以防微於初故不
　　可與長也孔子曰非一朝一夕之故其所由來者
　　漸矣(易/説)
　　白雲郭氏曰陽主生隂主殺故春夏為陽秋冬為
　　隂而陽為君子隂為小人坤之初六隂生之始而
　　言履霜之漸以見聖人好生惡殺辨君子小人之
　　分防微杜漸戒之於其蚤也霜之始殺未至於堅
　　冰馴致其道有必至之理故也禍亂之作莫不由
　　此是以大禹之戒言不見是圖而成王毖之於小
　　宣王慎之於微詩書有取焉(易/説)
　　漢上朱氏曰隂者小人之道也一隂生於午剝乾
　　之初也五隂而霜降六隂而堅冰初六之動柔成
　　剛隂始凝也莫之禦焉駸駸然馴致乎盛隂而小
　　人之道極矣故觀其所踐履則一隂始凝知其必
　　至於履霜堅冰也震為足自下而進履也或曰坤
　　之初六五月也何以有履霜堅冰之象曰所謂見
　　微者也寒露者剥之初六也霜降者剥之六五也
　　剥之初六即坤之初六也剥之六五即坤之六五
　　也剥窮成坤上六也露者坤之氣寒氣入之故露
　　為霜立冬水始冰亦坤之初六也於斗建為亥乾
　　金之氣為冰故坤之初六一爻自姤卦言之為五
　　月自剥卦言之為九月至五隂而霜降自坤卦言
　　之為十月為亥至六隂而成冬𤣥所謂水凝地坼
　　非見不見之形者其能知小人之禍於甚微之時
　　乎(易/傳)○又曰坤初六乾為寒為冰何也曰坤坎之
　　交乎乾也露者坤土之氣也至於九月坤交乎乾
　　白露為霜故霜降為九月之候冰寒水也乾交乎
　　坎也乾位在亥坎位在子大雪者十一月之節𤣥
　　之難大雪也其辭曰隂氣方難水凝地坼陽弱於
　　淵夫坤之初六五月之氣姤卦也是時豈唯无冰
　　而露亦未凝何以言履霜堅冰至曰一隂之生始
　　凝於下驗之於物井中之泉已寒矣積而不已至
　　於坤之上六則露結為霜水寒成冰是以君子觀
　　其所履之微隂而知冰霜之漸乾為金也故霜肅
　　殺而冰堅强(坤初六/圖説)
　　新安朱氏曰六隂爻之名隂數六老而八少故謂
　　隂爻為六也霜隂氣所結盛則水凍而為冰此爻
　　隂始生於下其端甚微而其勢必盛故其象如履
　　霜則知堅冰之將至也夫隂陽者造化之本不能
　　相无而消長有常亦非人所能損益也然陽主生
　　隂主殺則其類有淑慝之分焉故聖人作易於其
　　所不能相无者既以健順仁義之屬明之而无所
　　偏主至其消長之際淑慝之分則未嘗不致其扶
　　陽抑隂之意焉蓋所以賛化育參天地者其㫖深
　　矣不言其占者謹微之意已可見於象中矣案魏
　　志象曰作初六履霜今當從之馴順習也(本/義)○問
　　履霜堅冰至先生曰隂陽者造化之本所不能无
　　但有淑慝之分蓋陽淑而隂慝陽好而隂不好也
　　猶有晝必有夜有暑必有寒有春夏必有秋冬人
　　有少必有老其消長有常人亦不能損益也但聖
　　人參天地賛化育於此必有道故觀履霜堅冰至
　　之象必有謹微之意所以扶陽而抑隂也(語/録)
六二直方大不習无不利象曰六二之動直以方也不
習无不利地道光也
　伊川先生曰二隂位在下故為坤之主統言坤道中
　正在下地之道也以直方大三者形容其徳用盡地
　之道矣由直方大故不習而无所不利不習謂其自
　然在坤道則莫之為而為也在聖人則從容中道也
　直方大孟子所謂至大至剛以直也在坤體故以方
　易剛猶貞加牝馬也言氣則先大大氣之體也於坤
　則先直方由直方而大也直方大足以盡地道在人
　識之耳乾坤純體以位相應二坤之主故不取五應
　不以君道處五也乾則二五相應○承天而動直以
　方耳直方則大矣直方之義其大无窮地道光顯其
　功順成豈習而後利哉(並易/傳)○或解直方大云因物
　之性而生之直也成物而不可易方也人見似好只
　是不識理如此是物先有个性坤因而生之是甚義
　理全不識也(楊遵/道録)○浩然之氣難識須要認得當行
　不慊於心之時自然有此氣象然亦未盡須是見至
　大至剛以直之三徳方始見浩然之氣若要見時且
　看取地道坤六二直方大不習无不利方便是剛大
　便是大直便是直於坤不言剛而言方者言剛則害
　於地道故下復云至柔而動也剛以其先言柔而後
　云剛无害大只是對小而言是大也剛只是對柔而
　言是剛也直只是對曲而言是直也如此自然不習
　无不利坤之六二只為己是地道又是二又是六地
　道之精純者至如六五便不同欲得學者且只看取地
　道坤雖是學者之事然亦有聖人之道乾九二是聖
　人之事坤六二是學者之事聖賢之道其發无二但
　至有深淺大小(入關/語録)
　横渠先生曰地道之有孚者故曰光也(易/説)○大則直
　不絞方不劌故不習而无不利(正/蒙)
　　藍田吕氏曰理義者人心之所同然屈而不信私
　　意害之也理義者天下之所共由畔而去之无法
　　以閑之也私意害之不欽莫大焉无法以閑之未
　　有不流於不義也直則信之而已方則匡之而已
　　非有加損於其間使知不䘮其所有不失其所行而
　　已二者克己復禮者也克己復禮則天下莫非吾
　　體此其所以大也心誠求之雖不中不逺矣此所
　　以不習无不利也六二居坤下體柔順而中君子
　　存心治身莫宜於此
　　廣平㳺氏曰坤之六二靜則為中正動則為直方
　　坤之道盛於六二而直方因動而後見也不言直
　　方則地道之光不可得而見矣故以動者言之(易/説)
　　龜山楊氏曰東坡言直方大云既直且方非大而
　　何曰直方蓋所以為大然其辭却似不達孔子云
　　敬義立而徳不孤徳不孤乃所謂大徳不孤即四
　　海之内皆兄弟之意夫能使四海之内皆兄弟此
　　所以為大也(蕭山/語録)
　　兼山郭氏曰六二柔順中正盡坤之美居无不當
　　之位而上无異道之應故可以直可以方不疑其
　　所行凡以順道故也且天得一以清地得一以寧
　　乾之得一者九五是也坤之得一者六二是也六
　　二柔順中正在下卦之中无應无承逺於君位可
　　以直道而行者也以其能一而不私故能直以其
　　依中正而行故能方以是而之焉故能大无所因
　　也從容中道而已所以不習无不利也徳惟一動
　　罔不吉其是之謂乎且天動而不息地靜而无為
　　何取六二之動也曰天地相感合和于中亦感而
　　後動動而有行與夫陽倡而隂不和男行而女不
　　随者異矣是以初為防微終為失道亦見聖人之
　　情也(易/説)
　　白雲郭氏曰臣道以順為正得順之至者其六二
　　乎六二盡牝馬之道者也盡牝馬之道而言直方
　　大者疑於陽徳也蓋不有是徳則一於柔順而已
　　又豈能東北䘮朋而行地无疆乎故象以直方為
　　六二之動而文言亦以其動也剛稱之然牝馬順
　　而健性之自然非習之而後能也蓋君子盡在己
　　直方大之徳而外物之來雖不習而可應猶所謂
　　素富貴貧賤者也不習无不利者以敬義也素富
　　貴貧賤者以誠明也臣道得此則動靜之際无所
　　徃而不為利雖非乾之不言所利亦盡坤之利矣
　　繫辭曰坤其靜也翕其動也闢闢則含𢎞光大品
　　物咸亨所以為地道之光也地道之光非以其動
　　而光乎舜曰重華禹曰文命皆地道之光者也(易/説)
　　漢上朱氏曰六二中正而動中故直正故方直者
　　遂也方者不易其宜也易曰乾其靜也專其動也
　　直是以大生焉又曰坤至柔而動也剛至靜而徳
　　方而説卦乾為直坤為方方亦剛也故曰六二之
　　動直以方也重坎為習二動成坎不習也動而之
　　五得正不習无不利也坎為光光大也易傳曰二
　　為坤之主中正在下盡地之道故以直方大三者
　　形容其徳由直方大故不習而无不利不習謂自
　　然也在坤道則莫之為而為也在聖人則從容中
　　道(易/傳)
　　新安朱氏曰柔順正固坤之直也賦形有定坤之
　　方也徳合无疆坤之大也六二柔順而中正又得
　　坤道之純者故其徳内直外方而又盛大不待學
　　習而无不利占者有其徳則其占如是也(本/義)○直
　　方大是它隂爻居隂位无如此之純粹爻辭云直
　　方大者言占者直方大則不習无不利却不是説
　　坤徳直方大也且如元亨利貞彖裏面説底且随
　　它説做一箇事後面説底四事又儘随它説去如
　　某之説爻无許多勞攘坤卦中唯這一爻最純粹
　　蓋五雖尊位却是陽爻破了體了四重隂而不中
　　三又不正惟此爻得中正所以就這説箇直方大
　　此是説坤卦之本體然而本意却是教人知道這
　　爻有這箇徳不待習學而无不利人占得這箇時若
　　能直能方能大則亦不習无不利却不是要發明
　　坤道伊川有這箇病從頭到尾皆然○劉用之問
　　直方大不習无不利曰坤是純隂卦諸爻皆不中
　　正五雖中亦以隂居陽惟六二居中得中為坤之
　　最盛者故以象言之則有是三者之徳而不習无
　　不利占者得之有是徳則吉○用之又問不習无
　　不利或以為此成徳之事或以為學者須時習然
　　後至於不習曰不是如此聖人作易只是説此爻
　　中有此象若占得此爻便應此事有此用未説到
　　時習至於不習與成徳之事在學者固當如此然
　　聖人作易未有此意在用之曰然不習无不利此
　　成徳之事也先生曰亦未説到成徳之事只是卦
　　爻中有此象而已人若占得便應此象都未説成
　　徳之事也某説易所以與先儒不同正在於此○
　　問坤直方大曰直方然後大積習而至然後能不
　　習无不利○又云易不是聖人要説出六爻如此
　　只是為占得此卦合當如此不如此不足以合此
　　卦○問坤之道直方大六二純正故能得此以為
　　徳否先生曰不可説坤先有是道而後六二得之
　　以為徳坤是何物六二是何物畢竟只是一箇坤
　　只因這一爻中正便見得直方大如此伊川云卦
　　爻有相應看來不相應者多且如乾卦如其説時
　　除了二五外初何嘗應四三何當應上坤卦更都
　　不見相應似此不通○先生謂時舉曰程易中有
　　甚疑處可更商量看時舉問坤六二爻傳云由直
　　方而大竊意大是坤之本體安得由直方而後大
　　邪先生曰直方大是坤有此三徳若就人事上説
　　則是敬義立而徳不孤豈非由直方而後大邪(並/語)
　　(録/)
六三含章可貞或從王事无成有終象曰含章可貞以
時發也或從王事知光大也
　明道先生曰章外見之物含章可貞來章有慶須要
　反己(李籲/所録)
　伊川先生曰三居下之上得位者也為臣之道當含
　晦其章美有善則歸之于君乃可常而得正上无忌
　惡之心下得柔順(一作/恭)之道也可貞謂可貞固守之
　又可以常乆而无悔咎(一作/吝)也或從上之事不敢當
　其成功唯奉事以守其終耳守職以終其事(一有/者字)臣
　之道也○夫子懼人之守文而不達義也又從而明
　之言為臣處下之道不當有其功善必含晦其美乃
　正而可常然義所當為者則以時而發不有其功耳
　不失其宜乃其時也非含藏終不為也含而不為不
　盡忠者也○象只舉上句解義則并及下文它卦皆
　然或從王事而能无成有終者是其知之光大也唯
　其知之光大故能含晦淺暗之人有善唯恐人之不
　知豈能含章也(並易/傳)
　横渠先生曰六三以隂居陽不獨有柔順之徳其知
　光大含藴文明可從王事者也然不可動以躁妄故
　可靜一以俟時不可有其成功故无成乃有終也(易/説)
　　兼山郭氏曰六三不正之隂處下卦之上其才為
　　不足其位為過中以順而過中可以含章代終而
　　已(易/説)
　　白雲郭氏曰坤以六二為一卦之主三非任時之
　　責者雖有美徳可明含而固守之可也或從王事
　　謂從天下大務无成天之功終地之徳而已然含
　　章則不茹終於必吐而後已此待時之義也待時
　　者待從王事之時也知固守含章以待從王事之
　　時則含𢎞光大之義得矣三居下卦之上其位非
　　不尊雖有從王事任天下之道而六二中正已當
　　其位矣故或之含章可貞非小道也故知六二之
　　外三之徳可以任重(易/説)
　　漢上朱氏曰坤離為文明三文之成為章坤見離
　　伏含章也人臣當含章不耀以其美歸之君六三
　　不正非容悦者也可正也六三動則正惟含章也
　　故當可動而動以時發也坤徳含𢎞光大含章者
　　坤之靜也以時發者坤之動也靜而含動而𢎞坤
　　之所以承天歟乾為王伏巽為事三内卦之上為
　　成上為外卦之終或從王事者三之上也坤作成
　　物无以成功自居有終其事而已為臣而終其事
　　職當然也六三以是從王事得恭順之道知光大
　　矣坎離合為知知如日月之明光大也邵雍曰陽
　　知其始而享其成隂效其法而終其勞(易/傳)
　　新安朱氏曰六隂三陽内含章美可貞以守然居
　　下之上不終含藏故或時出而從上之事則始雖
　　无成而後必有終爻有此象故戒占者有此徳則
　　如此占也(本/義)○六三便夾些陽了隂則渾是不發
　　底如六三之爻有陽所以言含章若无陽何由有
　　章含章為是有陽半動半靜之爻若六四則渾是
　　柔了所以括囊(語/録)
　　東萊吕氏曰或從王事无成有終凡人多不達此
　　意所為之事當做十分只做五六分多懐不須做
　　盡之心如此乃是无成无終也君子則不然雖不
　　居其成功而其所為不以小大逺近未嘗有一毫
　　之不盡一毫不盡則失有終之義矣无成有終者
　　雖不居其成而不敢有一毫不盡之心乃可(易/説)○
　　含章可貞以時發也大凡人出來做事多被人疑
　　忌只為預先多露圭角不能含章惟含章然後可
　　以時發初不是兩件事或從王事知光大也易傳
　　云或從王事而能无成有終者是其知之光大也
　　惟其知之光大故能含晦此極有意味尋常人欲
　　含晦者多只去鋤治驕矜深匿名迹然愈鋤愈生
　　愈匿愈露者蓋不曽去根本上理㑹自己知未光
　　大胸中淺狹纔有一功一善便无著處雖强欲抑
　　遏終制不住譬如瓶小水多雖抑遏固閉終必泛
　　溢若瓶大則水自不泛溢都不須閒費力(紀/聞)
六四括囊无咎无譽象曰括囊无咎慎不害也
　伊川先生曰四居近五之位而无相得之義乃上下
　閉隔之時其自處以正危疑之地也若晦藏其知
　如括結囊口而不露則可得无咎不然則有害也既
　晦藏則无譽矣○能慎如此則无害也(並易/傳)○問括
　囊事還作得在位使否先生曰六四位是在上然坤
　之六四却是重隂故云賢人隠便作不得在位(楊遵/道録)
　康節先生曰漁樵對問竊人之美謂之徼其始取之
　也惟恐其不多也及其敗露也惟恐其多矣夫譽與
　毁一事也而兩名者名與實故也(邵子/外書)
　　兼山郭氏曰六四坤道之革由乾之四也有近君
　　之嚴履多懼之地才徳未孚危疑實甚以其上下
　　不交故言天地閉以其无承无應故言賢人隠當
　　斯時也可以括囊无咎无譽而已(易/説)
　　白雲郭氏曰六五之君柔弱在上而四又以柔徳
　　獨近之其道危矣唯六四知幾之君子一以柔徳
　　自處既絶直方之動又異含章之發括而絶物斯
　　无咎矣善惡括而不形故无譽好惡括而不萌故
　　不害天下徒知毁之為害而六四又知夫譽之為
　　害也不其慎之至歟孔子言賢人隠非隠其身也
　　隠其徳也善夫知幾君子之隠乎然則括囊果為
　　臣之道歟曰時使之然耳非得已也(易/説)
　　漢上朱氏曰坤為囊六四動成艮艮為手括囊也
　　六四正動則不正四有伏兊兊為口不正无譽可
　　也无咎何邪六四當天地否塞賢人遯藏之時不
　　利君子正故止其口而不出者慎也慎以全身故
　　於義不害若立人之本朝道不行矣而括囊緘黙
　　罪也安得无咎故此爻不以位言之(易/傳)
　　新安朱氏曰括囊言結囊口而不出也譽者過實
　　之名謹宻如是則无咎而亦无譽矣六四重隂不
　　中故其象占如此蓋或事當謹宻或時當隠遯也
　　(本/義)
　　東萊吕氏曰六四括囊无咎无譽居此地者須是
　　如括結囊口都无一條縫始得(紀/聞)
六五黄裳元吉象曰黄裳无吉文在中也
　伊川先生曰坤雖臣道五實君位故為之戒云黄裳
　元吉黄中色裳下服守中而居下則元吉謂守其分
　也元大而善也爻象唯言守中居下則元吉不盡發
　其義也黄裳既元吉則居尊為天下大凶可知後之
　人未達則此義晦矣不得不辨也五尊位也在它卦
　六居五或為柔順或為文明或為暗弱在坤則為居
　尊位隂者臣道也婦道也臣居尊位羿莽是也猶可
　言也婦居尊位女媧氏武氏是也非常之變(一作/大)不
　可言也故有黄裳之戒而不盡言也或疑在革湯武
　之事猶盡言之獨於此不言何也曰廢興理之常也
　以隂居尊位非常之變也○黄中之文在中不過也
　内積至美而居下故為元吉(並易/傳)
　　藍田吕氏曰六五充實之至將至于有光耀大人
　　之學至矣
　　兼山郭氏曰六五以位則尊以才則柔以體則坤
　　蓋坤地道也妻道也臣道也柔而用中是以謂之
　　黄裳也黄中之色也裳下之飾也柔而用中故黄
　　中通理正位居體美在其中暢於四支發於事業
　　者也(易/説)
　　白雲郭氏曰坤雖臣道而五實君位雖以柔徳不
　　害其為君也猶乾之九二雖有君徳亦不害其為
　　臣故乾有兩君徳而无兩君坤有兩臣徳而无兩
　　臣皆一義也六五以柔居尊下下之君也江海所
　　以能為百谷王者以其善下之也下下本坤之道
　　也黄中色也色之美者也裳下服也是以至美之
　　徳而下人也昔堯有允恭克讓之徳而後能得舜
　　舜有温恭允塞之徳而後能得禹臯陶文王有徽
　　柔懿恭之徳而後能得閎夭泰顛然則黄裳之徳其
　　為元吉宜矣元大也一人有慶兆民賴之元吉也
　　二五之爻蓋聖人明直方之臣非有黄裳之君不
　　能致也文在中者言美徳在中故暢於四支發於
　　事業皆天下之至美是以天下蒙其福也六四明
　　柔徳近君著一時之變與六五辭不相通不可符
　　合易之辭類如此觀二爻文言斯得之矣(易/説)
　　漢上朱氏曰五尊位六居之人臣當此惟守中居
　　下乃得元吉否則必凶黄地之中色文者地道之
　　美見於山川動植者也裳下體之飾曰黄則守中
　　有地道之美而不過故曰文在中也曰裳則居下
　　雖處尊位而不失坤之常唯守中不過斯能居下
　　矣以是而動動則得二元吉也元吉者言其始本
　　自吉非變而吉也故元吉在吉為至善(易/傳)○又曰
　　坤雖臣道五實君位故為之戒云黄裳元吉黄中
　　色裳下服言守中居下則无吉蓋伊尹周公之事
　　也或曰安知非妻道也曰妻道之美盡於六三爻
　　(叢/説)
　　新安朱氏曰黄中色裳下飾六五以隂居尊中順
　　之徳充諸内而見於外故其象如此而其占為大
　　善之吉也占者徳必如是則其占亦如是矣春秋
　　傳南蒯將叛筮得此爻以為大吉子服恵伯曰忠
　　信之事則可不然必敗外彊内温忠也和以率貞
　　信也故曰黄裳元吉黄中之色也裳下之飾也元
　　善之長也中不忠不得其色下不共不得其飾事
　　不善不得其極且夫易不可以占險三者有闕筮
　　雖當未也後蒯果敗此可以見占法矣○文在中
　　者文在中而見於外也(並本/義)○六五黄裳元吉這
　　是那居中處下之道乾之九五自是剛健底道理
　　坤之六五自是柔順底道理各随它隂陽自有一
　　箇道理其為九六不同所以在那五處亦不同這
　　箇五之柔順從那六裏來○黄裳元吉不過是在
　　上之人能以柔順之道黄中色裳是下體之服能
　　似這箇則无不吉○六五文在中而見於外先生
　　曰易申言占者有其徳則其占如是言无其徳而
　　得是占者却是反説如南蒯得黄裳元吉疑吉矣
　　而蒯果敗者蓋卦辭明言黄裳則元吉无黄裳之
　　徳則不吉也又如直方大不習无不利占者有直
　　方大之徳則不習而无不利占者无此徳即雖習
　　而不利也如奢侈之人而得恭儉則吉之占明不
　　恭儉者是占為不吉也它皆倣此如此看自然意
　　思活(並語/録)
　　東萊吕氏曰六五黄裳元吉文在中也此最難在
　　中(易/説)○六五黄裳元吉黄中之色也裳下之服也
　　中无定所坤以下為中(紀/聞)
上六龍戰于野其血𤣥黄象曰龍戰于野其道窮也
　伊川先生曰隂從陽者也然順極則抗而爭六既極
　矣復進不已則必戰故云戰于野野謂進至于外也
　既敵矣必皆傷故其血𤣥黄○隂盛至于窮極則必
　爭而傷也(並易/傳)
　　藍田吕氏曰上六隂柔之物極則變居上則不利
　　兼山郭氏曰上六坤道之窮窮而不知變者也隂
　　生于午而始復于巽自巽至乾厯三時而終以位
　　則不為不久以氣則不為不壯然進則不知陽之
　　當來退則不知隂之可去是以疑而必戰戰而俱
　　傷傷而不知悔亡其所謂坤順者也由是言之六
　　爻之順者時焉而已凡易貴陽而賤隂非賤之也
　　蓋陽主生隂主殺陽主徳隂主刑陽知進退之義
　　隂无過亢之悔是以非克之則不去也始也履霜
　　則難與之進終也龍戰則難與之退不知進退存
　　亡是以謂之賤也(易/説)
　　白雲郭氏曰隂道柔順待陽唱而後動者也故陽
　　不唱則隂不動君不唱則臣不和有不待唱進而
　　干陽者上六之過也進而干陽逼也逼則疑而戰
　　矣野者在外之地言陽之拒隂必使不侵其内也
　　龍戰于野則為臣之道既窮而在君之義亦闕矣
　　其血𤣥黄蓋君臣兩傷之謂也觀二帝三王之時
　　君臣一體如元首股肱夫人无尺寸之膚不愛豈
　　自傷其元首股肱哉漢唐之君屠戮臣下如異類
　　其臣固有得罪者而彰君之惡大矣非特𤣥黄而
　　已嗚呼上无黄裳之君下无直方之臣幾何不道
　　窮而龍戰哉(易/説)
　　漢上朱氏曰上六坤之窮十月也其位在亥乾之
　　位十一月復震震變乾為龍上六變乾乾為天卦
　　外天際也野之象野莫知所適之地坤道已窮動
　　而不已臣疑于君乾坤交戰君臣相傷不知變通
　　故也(易/傳)○又曰天𤣥地黄何也曰乾言其始坤言
　　其終也坎為黒乾之初九始于坎息而至巳午為
　　火火赤也坎黒也赤黒為𤣥坤之初六始于離離
　　之中爻坤也息而至亥成坤故十一月陽氣潛萌
　　于黄宫者乾始于坤也坤之上六隂陽交戰坤終
　　而乾始故曰𤣥黄震者乾始也太元謂十月之氣
　　曰深合黄純廣含羣生又曰冬至及夜半以後者
　　近𤣥之象也冬至夜半子也坎也乾之始也(坤上/六圖)
　　(説/)
　　新安朱氏曰隂盛之極至與陽爭兩敗俱傷其象
　　如此占者如是其凶可知(本/義)○子耕問龍戰于野
　　曰乾无對只是一箇物事至隂則有對大抵隂常
　　虧于陽○時舉問坤上六隂極盛而與陽戰爻中
　　乃不言凶且乾之上九猶言有悔此却不言何邪
　　曰戰而至于俱傷其血𤣥黄不言而凶可知矣(並/語)
　　(録/)
用六利永貞象曰用六永貞以大終也
　伊川先生曰坤之用六猶乾之用九用隂之道也隂
　道柔而難常故用六之道利在常永貞固○隂既貞
　固不足則不能永終故用六之道利在盛大於終能
　大於終乃永貞也(並易/傳)
　　兼山郭氏曰用六永貞且欲其大終於順也(易/説)
　　白雲郭氏曰柔順而動剛坤之徳也可乆之道也
　　用六之義用此而已用此可乆能勿大終乎用九
　　非獨君也臣亦可用九二是也用六非獨臣也君
　　亦可用六五是也(易/説)
　　漢上朱氏曰六隂柔之極不濟之以陽剛則邪佞
　　之道故以九用六乃能永乆不失其正杜欽曰地
　　道貴斂陽始之隂終之未始離陽故曰以大終也
　　(易/傳)
　　新安朱氏曰用六言凡得隂爻者皆用六而不用
　　八亦通例也以此卦純隂而居首故發之遇此卦
　　而六爻俱變者其占如此辭蓋隂柔不能固守變
　　而為陽則能永貞矣故戒占者以利永貞即乾之
　　利貞也自坤而變故不足于元亨云○初隂後陽
　　故曰大終(並本/義)○用六永貞以大終也陽為大隂
　　為小如大過小過之類皆是以隂陽而言坤六爻
　　皆隂其始本小到此隂皆變為陽矣所謂以大終
　　也言始小而終大○朱震説卦畫七八爻稱九六
　　它是不理㑹得老隂老陽之變且如占得乾之初
　　爻是少陽便是初七七是少不㑹變便不用了若
　　占得九時九是老老便㑹變便占這變爻此言用
　　九用六亦如此○乾吉在无首坤利在永貞這只
　　説二用變卦乾吉在无首言卦之本體元是六龍
　　今變為隂頭面雖變渾身却是龍只一似無頭底
　　龍相似坤利在永貞不知有何闗捩子這坤却不
　　得見它元亨只得它永貞坤之本卦固自有元亨
　　變卦却无○問坤體貞靜承天而行未嘗為始而
　　嘗代終故自坤而變陽為羣龍而无首有利貞而
　　无元亨是否先生曰坤雖變而為陽然坤性依舊
　　在它本是箇无頭底物如婦從夫臣從君地承天
　　先迷後得東北䘮朋西南得朋皆是無頭處也○
　　坤六爻雖有重輕大概都是持守收斂畏謹底意
　　(並語/録)
　
　
　
　
　
　
　
　
　
　
　合訂刪補大易集義粹言卷五
欽定四庫全書
　合訂刪補大易集義粹言卷六
　　　　　　　　　　頭等侍衛納喇性徳編
文言曰坤至柔而動也剛至静而徳方後得主而有常
含萬物而化光坤道其順乎承天而時行
　伊川先生曰坤道至柔而其動則剛坤體至靜而其
　徳則方動剛故應乾不違徳方故生物有常隂之道
　不唱而和故居後為得而主利成萬物坤之常也含
　容萬類其功化光大也主字下脱利字坤道其順乎
　承天而時行承天之施行不違時賛坤道之順也(易/傳)
　○禹不矜不伐至柔也然乃見剛徳○至大至剛以
　直此三者不可闕一闕一便不是浩然之氣如坤所
　謂直方大是也但坤卦不可言剛言剛則害坤體然
　孔子於文言又曰坤至柔而動也剛方即剛也門人
　因問見李籲録明道語中却與先生説别解至剛處
　云剛則不屈則是至剛已帶却直意又曰以直道順
　理而養之則是以直字連下句在學者著工夫處説
　却先生曰先兄無此言便不講論到此舊嘗令學者
　不要如此編録纔聽得轉動便别舊曽看只有李籲
　一本无錯編者它人多只依説時不敢改動或脱忘
　一兩字便大别李籲却得其意不拘言語往往録得
　却是不知尚有此語只剛則不屈亦未穩當(楊遵/道録)
　横渠先生曰屈信動靜終始各自别今以剛柔言之
　剛何當无靜柔何嘗无動坤至柔而動也剛則柔亦
　有剛靜亦有動但舉一體則有屈信動靜終始乾行
　不妄則坤順必時也○效法故光(並易/傳)
　　白雲郭氏曰坤雖以柔靜為主苟无方剛之徳不
　　足以含𢎞光大後得主而有常矣含萬物含𢎞也
　　化光光大也所謂其靜也翕其動也闢也然而要
　　坤之至以順承天而行以時而已此重明卦彖之
　　意(易/説)
　　漢上朱氏曰至柔至靜者坤之體也動而剛方者
　　坤之用也方亦剛也以其不可易言之謂之方其
　　體則坤用則随乾觀其所動而坤之順徳見矣含
　　萬物而生之者隂含陽也𤣥曰天鬱化精地隠魄
　　榮隠所謂含萬物也及其化生品物咸章保厥昭
　　陽坤道乃光坤之光即乾之光大也𤣥曰天炫炫
　　出于无畛熿熿出于无垠炫炫熿熿所謂化光也
　　坤道至矣一言可盡其順矣乎天動地随其行有
　　時故承天而時行(易/傳)
　　新安朱氏曰坤至柔剛方釋牝馬之貞也方謂生
　　物有常後得主而有常程傳曰主下當有利字含
　　萬物而化光復明亨義坤道其順乎復明順承天
　　之義此以上申彖傳之意(本/義)○問坤至柔而動也
　　剛至靜而徳方程傳云坤道至柔而動則剛坤體
　　至靜而徳則方柔與剛相反靜與方疑相似何也
　　先生曰靜无形方有體方謂生物有常言其徳方
　　正一定確然不易而生物有常也靜言其體則不
　　可得見方言其徳則是其著也○坤至柔而動也
　　剛坤只是承天如一氣之施坤則盡能發生承載
　　非剛安能如此○未有乾行而坤止此説是且如
　　乾施而坤不應則不能生物既㑹生物便是動若
　　不是它健後如何配乾只是健得來順坤以簡能
　　坤最省事更无勞攘也即承受那乾底生將出來
　　它生將物出來便見得是動隂若只是一箇順如
　　何配陽而生物(並語/録)
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不蚤辯也易曰履霜堅冰至蓋言順也
　伊川先生曰天下之事未有不由積而成家之所積
　者善則福慶及於子孫所積不善則災殃流於後世
　其大至於弑逆之禍皆因積累而至非朝夕所能成
　也明者則知漸不可長小積成大辯之於蚤不使順
　長故天下之惡无由而成乃知霜冰之戒也霜而至
　于(一无/于字)冰小惡而至于(一无/于字)大皆事勢之順長也(易/傳)
　康節先生曰漁夫謂樵夫曰人之所謂親莫如父子
　也人之所謂疏莫如路人也利害在心則父子過路
　人逺甚父子之道天性也利害或奪之已非天性者
　矣夫利害之移人如是之深也可不慎乎路人之相
　逢則過之固无相害之心焉无利害在前故也有利
　害在前則路人與父子又奚擇焉路人之能相交以
　義又何况父子之親乎夫義者讓之本也利者爭之
　端也讓則有仁爭則有害何相去之逺也堯舜亦人
　也桀紂亦人也人與人同而仁與害異爾仁因義而
　起害由利而生利不以義則臣弑其君者有焉子弑
　其父者有焉豈若路人之相逢一日而交袂於中逵
　者哉(邵子/外書)
　横渠先生曰餘慶餘殃百祥百殃與中庸必得之義
　同善者有後不善者无後理當然其不然者亦恐遲
　晚中閒譬之瘠之或秀腴之或不秀然而不直之生
　也幸而免遇外物大抵適然耳君子則不恤惟知有
　義理(易/説)
　　白雲郭氏曰坤之初六非積善之象而文言先及
　　積善者因明善不善皆在所積知不善之不可積
　　則善為可積矣聖人貴夫蚤辯者慮馴致之易長
　　耳所以坤之徳以柔而剛靜而方為至蓋非剛非
　　方則一於順皆馴致之道必不能蚤辯故也(易/説)
　　漢上朱氏曰善不善之報必有餘者馴而不已積
　　之既乆則末流必多乾坤是也家言臣子也坤積
　　至五子弑父臣弒君離日坎月自下而進非一朝
　　一夕之故其所由來者漸矣辯之不蚤其禍至此
　　矧不辯乎先儒嘗以乾坤論之謂君子之道有時
　　而消於是有隂化陽滅者矣然而復出為震者餘
　　慶之不亡也小人之道有時而消於是有陽息隂
　　盡者矣然而極姤生巽者餘殃猶在也觀諸天道
　　月之生死晦盡而生明既滿而或虧先儒餘慶餘
　　殃之論為不誣矣是故有虞之子不肖而陳齊永
　　祚商辛之後有國而禄父再亡(易/傳)
　　新安朱氏曰古字順慎通用案此當作慎言當辯
　　之於微也(本/義)○隂陽皆自微至著不是隂便積著
　　陽便合下具足此處亦不説這箇意履霜堅冰只
　　是説那微時便須着慎來所以説蓋言慎也由
　　辯之不蚤辯李光祖云不蚤辯它直到得郎當了
　　却方辯剗地激成事來此説最好(語/録)
　　東萊吕氏曰坤之初六一隂始生之時聖人所以
　　發明見微知著之理大抵善者陽之類惡者隂
　　之類也凡小人女子皆是隂之類初六一隂初
　　生初長之時在人一身論之則邪志初萌之時
　　在天下時勢論之則小人女子初生初長之時
　　當其初生初長正如九月肅霜去堅冰之時甚逺
　　然而履霜須便知堅冰之必至須是蚤為之戒象
　　曰履霜堅冰隂始凝也馴致其道至堅冰也履霜
　　時隂始凝聚大抵邪心惡念與小人女子之類
　　不可使凝聚將萌將長時便斬絶消蕩才凝聚
　　便漸漸馴致直至堅冰地位欲觀此爻須看履字
　　蓋纔踏便覺也看得履字則非心邪念發時便覺
　　看得凝字則非心邪念便須消散看得馴字則知
　　履霜堅冰勢所必至臣之於君子之於父本是至
　　親至義至於弑君弑父時雖甚惡人安能一日做
　　成皆由漸漸養成積乆貫熟然後有弑君弒父之
　　事使辯之蚤何由至此所以幾微之間十分當辯
　　辯之不蚤便是弑君弑父之漸易曰履霜堅冰至
　　蓋言順也此一句尤可警非心邪念不可順養將
　　去順養去時直至弑父與君如飲酒初時一兩盃
　　順而不止必至沈湎殺身如鬭毆初時只是忿疾
　　若順忿疾將去必至操刀殺人今世俗所謂縱性
　　者即順之謂也在大有所謂遏惡揚善在損所謂
　　君子以懲忿窒慾不順之之謂也大抵非心邪念
　　若順將去何所不至懲治遏絶正要人著力(易/説)○
　　積善之家必有餘慶積不善之家必有餘殃善如
　　何得積惡如何得不積肉羶則蟻集醯酸則蚋聚
　　若胸中有容著善處善自然積胸中无容著惡處
　　惡自然不積履霜堅冰至蓋言順也大抵惡念惡
　　事最不可順它譬如忿怒若順將去必至於殺人
　　飲酒若順將去必至於沈湎(紀/聞)
直其正也方其義也君子敬以直内義以方外敬義立
而徳不孤直方大不習无不利則不疑其所行也
　明道先生曰學者不必逺求近取諸身只明人理敬
　而已矣便是約處易之乾卦言聖人之學坤卦言賢
　人之學惟言敬以直内義以方外敬義立而徳不孤
　至於聖人亦止如是更无别途(吕與叔/束見録)○孟子曰仁
　也者人也合而言之道也中庸所謂率性之謂道是
　也仁者人此者也敬以直内義以方外仁也若以敬
　直内則便不直矣行仁義豈有直乎必有事焉而勿
　正則直也夫能敬以直内義以方外則與物同矣故
　曰敬義立而徳不孤○敬以直内義以方外合内外
　之道也釋氏内外之道不備者也(並劉絢/師訓)○敬義夾
　持直上達天徳自此○古之人耳之於樂目之於禮
　左右起居盤盂凡杖有銘有戒動息皆有所養今皆
　廢此獨有理義之養心耳但存此涵養意乆則自熟
　矣敬以直内是涵養意言不莊不敬則鄙詐之心生
　矣(並李籲/師説)
　伊川先生曰直言其正也方言其義也君子主敬以
　直其内守義以方其外敬立而(一作/則)内直義形而(一/作)
　(則/)外方義形於外非在外也敬義既立其徳盛矣不
　期大而大矣徳不孤也无所用而不周无所施而不
　利孰為疑乎(易/傳)○敬以直内有主於内則虚自然无
　非僻之心如是則安得不虚必有事焉須把敬來做
　件事著此道最是簡最是易又省工夫為此語雖近
　似常人所論然持之(一本有/乆字)必别○有言未感時知
　如何所寓曰操則存舍則亡出入无時莫知其鄉更
　怎生尋所寓只是有操而已操之之道敬以直内也
　○帥氣者在志養志者在直内切要之道无如敬以
　直内○人心不能不交感萬物亦難為使之不思慮
　若欲免此(一本无/此四字)唯是心(一作/在人)有主如何為主敬而
　已矣有主則虚虚謂邪不能入无主則實實謂物來
　奪之今夫瓶甖有水實内則雖江海之浸无所能入
　安得不虚无水於内則停注之水不可勝注安得不
　實大凡人心不可二用用於一事則它事更不能入
　者事為之主也事為之主尚无思慮紛擾之患若主
　於敬又焉有此患乎所謂敬者主一之謂敬所謂一
　者无適之謂一且欲涵泳主一之義一則无二三矣
　(一作不一/則二三矣)言敬无如聖人之言(一无聖人/之言四字)易所謂敬
　以直内義以方外須是直内乃是主一之義至於不
　敢欺不敢慢尚不愧于屋漏皆是敬之事也但存此
　涵養乆之自然天理明○敬只是主一也主一則既
　不之東又不之西如是則只是中既不之此又不之
　彼如是則只是内存此則自然天理明學者須是將
　(一本无/此字)敬以直内涵養此意直内是本○主一无適
　敬以直内便有浩然之氣浩然須要實識得它剛大
　直不習无不利(並入闗/語録)○問人有專務敬以直内不
　務方外何如曰有諸中者必形諸外唯恐不直内内
　直則外必方(周行/已録)○問敬義何别曰敬只是持己之
　道義便知有是有非順理而行是為義也若只守一
　箇敬不知集義却是都无事也且如欲為孝不成只
　守着一箇孝字須是知所以為孝之道所以侍奉當
　如何温清當如何然後能盡孝道也又問義只在事
　上如何曰内外一理豈特事上求合義也○問人敬
　以直内氣便能充塞天地否曰氣須是養集義所生
　積集既乆方能生浩然氣象人但看所養如何(並劉/元承)
　(手/編)○中心斯須不和不樂則鄙詐之心入之矣此與
　敬以直内同理謂敬為和樂則不可然敬須和樂只
　是中心沒事也○敬以直内則須君則是君臣則是
　臣凡事如此犬小大直截也(並吕與叔/東見録)○君子慎獨
　敬以直内義以方外所以為克己復禮也克己復禮
　則事事皆仁故曰天下歸仁焉(李籲/師説)○坤六二文言
　云云坤道也誠為統體敬為用敬則内自直誠合内
　外之道則萬物流形故義以方外(朱公掞問/學拾遺)○敬以
　直内義以方外與徳下孤一也為善者以類應有朋
　自逺方來充之至於塞乎天地皆不孤也(㳺氏/拾遺)○心
　敬則内自直(胡氏/拾遺)○敬立則无妄无妄則禮也(語/解)
　横渠先生曰敬以直内則不失於物義以方外則得
　已敬義一道也敬所以成仁也蓋敬則實為之實為
　之故成其仁(易/説)
　　上蔡謝氏曰釋氏所以不如吾儒无義以方外一
　　節義以方外便是窮理釋氏却以理為障礙然不
　　可謂釋氏无見處但見了不肯就理諸公不須尋
　　見處但且敬與窮理敬以直内義以方外然後成
　　徳故曰不孤(語/録)
　　廣平㳺氏曰多識前言往行而考古以驗今者學
　　也耳目不交於物而悉心以自求者思也思則知
　　敬以直内而中有主學則知義以方外而外有主
　　(語/解)
　　龜山楊氏曰易曰君子敬以直内義以方外夫盡
　　其誠心而无偽焉所謂直也若施之於事則厚薄
　　隆殺一定而不可易為有方矣敬與義本无二所
　　主者敬而義則自此出焉故有内外之辨其實義
　　亦敬也故孟子之言義曰行吾敬而已(京師/語録)
　　兼山郭氏曰慎獨之道何為哉君子敬以直内義
　　以方外其如斯而已矣何謂敬主一之謂敬何謂
　　主一孟子曰必有事焉之謂也必有事焉則上天
　　之載可以馴致之也(中庸/解)
　　和靖尹氏曰黄纓問庸言之信庸行之謹與直方
　　大為輕重相反荅云造次顛沛必於是非聖人孰
　　能知此○又寛問易稱義以方外先生曰此須以
　　體用言之便分明敬義本體也直其内也方其外
　　也方只是用又謂是直方大足以盡地道後數日
　　寛再問寛近日思此意恐不得分作三字説義理
　　如何先生請設喻寛曰至如火才見火明照熱皆
　　具矣何必分先生曰是也寛一日又問寛以謂順
　　理為直不易為方先生首肯先生令再喻曰如見
　　水便清潤流(並語/録)
　　白雲郭氏曰直以言六二之正也方以言六二之
　　義也以敬為正而直内盡處中之道矣又以義而
　　方外是以能居興事造業之任也直内則中立不
　　倚君子所以正其心方外則和而不流君子所以
　　措諸事業内外並立則大徳不孤矣虞舜夔夔齋
　　慄直内之敬也温恭允塞方外之義也五典克從
　　百揆時叙无所往而不利故不疑其所行也(易/説)
　　漢上朱氏曰敬者操持其誠心而弗敢失也二動
　　以直敬以直内也直内言内省不疚其理直也方
　　者義之不可易也有所不為有所不行也二往之
　　五義以方外也誠者合内外之道内直外方敬義
　　立矣敬義立則相應相與其徳不孤放諸四海而
　　準以直方大也爻動為行巽為不果二動震見巽
　　伏不習无不利則不疑其所行也上曰中則直此
　　言直其正何也曰正而不中者有矣中則正矣(易/傳)
　　新安朱氏曰直其正此以學言之也正謂本體義
　　謂裁制敬則本體之守也直内方外程傳備矣不
　　孤言大也疑故習而後利不疑則何假於習(本/義)○
　　敬以直内義以方外直是直上直下胸中无纎毫
　　委曲方是割截方整之意○問敬以直内義以方
　　外曰説只恁地説須自去下工夫方見得是如此
　　敬以直内是无纎毫私意胸中洞然徹上徹下表
　　裏如一義以方外是見得是處決定是恁地不是
　　處決定不恁地截然方方正正須是自將去做工
　　夫若實是把做工夫只是敬以直内義以方外八
　　箇字一生受用不窮○景紹問敬義之説荅曰敬
　　是立己之本義是處事截然方正各得其宜道夫
　　曰敬以直内義以方外莫是合内外之道否曰乆
　　之則内外自然合又問敬以直内後便能義以方
　　外還是更用就上做工夫曰雖是如此也須是先
　　去敬以直内然後能義以方外○忠信所以進徳
　　是乾健工夫蓋是剛健粹精兢兢業業日進而不
　　自已如活龍然精彩氣燄自有不可及者直内方
　　外是坤順工夫蓋是固執持守依文案本底做將
　　去所以為學者事也又云説易只是隂陽説乾坤
　　只是健順如此議論更无差錯○問忠信所以進
　　徳修辭立誠所以居業這是知得此理後全无走
　　作了故直㧞恁地勇猛剛健做將去便是乾道資
　　敬義夾持之功不敢有少放慢這便是坤道曰意
　　思也是恁地但乾便帶了箇知底意思帶了箇健
　　底意思所謂進徳又是他心中已得這箇道理了
　　到坤便有箇順底意思便只蒙乾之知更不説箇
　　知字只説敬義夾持做去底已後事○問敬以直
　　内若无義以方外也不得然所謂義以方外者只
　　是見得這箇道理合當恁地便只斬截恁地做將
　　去否曰見不分曉則圎後糊塗便不方了義以方
　　外只那界限使分明四面皆恁平正○敬義只是
　　一事如兩脚立定是敬才行是義合目是敬開眼
　　見物便是義○敬義夾持直上逹天徳自此表裏
　　夾持更无東西走作去處上面只有箇天徳忠信
　　所以進徳修辭立其誠所以居業者乾道也敬以
　　直内義以方外坤道也只是健順又曰非禮勿視
　　聽言動者乾道出門如見大賔使民如承大祭者
　　坤道又曰但看進徳立誠是甚麽様强健○因説
　　敬恕先生舉明道語云敬義夾持直上達天徳自
　　此今有一様人裏面謹嚴外面却麤直有人外面
　　恁地寛恕裏面却都是私意了内外夾持如有一
　　人在裏面把住一人在門外把住不由它不上去
　　○問君子敬以直内義以方外伊川謂主一之謂
　　敬无適之謂一而不涵義之意則須于應事接物
　　問无往而不主一則義亦在其中矣如此則當明
　　敬中有義義自敬中出之意方好荅曰亦不如此
　　説主一之謂敬只是心専一不以它念亂之每遇
　　事只與至誠專一做去即是主一之義但既有敬
　　之名則須是還它敬字既有義之名則須是還它
　　義字二者相濟則无失此乃理也若必欲并合謂
　　義自敬中出則聖人何不只言敬字便了既又言
　　義字則須與尋義字意始得○問坤六二直方大先
　　生云伊川只管説聖人發明坤爻之義這箇不是
　　恁地聖人作易只是説這箇道理合恁地人依得
　　這箇時便不習无不利這箇便是就來占底人身
　　上説○問至大至剛以直何以不言至直吕與叔
　　云剛大二字意恐已足不須直字如合有直須略
　　明三者之别則乃見不可闕之實不知此意何如
　　竊謂以坤六二言之則敬以直内故行无不慊于
　　心義以方外則无適而不宜敬義立而徳不孤則
　　充塞乎天地之間所以為大也大也者道之體也
　　三者闕一則不足為浩然之氣矣先生曰直方大
　　是坤六二之三徳敬以直内義以方外敬義立而
　　徳不孤是以人體之之事猶元亨利貞乾之四徳
　　而文言又以君子體仁以下之事明之也浩然之
　　氣乃天地之正氣至大至剛以直是其本然之體
　　段養而无害則塞乎天地敬義立而徳不孤也然
　　所謂塞乎天地亦全其本然之大而已蓋氣是有
　　形體之物志至而氣次焉猶乾健而坤順也(志乾/氣坤)
　　蓋其徳與坤六二同其序不同者自觀者而言則
　　先見其大觸之而後知其剛循之而後知其直自
　　有者而言則直而方方而大坤爻本體有之者也
　　孟子指以語人觀之者也○道夫問前所説敬義
　　誠者三今思之敬以直内義以方外是箇交相養
　　之理至于誠則合一矣先生曰誠則是實有此理
　　如實于為敬實于為義皆是誠不誠則是无此所
　　以中庸謂不誠无物因問舊嘗聞有人問不誠无
　　物先生荅曰秉彛不存謂之无人可也中和不存
　　謂之无禮樂可也還是先生所言否曰不記有无
　　此語只如此説也却无病○劉問敬以直内義以
　　方外仁也如何這處便謂之仁曰㑹到私欲淨盡
　　天理流行處皆可謂之仁如博學篤志切問近思
　　能如是則便可為仁如克己復禮亦是仁出門如
　　見大賔使民如承大祭亦是仁居處恭執事敬與
　　人忠亦是仁看從那路入做到極處皆是仁方未
　　有事時只得説敬以直内若事物之來當辨别一
　　箇是非不成只管敬去敬義不是兩事敬者守於
　　此而不易之謂義者施於彼而合宜之謂(並語/録)
隂雖有美含之以從王事弗敢成也地道也妻道也臣
道也地道无成而代有終也
　明道先生曰天地日月一般月受日光而不為之虧
　然月之光乃日之光也地氣不上騰則天氣不下降
　天氣降而至於地地中生物者皆天氣也唯无成而
　代有終者地之道也(劉絇/師訓)
　伊川先生曰為下之道不居其功含晦其章美以從
　王事代上以終其事而不敢有其成功也猶地道代
　天終物而成功則主於天也妻道亦然(易/傳)
　　白雲郭氏曰隂能含美則能從事蓋坤之徳含𢎞
　　為先也地道妻道臣道皆坤之道也无成代終含
　　美俟用而已(易/傳)
　　漢上朱氏曰天地之間萬物粲然而陳者皆陽麗
　　于隂託之以為美者也陽盡則隂之惡畢見不能
　　自美矣然隂雖有陽之美當含蓄之以從王事待
　　時而發不有已也豈敢當其成功哉乾巽從王事
　　也地道无成順天而行乾知大始坤代有終自然
　　之道也故臣終君之事妻終夫之事不言子者臣
　　子一也(易/傳)
天地變化草木蕃天地閉賢人隠易曰括囊无咎无譽
蓋言謹也
　明道先生曰或問如何斯可謂之恕心答曰充擴得
　去則為恕心如何是充擴得去底氣象曰天地變化
　草木蕃充擴不去時如何曰天地閉賢人隠(上蔡/語録)
　伊川先生曰四居上近君而无相得之義故為隔絶
　之象天地交感則變化萬物草木蕃盛君臣相際而
　道亨天地閉隔則萬物不遂君臣道絶賢者隠遯四
　於閉隔之時括囊晦藏則雖无令譽可得无咎言當
　謹自守也(易/傳)
　横渠先生曰造化所成无一物相肖者以自知萬物
　衆多其實无一物无隂陽者以是知天地變化二端
　而已(正/蒙)
　　上蔡謝氏曰或問忠恕答曰猶形影也无忠做恕
　　不出來己所不欲勿施於人施諸己而不願亦勿
　　施諸人説得自分明恕如心而已恕天道也伯淳
　　曰天地變化草木蕃是天地之恕天地閉賢人隠
　　是天地之不恕朱問天地何故亦有不恕曰天無
　　意天因人者也若不因人何故人能與天為一故
　　有意必固我則與天地不相似(語/録)
　　廣平㳺氏曰蓋言順也言順於勢也葢言謹也言
　　順於命也坤至柔而動也剛至靜而徳方則用順
　　亦必有所處如齊之田氏魯之三桓晉之六卿其
　　勢之馴致必至於不可解夫胡可以用順邪此初六
　　之堅冰所以明用順之弊也天地閉賢人隠則伏
　　其身而弗見閉其言而不出藏其智而不發唯恐
　　其不謹如鄉鄰有鬭者被髪纓冠而往救之則非
　　所以為謹矣此六四之括囊所以明用順之善也
　　夫順何尤哉順性命之理而已苟順性命之理安
　　徃而不善(易/説)
　　白雲郭氏曰天地交感則賢人出而萬物亨天地
　　閉隔則賢人隠而萬物不遂此自然之理非必天
　　地不交否之時為然也君臣之道不合則為閉矣
　　賢人之徳不彰則為隠矣括囊葢欲其自謹之耳
　　(易/説)
　　漢上朱氏曰泰之時天地變化草木亦蕃而况人
　　乎否之時天地閉塞賢人亦隠而况草木乎三才
　　一理也是故併言之括囊无咎非閉其言而不出
　　葢言謹也謹者莊子所謂慎為善也隂進至三成
　　否否泰反其類故其言如此(易/傳)
　　新安朱氏曰或問如乾初九潛龍是象勿用是占
　　辭坤六五黄裳是象元吉是占辭甚分明至若坤
　　初六履霜堅冰至六二直方大不習无不利六三
　　含章可貞或從王事无成有終上六龍戰于野其
　　血𤣥黄皆是舉象而占意已見於象中此又别是
　　一例如何先生曰象占例不一有占意只見于象
　　中者亦自可見如乾初九坤六五此至分明易見
　　者如直方大惟直方故能大所謂敬義立而徳不
　　孤六二有直方大之象占者有此徳而得此爻則
　　不習而无不利矣言不待學習而无不利也故謂
　　直方大為象不習无不利為占辭亦可然直方故
　　能大故不習无不利象既如此占者亦不離此意
　　矣六三隂居陽位為是隂帶些陽故為含章之象
　　又貞以守則為隂象矣或從王事者以居下卦之
　　上不終含藏故有或時出從王事之象无成有終
　　者不居其成而能有終也在人臣用之則為不居
　　其成而能有終之象在占者用之則為始進无成
　　而能有終也此亦占意已見於象中者六四重隂
　　不中故有括囊之象无咎无譽亦是象中已見占
　　意因問程易云六四近君而不得於君為上下間
　　隔之時與重隂不中二説如何先生曰只是重隂
　　不中故當謹宻如此(語/録)
　　東萊吕氏曰天地變化草木蕃天地閉賢人隠人
　　與天地萬物同是一氣泰則見否則隠猶春生秋
　　落氣至即應間不容髪初不待思慮計較也若謂
　　相時而動則已作兩事看所以獨稱賢人隠者蓋
　　衆人强自隔絶故與天地之氣不相通氣至而覺
　　者獨賢人而已(紀/聞)
君子黄中通理正位居體美在其中而暢於四支發於
事業美之至也
　伊川先生曰黄中文居中也君子文中而達於理居
　正位而不失為下之體五尊位在坤則唯(一作/故唯)取中
　正之義美積於中而通暢於四體發見於事業徳美
　之至盛也(易/傳)○君子不成章不達易曰美在其中暢
　於四支成章之謂也(劉元承/手編)
　横渠先生曰正位居體所以應黄裳之美(易/説)
　　廣平㳺氏曰美在其中而暢於四支發於事業則
　　周公其人也故曰公孫碩膚赤舄几几公之大美
　　發於事業者既孫而不處其暢於四支者睟然見
　　於動容周旋皆盛徳神明之容不可得而形容也
　　徒見其赤舄几几而已赤舄几几四體不言而喻
　　也○黄中通理者養徳性之源而通至理也正位
　　居體者正為臣之位而居坤體也通理云者非謂
　　其見彼也自見而已非謂其聞彼也自聞而已故
　　宅於心者至虚而明居體云者處靜而无倡也禀
　　其令而已處順而无作也續其終而已故守其身
　　者至柔而恭内外交相養則美在其中粹然无疵
　　矣故見於面盎於背施於四體四體不言而喻此
　　暢於四支所以為美之至也致天下之大利成天
　　下之大順功髙而朝不忌任重而上不疑此發於
　　事業所以為美之至也古之人有體是道者吾於
　　周公見之矣周公既有大美而不居則所可得而
　　形容者道徳之氣神明之容而已故曰赤舄几几
　　蓋暢於四支者然也東人欲其留西人欲其歸而
　　名實孚於上下不可掩也故曰徳音不瑕蓋發於
　　事業者然也公之碩膚若是而不與有焉則其為
　　美之至可知也坤之六二地逺於君諸侯之位也
　　故言敬以直内義以方外而以其動者言之所以
　　為大也六五地近於君公卿之位也故言黄中通
　　理正位居體而以其靜者言之所以為美也為臣
　　之義於是兩盡(並易/説)
　　白雲郭氏曰君子有至美之徳能通天下之理故
　　可以正君之位居君之體而徳與位稱也是以近
　　而暢於四支大而發於事業見於四方萬里之逺
　　者无非在中之美徳也充之足以保四海是為美
　　徳之至夫聖人治天下國家之道必本於正心修
　　身之微是以六五君子之發於事業者蓋由在中
　　之美能通天下之理而已(易/説)
　　漢上朱氏曰坤五黄中動而成坎傳所謂坤之比
　　也坎為通有美在中而通於理理者中正也天地
　　萬物之所共由者也通於理則大美具矣美在其
　　中矣五君位六變九正位也正位而居坤體不失為臣
　　之道黄裳也九五艮艮為手二五相易成震震為
　　足暢於四支也巽為事業者事之成發於事業也
　　誠則形形則不可掩故美在其中暢於四支發於
　　事業通於理者无徃而不通其伊尹周公共伯和
　　之事乎(易/傳)
　　新安朱氏曰黄中言中徳在内釋黄字之義也正
　　位言雖在尊位而居下體釋裳字之義也美在其
　　中復釋黄中暢於四支復釋居體(本/義)○問黄裳元
　　吉伊川解作聖人示戒並舉女媧武后之事今考
　　本爻无此象這又是象外立教之意否先生曰不
　　曉這意若伊川要立議論教人則可去别處説不
　　可硬配在易上説此爻何曽有這義都是硬入這
　　意來説所以説得絮了因舉邵溥(堯夫/之孫)謂伊川因
　　宣仁垂簾事有怨母后之意故此爻義特為它發
　　固是它後生妄測度前輩然亦因此説而發也○
　　問坤二五皆中爻二是就盡得地道上説五是就
　　著見於文章事業上説否先生曰不可説盡得地
　　道它便是坤道也二在下方是就工夫上説如不
　　疑其所行是也五得尊位則是就它成就處説所
　　以云美在其中而暢於四支發於事業美之至也
　　(並語/録)
隂疑於陽必戰為其嫌於无陽也故稱龍焉猶未離其
類也故稱血焉夫𤣥黄者天地之雜也天𤣥而地黄
　伊川先生曰陽大隂小隂必從陽隂既盛極與陽偕
　矣是疑於陽也不相從則必戰卦雖純隂恐疑无陽
　故稱龍見其與陽戰也于野進不已而至於外也盛
　極而進不已則戰矣雖盛極不離隂類也而與陽爭
　其傷可知故稱血隂既盛極至與陽爭雖陽不能无
　傷故其血𤣥黄𤣥黄天地之色謂皆傷也(易/傳)
　康節先生曰坤无一故无首乾无十故无後所以坤
　當是得一半又曰東北非隂之位隂柔到此既䘮其
　朋自立脚不得必須歸本位故終有慶又曰坤是柔
　順故先迷而䘮朋然行故却得而有慶焉不可分為
　二今姑分以見其義
　　白雲郭氏曰上六之戰无龍以明之則不知其與
　　陽戰也為其嫌於无陽而言戰也故稱龍焉蓋俱
　　隂无戰故也因其稱龍故稱血因其稱血故稱𤣥
　　黄從其類而言此周公爻辭之大法也天𤣥而地
　　黄蓋天地隂陽兩傷之意也(易/説)
　　漢上朱氏曰月盛則掩日臣彊則疑君隂疑于陽
　　必戰十月純坤用事而稱龍者天地未嘗一日而
　　无陽亦未嘗一日而无君子為其純隂嫌于无陽
　　也故稱龍焉乾在故也上六之動坤成乾其體剥
　　剥者復之反震變也十一月復復初九庚子子坎
　　之位坎為血震為𤣥黄血幽隂也上六疑陽未離
　　隂類故稱血焉震者天地之一交天𤣥而地黄𤣥
　　者坎中之陽黄者離中之隂天地之雜也其血𤣥
　　黄者君臣相傷也雖欲力勝莫之助也故聖人於
　　初六戒之上六則无及已鄭本作為其兼于陽也
　　故稱龍焉或問初之四二之五三之上六爻反復
　　相應何也曰京房所傳世應也三畫之卦一二三
　　重為六爻四即初五即二上即三各以其類相應
　　邵雍曰有變必有應也變乎内者應乎外變乎外
　　者應乎内變乎下者應乎上變乎上者應乎下本
　　乎天者親上本乎地者親下變之與應常反對也
　　故卦一世者四應二世者五應三世者上應四世
　　者初應五世者二應六世者三應在易言應者一
　　十有九卦昔之言應如子太叔論迷復凶是也至
　　虞翻始傳其秘然未盡善繫辭曰變動不居周流
　　六虚上下无常則柔相易世應者相易之一也故
　　曰兩則化一則神(易/傳)
　　新安朱氏曰疑謂鈞敵而无小大之差也坤雖无
　　陽然陽未嘗无也血隂屬蓋氣陽而血隂也𤣥黄
　　天地之正色言隂陽皆傷也○此以上申象傳之
　　意(本/義)○或問坤卦純隂不為无陽之説如何曰雖
　　是十月為坤十一月為復然自小雪後其下面一
　　畫便有三十分之一分陽生至冬至方足得一爻
　　成耳故十月謂之陽月葢嫌於无陽也自姤至坤
　　亦然曰然則陽畢竟有盡時曰剥盡於上則復生
　　於下其間不容息(語/録)
　
　
　
　
　
　
　合訂刪補大易集義粹言卷六
欽定四庫全書
　合訂刪補大易集義粹言卷七
　　　　　　　　　　頭等侍衛納喇性徳編
䷂(震下/坎上)
　伊川先生曰屯序卦曰(一无/曰字)有天地然後萬物生焉
　盈天地之間者唯萬物故受之以屯屯者盈也屯者
　物之始生也萬物始生鬱結未通故為盈塞于天地
　之間至通暢茂盛則塞意已矣天地生萬物屯物之
　始生故繼乾坤之後以二象言之雲雷之興隂陽始
　交也以二體言之震始交于下坎始交于中隂陽相
　交乃成雲雷隂陽始交雲雷相應而未成澤故為屯
　若已成澤則為解也又動于險中亦屯之義隂陽不
　交則為否始交而未暢則為屯在時則天下屯難未
　亨泰之時也(易/傳)
　　白雲郭氏曰易為三才之書其言道則三才之道
　　也天地人雖均為三才獨人道雜而多端无天地
　　之純全故純剛為乾而盡天道純柔為坤而盡地
　　道至於人事不齊一卦不足以盡故自屯至未濟
　　共為人道以配乾坤是以諸卦所載人事為多而
　　人道自此明矣然則人道以六十二卦而後能配
　　乾坤所謂乾以易知坤以簡能歟(易/說)
　　東萊吕氏曰屯者物之始生也始生必屯理也善
　　端初發困于傾摇摧折而自畫者豈知此哉(己丑/課程)
屯元亨利貞勿用有攸往利建侯
　伊川先生曰屯有大亨之道而處之利在貞固非貞
　固何以濟屯方屯之時未可有所往也天下之屯豈
　獨力所能濟必廣資輔助故利建侯也(易/傳)○處屯難而
　有致亨之道其唯貞固乎然能守正不變者鮮矣(師/説)
　(雜/編)
　横渠先生曰勿用有攸往往則失其居矣(易/說)
　　龜山楊氏曰屯極必亨故屯有亨之道元亨大亨
　　也利貞利在正也與乾四徳異矣勿用有攸往以
　　初爻言也險在前屯難方生也遽而往則行險而
　　犯難矣故曰勿用有攸往(易/說)
　　白雲郭氏曰天地无屯人與萬物皆有之物之始
　　生及其未亨之時皆屯也故為人道之始乾坤之
　　四徳所以生萬物而康屯者故屯有得於乾坤之
　　四徳也然四徳非一於屯也屯之所得者屯之時
　　屯之事而已觀乾之彖萬物資始元也品物流形
　　亨也各正性命保合太和利貞也是則天地之道
　　始終在於萬物而萬物以人為首故屯為人道之
　　始具四徳而繼乾坤也人道始生而未成未可用
　　有所往先於建侯者聖人配天地之徳生萬物而
　　康屯莫先此大公之道故也(易/說)
　　五峰胡氏曰屯者盈也物之始生盈盈然皆有充
　　滿塞實之意及既生則發舒矣剛柔始交而難生
　　震始交于下坎始交于中難屯未通暢也震為雷
　　坎為水隂陽始交則勃鬱為雷未為雨也震動坎
　　陷二卦相重動乎險中也屯有大亨之道貞且固
　　雷雨之動滿盈也故勿用有攸徃則不失大亨之
　　道矣方天下屯難之時紀綱未正法度未明豈獨
　　力所能濟建侯廣求輔憂勤不懈然後能濟矣(易/外)
　　(傳/)
　　新安朱氏曰震坎皆三畫卦之名震一陽動于二
　　隂之下故其徳為動其象為雷坎一陽陷于二隂
　　之間故其徳為陷為險其象為雲為雨為水屯六
　　畫卦之名也難也物始生而未通之意故其為字
　　象􁁉穿地始出而未申也其卦以震遇坎乾坤始
　　交而遇險陷故其名為屯震動在下坎險在上是
　　能動乎險中能動雖可以亨而在險則宜守正而
　　未可遽進故筮得之者其占為大亨而利于正但
　　未可遽有所往耳又初九陽居隂下而為成卦之
　　主是能以賢下人得民而可君之象故筮立君者
　　遇之則吉也(本/義)○問取初九陽居隂下為成卦之
　　主何也先生曰此象辭一句葢取初九一爻之義
　　初九一爻葢成卦之主也一陽居二隂之下有以
　　賢下人之象有為民歸往之象(隂從/陽也)故宜立君故
　　象曰以貴下賤大得民也此意甚好因問程傳只
　　言宜建侯輔助如何先生曰易只有三處言利建
　　侯屯兩言之豫一言之皆言立君左氏分明有立
　　君之說衛公子元遇屯則可見矣(但它又說名元/是有元之象或)
　　(問元者善之長曰公子元夢康叔謂/己曰元康叔名之可謂長矣云云)○屯是隂陽
　　未通之時蹇是流行至中有蹇滯困則窮矣(並語/録)
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
　伊川先生曰以雲雷二象言之則剛柔始交也以坎
　震二體言之動乎險中也剛柔始交未能通暢則艱
　屯故云難生又動乎險中為艱屯之義○所謂大亨
　而貞者雷雨之動滿盈也隂陽始交則艱屯未能通
　暢及其和洽則成雷雨滿盈于天地之間生物乃遂
　屯有大亨之道也所以能大亨由夫(一无/夫字)貞也非貞
　固安能出屯人之處屯有致大亨之道亦在夫(一无/夫字)
　貞固也○上文(一有/既字)言(一有/夫字)天地生物之義(一有是/以字)
　此言時事天造謂時運也草草亂无倫序昧㝠昧不
　明當此時運所宜建立輔助則可以濟屯雖建侯自
　輔又當憂勤兢畏不遑寧處聖人之深戒也(並易/傳)
　　藍田吕氏曰屯者物始生而未達者也震欲動而
　　坎難之抑鬱而未達非大亨貞不足以濟之勿用
　　有攸往久之以有待也利建侯各付其所主也久
　　之有待故滿盈也各付其所主以經綸于草昧故
　　不寧也
　　廣平㳺氏曰屯宜建侯而不寧何也葢屯難未解
　　方且急賢才以自助故分土錫圭以報有功而崇
　　有徳又且與之戮力以𢎞濟艱難故雖建侯而不
　　寧也若豫之建侯則四方无虞五刑不用要當建
　　諸侯以蕃屏王室而已以是建侯則寧矣武王歸
　　馬放牛何不寧之有(易/說)
　　龜山楊氏曰乾一索而得震隂陽始交也坎在上
　　難生也隂陽始交而未成澤坎之所以為難也震
　　動而坎險動乎險中合二體言之也止乎險則蹇
　　動乎險中則亨動有亨之道也葢險非可止之地
　　止則終于陷而已矣故動乃亨也夫屯難之初上
　　下无常分貴賤无定位非正也屯難平而後君君
　　臣臣而天下治故曰大亨貞言亨而後貞也雷雨
　　之動滿盈則屯解而澤下流矣○天造草昧非寜
　　居之時故宜建侯而不寧建侯所以自輔也使人
　　各有主而天下定矣(並易/說)
　　兼山郭氏曰屯者物之始生也草者之未齊昧者
　　之未明勾者之未伸萌者之未達而有動乎險中
　　之象終至於大亨貞也是以草者齊之昧者明之
　　造物之始也建侯而不寧人倫之始也厥初生民
　　无羽毛以蔽其身无爪牙以充其欲則必求其羣
　　而比焉勢又不足則必求其強且大者而比焉此
　　后王君公之所由立也故後世有天下者必思屯
　　之所以利建侯而不寧則知所以為治矣(易/說)
　　白雲郭氏曰乾剛坤柔至屯而始交交則人道乃
　　著然純隂疑于陽則戰况剛柔之交能无難乎以
　　是知人道之患與天地異故繫辭言鼓萬物而不
　　與聖人同憂是聖人不能无憂也屯之時處險而
　　不可動故言勿用有攸往屯者也而天下草昧聖
　　人不得不動之時故言利建侯康屯之主也利建
　　侯則動乎險中亦聖人所不得已也唯動則得天
　　地大亨萬物之貞道苟一於勿用有攸往則非康
　　屯之主也雷雨之動滿盈乎天地之間此天造草
　　昧也建侯而不寧聖人法天而造草昧也聖人法
　　天繼天而造草昧此屯所以繼乾坤之道也(易/說)
　　漢上朱氏曰自屯彖而下乃以卦變為象屯臨之
　　變自震四之五震者乾交于坤一索得之剛柔始
　　交也四之五成坎坎險難剛柔始交而難生也易
　　傳曰始交而未暢為屯在時則天下未亨之時此
　　以震坎釋屯之義也安乎險而不動與動乎險中
　　不以正皆非濟屯之道初九正也四之五得位大
　　者亨以正而利也以天地觀之剛柔始交鬱而未
　　暢雷升雨降其動以正則萬物滿盈乎天地之間
　　有不大亨乎此以初九九五釋元亨利貞也震雷
　　也坎雨也兊澤上而成坎故為雨初九屯之主也
　　初往之五行必犯難益屯而不能亨矣君子宜守
　　正待時故勿用有攸往此言初九也天造之始草
　　創𠖇昧人思其主能乗時衆建諸侯使人人各歸
　　以事主雖有强暴誰與為敵哉四為諸侯九五在
　　上六四正位分民而治建侯也雖則建侯而未始
　　忘乎險難震為草乾之始也坤為𠖇昧坎為勞卦
　　故曰天造草昧宜建侯而不寧此再言初九九五
　　也以卦氣言之十月卦也太𤣥準之以礥或曰聖人
　　既重卦矣又有卦變何也曰因體以明用也易无
　　非用用无非變以乾坤為體則以八卦為用以八
　　卦為體則以六十四卦為用以六十四卦為體則
　　以卦變為用以卦變為體則以六爻相變為用體
　　用相資其變无窮而乾坤不變變者易也不變者
　　易之祖也所謂天下之動貞夫一也故曰剛柔相
　　推變在其中矣繫辭焉而命之動在其中矣又曰
　　辭也者各指其所之考其所命之辭尋其辭之所
　　指則于變也若辨白黒矣夫易之屡遷將以明道
　　而卦之所變舉一隅也推而行之觸類而長之存
　　乎卜筮之所尚者豈有既哉故在春秋傳曰某卦
　　之某卦者言其變也若伯廖舉豐之上六曰在豐
　　之離知莊子舉師之初六曰在師之臨其見于卜
　　筮者若崔子遇困之大過者六三變也莊叔遇明
　　夷之謙者初九變也孔成子遇屯之比者初九變
　　也南蒯遇坤之比者六五變也陽虎遇泰之需者
　　六五變也陳仲遇觀之否者六四變也周官太卜
　　掌三易之法其經卦皆八其别皆六十有四八卦
　　謂之經則六十四卦為卦變可知故曰卦之所變
　　舉一隅也王弼盡斥卦變以救易學之失救之是
　　也盡斥之非也(易/傳)
　　五峰胡氏曰秦暴既極而未息漢安方來而未定
　　陳涉以匹夫首事出萬死之計不畏狼秦動乎險
　　中也誠有立為天下除殘賊之志復立六國後於
　　此有人正固其心為秦益敵以自輔助守正而不
　　移則秦可滅時可治而天下之屯解矣自蘄至陳
　　未逺也秦兵方强殘賊肆行未艾也而遽王之示
　　天下私无中正誠慤之心豈有大亨之道也傲長
　　者而妻父去斬賔客而故人行聽讒毁而諸將不
　　親附失建侯之義甚矣死于城父不保首領非不
　　幸也勿用有攸往豈不信乎若漢髙則起豐沛扶
　　義而西捲蜀漢扶義而東誅殘賊其正固可知矣
　　得張良於解后舉陳平於亡命拔韓信於行陣取
　　英布於敵國收雍齒於故怨是以能誅滅秦項剗
　　草暴虐與天下更始四海㑹同天下為家由是觀
　　之則大亨貞利建侯之義聖人示後世之意悉矣
　　(易外/傳)
　　新安朱氏曰彖曰者以二體釋卦名義始交謂震
　　難生謂坎動乎險中以二體之徳釋卦辭動震之
　　為也險坎之地也自此以下釋元亨利貞乃用文
　　王本意雷雨之動滿盈以二體之象釋卦辭雷震
　　象雨坎象天造猶言天運草雜亂昧㝠晦也隂陽
　　交而雷雨作雜亂㝠晦塞乎兩間天下未定名分
　　未明宜立君以統治而未可遽謂安寧之時也不
　　取初九爻義者取義多端姑舉其一也(本/義)○剛柔
　　始交是震此是龜山說震一索而得男也雷雨之
　　動滿盈亦是那鬱塞底意思冝建侯而不寜
　　不可道建侯便了須更自以為不安寧方可○問
　　始交謂震難生謂坎程傳以雲雷之象為始交謂
　　震始交于下坎始交于中如何先生曰剛柔始交
　　只指震言所謂震一索而得男也此三句各有所
　　指剛柔始交而難生是以二體釋卦名義動乎險
　　中大亨貞是以二體之徳釋卦辭雷雨之動滿盈
　　天造草昧宜建侯而不寧是以二體之象釋卦辭
　　只如此㸔甚明縁後來說者交雜混了故覺語意
　　重複○問自此以下釋元亨利貞皆用文王本意
　　何也先生曰文王本意說乾元亨利貞只是說乾
　　道大通而至正故筮得者其占當得大通而利于
　　正固至孔子方作四徳言後人不知將謂文王作
　　易便作四徳說即非也如屯卦所謂元亨利貞者
　　以其能動即可以亨而在險則宜守正故筮得之
　　者其占為大亨而利于正初非謂四徳也故孔子
　　釋此彖辭只曰動乎險中大亨貞是用文王本意
　　釋之也○問彖傳言宜建侯而不寧豈以有動而
　　遇險之象邪先生曰聖人見有此象故又因以為
　　戒曰宜立君而又不可遽謂安寧也(然此是/押韻)天造
　　草昧宜建侯而不寧孔子又是别發明出一道理
　　說當此擾攘之時不可无君故須立君(並語/録)
　　東萊吕氏曰屯勿用有攸往利建侯若就學者言
　　之如道學廢絶之時乃道之屯也當此時未可便
　　有為須廣求有志之士共扶此道乃可有濟(紀/聞)
象曰雲雷屯君子以經綸
　伊川先生曰坎不云雨而云雲者雲為雨而未成者
　也未能成雨所以為屯君子觀屯之象經綸天下之
　事以濟于屯(一无/屯字)難經緯綸緝謂營為也(易/傳)
　横渠先生曰雲雷皆是氣之聚處屯聚也(易/說)
　　廣平游氏曰經綸者因性循理而治之无汨其序
　　之謂也易於屯曰君子以經綸言所以濟難當如
　　此也(中庸/解)
　　龜山楊氏曰雷雨之動滿盈則屯解矣雲雷而不
　　雨卦之所以為屯也屯難未亨君子經綸之時也
　　(易/說)
　　兼山郭氏曰在天成象在地成形事象之宜也在
　　上則為雲在下則為雨亦事象之宜也(易/說)
　　白雲郭氏曰坎在上為雲故雲雷屯坎在下為雨
　　故雷雨作解雲而未雨所以為屯經綸者經綸天
　　下之事建侯而不寧之謂也(易/說)
　　和靖尹氏曰寛問趙穎道胡康侯謂學者致知格
　　物只是一部周易如雲雷屯君子以經綸是也如
　　何先生曰是也非特屯也卦卦皆然寛疑其未安
　　次日再舉問先生曰若謂致知格物窮理盡性經
　　書字字句句皆是非特易也寛曰如灑掃應對釋
　　氏拈槌䜿拂上豈窮理不得先生因是康侯之言
　　夏庭列親聞之
　　漢上朱氏曰坎在上為雲雷動于下雲蓄雨而未
　　降屯也屯者結而未解之時雨則屯解矣彖言雷
　　雨之動滿盈者要終而言也解絲棼者綸之經之
　　經綸者經而又綸終則有始屯自臨變離為絲坎
　　為輪綸也離南坎北南北為經經綸也君子經綸
　　以解屯難凡事有未决反復思念亦此象也(易/傳)
　　新安朱氏曰坎不言水而言雲者未通之意經綸
　　治絲之事經引之綸理之也屯難之世君子有為
　　之時也(本/義)○問屯需二象皆隂陽未和洽成雨之
　　象也然屯言君子以經綸而需乃言飲食宴樂何
　　也曰需是緩意在它无所致力只得飲食燕樂屯
　　是物之始生象草木初出地之狀其初出時欲破
　　地面而出不无齟齬艱難故當為經綸其義所以
　　不同也(語/録)
　　東萊吕氏曰雲雷屯君子以經綸屯難之世人皆
　　惶懼沮喪不敢有為殊不知正是君子經綸時節
　　(紀/聞)
初九盤桓利居貞利建侯象曰雖盤桓志行正也以貴
下賤大得民也
　伊川先生曰初以陽爻在下乃剛明之才當屯難之
　世居下位者也未能便往濟屯故盤桓也方屯之初
　不盤桓而遽進則犯難矣故宜居正而固其志凡人
　處屯難則鮮能守正苟无貞固之守則將失義安能
　濟時之屯乎居屯之世方屯于下所宜有助乃居屯
　濟屯之道也故取建侯之義謂求輔助也○賢人在
　下時苟未利雖盤桓未能遂往濟時之屯然有濟屯
　之志與濟屯之用志在行其正也○九當屯難之時
　以陽而來居隂下為以貴下賤之象方屯之時隂柔
　不能自存有一剛明之才衆所歸從也更能自處卑
　下所以大得民也或疑方屯于下何有貴乎夫以剛
　明之才而下于隂柔以能濟屯之才而下于不能乃
　以貴下賤也况陽之于隂自為貴乎(並易/傳)
　横渠先生曰盤桓猶言柱石盤磐石也桓桓柱也謂
　利建侯如柱石在下不可以動然志在行正也(易/說)
　　廣平㳺氏曰夫建侯王者事也而於初九言之者
　　以剛動而不失其正其自任以天下之重葢王佐
　　才也象所謂君子以經綸者非初九其誰邪故其
　　體國致君宜以協濟為義其曰利建侯者乃代天
　　理物之職也(易/說)
　　龜山楊氏曰得天下有道得其民斯得天下矣初
　　以剛明之才處羣隂之下能以貴下賤也其才足
　　以濟時之屯又能以貴下之宜其得民矣然猶盤
　　旋未進者志行正故也行一不義殺一不辜得天
　　下不為所謂正也文王三分天下有其二可謂大
　　得民也而猶服事商者亦行正而已矣故曰利居
　　貞利居貞者待時而動不失正也聖人之有天下
　　非私之也四海之内共利之之為說共給之之為
　　安故利建侯武王克商有未及下車而封者用此
　　道也(易/說)
　　兼山郭氏曰初九剛柔始交故稱盤桓時止則止
　　時行則行理之常也時有不得行是以宜待也陽
　　上而隂下上貴而下賤亦理之常也其或以陽下
　　隂以貴下賤者適時之變也是以康屯之道在於
　　得民得民之道在於下下老子曰江海為百谷王
　　以其下之也(易/說)
　　白雲郭氏曰屯之時興事皆當盤旋盤旋未决也
　　居屯之道則當居貞建侯如是之利可免盤旋矣
　　○剛柔始交而難生則居屯者有不可動之勢而
　　天下萬物方資於濟屯之才則濟屯者為不可不
　　動之時以不可動之勢而遇不可不動之時此其
　　所以盤旋也初九以剛明之才濟屯之難居正而
　　靜不違勢建侯而動不違時其於屯也何不利之
　　有故雖盤旋而不失康屯之道故曰志行正也况
　　以陽下隂大得民乎聖人經綸建侯非自為也為
　　民而已為民而得民其難濟矣夏商之季湯武其
　　盡之(並易/說)
　　漢上朱氏曰初九剛正屯難之始上有正應震動
　　體進則犯難成㢲為進退九居四不安故盤桓子
　　夏傳曰盤桓猶桓旋也盤桓不進利于守正不進
　　非必于退也志在行其正也初九不忘上行之謂
　　志志剛中也志行正也可不盤桓以待時乎初動
　　濟屯四諸侯位建國命侯資以輔五屯難未解衆
　　隂不能自存有剛正之才使之有國則衆從之陽
　　貴隂賤坤衆為民九退復初以貴下賤大得民也
　　故曰利建侯夫子時楚有四縣趙簡子命下大夫受
　　郡必言利建侯者建侯萬世之利也或問震又成
　　巽何也曰所謂雜物撰徳也撰數也且以屯論之
　　坎陽物也震動也四比于九五自三柔爻數之至
　　于九五巽也震陽物也巽隂物也剛者陽之徳柔
　　者隂之徳剛柔雜揉不相踰越故曰雜而不越先
　　儒傳此謂之互體在易噬嗑彖曰頤中有物曰噬
　　嗑離震相合中復有艮明夷彖曰内文明而外柔
　　順以蒙大難又曰内難而能正其志坎難也離坤
　　相合中復有坎在繋辭曰八卦相盪先儒謂坎離
　　卦中互有震艮巽兊在春秋傳見於卜筮如周太
　　史說觀之否曰坤土也巽風也乾天也風為天于
　　土上山也有山之才而照之以天光於是乎居土
　　上自三至五有艮互體也王弼謂互體不足遂及
　　卦變鍾㑹著論力排互體葢未詳所謂易道甚大
　　矣(易/傳)○又曰屯卦本坎二之初九二陽也初六隂
　　也陽貴隂賤故曰以貴下賤大得民也動乎險中
　　者非善下不能得衆非剛强不能濟弱故屯卦之
　　用在此一爻(叢/說)
　　五峰胡氏曰東漢之末豪傑競起有剛陽之徳宜
　　為君者劉備而已痛王室之傾頽憤姦臣之竊命
　　扶本宗誅姦宄一匡天下其志也而為相于平原
　　為牧于徐州歸袁紹投曹操依劉表曽未足以舒
　　其志然臨禍患而信義益明不少變其初志三顧
　　草廬以致諸葛得龎統來法正追景升顧戀赴義
　　之徒而衆士景從若水之歸海以貴下賤而大得
　　民也於是遂定巴蜀三分天下而有濟屯之勢居
　　貞建侯之利大矣(易外/傳)
　　新安朱氏曰磐桓難進之貎屯難之初以陽在下
　　又居動體而上應隂柔險陷之爻故有磐桓之象
　　然居得其正故其占利于居貞又本成卦之主以
　　陽下隂為民所歸侯之象也故其象又如此而占
　　者如是則利建以為侯也(本/義)○一卦之中自有㑹
　　通六爻又自各有㑹通且如屯卦初九在卦之下
　　未可以進為屯之義乾坤始交而遇險陷亦屯之
　　義以草穿出地而未申亦屯之義凡此數義者皆
　　是屯之㑹聚處若磐桓利居貞便是一箇合行底
　　却是通處也(語/録)
　　東萊吕氏曰易之爻大抵隨步换形如屯初九剛
　　正之人本自是好在六二㸔初九則以隂柔為剛
　　陽所逼却㸔得初九是寇此隨步换形也至六四
　　與初九是正應得初九剛陽之助却㸔得是昏姻
　　此又隨步换形也(易/說)○初九磐桓說者或謂初以
　　剛居剛在屯難之世恐其銳于進故戒之以磐桓
　　此說不然葢初以剛明之才乃能與時消息自制
　　其剛磐桓而不敢騁此正所謂自勝之强也此正
　　所謂剛也惟剛然後能磐桓孰謂以剛為戒乎○
　　屯初九象曰雖磐桓志行正也人徒見君子居屯
　　難之時磐桓不進遂以為甘心退縮无志于行正
　　道殊不知所以磐桓不進者其志乃在于行正道
　　也苟輕進易合豈能行道乎以貴下賤大得民也
　　九居屯難之時欲建侯以為助若自恃其陽剛之
　　貴不屑屈已下賤豈能得民亦如主盟斯道者欲
　　廣求人以濟道之屯若抗顔自尊不屑降意收接
　　後進亦豈能得人乎(並紀/聞)
六二屯如邅如乗馬班如匪寇婚媾女子貞不字十年
乃字象曰六二之難乗剛也十年乃字反常也
　伊川先生曰二以隂柔居屯之世雖正(一作/五)應在上
　而逼于初剛故屯難邅回如辭(一有/助字)也乗馬欲行也
　欲從正應而復班如不能進也班分布之義下馬為
　班與馬異處也二當屯世雖不能自濟而居中得正
　有應在上不失義者也然逼近于初隂乃陽所求柔
　者剛所陵柔當屯時固難自濟又為剛陽所逼故為
　難也設匪逼于寇難則往求于婚媾矣婚媾正應也
　寇非理而至者二守中正不苟合于初所以不字苟
　貞固不易至于十年屯極必通乃獲正應而字育矣
　以女子隂柔苟能守其志節久必獲通况君子守道
　不回乎初為賢明剛正之人而為寇以侵逼于人何
　也曰此自據二以柔近剛而為義更不計初之徳如
　何也易之取義如此○六二居屯之時而又乗剛為
　剛陽所逼是其患難也至于十年則難久必通矣乃
　得反其常與正應合也十數之終也(並易/傳)
　横渠先生曰班布不進之貎(易/説)
　　藍田吕氏曰左傳有班馬之聲則班分别也班如
　　者别而相逺者也六二近初而應五六四應初而
　　近五皆與近者逺别而求正應故皆曰乗馬班如
　　上六无應雖比于五不可得而親故亦曰班如
　　龜山楊氏曰六二以隂柔乗剛故屯如邅如乗馬
　　班如下馬為班言屯邅而不能有行也初以陽下
　　隂婚媾之象匪寇也二以柔順中正之賢守常待
　　應而不從女子貞也與天下之大老異矣葢初雖
　　有剛明之才足以濟難而亨屯以之為君則未也
　　守女子之貞宜其不字矣至其數極而反常則君
　　臣之分正故十年乃字十數之終也君先而臣從
　　君倡而臣和所謂常若綺里之徒漢初求之不可
　　得而臣女子貞也晚出從太子游反常故也(易/說)
　　兼山郭氏曰六二召雲者龍命吕者律其聽者非
　　苟合而已也以位則配以居則正而不偶焉屯故
　　也至于天道反常則應之禮曰國有道不變塞焉
　　國无道至死不變其六二之謂乎(易/說)
　　白雲郭氏曰屯之世動在險中非隂柔之所宜也
　　况六爻之中莫柔弱于六二故為在屯之邅者而
　　有女子之象焉馬班如欲應五而不能進也初九
　　之剛進而見逼非為寇則婚媾耳六二居中待應
　　不為苟合寇婚不從故云不字至於十年屯難反
　　常終從正應則六二之處屯可謂女子之貞者矣
　　伊川曰此自據二以柔近剛為義不計初之徳為
　　如何也易之取義如此所謂假初以明二非在二
　　以明初也班如者舊以為相牽不進或謂班旋不
　　進伊川為班分布之義與馬異處要之班如為列
　　而未進又不欲退處也(易/說)
　　漢上朱氏曰九五屯之主六二中正而應共濟乎
　　屯者也故曰屯如二乗初九欲往應五迫于剛强
　　邅回而不能去故邅如乾變震為作足之馬震為
　　足乗馬也初不應五二欲應之與馬别矣故乗馬
　　班如春秋傳曰有班馬之聲杜氏曰班别也五坎
　　為盗盗據山險寇也男曰婚女曰姻媾男女合也
　　九五應六二婚媾也五自初九視之有險難之象
　　寇也自六二視之匪寇也婚媾也特以乗剛故耳
　　初九六二正也而致六二之難者剛乗柔則順柔
　　乗剛則逆妻不亢夫臣不敵君天地之道故曰六
　　二之難乗剛也二五相易五之二成兊兊女子也
　　二之五成坤坤為母女子而為母字育也坤見坎
　　毁剛柔以中正相濟屯解之象坤為年其數十六
　　二守正不苟合於初而貞于五是以不字屯難之
　　極至於十年二五合剛柔濟兊女乃字也屯本臨
　　二之五合則九反二六反五坤為常故曰反常也
　　王弼曰屯難之世其勢不過十年孰謂弼不知天
　　乎坤為年何也曰歳陽也陽生子為復息為臨為
　　泰乾之三爻也夏侯氏建寅商人建丑周人建子
　　无非乾也古之候歳者必謹候歳始冬至日臘明
　　日正月旦日立春日謂之四始四始亦乾之三爻
　　也坤十月隂也禾熟時也故詩十月納禾稼春秋
　　書有年大有年喪禮三年者二十七月也(易/傳)
　　五峰胡氏曰六二九五之正應而逼于初陽不得
　　相從者以屯故也天子者天下之首蠻夷者天下
　　之足中國盛强蠻夷屈服天下之常經也而漢之
　　時匈奴暴桀抗衡中夏其為足也猶初其僭亂也
　　猶九蘇武使焉匈奴壯其節義凌折困辱必欲降
　　之武雖倚漢武剛明之君而逺在蠻夷為所拘縶
　　降之不可歸歟不聽故屯如邅如乗馬班如進退
　　不能也六隂也二亦隂也妻道也臣道也從一而
　　終者也武守是道舎生取義以死守節心歸中國
　　義絶蠻夷雖身在匈奴不為之用豈求有功名于
　　彼哉譬如貞女雖或介于强暴而不可侵凌終不
　　為之字也夫使蠻夷而善歸者多矣是時匈奴强
　　暴非心服中國而武乃使之是以遭逢如此耳十
　　者數之終極而後變也居十九年虜勢益衰欲歸
　　計强漢武乃得還然後名揚于匈奴功顯于漢室
　　完節而歸乃字也變夷服中國反常也(易外/傳)
　　新安朱氏曰班分布不進之貎字許嫁也禮曰女
　　子許嫁笄而字六二隂柔中正有應于上而乗初
　　剛故為所難而邅回不進然初非為寇也乃求與
　　己為婚媾耳但已守正故不之許至于十年數窮
　　理極則妄求者去正應者合而可許矣爻有此象
　　故因以戒占者(本/義)○問屯初九以陽在下而居動
　　體上應六四隂柔險陷之爻固為磐桓之象然六
　　二屯如邅如乗馬班如亦似有磐桓意先生曰磐
　　桓只是欲進而難進貎若六二則有險難矣葢乗
　　初九之剛下為陽逼故為所難而邅回不進又問
　　匪寇婚媾程傳謂設匪逼于寇難則往求于婚媾
　　此說如何先生曰某舊二十許歲時讀至此便疑
　　此語有病只是别無他說可據只得且隨他說然
　　毎不滿後來方見得不然葢此四字文義不應必
　　如此費力解也六二乗初九之剛下為陽所逼然
　　非為寇也乃來求己為婚媾耳此婚媾與己皆正
　　指六二也又問六四求婚媾此疑指初九之陽婚
　　媾是隂何得陽亦可言先生曰婚媾通指隂陽但
　　程傳謂六二往求初九之婚媾恐未然也又問十
　　年乃字十年只是指數窮理極而言邪先生曰易
　　中此等取象不可曉如說十年三年七月八月等
　　處皆必有所指但今不可穿鑿姑闕之可也(語/録)
六三即鹿无虞惟入于林中君子幾不如舍往吝象曰
即鹿无虞以從禽也君子舎之往吝窮也
　伊川先生曰六三以隂(一无/隂字)柔居剛柔既不能安屯
　居剛而不中正則妄動雖貪于所求既不足以自濟
　又无應援將安之乎如即鹿而无虞人也入山林者
　必有虞人以導之无導之者則唯陷入于林莽中君
　子見事之幾微不若舍而勿逐往則徒取窮吝而已
　○事不可而妄動以從欲也无虞而即鹿以貪禽也
　當屯之時不可動而動猶无虞而即鹿以有從禽之
　心也君子則見幾而舍之不從若往則可吝而困窮
　(一作/窮困)也(並易/傳)
　横渠先生曰處非其地故曰入于林中虞防禁也二
　以乗剛有寇故五若可親五屯其膏故不若舍之(易/說)
　　藍田吕氏曰二四皆有正應三居其間逺則无應
　　近不同志而倀倀然欲進有所求即鹿无虞者也
　　惟入于林中終无獲也父母之心人皆有之不待
　　媒妁之言而行者父母國人皆賤之惟君子見㡬
　　而作不往以取吝也
　　龜山楊氏曰六三居動之極而不中正非居正者
　　也待時而動動而不括故其出有獲當屯難草昧
　　之時動不以正而上无應以之濟屯是從禽而已
　　即鹿无虞惟入于林中者也古者无事歲三田非
　　以為㳺豫也必有山澤之虞以萊其野葢萊其野
　　而後禽可即田而无虞是從禽而已林中非即鹿
　　之所君子見幾不如舎之往斯吝窮矣(易/說)
　　兼山郭氏曰六三在屯之時居動之極貪於有獲
　　肆欲從禽昧道而行以臨險阻始求有得往益屯
　　也不知所謂得人者昌失人者亾故也六三互體
　　有艮庶幾有知止之心故曰君子幾不如舍也即
　　鹿无虞以從禽也何必黔喙之謂乎其卦則屯其
　　體則震其互體則止動而求獲不知其向是以不
　　如止也虞翻變文為麓或謂于義為贅且鹿之已
　　即何必虞乎謂為贅辭則鉅鹿沙鹿皆當同義故
　　知從禽非專鹿也(易/說)
　　白雲郭氏曰虞翻王肅以鹿為麓先人曰如鉅鹿
　　沙鹿之鹿故知從禽非專鹿也雍曰孟子言從禽
　　獸而无厭書言外作禽荒則從禽禽荒皆謂田獵
　　則此不止於鹿明矣六三以隂柔之才非中正之
　　位居動之極貪于有獲非處險之道也曽不自度
　　可動之利雖即鹿也不過入于林中而已豈能有
　　濟哉唯君子知幾不如舍之為得矣往則遇險而
　　其道窮矣(易/說)
　　漢上朱氏曰六三柔不當位不安于屯妄動以求
　　五五君位艮為黔喙震為决躁鹿也言有求于君
　　也若上六變而應三艮變巽離有結繩為網罟之
　　象艮為手虞人指蹤而設網罟者也上六在君之
　　側而不應譬之即鹿无虞人以導其前豈惟不得
　　鹿乎往而徒反退之三陷于林莽中矣艮為山震
　　為木林也三四為中林中也六三有從禽之欲不
　　知事有不可貪求妄動是以陷于林中而不恤故
　　曰即鹿无虞以從禽也君子初九也知不可往往
　　无所獲且有後患故見幾而舎之舎止也艮也君
　　子安于屯不若六三徒往而窮自取疵吝(易/傳)
　　五峰胡氏曰炎漢再建之初隗囂起于隴西以庸
　　才居民上有偏霸之意是鹿也夫立國以得賢為
　　本若馬援申屠剛杜林鄭興諸賢皆莫之與而去
　　之是无虞也惟陷身于不義以及亂亾耳囂終不
　　悟舉兵背叛不知㡬而往困于西域餓而死吝窮
　　甚也竇融則不然矣其保河西也豈无專據方面
　　之志哉然聞光武勃起中原土地最廣甲兵最强
　　號令最明遂舍五郡之權一心漢室終保福禄亦
　　可謂君子矣(易外/傳)
　　新安朱氏曰隂柔居下不中不正上无正應妄行
　　取困為逐鹿无虞陷入林中之象君子見㡬不如
　　舎去若往逐而不舍必致羞吝戒占者宜如是也
　　(本/義)○問六三即鹿无虞先生曰虞只是虞人六三
　　隂柔在下而居陽位隂不安于隂則貪求陽欲乗
　　隂即妄行故不中不正又上无正應妄行取困所
　　以為即鹿无虞陷入林中之象○沙隨盛稱唐人
　　郭京易好近寄得來說鹿當作麓象辭當作即麓
　　无虞何以從禽也問郭據何書先生曰渠云曽得
　　王輔嗣親手與韓康伯注底易本鹿作麓以從禽
　　上有何字然難考據恐是亂說○吉凶悔吝過則
　　悔既悔必吝吝又復吉如動而生陽動極復靜靜
　　而生隂靜極復動悔屬陽吝屬隂悔是逞快做出
　　事來了有錯失處這便生悔所以屬陽吝則是那
　　隈隈衰衰不分明底所以屬隂亦猶驕是氣盈吝
　　是氣慊剛過當為悔柔過當為吝(並語/録)
　　東萊吕氏曰六三即鹿无虞惟入于林中君子幾
　　不如舍往吝三以隂柔而所居不正故貪求妄動
　　急于求鹿不待虞人之指導猖狂妄行陷于林莽
　　此輕動之咎也惟君子心无利欲故能獨見其㡬
　　預知不可得鹿而遽舍之止于未動之先豈待既
　　往有吝然後悔乎(紀/聞)
六四乗馬班如求婚媾往吉无不利象曰求而往明也
　伊川先生曰六四以柔順居近君之位得于上者也
　而其才不足以濟屯故進而復止乗馬班如也已既
　不足以濟時之屯若能求賢以自輔則可濟矣初陽
　剛(一作/剛陽)之賢乃是正應己之婚媾也若求此陽剛(一/作)
　(剛/陽)之婚媾往與共輔陽(一无/陽字)剛中正之君濟時之屯
　則吉而无所不利也居公卿之位已之才雖不足以濟
　時之屯若能求在下之賢親而用之何所不濟哉○
　知己不足求賢自輔而後往可謂明矣居得致之地
　(一作/位)已不能而遂已至暗者也(並易/傳)
　横渠先生曰六四待求而往(易/說)
　　龜山楊氏曰六四靜而正居險而不妄動者也故
　　曰乗馬班如班如者有待而行也夫初以陽下隂
　　求婚媾者也而四應之求而往者也屯難之時智
　　者以其謀勇者以其力競時赴功者皆是也而四
　　獨居險而不為難待求而後往非擇義之明疇克
　　爾故往吉无不利而孔子曰求而往明也若諸葛
　　孔明之於先主其幾是乎(易/說)
　　兼山郭氏曰六四屯雖可以有為之時又惡不由
　　其道故志士不忘在溝壑勇士不忘喪其元取非
　　其招不往也如不待招而往何哉(易/說)
　　白雲郭氏曰居屯之世有濟難之志而无濟難之
　　才者六四也无其才則必資剛明之才與共濟難
　　此所以班如有待于初九也初九正應以陽下隂
　　得婚媾之義彼求而我往是以吉无不利也六二
　　不與初九而待正應是之謂貞貞則正道存焉六
　　四不近比九五下待初九求而後往是之謂明明
　　則事業興焉此伊尹伯夷之所以辨也(易/說)
　　漢上朱氏曰六四柔而正上承九五坎為美脊之
　　馬艮為手乗馬也四自應初五自應二其情異乗
　　馬而班别者也故曰乗馬班如六四雖正有濟屯
　　之志五不求而往豈能行其志哉五求四男下女
　　隂陽相合斯可往矣往之上得位故吉无不利艮
　　為手求也坎為月震東方明之時也九五有明徳
　　故求而往吉无不利否則志不應有凶易言出入
　　往來何也曰出入以度内外也卦有内外自内之
　　外曰出自外之内曰入出者往也入者來也往者
　　屈也來者伸也出入往來屈伸相感而无窮天道
　　東面望之來也西面望之往也故晉之出為明夷
　　之入蹇之往為解之來(易/傳)
　　五峰胡氏曰桓公自莒入齊鮑叔實輔之既而不
　　執其政乗馬班如也管仲者已之交逰有賢才而
　　勝己則求之于魯脫之于俘薦之于公讓之以政
　　求婚媾往者也於是桓公九合諸侯一匡天下而
　　管鮑為齊臣至于今稱焉可謂吉无不利矣非明
　　者其能知己之短而肯進人之長乎(易外/傳)
　　東萊吕氏曰四居近君之位得君之眷可以有為
　　然其才隂柔不足以濟屯故將進復止如乗馬之
　　班如若能自知不足下親䁥于初與之同向前共
　　濟天下之事則吉无不利夫子釋之曰求而往明
　　也明之一字最宜詳玩葢得時得位肯自伏弱求
　　賢自助非明者能之乎(紀/聞)
九五屯其膏小貞吉大貞凶象曰屯其膏施未光也
　伊川先生曰五居尊得位而當屯時若有剛明之賢
　為之輔則能濟屯矣以其无臣也故屯其膏人君之
　尊雖屯難之世於其名位非有損也唯其施為有所
　不行徳澤有所不下是屯其膏人君之屯也既膏澤
　有所不下是威權有所不在已也威權去已而欲驟
　正之求凶之道魯昭公髙貴鄉公之事是也故小貞
　則吉也小貞則漸正之也若盤庚周宣脩徳用賢復
　先王之政諸侯復朝謂以道馴致為之不暴也又非
　恬然不為若唐之僖昭也不為則常屯以至于亾矣
　○膏澤不下及是其徳施未能光大也人君之屯也
　(並易/傳)
　　龜山楊氏曰屯難之世履尊位而陷乎險中乗隂
　　而无輔欲有為而力不足者也此人君之屯也人
　　君之屯於其名位非有加損也膏澤不下於民力
　　不足以有為而已若唐之文宗是也故曰屯其膏
　　言澤不下流也以其欲有為而力不足故戒之曰
　　小貞吉大貞凶小貞若武宗用李徳裕之謀先取
　　澤潞河北諸鎮置而不問是也故唐之威令幾于
　　復振大貞若魯昭公髙貴鄉公是也(易/說)○易曰屯
　　其膏小貞吉大貞凶方屯難之時膏澤不敷權移
　　于下政非己出人君之屯也權移于下而欲驟正
　　之取凶之道也故大貞凶小貞漸而正之也孔子
　　欲救旅泰山者姑小貞之而已其後昭公卒至敗
　　亡失此故也(語/解)
　　兼山郭氏曰九五尊位大中慶賞之可行而時則
　　屯也彼剛中之質見揜於二隂膏澤不得下於民
　　之象也坎雖潤下特私其應而已故小貞則吉也
　　貞者事之幹也方屯之未寧而下有分民之臣上
　　无蓼蕭之澤以及四海故大貞則凶也或以况魏
　　晉之初葢大器已移夫何屯膏之有(易/說)
　　白雲郭氏曰伊川先生曰人君之尊雖屯難之世
　　於其名位非有損也唯其施為有所不行徳澤有
　　所不下是屯其膏人君之屯也既膏澤有所不下
　　是威權不在已也威權去已而欲驟正之求凶之
　　道魯昭公髙貴鄉公之事是也故小貞則吉也小
　　貞則漸正之也若盤庚周宣修徳用賢復先王之
　　政諸侯復朝以道馴致為之不暴也又非恬然不
　　為若唐之僖昭也不為則常屯以至于亾矣雍曰
　　九五位非不尊也處非不正也徳非不中也見揜
　　於二隂而有屯膏之象者葢五方自屯於險中豈
　　能膏澤下於民哉然女子小人皆隂之類也能揜
　　君之徳者也能屯君之澤者也人君惑而好之乃
　　所以自致其屯也(易/說)
　　漢上朱氏曰坤為民兊為澤五之二成兊有膏澤
　　下於民之象膏澤下則五之所施光矣坎為月有
　　光之象故也屯之時九五得尊位六三不正處内
　　卦之極震體而有坤權臣挾震主之威有其民者
　　也六三壅之九五之膏澤不下故曰屯其膏言人
　　君之屯也九五中正守位六二六四上六自正隂
　　為小故小貞吉五動而正三以君討臣則三復乗
　　五葢膏澤不下五之施未光民不知主禍將不測
　　矣故大貞凶(易/傳)
　　五峰胡氏曰魯昭公當三桓强盛禄去公室之時
　　以人則皆季氏之人以政則皆季氏之政君位雖
　　存而威權已去不足以有為欲恩澤下流難矣屯
　　其膏也膏凝結而不流者也然則宜奈何自小而
　　以漸正之使恩澤浸潤加于百姓仁心仁聞著于
　　天下則有吉如唐武宗憲宗是也魯昭不知出此
　　舉兵攻之欲奪數世之權于一旦恩澤未孚民莫
　　之與以致失國出奔客死它所凶矣(易外/傳)
　　新安朱氏曰九五雖以陽剛中正居尊位然當屯
　　之時陷于險中雖有六二正應而隂柔才弱不足
　　以濟初九得民于下衆皆歸之九五坎體有膏潤
　　而不得施為屯其膏之象占者以處小事則守正
　　猶可獲吉以處大事則雖正而不免于凶(本/義)○因
　　說東漢誅宦官事(云云/)如唐昭宗文宗直是要除
　　許多宦官那時若有人似尚可為那時只宣宗便
　　度得事勢不能誅便一向不問它也是老練了如
　　此伊川易解也失契勘說屯其膏又非恬然不為
　　若唐之僖昭這兩人全不同一人是要做事一人
　　是不要做
　　廣漢張氏曰望之更生輔元帝初政以元帝天資
　　之弱而外有史髙緫朝廷之事内有恭顯制樞機
　　之權二子左右其間可謂孤弱之勢危疑之時矣
　　所以處之之道要當艱深其慮正固其守誠意懇
　　惻以廣上心人才兼收以强國勢謹其為勿使有
　　差宻其機勿使或露積之以久上心開明人才衆
　　多羣心歸而理勢順庶幾有可為者此在易屯膏
　　小貞之義也而二子處之葢甚踈矣其綢繆經理
　　未嘗有一日之功也(南軒集/史論)
　　東萊吕氏曰九五與六二是正應既是有應而九
　　五之爻却言屯其膏其辭反不美何也葢易變易
　　也初无定體五雖有二之應然二是隂柔之質豈
　　能濟屯難譬如人君得剛明之臣相助乃有益苟
　　不得剛明之人雖有柔弱者千百輩相助何益于
　　事此所以屯其膏也又不可拘於有應(易/說)
上六乗馬班如泣血漣如象曰泣血漣如何可長也
　伊川先生曰六以隂柔居屯之終在險之極而无應
　援居則不安動无所之乗馬欲往復班如不進窮厄
　之甚至于泣血漣如屯之極也若陽剛而有助則屯
　既極可濟矣○屯難窮極莫知所為故至泣血顛沛
　如此其能長久乎夫卦者事也爻者事之時也分三
　而又兩之足以包括衆理引而伸之觸類而長之天
　下之能事畢矣(並易/傳)
　　龜山楊氏曰險難之極以隂柔居之乗剛而无輔
　　无有為之資也乗馬班如泣血漣如而已班如不
　　能有行也漣如傷之至也若唐之昭宣是已其危
　　亡立至又何可長者然則時終不可為歟曰有剛
　　健之才尊徳樂道擇賢而用之何不可之有(易/說)
　　兼山郭氏曰上六易窮則變變則通通則久處屯
　　之極不能變屯以求通雖曰加憂何可濟也是猶
　　寢積薪之上自謂曰安其能久乎二與四為不及
　　上為過過而不知變是以及此(易/說)
　　和靖尹氏曰否以上九陽剛故能傾否此以上六
　　柔不足以濟屯而皆曰何可長也意不同而言各
　　有當也此言不能濟屯何可長也否言傾否言否
　　不可久也(答楊子/安書)
　　白雲郭氏曰康屯之道莫大於建侯不寧非優柔
　　不斷之所能濟也上六處屯之極乗馬班如同二
　　四之道可謂優柔不知變者矣故進退猶豫終以
　　自傷非可久之道也二之班如待正應也四之班
　　如待求而往也上六班如獨无所待進退不决而
　　自傷耳屯為柔弱待濟之時故乗馬班如皆欲待
　　而有所之也(易/說)
　　漢上朱氏曰上六屯之極也五坎為美脊之馬動
　　而乗之上應三五自應二雖欲用五濟屯其情異
　　矣乗馬而班别也上動成巽巽為號上反三成離
　　離為目坎為血泣血也上不得乎君以濟屯難極
　　矣无如之何是以泣盡繼之以血漣而不已上之
　　三連兩離爻故曰漣如然屯極矣極則必變何可
　　長也巽為長(易/傳)
　　五峰胡氏曰漢獻帝皇泰主(易外/傳)
　　新安朱氏曰隂柔无應處屯之終進无所之憂懼
　　而已故其象如此(本/義)
　　東萊吕氏曰屯極則當通如亂極則當治上居屯
　　之極正是一機㑹然六以隂柔居之雖為有為而
　　才不足坐失機㑹故乗馬班如泣血漣如也象所
　　以言何可長也者葢謂屯極之時若不變而為治
　　即入於亂亡只有兩件更不容停待正如傷寒病
　　極之時若不得一服藥只當時无事若醫者庸懦
　　狐疑不决則必至於死葢此病不可停待也(紀/聞)
　
　
　
　
　
　
　
　
　
　合訂刪補大易集義粹言卷七
欽定四庫全書
　合訂刪補大易集義粹言卷八
　　　　　　　　　　頭等侍衛納喇性徳編
䷃(坎下/艮上)
　伊川先生曰蒙序卦屯者盈也屯者物之始生也物
　生必蒙故受之以蒙蒙者蒙也物之穉也屯者物之
　始生物始生穉小蒙昧未發蒙所以次屯也為卦艮
　上坎下艮為山為止坎為水為險山下有險遇險而
　止莫知所之蒙之象也水必行之物始出未有所之
　故為蒙及其進為亨義(易/傳)
蒙亨匪我求童蒙童蒙求我初筮告再三瀆瀆則不告
利貞
　濓溪先生曰童蒙求我我正果行如筮焉筮叩神也
　再三則瀆矣瀆則不告也山下出泉靜而清也汨則
　亂亂不决也慎哉其唯時中乎(通/書)
　伊川先生曰蒙有開發之理亨之義也卦才時中乃
　致亨之道六五為蒙之主而九二發蒙者也我謂二
　也二非蒙主五既順巽於二二乃發蒙者也故主二
　而言匪我求童蒙童蒙求我五居尊位有柔順之徳
　而方在童蒙與二為正應而中徳又同能用二之道
　以發其蒙也二以剛中之徳在下為君所信嚮當以
　道自守待君至誠求已而後應之則能用其道匪我
　求於童蒙乃童蒙來求於我也筮占決也初筮告謂
　至誠一意以求已則告之再三則瀆慢矣故不告也
　發蒙之道利以貞正又二雖剛中然居隂故宜有戒
　(易/傳)
　横渠先生曰禮聞來學不聞往教來學者就道義而
　學之往教者致其人而取教也童蒙求我匪我求童
　蒙是也○教人當以次守得定不妄施易曰初筮告
　再三瀆瀆則不告是剛中之徳也○又曰禮聞取道
　義於人不聞取其人之身來之為言屬有道義者謂
　之來來學者就道義而學之往教者致其人而取教
　也童蒙求我匪我求童蒙是也(並易/說)
　　白雲郭氏曰屯之所以為屯者險而動也蒙之所
　　以為蒙者險而止也屯者物之始生生而後穉卦
　　之序也物穉有必亨之理聖人發蒙有致亨之道
　　此蒙之所以亨也童蒙處蒙者也我所以發蒙者
　　也一徳以筮之則我一徳以告之彼二三其徳是
　　以不能告也蒙之時行此為利貞耳筮者問而決
　　之也著之稱筮義葢同此(利貞或義/斷○易說)
　　新安朱氏曰艮亦三畫卦之名一陽止於二隂之
　　上故其徳為止其象為山蒙昧也物生之初蒙昧
　　未明也其卦以坎遇艮山下有險蒙之地也内險
　　外止蒙之意也故其名為蒙亨以下占辭也九二
　　内卦之主以剛居中能發人之蒙者而與六五隂
　　陽相應故遇此卦者有亨道也我二也童蒙幼稚
　　而蒙昧謂五也筮者明則人當求我而其亨在人
　　筮者暗則我當求人而亨在我人求我者當視其
　　可否而應之我求人者當致其精一而扣之而明
　　者之養蒙與蒙者之自養又皆利於以正也(本/義)
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮吉以剛中也再三瀆瀆
則不告瀆蒙也蒙以養正聖功也
　濓溪先生曰聖可學乎曰可有要乎曰有請問焉曰
　一為要一者无欲也无欲則靜虗動直靜虗則明明
　則通動直則公公則溥明通公溥庶矣乎(通/書)
　伊川先生曰山下有險内險不可處外止莫能進未
　知所為故為昏蒙之義蒙亨以亨行時中也蒙之能
　亨以亨道行也所謂亨道時中也時謂得君之應中
　謂處得其中得中則(一有/得字)時也匪我求童蒙童蒙求
　我志應也二以(一无/以字)剛明之賢處於下五以童蒙居
　上非是二求於五葢五之志應於二也賢者在下豈
　可自進以求於君苟自求之必无能信用之理古之
　人所以必待人君致敬盡禮而後往者非欲自為尊
　大葢其尊徳樂道不如是不足與有為也○初筮謂
　誠一而來求決其蒙則當以剛中之徳告而開發之
　再三煩數也來筮之意煩數不能誠一則瀆慢矣不
　當告也告之必不能信受徒為煩瀆故曰瀆蒙也求
　者告者皆煩瀆矣○卦辭曰利貞彖復申其義以明
　不止為戒於二實養蒙之道也未發之謂蒙以純一
　未發之蒙而養其正乃作聖之功也發而後禁則扞
　格而難勝養正於蒙學之至善也蒙之六爻二陽為
　治蒙者四隂皆處蒙者也(並易/傳)
　横渠先生曰險而止蒙夫於不當止而止是險也如
　告子之不動心必以義為外是險而止也蒙險在内
　是蒙昧之義蒙方始務求學而得之始是得所止也
　若蹇則是險在外者也(易說/後)○險而止蒙蒙亨以亨
　行時中也夫險而不止則入於坎入於蹇不止則是
　安其危之類也以其知險而止也故成蒙之義方以
　有求童蒙求我匪我求童蒙以蒙而求故能時中所
　以亨也○時(一有/中字)之義甚大如蒙亨以亨行時中也
　者蒙何嘗有亨以九二之亨行蒙者之時中故蒙所
　以得亨也蒙无遽亨之理以九二循循行時中之亨
　也蒙卦之義主之者全在九二彖之所論皆二之義
　教者但觀蒙者時之所及則道之此是亨行時(一有/中字)
　也此時也正所謂如時雨化之若既引之中道而不
　使之通則是教者之過當時而道之使不失其正則
　是教者之功(一有蒙以養正/聖功也是以字)養其蒙使正者聖人之
　功也(並易/說)○非禮之禮非義之義但非時中者皆是
　也大率時措之宜者即中也時中非易得謂非時中
　而行禮義為非禮之禮非義之義又不可一槩如此
　如孔子喪出母子思不喪出母不可以子思為非也
　又如制禮者小功不稅使曾子制禮又不知如何以
　此不可易言時中之宜甚大須精義入神始得觀其
　㑹通行其典禮此方是真義理也行其典禮而不達
　㑹通則有非時中者矣今學者須是執禮葢禮亦是
　自㑹通制之者然言不足以盡天下之事守禮亦未
　為失但大人見之則為非禮非義不時中也君子要
　多識前言往行以畜其徳者以其㸔得前言往行熟
　則自能比物醜類亦能見得時中(語/解)○蒙以養正使
　蒙者不失其正教人者之功也盡其道其惟聖人乎
　(正/蒙)
　　藍田吕氏曰蒙者物有所蔽而未發也是卦也主
　　發蒙而言故曰蒙亨以發為亨也發蒙教者也蒙
　　學者也教者之心所施於學者皆亨道也君子之
　　教者五所謂以亨行時中也匪我求童蒙童蒙求
　　我有來學无往教也不憤不啓不悱不發彼有來
　　學之誠乃可授之以教志應也童蒙之質徳性未
　　喪特未發耳由是而養之以正不流于邪雖聖人
　　之學不越於是故曰聖功也利貞者貞則不失其
　　性也
　　廣平㳺氏曰含徳之厚比於赤子抱一不離此蒙
　　以養正之謂也夫唯抱一不離故智雖滿天地而
　　不自慮能雖窮海内而不自為付百職於衆賢而
　　我无為焉其致功也吾不尸其事其成功也吾不
　　處其名此聖人之功也○筮者占以決疑也占以
　　決疑无不致誠故易以致誠以謀赤以筮言之非
　　假布䇿也蒙之初筮者致一以有求比之原筮者
　　再思以有擇若夫假爾泰筮則不可以有原也(並/易)
　　(說/)
　　龜山楊氏曰險在前往斯陷險矣見險而能止蹇
　　之所以為智也險在下往斯出險矣險而止卦之
　　所以為蒙也物生必蒙則生而未失赤子之心也
　　有亨之道焉以亨之道行則時中矣中也者喜怒
　　哀樂未發之謂也居蒙之時有剛明之材唯九二
　　而已蒙所資以為明者也六五柔順而得中童蒙
　　之能求我者也古者大有為之君必有不召之臣
　　故湯之於伊尹學焉而後臣之伊尹非有求於湯
　　也而湯實求之故曰匪我求童蒙童蒙求我志應
　　也葢志不應則尊徳樂義之心不至尊徳樂義之
　　心不至則雖有謀焉而就之猶不告也况可召之
　　乎故又曰初筮告再三瀆瀆則不告初筮誠一也
　　再三誠不一也誠不一而告之則上下皆瀆矣瀆
　　滋蒙也筮謂占決也○蒙以養正聖功也者正以
　　蒙養之則不失赤子之心矣作聖之功也(並易/說)
　　兼山郭氏曰山下有險險而止蒙有不知而止者
　　童蒙是也有无所事於知而安之者聖之事也詩
　　曰帝謂文王不大聲以色不長夏以革不識不知
　　順帝之則其養正之謂乎志應也者非體應也誠
　　應也彼一徳而筮之則一徳而告之彼二三其徳
　　是以不能告也故蒙之辭皆有二義(易/說)
　　白雲郭氏曰險而止蒙畏而止之者童蒙也安而
　　止之者聖人也童言物之穉也物穉則求亨求亨
　　有亨之道患不以亨之道行耳九二處得其中應
　　得其時是亨之道也我有治蒙之志童蒙有求我
　　之志故云志應初筮告者剛中之性无二三也再
　　三不告葢以瀆我而亦所以瀆蒙也瀆則愈惑是
　　以窒者不復通晦者不復光非所以治蒙也蒙之
　　道養正則不惑而不取於二三養正不已終成聖
　　功是以不失赤子之心為大人養正猶孟子言以
　　直養而无害葢正直皆謂天之所命也(易/說)
　　漢上朱氏曰止於外不可進也險在内不可止也
　　險而止莫知所適蒙也此以艮坎二體言蒙也蒙
　　者屯之反屯者物之穉故蒙而未亨有屯塞之義
　　九二引而達之屯塞者亨矣屯九五大者亨五反
　　為二以亨道行也蒙有可亨之理當其可亨之時
　　而亨之使不失其中者時中也學者禁於未發發
　　而後禁則過時而弗勝故曰蒙亨以亨行時中也
　　此以九二言亨也艮為少男童蒙也我者二自謂
　　也二在下不動有剛中之徳以自守匪我求童蒙
　　也二柔順與五相應艮為手有求之象童蒙求我
　　也童蒙求我然後二以志應五志謂剛中也二為
　　衆隂之主四隂皆求於二而志應者應五也震為
　　草以手持草筮也筮占決也五動二應初筮告也
　　初筮告者以剛中也不問而告與問一而告二皆
　　非剛中矣不憤不啟不悱不發蒙塞極矣於是求
　　達焉則一發而通通則不復塞矣此初筮所以告
　　也六三六四不與二相應再三瀆瀆則不告也不
　　待其欲達隨其屢問而告之決之不一不知所從
　　則必燕辟廢學䙝其師訓瀆與黷同此以二三四
　　爻言亨蒙之道也蒙自二至上體頤頤養也九二
　　一爻自發蒙者言之剛中也然而未正故戒之以
　　利貞自蒙者言之純一之徳未發童蒙養之至於
　　成徳躋位乎中正則聖功成矣葢學未至於聖未
　　足謂之成徳故夫子十五志於學至於七十而從
　　心所欲不踰矩則蒙以養正作聖之功也虞翻曰
　　二志應五變得正而蒙亡此以二五言利貞也在
　　卦氣為正月卦太𤣥準之以童(易/傳)
　　五峰胡氏曰太甲成王以幼沖未有所知而居君
　　位童蒙也伊尹周公以剛陽之才任顧托之重為
　　發蒙之主者也夫伊周非有求於太甲成王太甲
　　成王非伊周則无以保其尊位守其宗廟社稷故
　　匪我求童蒙乃童蒙求我也初筮告若伊尹於太
　　甲方其居憂之時即放之桐宫宻邇先王其訓是
　　也若不決之於初待其聽政然後隨事之失而言
　　其非則瀆蒙矣周公於成王自幼沖之中不順其
　　意而行姑息之恩故左右侍御僕從即以正人為
　　之以檢束其行使幼而見正言聞正行亦不待其
　　臨尊位然後因事一一以教之也是以太甲成王
　　雖無過人之才而卒皆為大賢者以伊尹周公能
　　養其正於蒙有作聖之功此蒙之所以亨也夫當
　　天子蒙蔽未發之時當發蒙之任負天下之責苟
　　不持正自信不疑則必有乗間投隙而起者矣故
　　聖人又戒以利在於貞也惟貞然後足以弭奸邪
　　窺伺之心厲忠賢進為之志事功可就而禍難不
　　生矣(易外/傳)
　　新安朱氏曰蒙山下有險以卦象卦徳釋卦名有
　　兩義蒙亨以亨行以卦體釋卦辭也九二以可亨
　　之道發人之蒙而又得其時之中謂如下文所指
　　之事皆以亨行而當其可也志應者二剛明五柔
　　暗故二不求五而五求二其志自相應也以剛中
　　者以剛而中故能告而有節也瀆筮者二三則問
　　者固瀆而告者亦瀆矣蒙以養正乃作聖之功所
　　以釋利貞之義也(本/義)○山下有險是卦象險而止
　　是卦徳蒙有二義險而止險在内止在外自家這
　　裏先自不安穩了外面更去不得便是蒙昧之象
　　若見險而能止則為蹇却是險在外自家這裏見
　　得去不得所以不去故曰知矣哉嘗說八卦㸔這
　　幾箇字形容最好看如險止健順麗入說動都包
　　括得盡唤做卦之情○卦中說剛中處最好㸔剛
　　故能包蒙不剛則方且為物所蒙安能包蒙剛而
　　不中亦不能包蒙如上九過剛而不中所以為擊
　　蒙六三說勿用取女者大率隂爻又不中不正合
　　是那一般无主宰底女人金夫不必解做剛夫此
　　一卦要𦂳是九二一爻為主所以治蒙者只在兩
　　箇陽爻而上九過剛故只在此九二為主而二與
　　五應亦助得那五去治蒙大抵蒙卦除了初爻統
　　說治蒙底道理其餘三四五皆是蒙者所以唯九
　　二一爻為治蒙之主○蒙以養正聖功也葢言蒙
　　昧之時先自養教正當了到那開發時便有作聖
　　之功若蒙昧之中己自不正他日何由得㑹有聖
　　功○伊川說蒙亨髣髴是指九二一爻說所以云
　　剛中○問蒙彖辭言蒙亨以亨行時中也九二以
　　可亨之道發人之蒙而又得其時之中如下文所
　　謂二五以志相應而初筮則告之再三瀆則不告
　　皆時中也初筮告以剛中者亦指九二有剛中之
　　徳故能告而有節夫能告而有節即所謂以剛而
　　中也因問匪我求童蒙童蒙求我我指二童蒙指
　　五五柔暗而二剛明五來求二二不求五也但占
　　者若是九二之明則為人求我而亨在人占者若
　　是九五之暗則為我求人而亨在我與乾九二九
　　五利見大人之占同例否先生曰某作如此說却
　　僅勝近世人硬裝一件事說得來窒礙費氣力但
　　亦恐是如此耳因問初筮告再三瀆瀆則不告若
　　作占者說則如何先生曰人來求我我則當視其
　　可否而告之(葢視其來求我發蒙者有初筮之/誠則告之再三煩瀆則不告之也)我
　　求人則當致其精一以叩之(葢我而求人以發蒙/則當盡初筮之誠而)
　　(不可有再/三之瀆也)曰發此一例即所謂稽實待虗先生曰
　　然○易中取象不如卦徳上命字較親切如蒙險
　　而止復剛反動而順行此皆親切如山下出泉地
　　中有雷恐是後來又在那上面添出所以易中取
　　象處亦有難理㑹者○或問蒙以養正聖功也曰
　　蒙童之心純一而未發可與為善可與為不善在
　　所以發其蒙者何如耳此養之以正則易進於徳
　　及其至處則聖人也(並語/録)
　　廣漢張氏曰以純一未發之蒙而養其正可謂善
　　矣若夫為不善則是為物誘而欲動非蒙之可與
　　為不善也動則失其正矣(南軒集荅/俞秀才問)
　　東萊吕氏曰說者多謂發蒙者不可自屈必待童
　　蒙先來求我志與我相應然後可教苟急於教人
　　不待學者有志而强告之必不能入矣此固是正
　　理然人或錯㑹此說亢然不復與學者相接學者
　　亦望風不敢進少徒寡與道卒不明要須詳玩志
　　應二字此无以感之彼安得而應之應生於感也
　　古之教人雖不區區先求學者然就不求之中自
　　有感發之理不然學者之志何自而應乎○初筮
　　告以剛中也九二發蒙者也九剛也二中也剛中
　　九二之全體也當學者初來請問之時其心誠一
　　故徑以全體告之○再三瀆瀆則不告瀆蒙也再
　　三瀆是蒙者瀆發蒙者今不曰瀆發蒙者而反曰
　　瀆蒙何也葢聖人教人不倦豈嘗厭蒙者之瀆我
　　哉所以再三瀆而不告者葢至理不容擬議一言
　　之下便當領解苟未領解吾置之而不告彼雖未
　　達其胷中天理完然不動也若再三瀆告之則彼
　　將入於擬議億度反瀆亂其天理矣此所謂瀆蒙
　　也(並紀/聞)
象曰山下出泉蒙君子以果行育徳
　伊川先生曰山下出泉出而遇險未有所之蒙之象
　也若人蒙穉未知所適也君子觀蒙之象以果行育
　徳觀其出而未能通行則以果決其所行觀其始出
　而未有所向則以養育其明徳也(易/傳)
　　藍田吕氏曰險而止蒙山下出泉蒙涵蓄而未發
　　也
　　廣平游氏曰山下出泉其一未散其勢未達觀其
　　勢之未達則果行觀其一之未散則育徳(易/說)
　　龜山楊氏曰山下出泉泉之始達也萬折必東避
　　礙而通諸海果行者取之盈科而進不舍晝夜育
　　徳者取之(易/說)
　　兼山郭氏曰蒙之為蒙可以達材可以成己是或
　　一道也今夫山一卷石之多及其廣大草木生之
　　禽獸居之寳藏興焉今夫水一勺之多及其不測
　　黿鼉蛟龍魚鼈生焉貨財殖焉是以導之可以達
　　材蓄之可以成己詩曰如山之苞如川之流其果
　　行育徳之謂乎(易/說)
　　白雲郭氏曰先人有言蒙之為蒙可以達材可以
　　成己也雍曰山下出泉行之所以果行止之所以
　　育徳非以泉行而山止也葢山下之泉必養其源
　　然後決而為江河君子必育徳深厚然後可以果
　　行也其所以生利萬物者所謂達材歟(易/說)
　　漢上朱氏曰坎水在山下有源之水泉也山下出
　　泉未有所之蒙也泉積盈科其進莫之能禦故君
　　子果其行必育其徳徳者行之源育徳者養源也
　　果行則發而必至震為行乾剛為徳坎水上為雲
　　下為雨在山下為泉象其物宜也(易/傳)
　　新安朱氏曰泉水之始出者必行而有漸也(本/義)○
　　果行育徳又是别說一箇道理山下出泉却是箇
　　流行底物事暫時被他礙住在這裏觀這意思却
　　是說自家當恁地做工夫卦中如此者多○或說
　　育徳有山之象果行有水之象先生曰亦好(並語/録)
　　廣漢張氏曰番陽余端蒙請予名蒙齋至於再三
　　予未有以言也它日因有感於果行育徳之義乃
　　為之辭曰乾坤既畫八卦是生八卦相乗方象以
　　明下坎上艮其卦曰蒙其蒙伊何源泉在中泉之
　　始萌其行未達雖則未達而理孰遏君子體之于
　　以果行黽勉躬行動畏天命泉之始萌其勢則止
　　止乃曰澄源源曷己君子體之于以育徳篤敬不
　　渝靜保天則惟養于中大本攸立惟敏于外達道
　　攸飭内外交修相須以成久而有常則能日新我
　　銘蒙齋敢越斯義惟言之難實以自厲凡百君子
　　有觀于斯毋忽乎近尚其懋之(蒙齋/銘)○或問蒙山
　　下出泉蒙程先生曰水必行之物始出未有所之
　　此意最深水由地中行行其性也遇險而止而行
　　之性則未始止也若積盈則行矣故曰盈科而後
　　進在人蒙昧之時而天命流行之理未始止也若
　　果決其行涵養其明徳而至於盛乃養蒙之聖功
　　也答曰象之義亦謂泉始出而遇險未有所之如
　　人蒙穉未有所適貴于果行育徳充而達之也育
　　徳之義尤當深體(荅俞秀才/並南軒集)
　　東萊吕氏曰易傳曰出而遇險未有所之蒙之象
　　也惟其未有所之故導之為江為海无所不可若
　　已有所之則必難回矣○君子以果行育徳果決
　　其所行養育其明徳二者最難兼果決者多不能
　　涵養涵養者多不能果決殊不知二者本並行而
　　不相悖果決中自有涵養之理涵養中自有果決
　　之理(並紀/聞)
初六發蒙利用刑人用說桎梏以往吝象曰利用刑人
以正法也
　伊川先生曰初以隂闇居下下民之蒙也爻言發之
　之道發下民之蒙當明刑禁以示之使之知畏然後
　從而教導之自古聖王為治設刑罰以齊其衆明教
　化以善其俗刑罰立而後教化行雖聖人尚徳而不
　尚刑未嘗偏廢也故為政之始立法居先治蒙之初
　威之以刑者所以說去其昏蒙之桎梏桎梏謂拘束
　也不去其昏蒙之桎梏則善教无由而入既以刑率
　之雖使心未能喻亦當畏威以從不敢肆其昏蒙之
　欲然後漸能知善道而革其(一无/其字)非心則可以移風
　易俗矣苟專用刑以為治則蒙雖畏而終不能發苟
　免而無恥治化不可得而成矣故以往則可吝○治
　蒙之始立其防限明其罪罰正其法也使之由之漸
　至于化也或疑發蒙之初遽用刑人无乃不教而誅
　乎不知立法制刑乃所以教也葢後之論刑者不復
　知教化在其中矣(並易/傳)
　横渠先生曰以柔下賢居於坎陷然无所私系用心
　存公雖不能論人於道以辨曲直正法可也善行法
　者多說于任刑道非𢎞矣故以往吝故君子哀矜而
　勿喜也(易/說)
　　藍田吕氏曰初六處蒙之初前遇陽明正性不流
　　矣利用刑人有所斷也用說桎梏无所拘也不知
　　自反而唯克以勝之術斯以往吝道也
　　廣平㳺氏曰蒙之初六發蒙而利用刑人何也葢
　　民之迷則目无所見耳无所聞若以物蒙其首也
　　今欲發其蒙而示之以好惡則彼且不見利不勸
　　不威不懲誥令所不能加行義所不能率必欲以
　　利誘之邪則爵无徳而禄无功愈非所以勸也故
　　當小懲而大戒罰一以警百然後蒙者畏刑之將
　　至相與從上之所好而避其所惡故其蒙可得而
　　發也雖然有發蒙之志則刑人而為利矣苟惡其
　　蒙而刑之不㡬於不教而誅乎故曰利用刑人以
　　正法也正法云者示之以好惡之謂也(易/說)
　　龜山楊氏曰蒙无知也告之而弗喻引之而弗達
　　非威之以刑莫之能從也故發蒙之初利用刑人
　　葢威之使從也用說桎梏縱之以往則吝矣桎梏
　　者所以禁切之使无妄適也吝則不復自新矣昔
　　成王以商之餘民封康叔則告以敬明乃罰為先
　　商之餘民頑民也蒙而无知者也故所先如此至
　　康王命畢公保釐東郊則世變風移矣故命之曰
　　惟徳惟義時乃大訓成王之誥康叔葢利用刑人
　　之意先王之施徳刑非異也因時而已矣(易/說)
　　兼山郭氏曰人之生不知學問之可成不知罟擭
　　陷穽之可避凡以蒙故也故初則發之利用刑人
　　乃所以為說桎梏之道也不能發之於初至於過
　　而後擊之不亦晚乎謂以往者過也說者謂脫之
　　則吝是一罹於刑終身不可弛也豈其然乎(易/說)
　　白雲郭氏曰先人曰人之生不知學問之可成不
　　知罟擭陷穽之可避凡以蒙故也雍曰初六發蒙
　　是使之知學問之可成也利用刑人是使之知陷
　　穽之可避也聖人懼民性之日遷故欲辨之于初
　　也雖舜之刑期无刑不過於此豈非說桎梏之道
　　哉不知此道而以往能无吝乎或以用刑為發蒙
　　之道疑聖人先刑後教非也發蒙所以教之也用
　　刑所以輔教也此舜戒臯陶明于五刑以弼五教
　　之意聖人豈有先刑罰而後教化之理哉(易/說)
　　漢上朱氏曰初六之動發蒙也蒙蔽之民不善其
　　始至死於桎梏而不悔初六發蒙利用刑人此刑
　　人非惡之也以正法也於其始也正法以示之蒙
　　蔽者知戒終不陷于刑辟用說桎梏之道也艮手
　　震足交於坎水桎梏之象坎為律法也初六動而
　　正正法也兊為刑殺兊見坎毁說桎梏也治蒙之
　　初威之以刑然後漸知善道過此以往則吝矣卦
　　言童蒙爻言刑人刑所以輔教也程傳曰立法制
　　刑乃所以教也後之論刑者不復知教化在其中
　　矣(易/傳)
　　五峰胡氏曰大舜之有天下也先誅四凶孔子之
　　執魯政也先誅少正卯唐太宗之起義兵也先誅
　　髙徳儒葢時方蒙蔽未知好惡之所在惟先威之
　　以刑則觀聽聳動而民知所從矣是說去其不知
　　所從之桎梏也雖然刑加于惡之尤者然後足以
　　正法新民之耳目而施教化也若用之不正以及
　　衆人則不足以得民心民苟免而无恥於治安之
　　道為可吝矣(易外/傳)
　　新安朱氏曰以隂居下蒙之甚也占者遇此當發
　　其蒙然發之之道當痛懲而暫舍之以觀其後若
　　遂往而不舍則致羞吝矣戒占者當如是也發蒙
　　之初法不可不正懲戒所以正法也(本/義)○卦辭有
　　平易底有難曉底利用刑人用説桎梏粗説時如今人
　　打人棒也須與他脫了那枷方可一向枷他不得
　　若一向枷他便是以往吝這只是說治蒙者當寛
　　慢葢法當如此(語/録)
　　廣漢張氏曰或問蒙之初六利用刑人人之昏蒙
　　不教而誅之可乎葢人之不善始發而絶之則易
　　為力待其已發而後禁則扞格而難勝故曰童牛
　　之牿元吉答曰此爻且詳玩伊川之說(荅俞秀才/○南軒集)
　　東萊吕氏曰初六發蒙利用刑人上九擊蒙師嚴
　　然後道尊故始終皆以嚴(易/說)○又曰初六發蒙利
　　用刑人用說桎梏以往吝剪爪稍深則侵膚(己丑/課程)
九二包蒙吉納婦吉子克家象曰子克家剛柔接也
　伊川先生曰包含容也二居蒙之世有剛明之才而
　與六五之君相應中徳又同當時之任者也必廣其
　含容哀矜昏愚則能發天下之蒙成治蒙之功其道
　廣其施博如是則吉也卦唯二陽爻上九剛而過唯
　九二有剛中之徳而應於五用於時而獨明者也苟
　恃其明專於自任則其徳不𢎞故雖婦人之柔闇尚
　當納其所善則其明廣矣又以諸爻皆隂故云婦堯
　舜之聖天下所莫及也尚曰清問下民取人為善也
　二能包納則克濟其君之事猶子能治其家也五既
　隂柔故發蒙之功皆在於二以家言之五父也二子
　也二能主蒙之功乃人子克治其家也○子而克治
　其家者父之信任專也二能主蒙之功者五之信任
　專也二與五剛柔之情相接故得行其剛中之道成
　發蒙之功苟非上下之情相接則二雖剛中安能尸
　其事乎(並易/傳)
　横渠先生曰九二以剛居中故能包蒙而吉○擇婦
　而納之則吉○九二以下卦之中主卦徳故曰子克
　家以子任家必剛柔得中乃濟不可嚴厲也(並易/說)
　　上蔡謝氏曰易之蒙九二包蒙吉納婦吉子克家
　　蔽蒙不通者包之順從者納之而不拒子克家之
　　道也舜不藏怒不宿怨包蒙也以愛兄之道來誠
　　信而喜之納婦也(語/録)
　　藍田吕氏曰九二以陽居二隂之中含徳而不用
　　故曰包蒙婦從夫子從親者也以順為正故納婦
　　吉幹蠱无違言必稱親子克家者也
　　龜山楊氏曰无忿疾于頑包蒙也苟以是心至斯
　　受之矣納婦也九二以剛中之才居發蒙之任羣
　　蒙資之以為明者也頑而疾之己甚則亂順而拒
　　之遷善者沮非所以治蒙也故包蒙納婦吉婦者
　　順而從我者也臣之任國事與子之治其家其道
　　一也舜之父頑母嚚象傲日以殺舜為事舜則負
　　罪引慝而已彼以愛兄之道來則誠信而喜之此
　　舜之所以包蒙納婦而克家也使舜偽而為之則
　　誠信不孚誠信不孚則剛柔不接以是而處頑傲
　　之間欲其不格姦難矣(易/說)
　　白雲郭氏曰九二以剛中之徳為治蒙之主所謂
　　尊賢而容衆嘉善而矜不能者也故雖昏愚之蒙
　　包而容之柔道之善取而納之長幼之節不廢而
　　君臣之倫不亂是雖為治蒙之主而上下之分嚴
　　矣是以吉也然包蒙者包衆蒙而為之主以隂陽
　　言之九夫道也六婦道也以尊卑言之五父道也
　　二子道也包蒙納婦必子克家而後吉苟无子道
　　獨能包而容之是為强僣不制之臣矣故二者皆
　　以克家為吉包蒙納婦剛克也子克家柔克也孟
　　子曰有伊尹之志則可其九二之謂乎剛柔接者
　　謂二之剛中上接於柔五之巽順下接於剛也(易/說)
　　漢上朱氏曰六五柔也九二剛也五以柔接剛為
　　二所包含章有美而效之君臣道之正也二之吉
　　也故曰包蒙吉二以剛接柔為五所納艮男為夫
　　巽女為婦婦有相成之道虗其中以納之君道之
　　正五之吉也故曰納婦吉二在内為家坎為乾之
　　子父有子而至於納婦子克荷其家者也九二而
　　致其君虗中以納之非其道廣其施博積誠以包
　　蒙能若是乎譬之子克家者也二不能包則五不
　　肯納剛柔不接家道廢矣故曰子克家剛柔接也
　　二為家何也曰二内也大夫之位大夫有家雜卦
　　曰家人内也(易/傳)
　　五峰胡氏曰諸葛孔明執蜀政柄上有劉禪孱暗
　　之君下有楊儀魏延昧於大體之屬北有蔽欺天
　　下竊命之魏東有不知天命稱尊之吳可謂蒙之
　　世矣然孔明盡禮劉禪聽信无所嫌忤圓融儀延
　　使各展其才力結好江東而不明其稱帝之罪志
　　在北征亦必閉關息民然後用之其志大其量𢎞
　　雖未能致其亨而有安强之吉矣廣開言路棄非
　　猶弊屩得是如珠玉孜孜盡下故事无不察筭无
　　遺數納婦吉也豈有凶禍之及哉大臣事君猶子
　　事父九二剛陽之才而六五柔順之君與之相應
　　故雖居蒙世而有吉聖人舉而示人以近故云子
　　克家也(易外/傳)
　　新安朱氏曰九二以剛陽為内卦之主統治羣隂
　　當發蒙之任也然所治既廣物性不齊不可一槩
　　取必而爻之徳剛而不過為能有所包容之象又
　　以陽受隂為納婦之象又居下位而能任上事為
　　子克家之象故占者有其徳而當其事則如是而
　　吉也剛柔接指二五之應(本/義)
六三勿用取女見金夫不有躬无攸利象曰勿用取女
行不順也
　伊川先生曰三以隂柔處蒙闇不中不正女之妄動
　者也正應在上不能逺從近見九二為羣蒙所歸得
　時之盛故舍其正應而從之是女之見金夫也女之
　從人當由正禮乃見人之多金說而從之不能保有
　其身者也无所往而利矣○女之如此其行邪僻不
　順不可取也(並易/傳)○不有躬无攸利不立己後雖向
　好事猶為化物不得以天下萬物撓己已立後自能
　了當得天下萬物(語/録)
　横渠先生曰金夫二也不有躬履非正則不能固於
　一也(易/說)
　　藍田吕氏曰六三以隂居陽不正不中流於邪者
　　也舎正應於上而近比於二行不順也金夫正也
　　以不正而見于正故不有躬无攸利若斯之女勿
　　用取也
　　龜山楊氏曰六三隂柔而不中正不從正應而下
　　從九二見金夫不有躬者也見金而恱從行不順
　　矣婦人以順為正行不順則父母國人皆賤之二
　　雖納婦非順而從之也何利之有(易/說)
　　白雲郭氏曰六三不正之女舍應從二見利忘身
　　與貞不字者異矣何所利哉易於有應言婦无應
　　言女三舎應從二行不順矣稱女可也(易/說)
　　漢上朱氏曰六三蒙而不正之隂坎有伏離離目
　　為見上九不正下接六三成兊兊為少女取女也
　　艮少男夫也乾變為金見金夫也坤為身兊折之
　　為躬三之上不有躬坤為順三不正行不順无攸
　　利故戒以勿用取女取女貴正女正則家人吉六
　　三見利而恱不能自有其躬上九說之以利於徳
　　為不正於理為不順取是女而欲正家是亦蒙矣
　　(易/傳)
　　新安朱氏曰六三隂柔不中不正女之見金夫而
　　不能有其身之象也占者遇之則其取女必得如
　　是之人无所利矣金夫葢以金賂已而挑之若魯
　　秋胡之為者○行不順也順當作慎葢順慎古字
　　通用荀子順墨作慎墨且行不謹於經意尤親切
　　今當從之(並本/義)○問不有躬无攸利不立已後雖
　　向好事猶為化物不得以天下萬物撓己巳立後
　　自能了當得天下萬物曰下面是伊川解易上句
　　後二句又是覆解此意在乎以立己為先應事為
　　後而今人平日好論所以治國平天下之道而自
　　家身已全未理㑹得若能理㑹自家身已雖與外
　　事若茫然不相接然明徳在這裏了新民只見成
　　推將去○金夫不必解做剛夫(並語/録)
　　東萊吕氏曰蒙之六三為教者設戒也教者必擇
　　質美者然後可受如三之隂柔偏闇正應在上不
　　能逺從近見九二為羣隂所歸舍其正應而從之
　　是女之見利而動棄其正匹見人之多金從之而
　　不顧其身者也女而如此豈可復取人而如此豈
　　可復教故曰勿用取女行不順也豈非所以戒教
　　者乎學者資質既弱必須親近賢者然後可以變
　　弱為强苟如四之柔弱乃與二陽隔絶相逺是柔
　　弱之人又與賢者相逺必終困於昏蒙而可吝矣
　　故曰困蒙之吝獨逺實也豈非所以戒學者乎(紀/聞)
六四困蒙吝象曰困蒙之吝獨逺實也
　伊川先生曰四以隂柔而蒙闇无剛明之親援无由
　自發其蒙困於昏蒙者也其可吝甚矣吝不足也謂
　可少也○蒙之時陽剛為發蒙者四隂柔而最逺于
　剛乃愚蒙之人而不比近賢者无由得明矣故困于
　蒙可羞吝者以其獨逺于賢明之人也不能親賢以
　致因可吝之甚也實謂陽剛也(並易/傳)
　　龜山楊氏曰隂資陽以為明六四之困蒙逺于陽
　　故也陽實而隂虗實謂陽也不能親賢以發其蒙
　　其困吝宜矣(易/說)
　　兼山郭氏曰六四上下逺於二剛无所資焉謂之
　　困蒙是以君子慎其獨也君子賢其賢而親其親
　　没世不忘也困蒙何有焉(易/說)
　　白雲郭氏曰先人曰上下逺於二剛无所資焉謂
　　之困蒙是以君子慎其獨也雍曰逺於二剛无所
　　發蒙則困陽實而隂虗故稱逺實孟子曰夫苟好
　　善則人將輕千里而來告之以善何困之有夫苟
　　不好善則訑訑之聲音顔色距人於千里之外是
　　其所以困也故以此而居上則失道而寡助以此
　　務學則孤陋而寡聞然則困蒙亦自取之歟伊川
　　以吝為不足謂可少之也然有嗇而可鄙之意(易/說)
　　漢上朱氏曰陽為實九二剛實發蒙之主二與五
　　應三動而近二四獨逺之若動而應初則與二相
　　近四懐居不動獨逺于二介于不正无以發其蒙
　　困不知學吝自取也二坎三動成兊澤无水困也
　　故曰困蒙之吝獨逺實也陽為實何也曰隂消為
　　虗陽息為實消息盈虗相為去來消則降息則升
　　實則滿虗則耗升者貴也降者賤也滿者富也耗
　　者貧也隂陽相循禍福更纒故又為貴賤貧富禍
　　福之象太𤣥曰盛則入衰窮則更生有實有虗流
　　止无常又曰息與消糺貴與賤交禍至而福避(易/傳)
　　五峰胡氏曰漢元初立蕭望之以師傅下行端揆
　　之職為發蒙之主史髙與望之同受顧命位望之
　　上為親近大臣以隂柔庸劣之才輔暗懦之君而
　　暱比於恭顯閹宦不中正之人疎逺望之不與同
　　心輔政於先帝付託之意豈不負哉是亦自逺於
　　剛陽篤實之賢故有困蒙之吝耳(易外/傳)
　　新安朱氏曰既逺於陽又无正應為困于蒙之象
　　占者如是可羞吝也能求剛明之徳而親近之則
　　可免矣獨逺實實協韻去聲(本/義)
六五童蒙吉象曰童蒙之吉順以巽也
　伊川先生曰五以柔順居君位下應於二以柔中之
　徳任剛明之才足以治天下之蒙故吉也童取未發
　而資於人也為人君者苟能至誠任賢以成其功何
　異乎出於已也○舍己從人順從也降志下求卑巽
　也能如是優於天下矣(並易/傳)
　横渠先生曰不愿不信蒙之失正者也故蒙正如童
　吉與夫彖之義同(易/説)
　　藍田吕氏曰六五居蒙之時在上居中大人不失
　　赤子之心者也
　　龜山楊氏曰五居尊位而下求九二之臣不挾貴
　　也以童蒙自居不挾長挾賢也苟有求焉有所挾
　　則皆在所不告自天子至於庶人君子所以俟之
　　一也故惟童蒙乃吉夫湯之於伊尹髙宗之於傅
　　説皆學焉而後臣之由斯道也(易/説)
　　兼山郭氏曰夫是道也豈獨受學事師為然其微
　　乃在於成徳之序也順也者順於理也巽也者入
　　於道也孔子曰吾與囘言終日不違如愚退而省
　　其私亦足以發夫然後知顔氏之子殆庶幾也(易/説)
　　白雲郭氏曰柔順居尊下應九二學焉而後臣此
　　童蒙之吉也太甲之於伊尹髙宗之於傅説是也
　　太甲克終允徳髙宗克邁乃訓皆順以巽之義(易/説)
　　漢上朱氏曰艮少男童也五求於二成坤坤順也
　　二往資五成巽巽順也順則易從巽則易入順則
　　樂告之以善道巽則優柔以開導之以此治蒙優
　　於天下矣童蒙之吉也五君位成王求助之爻乎
　　(易/傳)
　　五峰胡氏曰漢昭所以委政霍光者沖幼未明習
　　國家事耳非天資愚蒙乃童蒙也以其童蒙而天
　　性聦明故能上順先帝之志下任霍光之賢而燕
　　葢之謀不成篡弑之禍不作故為吉也(易外/傳)
　　新安朱氏曰柔中居尊下應九二純一未發以聽
　　於人故其象為童蒙而其占為如是則吉也(本/義)
上九擊蒙不利為寇利禦寇象曰利用禦寇上下順也
　伊川先生曰九居蒙之終是當蒙極之時人之愚蒙
　既極如苖民之不率為寇為亂者當擊伐之然九居
　上剛極而不中故戒不利為寇治人之蒙乃禦寇也
　肆為剛暴乃為寇也若舜之征有苗周公之誅三監
　禦寇也秦皇漢武窮兵誅伐為寇也○利用禦寇上
　下皆得其順也上不為過暴下得擊去其蒙禦寇之
　義也(並易/傳)
　横渠先生曰蒙暗犯寇禦之可也以剛明極顯而寇
　蒙暗則傷義而衆不率也(易/說)
　　藍田吕氏曰上九以陽居上羣蒙之主上下順以
　　從之可以擊蒙者也蒙而怙終不可教也故至於
　　擊蒙蒙之時明者勝而闇者不勝寇者在彼禦之
　　者在我凡為寇者以闇寇明也彼蒙不發必來為
　　寇不利為寇者彼闇而物莫之助也利禦寇者我
　　明而上下順也
　　廣平游氏曰蒙之上九擊蒙若齊之伐燕利其土
　　地重器所謂為寇也若葛伯仇餉而湯往征之所
　　謂禦寇也(易/說)
　　龜山楊氏曰上九蒙之極也以剛之才處之故至
　　於擊蒙也然擊之以正其罪則禦寇也已甚而至
　　於殘民則為寇也故戒之曰不利為寇利禦寇若
　　有苗之昏迷而舜征之擊蒙而禦寇也孟子謂燕
　　可伐而齊王伐之誅其君而弔其民則是亦禦寇
　　也而齊王遷其重器係累其子弟是乃為寇耳故
　　諸侯將謀救之上下不順故也何利之有(易/說)
　　兼山郭氏曰上九下愚之不可移怙終之不可戒
　　是以不得已而至於擊也師之毒天下猶曰民從
　　之吉况於蒙乎故知其為上下順也不利為寇利
　　禦寇彼我賔主之辭非有時而利為寇也易為君
　　子謀不為小人謀斯言至矣上下皆蒙故戒之如
　　此上九非剛中之徳也(易/說)
　　白雲郭氏曰先人曰不利為寇利禦寇彼我賔主
　　之辭非有時而利為寇也雍曰既利禦寇則彼來
　　寇者不利明矣夫不能戒之於蚤終至於過而後
　　擊之亦非特教之不正也葢有積惡不移之質如
　　何校滅耳者也上九剛過之才發蒙則暴包蒙則
　　不能容以之禦寇則利矣能禦宼亦去衆蒙之害
　　上下得不順之乎(易/說)
　　漢上朱氏曰為寇者九二也擊蒙禦寇者上九也
　　坎為盜體師盜用師寇也艮為手擊也為寇者利
　　於蒙闇昏亂之時蒙極而解則是非定蒙昧明故
　　曰不利為寇上九乗其蒙解之時自上之三擊之
　　坎毁成兊民恱而從之上下之情順也孟子謂取
　　之而燕民恱也坤為順故曰利用禦寇上下順也
　　易傳曰若舜征三苗周公誅三監禦寇也蒙屯之
　　反何也曰姤變者六復變者六遯變者十有二臨
　　變者十有二否變者十有二泰變者十有二反復
　　相變聖人所以酬酢也陸震亦曰卦有反合爻有
　　升降所以明天人之際見盛衰之理焉(易/傳)
　　五峰胡氏曰大舜之征苗文王之伐崇湯之放桀
　　武王之伐紂皆以其昏蒙之極不得已故擊而去
　　之耳若後世漢髙之誅秦項漢宣之誅先零之類
　　禦寇者也平城之兵馬邑之伏唐太宗之伐髙麗
　　為寇者也禦寇者出於不得已故天人順之漢武
　　為寇於四夷而望天下之人皆如卜式之順己其可
　　得乎(易外/傳)
　　新安朱氏曰以剛居上治蒙過剛故為擊蒙之象
　　然取必太過攻治太深則必反為之害惟捍其外
　　誘以全其真純則雖過於嚴宻乃為得宜故戒占
　　者如此凡事皆然不止為誨人也上下順禦寇以
　　剛上下皆得其道(本/義)○不利為寇只是要去害他
　　故戒之如此○問擊蒙不利為寇如本義只是就
　　自身克治上說是如何先生曰事之大小都然治
　　身也恁地若治人做得太甚亦反成為宼占得此
　　爻凡事不可過當如伊川作用兵說亦是然只做
　　得一事用不如且就淺處說去却事事上有用若
　　便說深了則此一事用得别事用不得(並語/録)
　
　合訂刪補大易集義粹言卷八
欽定四庫全書
　合訂刪補大易集義粹言卷九
　　　　　　　　　　頭等侍衞納喇性徳編
䷄(乾下/坎上)
　伊川先生曰需序卦蒙者蒙也物之穉也物穉不可
　不養也故受之以需需者飲食之道也夫物之幼穉
　必待養而成養物之所需者飲食也故曰需者飲食
　之道也雲上於天有蒸潤之象飲食所以潤益於物
　故需為飲食之道所以次蒙也卦之大意須待之義
　序卦取所須之大者爾乾健之性必進者也乃處坎
　險之下險為之阻故須待而後進也(易/傳)
　　兼山郭氏曰序卦云需者飲食之道也文武以天
　　保以上治内采薇以下治外始於憂勤終於逸樂
　　如此而已至於蓼蕭廢則恩澤乖湛露廢則萬國
　　離故需之為需豈曰小補之哉(易/傳)
需有孚光亨貞吉利涉大川
　伊川先生曰需者須待也以二體言之乾之剛健上
　進而遇險未能進也故為需待之義以卦才言之五
　居君位為需之主有剛健中正之徳而誠信充實於
　中中實有孚也有孚則光明而能亨通得貞正而吉
　也以此而需何所不濟雖險无難矣故利涉大川也
　凡貞吉有既正且吉者有得正則吉者當辯也(易/傳)
　横渠先生曰剛健而不陷而能俟時故有孚於光亨
　也訟需坎皆言有孚必然之理也又如未濟飲酒濡
　首亦言有孚義同此(易/說)
　　藍田吕氏曰需有所待而進也乾健欲進而險在
　　前姑有所待終必濟也有所待者久則孚孚則光
　　亨乾之用也利涉大川剛健乃濟也
　　白雲郭氏曰天地之大尚不能无所需以生萬物
　　況人道乎有孚者充實之美也光亨者輝光之大
　　也有是徳衆之所需也需之亦以成是徳也貞則
　　吉需之道也利涉大川乾之健也(易/說)
　　漢上朱氏曰蘇氏解需光亨曰光者物之神也此
　　闗子明之說也或問神曰日月在上其明在地夫
　　日月之形其大如盤盂光之所燭被乎萬物非神
　　乎蓋神難言也故以光形容之君子動而有光廣
　　大无所不及故易言未光未光大者皆狹且陋也
　　(叢/說)
　　新安朱氏曰需待也以乾遇坎乾健坎險以剛遇
　　險而不遽進以陷於險待之義也孚信之在中者
　　也其卦九五以坎體中實陽剛中正而居尊位為
　　有孚得正之象坎水在前乾健臨之將涉水而不
　　輕進之象故占者為有所待而能有信則光亨矣
　　若又得正則吉而利涉大川正固無所不利而涉
　　川尤貴於能待則不欲速而犯難也(本/義)○問需卦
　　大指先生曰需者寜耐之意以剛遇險時節如此
　　只當寜耐以待之且如涉川者多以不能寜耐致
　　覆溺之禍故需卦首言利涉大川(語/録)
　　東萊吕氏曰需乾下坎上以乾之健阻於坎險之
　　下故需待而後進也然惟乾然後有所需非乾則
　　素无所有將何所需乎○需利涉大川惟能需待
　　所以審細瞻顧涉大川而無虞(紀/聞)又曰易傳有孚
　　則能光明而亨通(己丑/課程)
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
　伊川先生曰需之義須也以險在於前未可遽進故
　需待而行也以乾之剛健而能需待不輕動故不陷
　於險其義不至於困窮也剛健之人其動必躁乃能
　需待而動處之至善者也故夫子賛之云其義不困
　窮矣○五以剛實居中為孚之象而得其所需亦為
　有孚之義以乾剛而至誠故其徳光明而能亨通得
　貞而吉也所以能然者以居天位而得正中也居天
　位指五以正中兼二言故云正中○既有孚而貞正
　雖涉險阻往則有功也需道之至善也以乾剛而能
　需何所不利(並易/傳)
　　龜山楊氏曰五以剛正中履尊位而不疚故有孚
　　光亨貞吉有孚剛中也光亨大亨也充實而有光
　　輝之謂大則光斯大矣不曰大亨者以其有險而
　　剛不揜焉故曰光亨也夫剛健而上行乾道也險
　　在前而不進有需之義焉故曰需須也時行則行
　　時止則止而動與時偕天行也故險難在前而不
　　能陷其義不困窮矣以剛健之中需而後動則往
　　无不濟矣故利涉大川(易/說)
　　白雲郭氏曰以卦言之乾猶需於五以爻言之五
　　猶需於物故曰需須也以乾之剛健其遇險也止
　　於不險不困窮而已則險之為義大矣能无需乎
　　有其徳以待天下之需者九五也故言位乎天位
　　以正中為需之主宜矣(易/說)
　　漢上朱氏曰需須也剛健上行遇險未動待時者
　　也故曰需須也險在前也坎險也陽陷於隂中陷
　　也困者水在澤下也需自二而上有困反之象三
　　陽剛而健能需以進動而不屈不陷于險善用剛
　　健者也故曰剛健而不陷其義不因窮矣此以兩
　　體言乎需也須以進者需有孚而後進也孚者已
　　也孚之者人也豈能遽孚之哉需自大壯變大壯
　　四陽同徳四與五孚未進之時雖未得天位其徳
　　固己剛健有孚特道未彰爾及其自四而進則位
　　乎天位乃光亨也光坎離之象光亨者以貞吉也
　　九五正中待物之須而不匱者唯正中乎故曰貞
　　吉需道至於光亨位乎天位為須之主萬物需之
　　貞吉也二者夫子之待價也五者天下之望成湯
　　也此以二五言需之才也坎為大川自四之五往
　　也乾剛須時而往何難不濟故曰利涉大川往有
　　功也於卦氣為二月故太𤣥凖之以耎傒(易/傳)
　　五峯胡氏曰文王雖有亹亹剛健之徳既受命為
　　人之主矣若遂欲進定天下則紂之才猶足以有
　　為惡未貫盈人心未盡散時未可以定也文王逡
　　巡不進退處於西伯而紂在上險在前也文王以
　　服事殷其忠信于上下其誠動于殘賊故得行其
　　號令于諸侯天下化之而紂不以為嫌剛健而不
　　陷豈有困窮哉有孚光亨貞吉此之謂也若文王
　　中非有孚則不足以動商紂而至於以兵相加文
　　王雖得天下是簒也非位乎天位中正之義矣惟
　　文王位乎天位中正而不過故孔子曰三分天下
　　有其二以服事殷周之徳其可謂至徳也已矣夫
　　以天道處之何事不濟故曰利涉大川(易外/傳)
　　新安朱氏曰需須也此以卦徳釋卦名義需有孚
　　以卦體及兩象釋卦辭(本/義)○需主事孚主心需其
　　事而心能信實則光亨以位乎尊位而中正故所
　　為如此利涉大川而能需則往必有功利涉大川
　　亦承上文有孚光亨貞吉○福州韓某云險而能
　　忍則為需險而不能忍則為訟能通其變則為隨
　　不能通其變則為蠱此是說卦對然只是此數卦
　　對得好其它底又不然後世䇿士之言只說出竒
　　應變聖人不恁地合當需時便需(並語/録)
　　東萊吕氏曰剛健者多陷溺蓋躁進而不待時故
　　也惟剛健而有所需則无陷溺之患矣○又曰天
　　下有一等自好之士不肯輕出但併與已分工夫
　　皆廢又非所謂吾斯之未能信君子雖不輕出不
　　妨做立事業工夫故謂乾剛而能需何所不利(並/易)
　　(說/)
象曰雲上於天需君子以飲食宴樂
　伊川先生曰雲氣蒸而上升於天必待隂陽和洽然
　後成雨雲方上於天未成雨也故為須待之義隂陽
　之氣交感而未成雨澤猶君子蓄其才徳而未施於
　用也君子觀雲上於天需而為雨之象懷其道徳安
　以待時飲食以養其氣體宴樂以和(一作/養)其心志所
　謂居易以俟命也(易/傳)
　横渠先生曰雲上於天需君子以飲食燕樂九五需于
　酒食貞吉未濟亦有孚于飲酒以隂在前无所施為
　唯于飲食而已(易/說)
　　藍田吕氏曰雲上於天下必得澤飲食燕樂以歡
　　待下上之澤也
　　廣平游氏曰雲上於天則澤將下流天下之所徯
　　望也故有需之象飲食人之大欲存焉而人非飲
　　食不生則天下之所需莫急於飲食故需飲食之
　　象而位乎天位以應天下之求亦曰需于飲食而
　　已然幅員之衆烏得人人而飲食之哉亦曰養賢
　　以及萬民而已故君子飲食燕樂者大亨以養聖
　　賢使忠臣嘉賓得盡其心焉爾忠臣嘉賓盡其心
　　則小民不失職而人人厭所欲矣九五之所需孰
　　大於此(易/說)
　　白雲郭氏曰先人曰文武以天保以上治内采薇
　　以下治外而始於燕羣臣嘉賓者需之道也雍曰
　　序卦曰需者飲食之道也飲食朝夕之需也人无
　　饑渴之害則飲食无需也屯蒙之後天下之所需
　　者在君而君之所需者在賢雲上於天欲雨之象
　　萬物之所需也飲食宴樂所以養賢膏澤將以及
　　民亦天下之需也(易/說)
　　漢上朱氏曰雲上於天蓄膏澤而未降須也君子
　　蓄其才徳末施於用亦須也飲食以養其氣體燕
　　樂以養其心志居易俟命待時而動蓋需有飲食
　　之道膏澤所以養萬物也坎為水兌為口為和說
　　(易/傳)
　　新安朱氏曰雲上於天无所復為待其隂陽之和
　　而自雨爾事之當需者亦不容更有所為但飲食
　　燕樂俟其自至而已一有所為則非需也(本/義)○需
　　待也以飲食燕樂謂更无所為待之而已待之須
　　有至時學道者亦猶是也(語/録)
　　東萊吕氏曰君子以飲食燕樂易傳曰飲食以養
　　其氣體燕樂以和其心志此二句極有意味蓋君
　　子於未遇之時涵養成就一旦有用則无施不可
　　以非口體之養而已也(易/說)○需大象雲上於天需
　　君子以飲食燕樂雲上於天而未成雨猶君子未
　　施於用而需待之時也飲食燕樂涵養此理而已
　　與後世不得志而麴糵之託昏冥之逃者大異(紀/聞)
　　又曰易傳云雲上於天有蒸潤之象飲食所以潤
　　益於物故需為飲食之道(己丑/課程)
初九需于郊利用恒无咎象曰需于郊不犯難行也利
用恒无咎未失常也
　伊川先生曰需者以遇險故需而後進初最逺于險
　故為需于郊郊曠逺之地也處于曠逺利在安守其
　常則无咎也不能安常則躁動犯難豈能需于逺而
　无過也○處曠逺者不犯冒險難而行也陽之為物
　剛健上進者也初能需待于曠逺之地不犯險難而
　進復宜安處不失其常則可以无咎矣雖不進而志
　動者不能安其常也君子之需時也安静自守志雖
　有須而恬然若能終身焉乃能用常也(並易/傳)
　　龜山楊氏曰乾道以上行為常方需之時險在前
　　宜需而後進雖久於其所未為失常也(易/說)
　　白雲郭氏曰以乾之剛猶有畏難之義則險其可
　　犯哉初九逺於難者也故言于郊于郊不犯難矣
　　勿以逺而妄動乃盡畏難之義是以利用恒无咎
　　可需則需不可需則勿需也可應則應不可應則
　　不應也此需時用常之道(易/說)
　　漢上朱氏曰三乾天際也四在内外之交曰郊五
　　坎為險難初九正應六四而險難在前當守正不
　　動以需其應不先時而動不犯難而上行故曰需
　　于郊不犯難行也風雷相與不失其正天地可乆
　　之道曰恒謂五變四動而交乎下也九五虛中以
　　需六四屈已以下之如是應時之需則上下相與
　　可久而无咎隂之從陽地道之常也初九陽在下
　　需六四之應而以巽行以上下言之未失常也九
　　五剛健中正而曰犯難者非其應而往无因而至
　　前志未通也或問利用恒也順以巽也乾道乃革
　　也何取於卦也曰卦變也所謂之某卦也需利用
　　恒者需之恒也蒙六五順以巽者蒙之觀也乾九
　　四乾道乃革者乾之小畜也小畜之中又有離兊
　　故曰革是謂天下之至變(易/傳)
　　五峯胡氏曰夫人幼而學之壯而行之古之君子
　　如伊尹之耕于有莘傅說之築于傅嵒吕望之釣
　　于渭濱皆待時于郊野曠逺之地不冒犯世患而
　　求進者也其耕也其築也其釣也用常而已非有
　　驚時異衆之行也故无咎(易外/傳)
　　新安朱氏曰郊曠逺之地未近於險之象也而初
　　九陽剛又有能常於其所之象故戒占者能如是
　　則无咎也(本/義)
　　東萊吕氏曰初九九剛健之物不能无動需于郊
　　則去險尚逺也利用恒无咎非謂去險雖逺而常
　　行之事亦可為但能用其常以應天下之變則无
　　咎矣不謂之守常而謂之用常此言亦可以意㑹
　　(易/說)○又曰易傳云雖不進而志動者不能安其常
　　也志動則身郊而心市(己丑/課程)
九二需于沙小有言終吉象曰需于沙衍在中也雖小
有言以吉終也
　伊川先生曰坎為水水近則有沙二去險漸近故為
　需于沙漸近于險難雖未至于患害己小有言矣
　凡患難之辭大小有殊小者至于有言言語之傷至
　小者也二以剛陽之才而居柔守中寛裕自處需之
　善也雖去險漸近而未至于險故小有言語之傷而
　无大害終得其吉也○衍寛綽也二雖近險而以寛
　裕居中故雖小有言語及之終得其吉善處者也(並/易)
　(傳/)
　　龜山楊氏曰沙近水而不溺於水以其衍在其中
　　而不迫於險也其犯難淺矣故小有言終吉(易/說)
　　白雲郭氏曰沙近水近難也近之必不能无難故
　　小有言剛明之才居柔守中小言之傷不為大損
　　是以終吉欲无小言之愆則逺於郊而用常可也
　　二雖不能逺于郊而以寛裕居中是雖有言而吉
　　終也叔孫武叔毁仲尼子貢曰其何傷於日月乎
　　終吉之謂也(易/說)
　　漢上朱氏曰五坎為水二三兊為澤水往矣而其
　　剛留于澤者剛鹵也二在澤中剛而柔沙之象沙
　　近于險者也五不應二故二需之九二得中剛而
　　能柔待時而動其動必以正積誠既久二五相合
　　坎化為坤險難易而為平衍矣需于沙而不妄動
　　則平衍固在其中矣故曰需于沙衍在中也六四
　　與五近而相得四見二不應而需之與已異趨小
　　有言宜矣兌口為言也君子自守亦何傷哉夫子
　　不進猶不免于有言矧餘人乎二非終不進也動
　　則正正則吉而兌毁雖小有言終无凶也故終吉
　　象言以吉終者二之五以吉行故有終勉之也(易/傳)
　　五峯胡氏曰孔子孟軻執其規矩凖繩周行于諸
　　侯見可而進需于沙者也近于世難矣然孟軻志
　　在天下後世非私己也故不以煦煦為仁孑孑為
　　義或以微罪行或三宿而後出晝道廣徳𢎞其心
　　甚大雖小有患害厄于陳蔡圍于匡人景子謂之
　　不敬尹士謂之干澤於孔孟乎何傷故當時諸侯
　　敬之重之萬世之下尊之仰之以吉終者此之謂
　　也(易外/傳)
　　新安朱氏曰沙則近于險矣言語之傷亦災害之
　　小者漸進近坎故有此象剛中能需故得終吉戒
　　占者當如是也衍寛意以寛居中不急進也(本/義)
　　東萊吕氏曰九二去險漸近雖无大害亦有小虞
　　幸而以九剛陽而居二之柔雖有言語之傷亦能
　　含垢忍辱而不較蓋寛裕居中善處患難者也其
　　終吉也固宜(易/説)○又戴衍字序曰需之既濟曰需
　　于沙孔子象之曰衍在中也天下之至險莫如水
　　水與泥際而泥復與沙際繇沙望水其險寖已逺
　　矣履深淖而並驚瀾雖從臾使疾驅且不敢至於
　　磧平如砥萬轡一馳獨能柅方奔之足於險未迫
　　之時夫豈徒然哉是中非躁迫者所能駐舒徐容
　　與久在此而不前殆必博大廣衍綽有餘地者也
　　易象既言衍而繼以在中者將眎所居以占所養
　　歟在南曰橘在北曰枳失其所在則名去之心不
　　在廣莫之鄉而强以衍自許疇諾之哉貌似
　　閒暇嗜利逞欲以蹈大險如晉之衍盖辱其名
　　矣(東萊/文集)
九三需于泥致冦至象曰需于泥災在外也自我致冦
敬慎不敗也
　伊川先生曰泥逼于水也既進逼于險當致冦難之
　至也三剛而不中又居健體之上有進動之象故致
　寇也苟非敬慎則致喪敗矣○三切逼上體之險難
　故云災在外也災患難之通稱對眚而言則分也三
　之致寇由已進而迫之故云自我寇自已致若能敬
　慎量宜而進則无喪敗也需之時須而後進也其義
　在相時而動非戒其不得進也直使敬慎毋失其宜
　耳(並易/傳)
　　龜山楊氏曰需而迫于險則致寇自我矣然乾健
　　之極非險之所能陷故敬慎則不敗需而後動能
　　慎者也若夫行險以徼倖雖有剛健之才能不敗
　　者鮮矣(易/說)
　　兼山郭氏曰坎為險九三迫之災在外也于郊于
　　沙于泥逺邇之象也剛健上行故曰自我致寇也
　　(易/說)
　　白雲郭氏曰于泥則有難矣不能于郊而于沙不
　　能于沙而于泥則于泥之寇自我致之也災自外
　　來也敬慎而不敗者君子責已反身之道也躬自
　　厚而薄責於人則逺怨矣何敗之有是以君子居
　　易以俟命敬慎也小人行險以徼倖鮮不敗矣然
　　君子雖因接物而有敬而敬當在物先故坤之直
　　内言存於物先也需之九三上六見於用以接物
　　而已(易/說)
　　漢上朱氏曰坎水坤土水澤之際為泥九三剛健
　　之極進逼于險已將陷矣需于泥也上六坎在外
　　為災故曰需於泥災在外也九三守正可也動則
　　上六乘之坎為盜盜有戎兵寇也寇雖險我動不
　　正而迫之已甚則至故曰致寇至上乘三成坤為
　　輿坎為車多眚則敗也九三正而明能抑其剛健
　　持之以敬慎而不動誰能敗哉敬者持其正也三
　　四下有伏艮艮止也慎之象故曰自我致寇敬慎
　　不敗也(易/傳)
　　五峯胡氏曰范滂李膺名冠天下激濁揚清進必
　　以其道需于泥者也然時方多僻災在外也其氣
　　剛其志銳其行勁无所顧慮露其鋒刃欲以力除
　　姦邪姦邪畏忌則思所以中傷之矣黨人禁錮豈
　　无自而然哉皆自致之也若敬慎如陳寔雖中常
　　侍張讓父葬亦往弔焉敬慎之至也及黨人被誅
　　而名士因寔得免者甚衆使范滂李膺敬慎如此
　　豈有誅死之敗乎(易外/傳)
　　新安朱氏曰泥將陷于險矣寇則害之大者九三
　　去險愈近而過剛不中故其象如此外謂外卦敬
　　慎不敗發明占外之意聖人示人之意切矣(本/義)
　　問敬慎不敗本義以為發明占外之意何也先生
　　曰言象中本无此意所謂占外意也○孔子曰聖
　　人設卦觀象繫辭焉而明吉凶若不是占筮如何
　　說明吉凶且如需九三需于泥致寇至以其逼近
　　坎險有致寇之象象曰需于泥災在外也自我致
　　寇敬慎不敗也孔子雖說推明義理這般所在又
　　變例推明占筮之意需于泥災在外占得此象雖
　　若不吉然能敬慎則不敗又能堅忍以需待處之
　　得其道所以不凶或失其剛健之徳又无堅忍之
　　志則不能不敗矣○需于泥致寇至此爻本自不
　　好而象却曰自我致寇敬慎不敗也蓋卦爻雖不
　　好而占之者能敬謹畏防則亦不至于敗蓋需者
　　待也需有可待之時故得以思患預防而不至于
　　敗也此則聖人就占處發明誨人之理(並語/録)
　　東萊吕氏曰九三近坎之隂故有災謂之在外者
　　九三是内卦之終逼近于坎之外卦也故曰災在
　　外也(易/說)○又曰災在外而我即之致寇非自彼也
　　苟敬慎則何敗之有(己丑/課程)
六四需于血出自穴象曰需于血順以聴也
　伊川先生曰四以隂柔之質處于險而下當三陽之
　進傷于險難者也故云需于血既傷于險難則不能
　安處必失其居故云出自穴穴物之所安也順以從
　時不競于險難所以不至于凶也以柔居隂非能競
　者也若陽居之則必凶矣蓋无中正之徳徒以剛競
　于險適足以致凶耳○四以隂柔居于險難之中不
　能固處故退出自穴蓋隂柔(一作/柔弱)不能與時競不能
　處則退是順從以聴于時所以不至于凶也(並易/傳)
　横渠先生曰以柔居隂不能禦強來則聴順而辟其
　路(易/說)
　　龜山楊氏曰乾健上行非險之所能陷而四以隂
　　柔在前故需于血出自穴血隂傷也出自穴不安
　　其所也隂雖不安其所而能順以聴則雖傷而不
　　至于凶矣六四以柔居隂能順以聴者矣(易/說)
　　白雲郭氏曰以隂柔之質處衆剛之上不能違而
　　避之反出自穴是自求禍也故需于血然應於初
　　九自上應下能順以退聴故雖傷而无凶(易/說)
　　漢上朱氏曰乾變坎為血九五大壯乾變故曰血
　　坎為隠伏兌為口穴也六四處險者也據坎兌之
　　際三陽自下而進故曰出自穴六四安其位以一
　　隂礙之有險在前進退不可則隂陽必至于相傷
　　小人安險不傷不已故曰需于血為六四者不競
　　而順以聴之則善故曰需于血順以聴也惟順以
　　聴是以三陽出自穴而无違焉六四坤順也坎耳
　　聴也(易/傳)
　　五峯胡氏曰漢桓既誅梁冀㧞黄瓊首居大位天
　　下想望異政瓊奏誅州郡貪汚者十餘人海内翕
　　然稱之是時宦豎充朝正人處乎其間佞倖之所
　　必中傷也需于血者也夫瓊之心豈止于誅州郡
　　貪汚而已哉肅清廷列乃其志也少須暇之耳及
　　嬖寵益横瓊自度力不能制遂上䟽極言稱疾不
　　起不敢安其位出自穴者也瓊雖言之然一言不
　　聴則不據其位而不去力言之而不止以與嬖寵
　　争也順聴時命委而去之雖其志壅遏不行傷于
　　小人而无凶禍之及矣(易外/傳)
　　新安朱氏曰血者殺傷之地穴者險陷之所四交
　　坎體入乎險矣故為需于血之象然柔得其正需
　　而不進故又為出自穴之象占者如是則雖在傷
　　地而終得出也(本/義)○穴是陷處喚做所安處不得
　　分明有箇坎陷也一句柔得正了需而不進故能
　　出于坎陷四又是坎體之初有出底道理到那上
　　六則索性陷了(語/録)
　　東萊吕氏曰六四以内卦觀之固厄于險而不得
　　進以外卦觀之又懼為三陽所逼六四居險之下
　　而見逼于三陽其傷可知幸而六四以隂柔之質
　　出穴以避故需于血而已耳不然則大有傷也(易/說)
九五需于酒食貞吉象曰酒食貞吉以中正也
　伊川先生曰五以陽剛居中得正位乎天位克盡其
　道矣以此而需何需不獲故宴安酒食以俟之所須
　必得也旣得貞正所需必遂可謂吉矣○需于酒食
　而貞且吉者以五得中正而盡其道也(並易/傳)
　　藍田吕氏曰九五陽居至尊中正之位三陽上進
　　志同情悅需于酒食以交歡也交歡之事以道相
　　待非苟悅也
　　龜山楊氏曰需而至于位天位則險難既平无所
　　事矣故需于酒食而已若既醉之詩是也然需于
　　酒食而不以正則是自溺于荒腆耳能无凶乎故
　　正乃吉(易/說)
　　兼山郭氏曰九五既醉以酒既飽以徳人有士君
　　子之行詩之所謂太平需之所謂貞吉者也(易/說)
　　白雲郭氏曰先人曰既醉以酒既飽以徳人有士
　　君子之行詩之所謂太平需之所謂貞吉也雍曰
　　飲食非自養也養賢而已養賢以及萬民所以應
　　天下之需也鹿鳴之君蓋得需于酒食之道天保
　　之福所謂貞吉也(易/說)
　　漢上朱氏曰需至于五隂已退聴難已獲濟位乎
　　天位應天下之須坎震為酒兌口在下飲食之象
　　酒食所以養人者也故曰需于酒食九五為需之
　　主應之以中正而已天下之需于五者无須不獲
　　各足其量而止如飲酒者止于醉食者止于飽需
　　者無窮應者不動故貞吉貞吉者以中而正也中
　　則養之者不過過則應之有時而窮故曰酒食貞
　　吉以中正也坎震為酒何也曰震為禾稼麥為麴
　　糵東方榖也故東風至而酒湧(易/傳)
　　新安朱氏曰酒食宴樂之具言安以待之九五陽
　　剛中正需于尊位故有此象占者如是而貞固則
　　得吉也(本/義)
　　東萊吕氏曰九五需于酒食貞吉九五一爻在坎
　　隂之中也常人之情處至險之中必惶懼逼迫无
　　所聊賴五處至險而從容舒緩飲食宴樂是知險
　　難之中自有安閒之地也此卦下體阻于逺而需
　　待是見險而止猶在險之外人之所可能也九五
　　一爻入于險中而不害其為安閒人之所不可能
　　也(易/說)
上六入于穴有不速之客三人來敬之終吉象曰不速
之客來敬之終吉雖不當位未大失也
　伊川先生曰需以險在前需時而後進上六居險之
　終終則變矣在需之極乆而得矣隂止于六乃安其
　處故為入于穴穴所安也安而既止後者必至不速
　之客三人謂下之三陽乾之三陽非在下之物需時
　而進者也需既極矣故皆上進不速不促之而自來
　也上六旣需得其安處羣剛之來苟不起忌疾忿競
　之心至誠盡敬以待之雖甚剛暴豈有侵凌之理故
　終吉也或疑以隂居三陽之上得為安乎曰三陽乾
　體志在上進六隂位非所止之正故无争奪之意敬
　之則吉也○不當位謂以隂而在上也爻以六居隂
　為所安象復盡其義明隂宜在下而居上為不當位
　也然能敬順以自處則陽不能陵終得其吉雖不當
　位而未至於大失也(並易/傳)
　横渠先生曰上无所出故降入自穴恭以納之雖處
　極上不至於失(易/說)
　　龜山楊氏曰隂宜下而在上不當位也以柔順居
　　之而不為險難雖不當位未大失也當須之終處
　　一卦之外逺于陽也與四異矣故入于穴穴隂所
　　安也三陽需而進不速之客也陽方上行知敬而
　　不為險難其吉宜矣若夫需道之終猶欲懐險以
　　為難亦君子之所不容也能无凶乎(易/說)
　　兼山郭氏曰上六不當有事之地猶有需焉至於
　　三陽彚征不能退聴以違之是以入于穴也敬之
　　終吉未大失而已乃若鴻飛冥冥弋人何慕焉上
　　六坎也故其道如此(易/說)
　　白雲郭氏曰先人曰上六不當有事之地至于三
　　陽彚征不能退聴以違之雖敬之終吉未大失而
　　已乃若鴻飛㝠㝠弋人何慕焉上六坎也故不足
　　以進此雍曰上六據非其位不能退聴徒知入于
　　穴以避焉僅免夫需血自傷而已故曰未大失也
　　天道上行理之常來而敬之終无凶也夫需之時
　　天下如饑之需食渴之需飲也故于郊于沙于泥
　　出入于穴獨五安然是為需之主然水行需舟陸
　　行需車莫非需也卦特言其大者耳(易/說)
　　漢上朱氏曰需者訟之反三陽自外而入坎兌為
　　穴故曰入于穴客在外主人以辭速之曰吾子入
　　矣主人須矣九五需之主也三陽乾兌居西北之
　　位客也自外而入主人未應不速之客也三人者
　　三爻也故曰不速之客三人來敬者持其正也上
　　六九三當位而應九二初九不當位而不應君子
　　固有至於是邦無上下之交者豈可以不速之客
　　而不敬乎三陽同類也敬其一不敬其二則需之
　　者所失大矣爻辭言不速之客三人來敬之終吉
　　而象辭去其三人止曰不速之客來者為上六也
　　上六於二於初為不當位也當位而應則得一人
　　不當位而兼應之則得三人自不當位言之則失
　　也自得三人言之則雖不當位未大失也終吉者
　　不失其正故吉卦體需也有所失人則失需之義
　　矣卦四陽君子二隂小人於六四戒之以順聴於
　　上六戒之以敬客君子得位則小人必得其所故
　　為小人謀者如此(易/說)
　　新安朱氏曰隂居險極无復有需有陷而入穴之
　　象下應九三九三與下二陽需極並進為不速客
　　三人之象柔不能禦而能順之有敬之之象占者
　　當陷險中然於非意之來敬以待之則得終吉也
　　○以隂居上是為當位言不當位未詳(本/義)
　　東萊吕氏曰上六六與三相應更不須避故入于
　　穴然應于一陽則三陽皆進不速之客謂此三陽
　　不速之而自來也上六以隂柔之才處險之極又
　　當三陽之進惟至誠盡敬以待之而不與之較庶
　　幾可以免悔吝曰終吉者即象之所謂未大失也
　　(易/說)
　
　
　
　
　
　
　
　
　
　
　
　
　
　
　合訂刪補大易集義粹言卷九
欽定四庫全書
　合訂刪補大易集義粹言
　　　　　　　　　　頭等侍衞納喇性徳編
䷅(坎下/乾上)
　伊川先生曰訟序卦飲食必有訟故受之以訟人之
　所需者飲食既有所須争訟所由起也訟所以次需
　也為卦乾上坎下以二象言之天陽上行水性就下
　其行相違所以成訟也以二體言之上剛下險剛險
　相接能无訟乎又人内險阻而外剛強所以訟也(易/傳)
　　東萊吕氏曰訟傳旣有所須争所由起无所須則
　　无争(己丑/課程)
訟有孚窒惕中吉終凶利見大人不利渉大川
　伊川先生曰訟之道必有其孚實中无其實乃是誣
　妄凶之道也卦之中實為有孚之象訟者與人争辯
　而待決于人雖有孚亦須窒塞未通不窒則已明无
　訟矣事既未辯吉凶未可必也故有畏惕中吉得中
　則吉也終凶終極其事則凶也○訟者求辯其曲直
　也故利見于大人大人則能以其剛明中正決所訟
　也訟非和平之事當擇安地而處不可陷于危險故
　不利涉大川也(並易/傳)
　　白雲郭氏曰需訟一體也相親而需則為需相違
　　而訟則為訟性情之異耳然性情之異而有孚則
　　同者親而无孚需之妄也訟而无孚訟之妄也窒
　　者塞其源而不流也惕者謹其事而知懼也得其
　　中則吉成其終則凶知此則知訟之為道矣非特
　　訟者為然聴訟亦如之也好生之徳洽于民心兹
　　用不犯于有司窒之也欽哉欽哉惟刑之恤哉惕
　　之也吕刑曰簡孚有衆又曰獄成而孚輸而孚有
　　孚也故乃明于刑之中中吉也舜典之疑惟輕吕
　　刑之疑有赦不成其終也(易/說)
　　漢上朱氏曰訟反需者也需四之五剛往而得位
　　二隂避之故曰亨訟三之二剛來而失位二隂塞
　　之故曰窒需有孚而亨于外故物需之訟有孚而
　　窒于内故已訟之(叢/說)
　　五峯胡氏曰韓馮翊之訟蕭趙廣漢之訟魏皆中
　　无孚實不知畏惕過而失中道者也故終極其事
　　皆至于凶左雄周舉中吉也王渾王濬(易外/傳)
　　新安朱氏曰訟争辯也上乾下坎乾剛坎險上剛
　　以制其下下險以伺其上又為内險而外健又為
　　己險而彼健皆訟之道也九二中實上无應與又
　　為加憂且於卦變自遯而來為剛來居二而當下
　　卦之中有有孚而見窒能懼而得中之象上九過
　　剛居訟之極有終極其訟之象九五剛健中正以
　　居尊位有大人之象以剛乘險以實履陷有不利
　　渉大川之象故戒占者必有争辯之事而隨其所
　　處為吉凶也(本/義)○不利涉大川是上面三畫陽載
　　不起壓了這船重○問訟卦大指因言大凡卦辭
　　取義不一如訟有孚窒惕中吉蓋取九二中實坎
　　為加憂之象(中實為有孚坎陷為窒坎為加憂為/惕九二居下卦之中故曰有信而見)
　　(窒能懼而/得中也)終凶蓋取上九終極于訟之象利見大
　　人蓋取九五剛健中正居尊之象不利涉大川又
　　取以剛乘險以實履陷之象此取義不一也然亦
　　有不必如此取者此特其一例也先生曰卦辭如
　　此辭極齊整蓋所取諸爻義皆與爻中本辭協亦
　　有雖取爻義而與爻本辭不同者此為不齊整處
　　也(並語/録)
　　東萊吕氏曰凡訟之道當以誠實為先誠實則利
　　見大人事不實則不利見大人而利見昏迷之人
　　矣雖誠實而不利涉大川恃其實而訟則訟極而
　　陷溺其身矣(易/說)○衆人之言訟以勝為吉易之言
　　訟以中為吉不中則雖勝亦凶也(紀/聞)
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
　濂溪先生曰天以春生萬物止之以秋物之生也既
　成矣不止則過焉故得秋以成聖人之法天以政養
　萬民肅之以刑民之盛也欲動情勝利害相攻不止
　則賊滅無倫焉故得刑以治情偽微曖其變千狀苟
　非中正明逹果斷者不能治也訟卦曰利見大人以
　剛得中也噬嗑曰利用獄以動而明也嗚呼天下至
　廣主刑者民之司命也任用可不慎乎(通/書)
　伊川先生曰訟之為卦上剛下險險而又健也又為
　險健相接内險外健皆所以為訟也若健而不險不
　生訟也險而不健不能訟也險而又健是以訟也○
　訟之道固如是又據卦才而言九二以剛自外來而
　成訟則二乃訟之主也以剛處中中實之象故為有
　孚處訟之時雖有孚信亦必艱阻窒塞而有惕懼不
　窒則不成訟矣又居險陷之中亦為窒塞惕懼之義
　二以陽剛自外來而得中為以剛來訟而不過之義
　是以吉也卦有更取成卦之由為義者此是也卦義
　不取成卦之由則更不言所變之爻也據卦辭二乃
　善也而爻中不見其善蓋卦辭取其有孚得中而言
　乃善也爻則以自下訟上為義所取不同也○訟非
　善事不得已也安可終極其事極意于其事則凶矣
　故曰不可成也成謂窮盡其事也○訟者求辯其是
　非也辯之當乃中正也故利見大人以所尚者中正
　也聴者非其人則或不得其中正也中正大人九五
　是也○與人訟者必處其身於安平之地若蹈危險
　則陷其身矣乃入于深淵也卦中有中正險陷之象
　(並易/傳)
　　藍田吕氏曰訟兩以曲直争也險而健其勢必争
　　此所以訟也訟之時可以理勝而不可多上人不
　　得已而訟求伸則已此有孚窒惕然後可訟中則
　　吉終則凶也利見大人曲直當也訟險事也居訟
　　之時不求理勝而以力争是以健涉險必不濟矣
　　需險在前非健不濟訟不尚力愈健愈屈此需所
　　以利涉大川而訟所以不利所遭之時異也入于
　　淵回旋而不得出也居訟之時隂爻終吉而陽多
　　不克不尚力也
　　龜山楊氏曰乾健而上行坎險而趨下居險健而
　　不相與訟之所興也九二剛來而得中有孚也訟
　　以有孚為主訟而无孚則刑隨之矣凶之道也剛
　　來而陷乎險中見窒也見窒而後訟訟非得已也
　　訟而惕焉中而止非成訟也是以吉非剛而得中
　　疇克爾終凶以上九言也處訟之極不能復即命
　　渝安正則成訟者也終凶不亦宜乎然訟非中正
　　者不能聴而決故利見大人九五是也孔子曰聴
　　訟吾猶人也必也使无訟乎大人能使无訟者若
　　恃險健之才往而犯難則鮮不敗矣故不利涉大
　　川(易/說)
　　兼山郭氏曰訟三升而三降乃剛來而得中也(易/說)
　　白雲郭氏曰訟不親也不親而健健而陷此所以
　　為訟剛來居二而得中故二為成卦之主用中則
　　吉也大人與天地合徳日月合明无私之大者況
　　訟乎是以利見之也險欲陷健逺之可也故不利
　　渉大川渉之則自入于淵矣需之利涉大川險在
　　前也訟之不利涉大川險在下而必陷也(易/說)
　　漢上朱氏曰乾健也坎險也兩者相敵所以訟也
　　无險則无訟无健則不能訟險而健故訟此以兩
　　體言訟也訟自遯來九三之二二有孚於五剛來
　　揜於二隂之中剛實有孚信而見窒於人不窒則
　　无所事於訟矣雖有孚也然剛失位見窒於二隂
　　邪正是非上未辨也能惕懼處柔訟而不過乎中
　　則免矣離為目巽為多白眼惕之象故曰有孚窒
　　惕中吉剛來而得中也此以訟三之二言九二之
　　才也訟剛過而不反終成其訟必凶故曰終凶訟
　　不可成也此以成卦上九言訟之終也九五大人
　　聴訟者也中正在上无所偏繫君子小人各得其
　　平故九二利見之以中正為尚也離為目見也有善
　　聴者然後孚信懼而得中吉故曰利見大人尚中
　　正也此以九五言訟之主也訟一變巽二變鼎三
　　變大過坎水變兌川壅為澤乾首沒于澤中入于
　　淵也天下之難未有不起于争剛險不相下君子
　　小人不相容難始作矣聖人見其訟也戒之中正
　　戒之不可成若濟之以争是以亂益亂相激而為
　　深矣漢唐之亂始於小人為險君子疾之已甚其
　　弊至於君子小人淪胥以敗而國遂亡故曰不利
　　涉大川入于淵也此以卦變終言一卦之義也在
　　卦氣為清明三月節故太𤣥凖之以争卦一變二
　　變何說也曰在賁之彖曰柔來而文剛分剛上而
　　文柔在无妄之彖曰剛自外來而為主於内此舉
　　一隅也剛柔相變上下往來明利害吉凶之无常
　　也是故一卦變六十有三此焦延夀易林之說也
　　(易/傳)○或曰乾當在上處乎下則必升坤當在下處
　　乎上則必降此言否泰可也於訟无妄不通矣訟
　　曰剛來而得中无妄曰剛自外來而為主於内二
　　卦陽爻皆四畫蓋訟者遯三之二无妄者遯三之
　　初凡言來者皆自外來初二視三則外矣(叢/說)
　　新安朱氏曰險而健訟以卦徳釋卦名義入于淵
　　以卦變卦體卦象釋卦辭(本/義)○上剛下險是屬上
　　句險而健訟是屬下句○或問訟彖云剛來而得
　　中也大抵上體是剛下體是柔剛下而變柔則為
　　剛來今訟之上體既是純剛安得謂之剛來邪先
　　生曰此等要須畫個圖子㸔便好以某觀之訟卦
　　本是遯卦變來遯之六二上為訟之六三其九三
　　下為九二乃為訟卦此類如柔來而文剛分剛上
　　而文柔與夫剛自外來而為主於内皆是如此若
　　畫圖子起便極好㸔更不待說若如先儒說則多
　　牽強矣○問卦變之義先生曰此訟卦變自遯而
　　來為剛來居二此是卦變中二爻變者蓋四陽二
　　隂自遯來者十四卦訟即初變之卦剛來居二柔
　　進居三故曰剛來而得中又問細讀本義所釋卦
　　辭若㸔得分明則彖辭之義亦自明只須畧提破
　　此是卦義此是卦象卦體卦變不必更下注脚矣
　　先生曰某當初作此文字時正欲如此蓋彖辭本
　　是釋經之卦辭若㸔卦辭分明則彖辭亦已可見
　　但後來要重整頓過未及不知而今所解能如此
　　本意否(並語/録)
象曰天與水違行訟君子以作事謀始
　伊川先生曰天上水下相違而行二體違戾訟之由
　也若上下相順訟何由興君子觀象知人情有争訟
　之道故凡所作事必謀其始絶訟端於事之始則訟
　无由生矣謀始之義廣矣若愼交結明契劵之類是
　也(易/傳)
　　龜山楊氏曰天左旋而水東注違行也作事至於
　　違行而後謀則无及矣(易/說)
　　兼山郭氏曰天體於上水行於下天道左旋水性
　　右流皆違行而不相親故曰訟不親也不親所以
　　為訟也孔子曰聴訟吾猶人也必也使无訟乎无
　　訟在於謀始謀始在於制作契之不明訟之所以
　　生也故有徳司契而不責於人上古結繩以治後
　　世聖人易之以書契良以此也方此為治訟之始
　　未及夫化民之道(易/說)
　　白雲郭氏曰天水違行大不親矣作事謀始期无
　　訟也邦无道免於刑戮在下之謀始也刑期无刑
　　必也无訟在上之謀始也此謂窒惕之道(易/說)
　　漢上朱氏曰天西行水東行違行也行相違乃有
　　訟巽為事乾陽始於坎作事而謀始則訟不作窒
　　訟之源也(易/傳)
　　新安朱氏曰天上水下其行相違作事謀始訟端
　　絶矣(本/義)○作事謀始言觀此等象便當每事謀之
　　於其始○天自向上去水自向下來所以為訟○
　　王弼言有徳司契是借這個契字說言自家執這
　　個契在此人來合得我便與它自家先定了這是
　　謀始司契底意思(並語/録)
初六不永所事小有言終吉象曰不永所事訟不可長
也雖小有言其辯明也
　伊川先生曰六以柔弱居下不能終極其訟者也故
　於訟之初因六之才為之戒曰若不長永其事則雖
　小有言終得吉也蓋訟非可長之事以隂柔之才而
　訟於下難以吉矣以上有應援而能不永其事故雖
　小有言終得吉也有言災之小者也不永其事而不
　至於凶乃訟之吉也○六以柔弱而訟於下其義固
　不可長永也永其訟則不勝而禍難及矣又於訟之
　初即戒訟非可長之事也○柔弱居下才不能訟雖
　不永其事既訟矣必有小災故小有言也既不永其
　事又上有剛陽之正應辨理之明故終得其吉也不
　然其能免乎在訟之義同位而相應相與者也故初
　於四為獲其辯明同位而不相得相訟者也故二與
　五為對敵也(並易/傳)
　横渠先生曰初於正應中有隂陽之間不无訟但以
　隂居下體為柔順履險方初不永所事其理辨直(一/作)
　(正/)故小有言終吉(易/說)
　　龜山楊氏曰險而健卦之所以為訟也險故興訟
　　健故能訟居險之初柔不當位非險而健也无能
　　訟之才故不永所事當上下違行之時隂柔在下
　　而二以剛乘之近而不相與故小有言然有應在
　　上順而不為險故其辨易明既已有言則非无訟
　　也以其辨明故終吉夫訟非可長之事居訟之初
　　謀始之時也故孔子因以戒之有不可之辭焉(易/說)
　　白雲郭氏曰訟之初未始不小有言也永其事則
　　有成終之凶不永其事是以終吉言於初者戒之
　　於始也初四在訟之應者是以其辨易明二五在
　　訟之不應者是以不克而掇患也(易/說)
　　漢上朱氏曰初與四應九二間之此初六所以訟
　　也初往訟二四來應初坎毁巽降兌見坎險也兌
　　說也巽為事坎又為可不永所訟之事也訟事之
　　險者不永所事以訟不可長也永其訟者未有不
　　及禍者也兌為言隂為小小有言也初六往而直
　　已九四體離而明四剛初柔各得其正故雖小有
　　言而其辨易明明故終吉初以四為終也易傳曰
　　在訟之義同位而相應相與者也故初與四為獲
　　其辨明同位而不相得相訟者也故二與五為對
　　敵也(易/傳)
　　五峯胡氏曰鄭興桓譚(易外/傳)
　　新安朱氏曰隂柔居下不能終訟故其象占如此
　　(本/義)
　　東萊吕氏曰尋常人争訟所以拖延嵗月長久而
　　不決者只為恥於小不勝故不肯住終至於凶若
　　知訟之不可長不顧小有言之辱更不報復目下
　　雖似可恥終久誰得計其利害不待辨說而明也
　　(紀/聞)
九二不克訟歸而逋其邑人三百户无眚象曰不克訟
歸逋竄也自下訟上患至掇也
　伊川先生曰二五相應之地而兩剛不相與相訟者
　也九二自外來以剛處險為訟之主乃與五為敵五
　以中正處君位其可敵乎是為訟而義不克也若能
　知其義之不可退歸而逋避以寡約自處則得无過
　眚也必逋者避為敵之地也三百户邑之至小者若
　處強大是猶競也能无眚乎眚過也處不當也與知
　惡而為有分也○義既不敵故不能訟歸而逋竄避
　去其所也勢自下而訟其上義乖○屈禍患之至猶
　拾掇而取之言易得也(並易/傳)
　横渠先生曰處險體剛好訟者也上下二隂俱非已
　應理為不直故不訟歸而逋竄使其邑人之衆无辜
　被禍故曰邑人无眚(易/説)
　　藍田吕氏曰九二居二隂之間上无正應比初則
　　為四所拒比三則為上所拒剛體不屈自下訟上
　　理卒不勝不如退就窮約克己自新亦庶乎无過
　　也知歸而自反以居中也
　　龜山楊氏曰以成卦之才言之則九二剛來而得
　　中能有孚窒惕中吉也以爻言之二五正應也二
　　以剛險而不應訟上者也而五以剛中正而履尊
　　位訟之主也人所利見而取決焉不可得而訟也
　　故不克訟然九二剛而中知義不克則非怙終者
　　故歸而逋其邑人三百户无眚歸而逋者自反不
　　縮逋竄而自逭也邑人三百户則其居寡弱矣不
　　為險健也不為險健則訟息矣故无眚眚過也(易/說)
　　兼山郭氏曰孔子稱十室之邑必有忠信如丘者
　　焉則三百户之邑亦不為小矣或謂下之敢訟上
　　者以附己之衆為得之矣附己之衆上之所不容
　　故置其邑而逋乃可无眚眚甚於凶明矣(易/說)
　　白雲郭氏曰先人曰十室之邑必有忠信則三百
　　户不為小矣雍曰二五有君臣之位上下之分非
　　可訟也訟之義不克也不克則置三百户之邑而
　　歸逋竄之中可无眚矣蓋以下訟上其患自取苟
　　不違其邑是速誅伐之禍也九二以剛中之才一
　　陷險中而不克訟其取患如此況无其才者乎是
　　以聖人貴夫窒惕而不利涉難也伯氏駢邑三百
　　管仲奪之而没齒无怨言豈有訟上之患者乎(易/說)
　　漢上朱氏曰二五本相應以兩剛不相下此二所
　　以訟五也然五君也其徳中正以不正而訟中正
　　不可也況以臣訟君乎不克訟者義不克也故退
　　歸而逋則其邑人三百户得以无眚不然五來討
　　二禍及邑人矣歸者二自五而反逋者失位而竄
　　坎為隠伏坤為衆坎動入于衆中竄也故曰不克
　　訟歸逋竄也自下訟上於勢為逆於義為非禍患
　　至於逋竄自取之猶掇拾也二變成艮手掇拾之
　　象乾䇿三十有六坤䇿二十有四九二變則二三
　　坤䇿四五乾䇿合而言之三百也坤為户二在大
　　夫位為邑自三至五歴三爻坎在内為眚二動去
　　位則无眚故曰其邑人三百户无眚太𤣥曰兩虎
　　相牙掣者全也歸而逋之謂乎古者諸侯建國大
　　夫受邑諸侯之下士視上農夫食九人中士倍下
　　士上士倍中士大夫倍上士卿四大夫君十卿禄
　　天子之大夫視子男大國之卿當小國之君然則
　　諸侯之卿當天子之大夫也食二百八十有八人
　　三百户舉全數也(易外/傳)
　　五峯胡氏曰楊惲(易外/傳)
　　新安朱氏曰九二陽剛為險之主本欲訟者也然
　　以剛居柔得下之中而上應九五陽剛居尊勢不
　　可敵故其象占如此邑人三百户邑之小者言自
　　卑約以免災患占者如是則无眚矣掇自取也(本/義)
　　○九二正應在五五亦陽故為窒塞之象○三百
　　户必須有此象今不可考王輔嗣說得意忘象是
　　要忘了此象伊川又說假象是只要假借此象今
　　㸔得不解得恁地全无那象只是不可知只得且
　　從理上說乾為馬却說龍坤為牛却說馬離為龜
　　却說牛做得箇例來括他方得(並語/録)
六三食舊徳貞厲終吉或從王事无成象曰食舊徳從
上吉也
　伊川先生曰三雖居剛而應上然質本隂柔處險而
　介二剛之間危懼非為訟者也禄者稱徳而受食舊
　徳謂處其素分貞謂堅固自守厲終吉謂雖處危地
　能知危懼則終必獲吉也守素分而无求則不訟矣
　處危謂在險而承乘皆剛與居訟之時也○柔從剛
　者也下從上者也三不為訟而從上九所為故曰或
　從王事无成謂從上而成不在己也訟者剛健之事
　故初則不永三則從上皆非能訟者也二爻皆以隂
　(一作/處)柔不終而得吉四亦以不克而渝得吉訟以能
　止為善也○守其素分雖(一无/雖字)從上之(一无/之字)所為非
　由己也故无成而終得其吉也(並易/傳)
　横渠先生曰履非其位處險之極若能不為他累專
　應上九則雖危終吉故曰舊徳以隂居陽又處成功
　必有悔吝故曰无成(易/說)
　　廣平游氏曰訟之六三才不稱位故有食舊徳之
　　象食舊徳者世其禄也世之構訟者皆出於忿慾
　　而六三才不足則内省而无忮位已髙則知足而
　　无求夫如是則從上而已奚其訟故食舊徳而安
　　也然當訟之時才不稱其位則人必有媢嫉之者
　　故不能无危要之在己者貞固自守而无争心故
　　雖危而終吉也(易/說)
　　龜山楊氏曰六三以隂居陽无險健之才而承乘
　　皆剛力不能訟也上九處剛健之極而下為之應
　　柔而不能抗也則從上而已故曰食舊徳貞厲蓋
　　先王詔禄以功餼廩稱事食其食不任其責而惟
　　上之從則唯食舊徳可也當上下違行之時居險
　　健之中雖以舊徳而食然從之而不以貞安之而
　　不知戒失義犯難將无所不至矣故惟貞厲乃終
　　吉與之從事則无成矣(易/說)
　　白雲郭氏曰以隂柔而介二剛之間危懼也能不
　　以訟為事所謂窒惕者也故能保舊徳之禄而固
　　守弗失與逋其邑而喪者異矣雖介二剛為危道
　　而終獲吉者能窒其訟故也介二剛有道乎捨二
　　之訟上從乾道代終而已從其大體者也故吉六
　　三不以訟為事上從乾吉之大可謂徳與位稱者
　　矣然僅能食舊徳而已九二自下訟上掇患已至又
　　豈能保其舊邑哉逋竄宜矣(易/說)
　　漢上朱氏曰乾為剛徳上九陽極而老舊也三之
　　上成兌為口食舊徳也食舊者食其素分猶言不
　　失舊物也古者分田制禄公卿以下必有圭田以
　　徳而食其來舊矣公卿以下所食如周官家邑小
　　都大都之田是也三公位乾上九郊之象六三當
　　争勝之時不喪其舊以不從四而從上也三從上
　　而四間之宜有訟然三柔而明柔則不能訟明則
　　知不可訟而止是以從上而食舊徳六三介九二
　　九四兩剛之間而失位厲也往從上九則上屈其
　　剛就之无所事訟得位而食終吉也三之從上非
　　苟從也或從王事以成功歸之已終其事不以无
　　事而食是以食舊徳也非從上之吉乎乾五為王
　　巽為事三内卦之成上外卦之終故曰或從王事
　　无成有終竇嬰訟田蚡上下相激至亡其身不知
　　六三吉也易傳曰訟者剛健之事故初則不永三
　　則從上二爻皆以處柔不終得吉四亦以不克而
　　渝得吉訟以能止為善也(易/傳)
　　五峯胡氏曰郭子儀魚朝恩(易外/傳)
　　新安朱氏曰食猶食邑之食言所享也六三隂柔
　　非能訟者故守舊居正則雖危而終吉然或出而
　　從上之事則亦必无成功占者守常而不出則善
　　也從上吉謂隨人則吉明自主事則无成功也(本/義)
　　東萊吕氏曰六三食舊徳貞厲終吉或從王事无
　　成象曰食舊徳從上吉也易傳曰守其素分雖從
　　上之所為非由己也故无成而終得其吉也蓋在
　　下位者為上所寵任往往忘其素分臨事不能退
　　托擅以為己功此所以多得禍也只如簿尉驟為
　　郡守所委任遂忘自身元是簿尉遇事專輒偃然
　　以成功自居豈不招忌病而致禍敗乎(紀/聞)
九四不克訟復即命渝安貞吉象曰復即命渝安貞不
失也
　伊川先生曰四以陽剛而居健體不得中正本為訟
　者也承五履三而應(一有/于字)初五君也義不克訟三居
　下而柔不與之訟初正應而順從非與訟者也四雖
　剛健欲訟无與對敵其訟无由而興故不克訟也又
　居柔而應柔亦為能止之義既義不克訟若能克其
　剛忿欲訟之心復即就於命革其心平其氣變而為
　安貞則吉矣命謂正理失正理為方命故以即命為
　復也方不順也書曰方命圮族孟子云方命虐民夫
　剛健而不中正則躁動故不安處非中正故不貞不
　安貞所以好訟也若義不克訟而不訟反就正理變
　其不安貞為安貞則吉矣○安正能如是則為无失
　矣所以吉也(並易/傳)
　横渠先生曰體健而比於三理為不直故不克訟(易/說)
　　藍田吕氏曰二欲比初初應在四固已自辨九四
　　不諒猶小有言初卒明辯九四之訟所以不克然
　　四雖以剛致訟而居隂位能以理自反者也故曰
　　復即命渝安貞吉
　　龜山楊氏曰居非中正義不克訟也復即命變而
　　為安貞則吉矣命天理也知義不克自反而即理
　　則非迷而不復者其吉不亦宜乎(易/說)
　　白雲郭氏曰剛強之才未嘗下人非得位必多訟
　　九四居上訟下為初辨明既不克訟復即初之命
　　變而安於貞是以獲吉復即初命捨訟而應初也
　　應初所以為正也是亦不失舊徳之道苟非復即
　　命渝安貞殆亦逋邑之流乎九四蓋嘗有訟能變
　　而獲吉故不言舊徳而象但言不失也既云不克
　　訟則无徳可言矣論訟則四優於二論徳則三優
　　於初其訟者上九乎亦愈於二之犯上也(易/說)
　　漢上朱氏曰訟生於讎敵故有忿争不安其命者
　　焉九四上承五下乘三而初為應五君也不可訟
　　也三從上初從四无與為敵者故不克訟乃克其
　　剛強欲訟之心而與初相應相應則情義相得各
　　復其所何訟之有各復其所者復即命也命者正
　　理也復即命則變前之失安於正理矣訟者始於
　　剛強而不明九四處柔體離巽柔巽故无狠怒明
　　則知可否斯九四所以能復者歟巽為命何也曰
　　巽為風風者天之號令在人則命也受之於天也
　　故先儒以巽為命為號令為事巽象曰申命行事
　　正與否則繫乎爻位之得失陸績曰訟之復乾變
　　而巽(易/傳)
　　五峯胡氏曰杜淹(易外/傳)
　　新安朱氏曰即就也命正理也渝變也九四剛而
　　不中故有訟象以其居柔故又為不克而復就正
　　理渝變其心安處於正之象占者如是則吉也(本/義)
　　○復即命渝言復就命而變其不順之命(語/録)
　　東萊吕氏曰九四不克訟復即命渝安貞吉以九
　　居四是剛強之人處不中正之地本好訟者也然
　　所承者五五至尊而不敢與之訟所履者三三至
　　柔而不至於生訟所應者初初既相應亦非與之
　　為訟者也左右前後皆无可訟雖有好訟之心略
　　不得騁則其心必自還而歸善故曰復即命渝命
　　正理也好訟之心既无所施則必復就於正理變
　　而為善也譬如水之泛溢欲擊東岸而其岸堅而
　　不可動欲擊西岸而其岸又堅而不可動則必循
　　循歸於故道矣心之所之只有善惡兩件於惡既
　　不得騁不之於善將何之乎(紀/聞)
九五訟元吉象曰訟元吉以中正也
　伊川先生曰以中正居尊位治訟者也治訟得其中
　正所以元吉也元吉大吉而盡善也吉大而不盡善
　者有矣○以中正之道何施而不元吉(並易/傳)
　　廣平游氏曰訟元吉謂聴訟之主也非身有訟也
　　九五得尊位大中以正決天下之訟已則何訟之
　　有當訟之時至而以中正決之是以元吉也若虞
　　芮質厥成文王蹶厥生則聴訟之道孰善於此吉
　　孰大焉故卦言利見大人大人則九五之謂也且
　　訟而有孚猶窒而後通惕而後寜中焉則吉終焉
　　則凶自无元吉之理(易/說)
　　龜山楊氏曰剛中正而履尊位訟之所利見也故
　　元吉元吉者大而盡善者也(易/說)
　　兼山郭氏曰九五利見大人尚中正也九五之象
　　曰訟元吉以中正也則九五之无訟而為聴訟之
　　主明矣詩曰虞芮質厥成文王蹶厥生則知訟元
　　吉所以為中正也(易/說)
　　白雲郭氏曰九五中正大人也聴訟之主也天下
　　之長也為天下之長以中正之徳聴天下之訟人
　　之所利見其為吉也大矣蓋非一人之吉實天下
　　之吉也獄訟之歸虞舜虞芮之質文王其九五之
　　謂也(易/說)
　　漢上朱氏曰九五聴訟之主未能使人无訟何謂
　　元吉大人得尊位以中正在上无所偏繫邪枉之
　　道不行故吉元吉者其始本吉吉之至善者也此
　　皐陶淑問召伯聴訟之爻(易/傳)
　　五峯胡氏曰曹騰梁商賀若弼韓擒虎賈復寇恂
　　和事天子(易外/傳)
　　新安朱氏曰陽剛中正以居尊位聴訟而得其平
　　者也占者遇之訟而有理必獲伸矣中則聴不偏
　　正則斷合理(本/義)○訟元吉便似乾之利見大人有
　　占无象者爻便是象訟元吉九五便是(語/録)
　　東萊吕氏曰九五訟元吉象曰訟元吉以中正也
　　九五聴訟者也訴訟之繁多至千百聴訟者欲其
　　盡善而咸吉苟件件尋一道理以應之則亦不勝
　　其勞矣殊不知聽訟所以能盡善而咸吉者本无
　　多術只是一箇中正待之而已(紀/聞)
上九或錫之鞶帶終朝三褫之象曰以訟受服亦不足
敬也
　伊川先生曰九以陽居上剛健之極又處訟之終極
　其訟者也人之肆其剛強窮極於訟取禍喪身固其
　理也設或使之善訟能勝窮極不已至於受服命之
　賞是亦與人讎争所獲其能安保之乎故終一朝而
　三見褫奪也○窮極訟事設使受服命之寵亦且不
　足敬而可賤惡況又禍患隨至乎(易/傳)
　　龜山楊氏曰以剛健居訟之終成訟者也成訟凶
　　之道雖足以取勝而受服人所賤辱也故終朝而
　　三褫之或錫非誠與也三褫者言疾之者衆也(易/說)
　　兼山郭氏曰上九許愼云鞶大帶也君子帶鞶婦
　　人帶絲蓋爵命之服非所以賞訟也衆所不與故
　　終朝三褫之言不足貴也(易/說)
　　白雲郭氏曰先人言鞶大帶也男子帶鞶婦人帶
　　絲蓋爵命之服非所以賞訟也雍曰上九以訟而
　　錫之鞶帶其招褫不足貴如此況自下訟上義不
　　克者奪邑宜矣是不若六三不言訟而守舊徳又
　　不若九四復即命而不失也(易/說)
　　漢上朱氏曰三限乎上下之際腰之象也上九之
　　三或錫之乾變為金腰以金飾鞶帶也三離日之
　　上為終朝兌為毁折伏艮為手為受服三復位鞶
　　帶毁有褫之象也故曰或錫之鞶帶終朝三褫之
　　自五之三歴三爻三褫也敬者人以其正足憚故
　　敬之上九成訟而居上位受服不以正知其雖有
　　是物亦不足取敬於人内自愧恥不安其服是以
　　終朝三褫之争訟逆徳非人之本心故不克訟則
　　歸而逋竄以訟受服則愧而三褫(易/傳)
　　五峯胡氏曰來俊臣之徒主父偃(易外/傳)
　　新安朱氏曰鞶帶命服之飾褫奪也以剛居訟極
　　終訟而能勝之故有錫命受服之象然以訟得之
　　豈能安久故又有終朝三褫之象其占為終訟无
　　理而或取勝然其所得終必失之聖人為戒之意
　　深矣(本/義)○問觀訟一卦之體只是訟不可成初只
　　不永所事九二不克訟六三守舊居正非能訟者
　　九四不克訟而能復就正理渝變心志安處於正
　　九五聴訟元吉上九雖有鞶帶之錫而不免終朝
　　之褫首尾皆是不可訟之意故彖曰終凶訟不可
　　成此句豈即本義所指卦體邪先生曰然因問易
　　最難㸃如訟九四不克訟(句/)復即命(句/)渝(句/)安貞
　　(句/)吉六三食舊徳(句/)貞(句/)厲終吉(句/)先生曰厲自
　　是一句終吉又是一句易辭只是元排此幾句在
　　此伊川作變其不安者為安貞作一句讀恐不甚
　　自然(語/録)
　　東萊吕氏曰上九或錫之鞶帶終朝三褫之象曰
　　以訟受服亦不足敬也說者多謂以訟受服終不
　　能保必見褫奪此未盡爻象之意蓋以訟受服人
　　情所最辱者若便見褫奪服不在身其辱亦除褫
　　其服所以減其辱也惟其常著此服在身内則心
　　自羞愧外則人共指目終朝之頃三次褫脫忸怩
　　不寜一至於此其為辱也孰大焉若謂服為它人
　　所褫則一褫便无何待至三所以言三褫者蓋其
　　負愧懐恥視鞶帶如纆索時褫時服不能一朝居
　　耳(紀/聞)
　
　合訂刪補大易集義粹言卷十
欽定四庫全書
　合訂刪補大易集義粹言卷十一
　　　　　　　　　　頭等侍衞納喇性徳編
䷆(坎下/坤上)
　伊川先生曰師序卦訟必有衆起故受之以師師之
　興由有争也所以次訟也為卦坤上坎下以二體言
　之地中有水為衆聚之象以二卦之義言之内險外
　順險道而以順行師之義也以爻言之一陽而為衆
　隂之主統衆之象也比以一陽為衆隂之主而在上
　君之象也師以一陽為衆隂之主而在下將帥之象
　也(易/傳)
　　東萊吕氏曰比與師當作一體㸔且以大體㸔既
　　有衆則必有比君道善羣苟无善羣之徳則強凌
　　弱衆暴寡人將不能自安以小言之比卦當與師
　　相表裏始見三代兵農井田之所起師除九二一
　　陽而五隂即五人為伍之象也比除九五一陽而
　　五隂即五家為鄰之象也此是兵農為一當天下
　　有事出則權專在將更无牽制之患天下无事入
　　則權便歸君更无尾大不掉之患(易/說)
師貞丈人吉无咎
　伊川先生曰師之道以正為本興師動衆以毒天下
　而不以正民弗從也強驅之耳故師以貞為主其動
　雖正也帥之者必丈人則吉而无咎也蓋有吉而有
　咎者有无咎而不吉者吉且无咎乃盡善也丈人者
　尊嚴之稱帥師總衆非衆所尊信畏服則安能得人
　心之從故司馬穰苴擢自微賤授之以衆乃以衆心
　未服請莊賈為將也所謂丈人不必素居崇貴但其
　才謀徳業衆所畏服(一作/嚴畏)則是也如穰苴既誅莊賈
　則衆心畏服乃丈人矣又如淮隂侯起於微賤遂為
　大將蓋其謀為有以使人尊畏也(易/傳)
　横渠先生曰丈人剛過太公近之剛正剛中則是大
　人聖人得中道也太公則必待誅紂時維鷹揚所以
　為剛過不得稱大人(易/說)
　　廣平游氏曰師貞丈人吉故時稱方叔元老克壯
　　其猶也老者成徳之稱乞其言足以愈人之疾故
　　曰艾憲其行足以助人之善故曰叟其更事多其
　　作謀審其成徳也尊其致道也逺蓋朝廷典刑所
　　賴而非特可以行師也丈人者老者之尊稱而法
　　度所資也師之道以律為主故以丈人言之(易/說)
　　白雲郭氏曰師為衆九二之師之象也貞正也師
　　之道正於一者也故師以貞為先丈人尊嚴老者
　　之稱故能慮善以動无輕敵貪利危國喪師之患
　　所以唯丈人為吉也與武王維師尚父宣王方叔
　　元老同義兵凶器戰危事争逆徳无全吉也故以
　　丈人无失律喪師為吉以善補過為无咎(易/說)
　　新安朱氏曰師兵衆也下坎上坤坎險坤順坎水
　　坤地古者寓兵於農伏至險於大順藏不測於至
　　静之中又卦惟九二一陽居下卦之中為將之象
　　上下五隂順而從之為衆之象九二以剛居下而
　　用事六五以柔居上而任之為人君命將出師之
　　象故其卦之名曰師丈人長老之稱用師之道利
　　於得正而任老成之人乃得吉而无咎戒占者亦
　　必如是也(本/義)
　　東萊吕氏曰師貞丈人吉无咎丈人者老成持重
　　諳練之人如趙充國之比是也(紀/聞)
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　伊川先生曰能使衆人皆正可以王天下矣得衆心
　服從而歸正王道止於是也○剛中而應行險而順
　言二也以剛處中剛而得中道也六五之君為正應
　信任之專也雖行險道而以順動所謂義兵王者之
　師也上順下險行險而順也○師旅之興不无傷財
　害人毒害天下然而民心從之者以其義動也古者
　東征西怨民心從也如是故吉而无咎吉謂必克无
　咎謂合義又何咎矣其義故(一作/固)无咎也(並易/傳)
　　藍田吕氏曰師帥衆有所治也丈人老成之稱也
　　鄉人飲酒杖者出斯出矣丈杖同用杖者即丈人
　　故古者皆以老者為丈人也更事老成乃可以帥
　　衆治人而吉无咎矣必曰丈人者以剛中也用師
　　者勞役其民而責之以死毒莫甚焉其勞乃所以
　　求其佚其死乃所以保其生也故雖毒之而民從
　　也
　　廣平游氏曰用師之道將以正天下之不正也故
　　師謂之征己不正其能正人乎此師之所以主乎
　　貞也剛中而應任將之道也行險而順興師之義
　　也仰順乎天无違天以干時俯順乎人无咈人以
　　從欲興師之順如此則民之從之雖犯難而忘死
　　矣故能以衆正以衆正之則人皆知其欲正己而
　　已天下孰不趨於正哉其為王也孰禦故吉且无
　　咎(易/說)
　　龜山楊氏曰先王之制民居則為比閭族黨州鄉
　　故比則衆在内一陽在上為之主君象也伍兩卒
　　旅軍師之制則衆在外一陽在下為之主將帥之
　　象也說卦曰坤為衆故師比之象如此春秋傳曰
　　師能左右之曰以能以衆正乃可以王矣若夫狙
　　詐作使則詭道也雖足以取王者不為也夫剛中
　　而應者以九二言也行險而順合二體而言也兵
　　凶器戰危事用民於凶危可謂行險而毒天下矣
　　然而為匹夫匹婦復讎則行險而順矣故東征西
　　夷怨南征北狄怨雖毒天下而民從可知也又何
　　凶咎之有(易/說)
　　白雲郭氏曰剛中而應九二也行險而順師之義
　　也師道必正而後動衆正於九二也能用衆正之
　　九二則可以王六五是也師者凶危行險之道故
　　曰毒天下而必以順動者蓋有義存焉則民從之
　　毒如藥石之攻疾毒之所以除害也所謂誅其君
　　而弔其民東面而征西夷怨者也可謂善補興師
　　動衆之過者矣(易/說)
　　漢上朱氏曰坤衆也五隂而一陽為之主利於用
　　衆二有震體震動也聚衆而動之亦用衆也周官
　　自五人為伍積之至於二千五百人為師亦衆也
　　故曰師衆也用師之道以正為本九二動之五正
　　也苟動不以正出於忿鷙驕矜雖迫之以威非得
　　其心也惟一本於正使衆人皆得其正天下之民將
　　歸往之王者之道也師自復來初之二者也一變
　　師二變謙三變豫四變比至比而得尊位可以王
　　矣要終而言也故曰貞正也能以衆正可以王矣
　　丈人者尊嚴可信長者之稱身在險中服其勤勞
　　則衆應之能以衆正者也震為長之象言九二也
　　武王之於尚父宣王之於方叔是己子夏傳本作
　　大人將帥之道不剛則慢而不肅剛而不中則暴
　　而无親剛中矣而上无柔中之主以應之則暌孤
　　内顧動輒見疑已且不暇恤其能成功乎古者人
　　君之用將既得其人矣跪而推轂付之斧鉞進止
　　賞罰皆決於外不從中制是以出則有功語天下
　　之至險者无若師也師動以義而民從之雖至險
　　而行之以順也坎自初之二進而上行行險而順
　　也凡藥石攻疾謂之毒師之所興傷財害物施之
　　天下至慘也聖人不得已而用之以去民之害猶
　　用毒藥以攻疾雖曰毒之其實生之以此毒天下
　　而民安有不從者哉兼是五者惟九二乎是以吉
　　而无喪敗合於義而无咎也坎為險有為毒者險
　　難之所伏也醫師聚毒藥以攻疾所以濟險難也
　　故又為藥故曰剛中而應行險而順以此毒天下
　　而民從之吉又何咎矣在卦氣為立夏四月故太
　　𤣥凖之以衆(易/傳)
　　五峯胡氏曰武王戎車三百兩虎賁三千人紂率
　　其衆七十萬戰于牧野武王鼓之維師尚父時維
　　鷹揚前者倒戈後者北其故何也紂不能正心以
　　正天下故衆莫為之用武王征之非富天下也正
　　己而已矣(易外/傳)
　　新安朱氏曰師衆也(至/)王矣此以卦體釋師貞之
　　義以謂能左右之也一陽在下之中而五隂皆為
　　所以也能以衆正則王者之師矣剛中而應又以
　　卦體卦徳釋丈人吉无咎之義剛中謂九二應謂
　　六五應之行險謂行危道順謂順人心此非有老
　　成之徳者不能也毒害也師旅之興不无害於天
　　下然以其有是才徳是以民悅而從之也(本/義)○吉
　　无咎謂如一件事自家做出來好方得无罪咎若
　　做得不好雖是好事也則有咎无咎吉謂如一件
　　事元是合做底自家做出來又好如所謂戰則克
　　祭則受福戰而臨事懼好謀成祭而恭敬齊肅便
　　是无咎克與受福便是吉如行師之道既已正了
　　又用丈人率之如此則是都做得是便是吉了還
　　有甚咎○師彖辭亦是說得齊整處(並語/録)
　　東萊吕氏曰師彖剛中而應剛中言二也二以一
　　陽為卦之主猶將帥也二雖剛中必待五之應猶
　　將帥雖賢必待君為之應然後能成功也苟五不
　　應師變為坎矣將帥臨敵而上无君之應豈非天
　　下至險乎(紀/聞)
象曰地中有水師君子以容民畜衆
　伊川先生曰地中有水水聚于地中為衆聚之象故
　為師也君子觀地中有水之象以容保其民蓄聚其衆也(易/傳)
　　龜山楊氏曰地中有水容而能蓄也故君子體師
　　之象以容民蓄衆(易/說)
　　兼山郭氏曰坤為地為衆坎為險為法地所以容
　　民法所以蓄衆也周官司空掌邦土居四民時地
　　利非容民乎司馬掌邦政統六師平邦國非蓄衆
　　乎故自比閭族黨州鄉容民之道也自伍兩卒旅
　　師軍蓄衆之法也是以居則出入相友疾病相扶
　　持容民之常也動則勝則相見敗則相救蓄衆之
　　終也是以兵形象水水因地而制形兵因敵而制
　　勝師其有焉若夫黄帝太公寓之於八卦管仲制
　　之為三軍諸葛亮李靖因之為六出皆師之遺法
　　也(易/說)
　　白雲郭氏曰先人言地所以容民水所以蓄衆大
　　司徒有比閭族黨州鄉容民之道也小司徒有伍
　　兩卒旅師軍蓄衆之法也(易/說)
　　漢上朱氏曰物之在天地閒至多者无若水也地
　　中能有之師之象也故土雖緻密而含通流泉河
　　海之大不能出其涯涘君子寛以容民又有度量
　　上下維持以蓄衆繫辭曰陽一君而二民隂二君
　　而一民民謂隂爻也有陽爻則隂爻為民所謂容
　　民者言内卦也坤為衆所謂蓄衆者言外卦也或
　　曰隠至險於大順伏師旅於民衆井田之法也(易/傳)
　　新安朱氏曰水不外於地兵不外於民故能養民
　　則可以得衆矣(本/義)○川壅為澤坎為川兌為澤澤
　　是水不流底坎下一畫閉合時便成兌卦便是川
　　壅為澤之象○問麻衣易是偽書其論師卦地中
　　有水師容民蓄衆之象此一義也若水行地中隨
　　勢曲折如師行而隨地之利亦一義也答曰易有
　　精有藴如師貞丈人吉此聖人之精畫前之易不
　　可易之妙理至於容民畜衆等處因卦以發皆其
　　藴也既謂之藴則包含衆義有甚窮盡儘推去儘
　　有也(並語/録)
　　東萊吕氏曰地中有水之象惟君子觀之則見地
　　之容水體之以容民畜衆若小人觀此象但見地
　　中有水謂不防之則横流不可制必酷為法制御
　　軍苛刻而致亂矣象一耳而觀者二焉此所以當
　　觀象(紀/聞)
初六師出以律否臧凶象曰師出以律失律凶也
　伊川先生曰初師之始也故言出師之義及行師之
　道在邦國興師(一作/動衆)而言合義理則是以律法也謂
　以禁亂誅暴而動苟動不以義則雖善亦凶道也善
　謂克勝凶謂殃民害義也在行師而言律謂號令節
　制行師之道以號令節制為本所以統制於衆不以
　律則雖善亦凶雖使勝捷猶凶道也制師无法幸而
　不敗且勝者時有之矣聖人之所戒也○師出當以
　律失律則凶矣雖幸而勝亦凶道也(並易/傳)○師出以
　律否臧凶律有二義有出師不以義者有行師而无
　號令節制者皆失律也師出當以律不然雖臧亦凶
　今人用師惟務勝而已(楊遵/道録)
　横渠先生曰師出以律師之始也體柔居賤不善用
　律故凶(易/說)
　　藍田吕氏曰初六行師之始以隂柔居之失律也
　　龜山楊氏曰師出无名行師无制皆不能以律也
　　初六師之始也故言師出之義甘誓曰左不攻于
　　左汝不恭命右不攻于右汝不恭命牧誓曰不愆
　　于六歩七歩乃止齊焉不愆于四伐五伐乃止齊
　　焉此師律也不如是皆失律也刑戮隨之矣雖足
　　以幸勝猶凶道也故曰否臧凶言否則雖臧亦凶
　　也(易/說)
　　兼山郭氏曰春秋傳晉荀首曰執事順成為臧逆
　　為否衆散為弱川壅為澤有律以如己也故曰律
　　否臧其律竭矣盈而以竭大且不整所以凶也且
　　律者法也亦太師執同律以聴軍聲之律或謂古
　　之出兵律與軍法並用必謂否臧皆凶則人謀鬼
　　謀百姓與能何取於易也初六坎也坎為法兵法
　　曰法者曲制官道主用也故有制之兵无能之將
　　不可敗也(易/說)
　　白雲郭氏曰師之勝負上則繫國家安危下則繫
　　億兆人之命利害之大者无踰於此故戎為國之
　　大事而洪範八曰師聖人戒謹之意為至深矣可
　　无律以妄動而蹈至險之機乎禁暴誅亂雖不得
　　已而用之不可无律也故師之初六言師出以律
　　以明用師莫先於律也猶卦辭首言師貞以明師
　　之道莫先於貞也然失律否敗其凶固宜或幸而
　　勝雖臧亦凶者蓋聖人明師之吉凶於有律失律
　　之際不在於否臧幸不幸之閒也否臧幸不幸小
　　人之事非丈人之道故聖人不取也漢武窮兵以
　　討匈奴僅有獲焉而天下户口減半非臧凶歟計
　　其所獲曽未補十萬分之一安知所謂中吉无咎
　　之道哉(易/說)
　　漢上朱氏曰坎坤為律律謂之法者度量權衡之
　　法起於黄鍾之九寸黄鍾坎位也爾雅曰坎律銓
　　也兵法地生度度生量量生數數生稱稱生勝師
　　出以律則教道素明兵卒有制勝敵之道也初六
　　不正動則坤坎毁師失律之象也否臧失律也否
　　讀為可否之否劉遵曰否字古之不字也失律者
　　為不善否臧則不善杜預亦曰否不也故辭曰否
　　臧象曰失律失律則凶矣或曰師出无名而以律
　　可謂臧乎曰司馬掌九伐之法不正而動是亦失
　　律安得不凶春秋傳晉荀首曰在師之臨曰師出
　　以律否臧凶執事順成為臧逆為否衆散為弱川
　　壅為澤有律以如己也故曰否臧其律竭也盈而
　　以竭夭且不整所以凶也曰師之臨者初六動而
　　成兌也坤為衆坎為律為川坤毁則衆散坎毁則
　　川壅而律竭(易/傳)
　　五峯胡氏曰劉虞吉徳之主士民之所與也公孫
　　瓉暴黠之將士民之所不與也然虞以十萬之衆
　　聲罪討瓉而一敗不振者以无律故也不以律雖
　　臧亦凶矣李廣(易外/傳)
　　新安朱氏曰律法也否臧謂不善也晁氏曰否字
　　先儒多作不是也在卦之初為師之始出師之道
　　當謹其始以律則吉不臧則凶戒占者當謹始而
　　守法也(本/義)
　　東萊吕氏曰師不以律不直曰凶而曰臧凶弟子
　　輿尸不直曰凶而曰貞凶彼其所以敢弃師律者
　　恃其臧也彼其所以敢侵帥權者恃其貞也其意
　　以謂吾謀苟善何律之拘吾心苟正何帥之稟此
　　所以弛縱專輒而至於凶(紀/聞)
九二在師中吉无咎王三錫命象曰在師中吉承天寵
也王三錫命懷萬邦也
　伊川先生曰師卦唯九二一陽為衆隂所歸五居君
　位是其正應二乃師之主專制其事者也居下而專
　制其事唯在師則可自古命將閫外之事得專制之
　在師專制而得中道故吉而无咎蓋恃專則失為下
　之道不專則无成功之理故得中為吉凡師之道威
　和並至則吉也既處之盡其善則能成功而安天下
　故王錫寵命至於三也凡事至於三者極也六五在
　上既專倚任復厚其寵數蓋禮不稱則威不重而下
　不信也他卦九二為六五所任者有矣惟師專主其
　事而為衆隂所歸故其義最大人臣之道於事无所
　敢專惟閫外之事則專制之雖制之在已然因師之
　力而能致者皆君所與而職當為也世儒有論魯祀
　周公以天子禮樂以為周公能為人臣不能為之功
　則可用人臣不得用之禮樂是不知人臣之道也夫
　居周公之位則(一有/能字)為周公之事由其位而能為者
　皆所當為也周公乃盡其職耳子道亦然惟孟子為
　知此義故曰事親若曾子者可也未嘗以曾子之孝
　為有餘也蓋子之身所能為者皆所當為也○在師
　中吉者以其承天之寵任也天謂王也人臣非君寵
　任之則安得專征伐之權而有成功之吉象以二專
　主其事故發此義與前所云世儒之見異矣王三錫
　以恩命襃其成功所以(一有/威字)懷萬邦也
　横渠先生曰懷愛萬邦故所以重將帥(易/說)
　　龜山楊氏曰九二以剛中之才分閫外之寄為師
　　之主天吏也在師中吉則无逸徳矣如是乃可以
　　承天寵也武王克商釋箕子囚封比干墓式商容
　　閭散鹿臺之財發鉅橋之粟大賚于四海而萬姓
　　悅服所以錫命而懷萬邦也(易/說)
　　兼山郭氏曰威克厥愛允濟愛克厥威允罔功九
　　二剛勝之將能用中焉是以有功而宜膺寵錫者
　　也(易/說)
　　白雲郭氏曰九二以至剛之才為一卦之主其行
　　師用兵之道宜一以剛濟矣而能用中焉此蓋丈
　　人主師之道也用中則吉而无過何咎之有是以
　　王三錫命以寵其无咎之吉非攻戰之功也昔禹
　　之徂征也苗民逆命而班師振旅文王之命將也
　　曰薄伐西戎宣王之北伐也曰薄伐玁狁此皆以
　　用中為貴也用中故无過之可補又何必有戰勝
　　之功而後為吉乎春秋无義戰聖人貶之久矣後
　　世爭地以戰殺人盈野爭城以戰殺人盈城孟子
　　辭而闢之其言有曰徒取諸彼以與此然且仁者
　　不為而況殺人以求之乎又曰我能為君約與國
　　戰必克今之所謂良臣古之所謂民賊也觀此則
　　知殺獲之功固非聖賢所尚矣是知中吉之寵為
　　懷萬邦之道不然以王命三錫民賊則天下被不
　　仁之害適足以糜爛吾民尚何懷萬邦之有是以
　　古之仁賢之將率以安民和衆為先恥為孫吳小
　　人變詐之技視殺獲首虜初无意焉其安疆埸之
　　功後世蒙其利而人无知者師卦所謂丈人之徒
　　歟史氏既不能暴白於天下徒誇大匹夫悍卒與
　　夫權謀狙詐之士以資委巷之談識者悲之安得
　　師中之道發潜徳之光哉(易/說)
　　漢上朱氏曰卦五隂聴於一陽在下而專制其事
　　者也人臣惟在師可以專制然專制疑於擅權不
　　專制无成功之理得中道乃吉而於義无咎九二
　　剛居柔威和並用得中者也故能承天寵天寵者
　　龍光也乾在上為天五坎為光二震為龍二之專
　　制以五寵之譬之地道含萬物而化光非天之施
　　乎惟在師得中乃能承天寵不然怙寵而驕必有
　　凶咎莫敖自用得臣剛而无禮安能承天寵哉坤
　　在上為邦四諸侯三公五乾為王九自四歴三爻
　　二有伏巽為命王三錫命懷萬邦也古者諸侯入
　　為天子之卿天子之卿為六軍之將王錫命之至
　　於三極數也然亦不過乎中萬邦所以懷歟過則
　　濫賞有功者不悅非所以懷來之九自五之二懷
　　來也(易/說)
　　五峯胡氏曰趙將李牧初守雁門之塞趙王聽讒
　　而罷之既而邊境不安復命牧將牧請行其初志
　　趙王聽之牧乃受命於是利鈍進退功罪賞罰牧
　　皆專制趙王不得而與也故能一戰而破滅三國
　　邊境清浄夫不用則聽命而退用之則專命而行
　　得中道者也故吉而无咎其後牧禦秦師趙王罷
　　之而不受命則恃專而失為臣之道矣見殺宜哉
　　故象以承天寵為中吉也吳楚反景帝命周亞夫
　　將三十六將軍討之亞夫言於帝曰楚人剽輕難
　　與争鋒絶其食道乃可制也於是吳攻梁急梁求
　　救於帝帝命亞夫救之亞夫守先謀不奉詔堅壁
　　不出而遣輕兵絶吳楚糧道吳楚之兵卒困於梁
　　飢死叛散遂以破滅惟其委之重而自任也專故
　　能有成功吉无咎也雖然人臣有大功於天下奉
　　身而退不為天下先可也亞夫絳侯之子復有大
　　功又為輔相守正而行抗義不撓其居正也善矣
　　然卒取死亡之禍者不知消息盈虚與時偕行之
　　道也唐憲宗之討淮西也既命裴度長御史往視
　　師矣又命以為相使賞罰用命不用命又命往釐
　　以既厥事信之深任之確恩禮有加而无怠所以
　　能平逋寇宿賊威震諸藩合乎王三錫命懷萬邦
　　之義可以為天下後世法矣(易外/傳)
　　新安朱氏曰九二在下為衆隂所歸而有剛中之
　　徳上應於五而為所寵任故其象占如此(本/義)○在
　　師中吉言以剛中之徳在師中所以吉○問或說
　　師九二欲互說在師中吉懷萬邦也王三錫命承
　　天寵也何如先生曰聖人作易象只是大槩恁地
　　不是恁地子細解釋(並語/録)
六三師或輿尸凶象曰師或輿尸大无功也
　伊川先生曰三居下卦之上居位當任者也不惟其
　才隂柔不中正師旅之事任當專一二既以剛中之
　才為上信倚必專其事乃有成功若或更使衆人主
　之凶之道也輿尸衆主也蓋指三也以三居下之上
　故發此義軍旅之事任不專一覆敗必矣○倚付二
　三安能成功豈惟无功所以致凶也(並易/傳)
　横渠先生曰隂柔之質履不以正以此率衆固不能
　一師丈人吉非隂柔所禦(易/說)
　　龜山楊氏曰師之或以衆尸之也衆尸之稟命不
　　一而无功矣凶之道也六三上承衆隂輿尸也故
　　凶唐九節度使之師不立統帥雖李郭之善兵猶
　　不免敗䘐則輿師之凶可知(易/說)
　　白雲郭氏曰師道尚專則正故五隂一陽成為師
　　卦師臣道也故九五為比而九二為師觀師之成
　　卦則師之義得矣六三以柔居上非其才也位不
　　中正非其任也欲衆主師凶之道也師或有功而
　　凶或无功而吉六三衆主无功之凶也師之不善
　　无以加此春秋遷延之役邲戰之類是也(易/說)
　　漢上朱氏曰九二以剛中之才行師上下當順以
　　聽坎耳坤順也六三在下卦之上又動而主之則
　　尸其事者衆也故曰師或輿尸坤為輿輿又訓衆
　　三動得位尸之也坎變兌毁其師也故大者无功
　　而凶荀卿論兵曰權出一者彊權出二者弱易傳
　　曰軍旅之任不專一覆敗必矣(易/傳)
　　五峰胡氏曰用師之道必以才徳謀慮足以服人
　　心如丈人者主之故能有成功若燕樂毅丈人也
　　而以騎刼代之若趙廉頗丈人也而以趙括代之
　　李牧丈人也而以顔聚代之此以衆人而尸丈人
　　之事者也不敗亡何待六之才徳衆人也而三之
　　位則統帥也故聖人明輿尸无功之義(易外/傳)
　　新安朱氏曰輿尸謂師徒撓敗輿尸而歸也以隂
　　居陽才弱志剛不中不正而犯非其分故其象占
　　如此(本/義)○問師或輿尸伊川訓輿尸為衆主如何
　　先生曰從來有輿尸血刃之說何必又牽引别說
　　某自小時未曾識訓詁只讀白本時便疑如此說
　　後來從鄉先生學皆作衆主說某甚不以為然今
　　㸔來只是兵敗輿其尸以歸之義(語/録)
　　東萊吕氏曰六三師或輿尸凶二師之主將帥之
　　象也三居二之上位髙者也軍政當出於一非可
　　使衆主之也三苟自恃位髙不肯屈己從二之令
　　侵撓軍政則令出於二其覆敗必矣所以軍中只
　　論節制不論官爵(紀/聞)
六四師左次无咎象曰左次无咎未失常也
　伊川先生曰師之進以強勇也四以柔居隂非能進
　而克捷者也知不能進而退故左次左次退舍也量
　宜進退乃所當也故无咎見可而進知難而退師之
　常也唯取其退之得宜不論其才之能否也度不能
　勝而完師以退愈於覆敗逺矣可進而退乃為咎也
　易之發此義以示後世其仁深矣○行師之道因時
　施宜乃其常也故左次未必(一无/必字)為失也如四退次
　乃得其宜是以无咎(並易/傳)
　横渠先生曰次之不戰之地則不失其常(易/說)
　　龜山楊氏曰兵凶器也先王以喪禮處之故上將
　　軍居右則師以右為主師之常也退而左次則失
　　常矣然四以柔順之資承乗皆隂不足為師之主
　　也量敵而後進慮勝而後㑹知力不足退而左次
　　未為失常也(易/說)
　　兼山郭氏曰六四將不知師之可進而謂之進不
　　知師之可退而謂之退是謂縻軍固有畫地而守
　　與大乖其所之者亦師之常也(易/說)
　　白雲郭氏曰賢哉六四之左次也師之進退理不
　　可必可進而進可退而退則常道也六四以隂居
　　柔力不能進而左次得其常也何咎之有故師之
　　凶在内則傷財害民在外則覆軍亡將内外无是
　　焉雖左次无功亦謂之无咎可也彼不度徳不量
　　力而喪師者六四之罪人歟(易/說)
　　漢上朱氏曰六四之動震為左日在地下暮夜之
　　時師宿為次坎阻水也險難在下救者當倍道赴
　　之動而左次阻水以自固豈用師之常哉宜有咎
　　然六四柔能自正而下无應知其不可行量敵慮
　　勝臨事而懼未失坤之常也於義為无咎春秋書
　　齊師宋師次于聶北救邢按兵待事卒能救邢何
　　咎於次哉易傳曰度不能進而完師以退愈於覆
　　敗逺矣可進而退乃為咎也易發此義以示後世
　　其仁深矣(易/傳)
　　五峯胡氏曰齊威伐楚退師召陵趙充國討先零
　　固守不戰漢髙祖伐項羽舍滎陽成皐而趨宛葉
　　朱雋討韓忠解圍而後復戰皆左次也左次者不
　　以氣也必有義也不以力也必有謀也夫聚衆而
　　付以殺人之器豈得已哉能以謀義行之庶幾其
　　可勝矣此兵家之常也故无咎(易外/傳)
　　新安朱氏曰左次謂退舍也隂柔不中而居隂得
　　正故其象如此全師以退賢於六三逺矣故其占
　　如此知難而退師之常也(本/義)
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
　伊川先生曰五君位興師之主也故言興師任將之
　道師之興必以蠻(一作/戎)夷滑夏賊寇姦宄為生民之
　害不可懷來然後奉辭以誅之若禽獸入於田中侵
　害稼穡於義宜獵取則獵取之如此而動乃得无咎
　若輕動以毒天下其咎大矣執言奉辭也明其罪而
　討之也若秦皇漢武皆窮山林以索禽獸者也非田
　有禽也任將授師之道當以長子帥師二在下而為
　師之主長子也若以弟子衆主之則所為雖正亦凶
　也弟子凡非長(一有/子字)者也自古任將不專而致覆敗
　者如晉荀林父邲之戰唐郭子儀相州之敗是也○
　長子謂二以中正之徳合於上而受任以行若復使
　其餘者衆尸其事是任使之不當也其凶宜矣(並易/傳)
　　弟子輿尸貞凶帥師以長子今以弟子衆主之亦
　是失律故雖貞亦凶也(楊遵/道録)
　横渠先生曰柔居盛位見犯乃較故无咎任寄非一
　行師之凶也(易/說)
　　藍田吕氏曰六五犯而後應可以奉辭伐罪體上
　　居中雖長子之位然以柔御柔不足以令其屬弟
　　子輿尸者也改之則可守是不變必凶故曰貞凶
　　弟子謂六三六四也
　　龜山楊氏曰田有禽害田也獮取之除害而已先
　　王之用師猶是也故曰田有禽利執言无咎執言
　　奉辭也奉辭則師出有名矣長子主器也一可以
　　任重而帥師矣弟子凡非長子皆是也以是輿尸
　　則稟命不一而无功雖正亦凶矣六五履尊位為
　　興師之主故言用將出師之道以為後世法(易/說)
　　白雲郭氏曰自古帝王興兵動衆蓋未有无名之
　　師也故六五言田有禽利執言田之有禽害稼也
　　故獵取之蠻戎寇賊害民也故執言以伐之執言
　　奉辭也以興師則无咎矣此論在師之君道非將
　　帥之事也故雖鳴條之師牧野之戰湯武必執言
　　誓師明告其罪而後舉也長子九二也以中行師
　　得其道者也弟子六三也以輿尸而凶非獨六三
　　之罪也君使之不當也貞凶蓋言輿尸之凶長子
　　帥師无凶也然則師之君道无它焉執言專任而
　　已師道貞則吉卦既言得丈人而後吉爻於此又
　　明弟子雖貞亦凶聖人之意其慎如此(易/說)
　　漢上朱氏曰五應二二為田震為稼坎為豕田豕
　　害稼四時之田皆為去害二往之五成艮手為執
　　伏兌為言執言者奉辭伐罪也六五柔中以任將
　　帥二執言而行去民之害不得已而用師譬如田
　　獵田既有禽然後取之田有禽則非无名興師執
　　言則我有辭於義无咎矣故曰田有禽利執言无
　　咎然六五柔於用人不可不戒九二震為長子帥
　　衆而衆從之者以剛居柔威克厥愛以中道行師
　　也若五動成艮於震為弟於乾為子之三則坎毁
　　既使二主師又使三主之輿尸也所任不一雖正
　　亦凶九五正也艮手有上使之意上使不當也輿
　　尸之凶聖人再言之者任將不可不重也易傳曰
　　自古任將不專而致覆敗者如晉荀林父邲之戰
　　唐郭子儀相州之敗是也(易/傳)
　　五峯胡氏曰鄰敵居邊塞不毛之地盜賊屏其邪
　　心而從於教化不害良善其宜也鄰敵若有侵犯
　　於中國盜賊若有干犯於天下則是禽獸在田而
　　侵犯稼穡也當聲其罪而討之若大禹之征有苗
　　湯武之征桀紂漢髙之伐項羽皆聲其罪而後討
　　之故蠻夷率服天下響應為利大矣故无咎然任
　　將之道必以名徳才行足以率衆者為之九二剛
　　陽之才在下為師之主長子也若不任長子而以
　　弟子衆人庸才閒之未有不敗者也以郭子儀李
　　光弼尚有相州之敗況他人乎故吕蒙不肯與孫
　　皎並為大督曰昔周瑜程普並將幾敗國事(易外/傳)
　　新安朱氏曰六五用師之主柔順而中不為兵端
　　者也敵加於己不得已而應之故為田有禽之象
　　而其占利以搏執而无咎也言語辭也長子九二
　　也弟子三四也又戒占者專於委任若使君子任
　　事而又使小人參之則是使之輿尸而歸故雖貞
　　而亦不免於凶也(本/義)　前輩曾說易之取象似詩
　　之比興如此却是虚說恐不然如田有禽須是此
　　爻有此象但今不可考○問師六五象曰長子帥
　　師以中行也傳云長子謂九二以中正之徳合於
　　上而受任以行夫以九之居二中則是矣豈得為
　　正先生曰此只是錯了一字耳莫要泥他(並語/録)
　　東萊吕氏曰六五田有禽利執言无咎長子帥師
　　弟子輿尸貞凶名正權專(己丑/課程)
上六大君有命開國承家小人勿用象曰大君有命以
正功也小人勿用必亂邦也
　康節先生漁樵對問樵者問漁者曰人所謂才者有
　利焉有害焉者何也漁者曰才一也利害二也有才
　之正者有才之不正者才之正者利乎人而及乎身
　者也才之不正者利乎身而害乎人者也曰不正則
　安得謂之才曰人之所不能而能之安得不謂之才
　聖人所以惜乎才之難者謂其能成天下事而歸之
　正者寡也若不能歸之於正才則才矣難乎語其仁
　矣譬猶藥之療疾也毒藥亦有時而用也可一而不
　可再也疾愈則速已不已則害人矣平藥則常日而
　用之可也重疾非所以能治也能驅重疾而无害人
　之毒者古今人所謂良藥也易曰大君有命開國承
　家小人勿用如是則小人亦有時而用之時平治定
　用之則否詩云他山之石可以攻玊其小人之才乎
　(邵子/外傳)
　伊川先生曰上師之終也功之成也大君以爵命賞
　有功也開國封之為諸侯也承家以為卿大夫也承
　受也小人者雖有功不可用也故戒使勿用師旅之
　興成功非一道不必皆君子也故戒以小人有功不
　可用也賞之以金帛禄位可也不可使有國家而為
　政也小人平時易致驕盈況挾其功乎漢之英彭所
　以亡也聖人之深慮逺戒也此專言師終之義不取
　爻義蓋以其大者若以爻言則六以柔居順之極師
　既終而在无位之地善處而无咎者也○大君持恩
　賞之柄以正軍旅之功師之終也雖賞其功小人則
　不可以有功而任用之用之必亂邦小人恃功而亂
　邦者古有之矣(並易/傳)
　横渠先生曰師終必推賞然小人雖有功不可胙之
　以土長亂也承猶繼世之承也(易/說)
　　藍田吕氏曰上六用師之終賞功之時也以隂居
　　上小人有功而被賞者也小人有功多與之邑可
　　矣開國承家不可用也
　　龜山楊氏曰師之初用熊羆虎貔之士武王伐商
　　雖微盧彭濮人有所不廢至其終則崇徳報功之
　　時也故曰開國承家小人勿用小人則亂邦必矣
　　此聖人之深戒也(易/說)
　　兼山郭氏曰甚哉師道之難成也昔之為上者患
　　不得其臣為下者患不得其君是以上下之志不通
　　軍國之情或異其所以為勝為負者何莫由斯道
　　也是故有為節制之師任平土之政者有為烏合
　　之衆驅白徒市人而戰者有在師中吉成功而錫
　　命者有聽任之匪人輿尸而取敗者有虚已委能
　　使奉辭而伐罪者有好大喜功師出而无名者有
　　受命專征而進止得以便宜者有束於中御之嚴
　　而覆軍棄師者自古以來攷是而察其成敗較然
　　可見也故武成之終曰惇信明義崇徳報功垂拱
　　而天下治與夫師之上六大君有命開國承家殆
　　非一日也其所由來久矣樂記曰武始而北出再
　　成而滅商三成而南四成而南國是疆五成而分
　　周公左召公右六成復綴以崇天子夾振之而駟
　　伐盛威於中國也盡師之道也嗚呼大哉(易/說)
　　白雲郭氏曰先人曰武成之終曰列爵惟五分土
　　惟三又曰惇信明義崇徳報功則盡上六之義者
　　其武王乎雍曰雖大君有命而小人不得開國承
　　家者以小人无容衆居上之徳此武王所以必崇
　　徳而報功也崇徳則小人勿用矣(易/說)
　　漢上朱氏曰上六動乾在五上五君位大君也大
　　君者號令之所自出也故履之上九臨之六五皆
　　曰大君上之三成巽巽為命大君有命也有命以
　　正有功也有大功者開國使建國有小功者承家
　　使受邑也四諸侯位震為長子主宗廟社稷開國
　　者也二大夫為家初隂在下承之承家者也巽三
　　在二四之中有開國承家之象上師之成宗廟之
　　位古者賞人必于祖廟示不敢專故於上六併言
　　之六三不正為小人三之上小人用於上成坤必
　　亂邦也行師之時貪愚皆在所使未必皆君子及
　　其成功而行賞則君子當使之開國承家小人厚
　　之以金帛優之以祿位不害其為賞功也蓋胙之
　　土萬世之利尊有徳所以示訓若小人无厭有民
　　人社稷其禍必至於亂邦周頌賚大封於廟言錫
　　予善人也光武中興臧宫馬武之徒奉朝請而已
　　得此道也然寇鄧諸賢无尺寸之土亦過已易傳
　　曰小人易致驕盈況挾功乎漢之英彭所以亡也
　　或問坤為土為國邑古亦有言之者乎曰周太史
　　為陳侯之子筮之遇觀之否觀六四諸侯之位也
　　坤為土變而為乾乾父坤母繼父母之國者也故
　　曰其代陳有國乎内卦坤為土風行地上不處者
　　也故曰風行而著於土其在異國乎此皆以坤土
　　為國也畢萬將仕于晉遇屯之比初九變也辛廖
　　占之曰震為土車從馬公侯之卦又曰公侯之子
　　孫必復其始二大夫位也言自大夫復為諸侯以
　　坤土動於下也(易/傳)
　　新安朱氏曰師之終順之極論功行賞之時也坤
　　為土故有開國承家之象然小人則雖有功亦不
　　可使之得有爵土但優以金帛可也戒行賞之人
　　於小人則不可用此占而小人遇之亦不得用此
　　爻也聖人之戒深矣(本/義)○問開國承家為是坤有
　　土之象然屯之利建侯却都无坤止有震此又不
　　可曉○開國承家小人勿用舊時說只作論功行
　　賞之時不可及小人今思量他既一例有功如何
　　不及他得㸔來開國承家一句是公共得底未分
　　别君子小人在小人勿用則是勿便用他與之謀
　　議經畫耳漢光武能用此義自定天下之後一例
　　論功行封其所以用之在左右者則鄧禹耿弇賈
　　復數人他不與焉○問古人論功行封真箇是裂
　　土地與之守非如後世虚帶爵邑也若使小人參
　　其間則誠有弊病先生曰勢不容不封但聖人别
　　有以處之未見得如何如舜封象則使吏治其國
　　如此則若是小人亦自有以處之先生又云此義
　　方思量得如此未曾改入本義且記取(並語/録)
　　廣漢張氏曰光武之不任功臣為三公蓋鑒髙帝
　　之弊而欲保全之前史莫不以為美談以予觀之
　　光武之保全功臣使皆得以福禄終身是箇美矣
　　然於用人之道則有未盡也蓋用人之道先以一
　　說横於胷中則為私意非立賢无方之義矣髙祖
　　之待功臣誠非也如韓彭黥布之徒雖有大功要
　　皆天資小人在易之師開國承家小人勿用蓋於
　　用師既終成功之後但當寵之以富貴而不可使
　　之有國家而為政也髙帝正犯此義是以不能保
　　功臣之終為光武者要皆㸔吾大臣有如韓彭之
　　徒者乎則當以是待之若光武之功臣則異於是
　　(南軒集/史論)
　　東萊吕氏曰師上六大君有命開國承家小人勿
　　用象曰大君有命以正功也小人勿用必亂邦也
　　上六居師之終功成之時也人君當功成之時志
　　驕意滿多用小人以適其欲如唐憲宗既平淮西
　　之後用皇甫鎛程异之類是也故聖人嚴為之戒
　　焉(紀/聞)
　
　合訂刪補大易集義粹言卷十一
欽定四庫全書
　合訂刪補大易集義粹言卷十二
　　　　　　　　　　頭等侍衞納喇性徳編
䷇(坤下/坎上)
　伊川先生曰比序卦衆必有所比故受之以比比親
　輔也(一作比輔比也/一作比輔也)人之類必相親輔然後能安故
　既有衆則必有所比比所以次師也為卦上坎下坤
　以二體言之水在地上物之相切比无間莫如水之
　在地上故為比也又衆爻皆隂獨五以陽剛居君位
　衆所親附而上亦親下故為比也(易/傳)
　　東萊吕氏曰師以二為主二將帥也以一陽而為
　　衆隂之所聽命者也比以五為主以一陽而為衆
　　隂之所親者也比所以次師者言衆雖聽命於將
　　帥而心當親於君也(紀/聞)
比吉原筮元永貞无咎不寜方來後夫凶
　伊川先生曰比吉道也人相親比自為吉道故雜卦
　云比樂師憂人相親比必有其道苟非其道則有悔
　咎故必推原占決其可比者而比之筮為占決卜度
　非謂以蓍龜也所比得元永貞則无咎元謂有君長
　之道永謂可以常久貞謂得正道上之比下必有此
　三者下之從上必求此三者則无咎也○人之不能
　自保其安寜方且來求親比得所比則能保其安當
　其不寜之時固宜汲汲以求比若獨立自恃求比之
　志不速而後則雖夫亦凶矣夫猶凶況柔弱者乎夫
　剛立之稱傳曰子南夫也又曰是謂我非夫凡生天
　地之間者未有不相親比而能自存者也雖剛強之
　至未有能獨立者也比之道由兩志相求兩志不相
　求則睽矣君懷撫其下下親輔(一作/附)於上親戚朋友
　鄉黨皆然故當上下合意以相從苟无相求之意則
　離而凶矣大抵人情相求則合相持則睽相持相待
　莫先也人之相親固有道然而欲比之志不可緩也
　(並易/傳)
　横渠先生曰必原筮者慎所與也(易/說)
　　白雲郭氏曰伊川曰原筮者推原占決相比之道
　　也非以蓍龜也上之比下必有元永貞之三者下
　　之比上必求此三者則无咎矣又曰夫剛立之稱
　　也傳曰子南夫也又曰我非夫剛立者猶凶況柔
　　弱乎雍曰一陽之卦得位者師比而已得天位則
　　為比得臣位則為師天下之吉莫吉於比故比直
　　言吉治天下之衆莫急於貞故師先言貞帥師有
　　君道而不得如是之大如是之久也故无元永之
　　貞昔成湯之初征也東征西夷怨曰奚獨後予所
　　謂不寜方來而无後凶者矣(易/說)
　　五峰胡氏曰張良以兵法說它人皆不省及以說
　　漢髙則常用其䇿良曰沛公殆天授故遂從不去
　　原筮也其從沛公以復讎滅秦而濟世安民非以
　　為亂也此仁人之心可久之道天下之正理得元
　　永貞之義也故无咎若沛公之約法三章以收秦
　　民馬援之擇君竇融之歸光武郭嘉之去袁紹皆
　　原筮者也其相比莫非有善謀行常道守正理者
　　故邴原告曹操曰原之所以自容於明公明公之
　　所以待原者以能守訓典而不易也非剛中者不
　　能如是不然以利相比如趙髙二世之君臣耳餘
　　竇灌之朋友未有得无咎者也夫天下未定國家
　　未立而身未安固宜汲汲求比若楚漢分争之時
　　君臣未定百姓未知所歸賢能未盡見用韓信彭
　　越英布之徒不能乗此時舉賢恤民求上下之助
　　以宰制山河保其大功及楚已滅天下歸漢乃舉
　　兵叛逆自取滅亡後夫凶也況隗囂之徒才不逮
　　數子方紛亂之際則坐談西伯及中原略定乃始
　　舉兵圖大事者乎(易外/傳)
　　新安朱氏曰比親輔也九五以陽剛居上之中而
　　得其正上下五隂比而從之以一人而撫萬邦以
　　四海而仰一人之象故筮者得之則當為人所親
　　輔然必再筮以自審有元善長永正固之徳然後
　　可以當衆之歸而无咎其未比而有所不安者亦
　　將皆來歸之若又遲而後至則此交已固彼來已
　　晚而得凶矣若欲比人則亦以是而反觀之耳(本/義)
　　東萊吕氏曰比吉相親比即是吉道歡欣交通安
　　得不吉比吉大槩言比也原筮元永貞无咎此言
　　獨立孤陋固是凶道然比而不推原卜度是有此
　　三徳之人苟始相親比不得其人則終不能免咎
　　必有此三徳然後與之比古人所以不肯輕以身
　　比人蓋為此當㸔伊川說又曰不寜方來古人灼見天
　　地之間无獨立之理故必皇皇汲汲往來親比如
　　堯舜孜孜稽于衆舍己從人之類蓋謂天下非一
　　人所為故必以天下之耳為耳以天下之目為目
　　如學者亦當親師取友然後可後夫凶易之義大
　　抵舉輕明重非不往親比特後往爾凶猶及之況
　　孑然自足傲然獨立者乎(易/說)　原筮元永貞无咎
　　原筮者察之之詳也元永貞者求之之備也將親
　　比依附是人夫豈細事哉故必察之詳求之備然
　　後无咎(紀/聞)　又曰比之原筮元永貞也同人之利
　　君子貞也隨之元亨利貞也一也(己丑/課程)
彖曰比吉也比輔也下順從也原筮元永貞无咎以則
中也不寜方來上下應也後夫凶其道窮也
　伊川先生曰比吉也比者吉之道也物相親比乃吉
　道也比輔也釋比之義比者相親輔也下順從也解
　卦所以為比也五以陽居尊位羣下順從以親輔之
　所以為比也　推原筮(一作/占)決相比之道得元永貞
　而後可以无咎所謂元永貞如五是也以陽剛居中
　正盡比道之善者也以陽剛當尊位為君徳元也居
　中得正能永而貞也卦辭本泛言比道彖言元永貞
　者九五以剛處中正是也　人之生不能保其安寜
　方且來求附比民不能自保故戴君以求寜君不能
　獨立故保民以為安不寜而來比者上下相應也以
　聖人之公言之固至誠求天下之比以安民也以後
　王之私言之不求下民之附則危亡至矣故上下之
　志必相應也在卦言之上下羣隂比於五五比其衆
　乃上下應也　衆必相比而後能遂其生天地之間
　未有不相親比而能遂者也若相從之志不疾而後
　則不能成比雖夫亦凶矣无所親比困屈以致凶窮
　之道也(並易/傳)
　　藍田吕氏曰比有所附合也君子周而不比比者
　　二人同附周則與衆合也比以一陽居中在上而
　　五隂比之顯比者也顯比則周矣人道主交故比
　　則吉原有所究筮有所占信不信之情必不可廋
　　又有元永貞之徳則不入於邪然後可與人比而
　　无咎也
　　龜山楊氏曰五以剛中得尊位居中履正衆隂在
　　下而順承之有親輔之象卦之所以為比也故曰
　　比吉也比輔也下順從也先王什伍其民鄉田同
　　井使之出入相友守望相助疾病相扶持比之所
　　以吉也政散民流用蕩析離居則凶可知矣此自
　　然之理也原筮者占所比也元永貞者可比之道
　　也原筮謂占決可否非龜筮之筮也與初筮之筮
　　同蓋无長人之仁則雖比而不親无可久之徳則
　　雖比而必離无正固之守則雖比而不周上之比
　　乎下與下之比乎上无是三者則小人之比耳能
　　无咎乎故唯元永貞而後无咎盡此道者唯九五
　　乎故曰以剛中也居比之時隂无正應不寜之象
　　也而衆隂順承不寜方來之象也不寜方來以上
　　下應而已蓋后非民罔使民非后罔事上下相求
　　古今之同道也上不比乎下下不比乎上而能獨
　　安者未之有也夫一陽在上衆隂在下而順從比
　　之吉也而上六獨居其上而乗之无順從之義後
　　夫者也婦以順從夫者也夫先而婦從父先而子
　　從君先而臣從其義一也獨曰後夫者蓋有夫婦
　　而後有父子有父子而後有君臣曰後夫者推本
　　言之也夫且不可後況君親乎後君親則大亂之
　　道凶不足言矣(易/說)
　　白雲郭氏曰伊川曰卦之辭泛言比道而彖言盡
　　比道之善唯五而已民不能自保故戴君以求寜
　　君不能獨立故保民以為安凡生於天地之間者
　　未有不相親比而能自存者也又曰以聖人之公
　　言之固至誠求天下之比以安民也以後王之私
　　言之不求下民之附則危亡矣雍曰天下之吉生
　　於順而凶生於逆下之順從天下无異意不寜方
　　且來非吉乎後之凶无順意故也不寜方如初六
　　六四是也後夫上六之不我比也上下應者上而
　　六四下而初六非正應而來比也然易之道窮則
　　變不知變則失易之道故乾有窮之災坤則其道
　　窮況後夫乎聖人於道窮之際毎致意焉者明易
　　之道初无窮人自失之也(易/說)
　　漢上朱氏曰比吉者比而吉也凡物孤則危羣則
　　彊父子夫婦朋友未有孤危而不凶者人君為甚
　　故比而吉謂九五也比輔也一陽在上四隂在下
　　順從之比所以吉也故曰比吉也比輔也此合兩
　　體言比也然比當慎不可以不與善不可以不長
　　久不可以不正有是三者乃可以无咎以其當慎
　　也故原筮以決其所從原再也如原蠶原廟之原
　　比自復來一變師二變謙三變豫自謙至豫有艮
　　手持震草占筮之象故曰原筮原筮則其慎至矣
　　復初九始於震四變成比不離於貞元永貞也元
　　君徳也善之長也乾剛之始也蓋比道之難既原
　　筮以審之其始也相比以善其終也永貞則无咎
　　矣不然慮之不審其始比之不善或貞而不永豈
　　能无咎原筮元永貞者九五也九五之剛乾元也
　　故曰元位乎中正故永貞故曰以剛中也坎往則
　　坤來坎勞卦不寜也坤為方不寜方來也比之時
　　下雖比輔不敢自寜則上下相應多方來矣故曰
　　不寜方來上下應也謙坤三四五爻先來比之上
　　六獨安其位而不來欲來則已後不來則履險而
　　逼道窮而不知變故凶上六之所以凶者後夫三
　　爻也故曰後夫凶比道貴先故也(易/傳)
　　新安朱氏曰比吉也此三字疑衍文比輔也此以
　　卦體釋卦名義原筮元永貞亦以卦體釋卦辭剛
　　中謂五上下為五隂(本/義)　筮字說做占決亦不妨
　　然亦不必說定不是龜筮之筮後夫只是說後來
　　者古人亦曾說先夫當之也有喚作夫婦之夫厎
　　後夫凶言九五既為衆隂所歸若後面更添一箇
　　陽來則必凶古人如袁紹劉馥劉繇劉備之事可
　　見兩雄不並棲之義　問比卦後夫凶先生曰後
　　夫不必如伊川說左傳齊崔卜娶妻卦云入于其
　　宫不見其妻凶人以為凶他云前夫已當之矣彼
　　云前夫則此云後夫正是一様語陽便是夫隂便
　　是婦　比吉也也字羨當云比吉比輔也下順從
　　也比輔也解比字下順從也解吉字(並語/録)
　　東萊吕氏曰下順從也九五以一陽在上羣隂順
　　從以剛中也此指言相親比之狀剛而不中則失
　　之暴便是偏既剛且中所以能具此三徳上下應
　　也君能親比上下皆相應初无彼此其道窮也人
　　之一身能幾不能親比其道之窮也宜(易/說)
象曰地上有水比先王以建萬國親諸侯
　伊川先生曰夫物相親比而无間者莫如水在地上
　所以為比也先王觀比之象以建萬國親諸侯建立
　萬國所以比民也親撫諸侯所以比天下也(易/傳)
　　藍田吕氏曰地中有水則容畜而不散可以聨什
　　伍而成軍地上有水則浸灌旁及可以交四鄰而
　　修好
　　龜山楊氏曰水在地上相比而不離先王觀比之
　　象建國畫地而封之為之屬連使相親比則諸侯
　　知尊君親上而天下從之矣(易/說)
　　兼山郭氏曰民之有君諸侯之有王非先王創治
　　而有之皆出於自然之勢也蓋上下之分未立強
　　弱之勢不齊於是大得以陵小衆得以暴寡日趣
　　於亂亡而生生之理息矣必有強有徳者出焉則
　　大小之勢分衆寡之情一於是有小事大有大比
　　小小大之情親率歸於大定者是先王封建之本
　　也梁襄王問孟子曰天下惡乎定孟子對曰定于
　　一一者王也方地上有水非澤之所鍾散而相親
　　則各有所比先王以是建萬國而親諸侯王道之
　　本也方比之五隂而一陽上有大中至正之道下
　　无僣亂分民之臣蓋足以王矣自河圖洛書之相
　　為經緯八卦九章之相為表裏文王得之以演周
　　易孔子得之以述春秋故春秋二百四十二年之
　　間有春有王正月蓋同出於此矣觀禹㑹諸侯於
　　塗山執玉帛者萬國周成王時諸侯來朝助祭者
　　千八百國春秋之時見於經者止百二十有四國
　　其後離為十二合為六七卒并於秦方是時征伐
　　四出轉以相滅原野厭人之肉川谷流人之血凡
　　以天下无王故也故易之有比春秋之書王豈易
　　言哉(易/說)
　　漢上朱氏曰地上有水相比而无間乾五王也四
　　諸侯位坤土在上國也坤為衆萬國諸侯衆多也
　　比師之反九二為五有先王建萬國親諸侯之象
　　建萬國者衆建也建萬國則民比其國君親諸侯
　　則國君比於天子封建自上古聖人至於三代不
　　廢享國久長秦罷侯置守二世而亡此封建不可
　　廢之驗也患封建不得其道耳得其道者建萬國
　　是已夏承唐虞執玉帛者萬國成湯之時七千七
　　百七十三國成周千八百國而夫子必曰建萬國
　　者衆建諸侯而少其力也衆建則多助少其力則
　　易制觀此則周官諸侯之制疑若非周公之意也
　　(易/傳)
　　新安朱氏曰地上有水水比於地不容有閒建國
　　親諸侯亦先王所以比於天下而无閒者也彖意
　　人來比我此取我往比人(本/義)　伊川說建萬國以
　　比民言民不可盡得而比故建諸侯使比民而天
　　子所親者諸侯而已這便是它比天下之道(語/録)
　　東萊吕氏曰地上有水比見得比親切處浸潤滋
　　灌流行未嘗相離先王建萬國親諸侯是人君比
　　天下之綱目建萬國所以比民親撫諸侯所以比
　　天下蓋君之於民豈能家至户到而比之惟撫諸
　　侯使孚我徳意於天下即是比天下也若只是以
　　一人比天下則天下不可得而比矣(易/說)
初六有孚比之无咎有孚盈缶終來有它吉象曰比之
初六有它吉也
　伊川先生曰初六比之始也相比之道以誠信為本
　中心不信而親人人誰與之故比之始必有孚誠乃
　無咎也孚信之在中也　誠信充實於内若物之盈
　滿於缶中也缶質素之器言若缶之盈實其中外不
　加文飾則終能來有它吉也它非此也外也若誠實
　充於内物无不信豈用飾外以求比乎誠信中實雖
　它外皆當感而來從孚信比之本也　言比之初六
　者比之道在乎始也始能有孚則終致有它之吉其
　始不誠終焉得吉上六之凶由无首也(並易/傳)
　横渠先生曰柔而无應能擇有信者親之已之誠素
　著顯終有它吉比好先也(易/說)
　　藍田吕氏曰初六前遇三隂莫適比也莫適比則
　　无所私无所私則有信而已以信比之何往不可
　　故以有孚比之无咎矣初位在下其為器也小苟
　　充其所受而不餒亦足以感物而助之者自能至
　　矣況充其大者乎
　　龜山楊氏曰比之初原筮之時也故有孚比之乃
　　无咎孚信之在中也孔子曰君子周而不比小人
　　比而不周故比以忠信為主比而无孚小人之比
　　也能无咎乎有孚比之比乎人者也有孚盈缶孚
　　之在已也缶器之質者也盈缶則充實在其中不
　　資外飾也故來有它吉夫居比之初人相求比之
　　時也孚誠充實於中而後為人所比盈缶是也故
　　能有它吉有孚而未至於盈缶則比乎人者也故
　　无咎而已非比之初則不必有它而後吉故曰比
　　之初六有它吉(易/說)
　　白雲郭氏曰廣大乎比天下之道見賢則比之不
　　必有應而比也然有應而比者比之易二四是也
　　逺而非應者比之難初六是也然逺而非應柔弱
　　不能自達有待於人者也缶之為器有物盈之則
　　有用也无以盈之虚器也是缶之有待於物猶初
　　六之不能自用也初六以誠信之道自充於中所
　　謂有孚盈缶矣何患其无用乎中孚曰鳴鶴在隂
　　其子和之蓋誠信感人有必應之道故終使六二
　　自内與之同比於五也雖非其應而比其道蓋益
　　賢於求應者矣何咎之有它吉本非我有之吉因
　　人而得之者也初六才位不足直以誠信得它吉
　　也故比之道雖吉而比之始又以孚為先古之人
　　因人得用者多矣惟誠信充於中者能終它吉不
　　然吉未終而凶矣(易/說)
　　漢上朱氏曰初六不正未能信者也比道以信為
　　本中心不信人誰親之以是比人宜有咎四與初
　　本相應初動而正往比之則有孚信矣孚者信之
　　應也春秋傳曰小信未孚故有孚比之无咎初六
　　坤土坤為腹動之四成兌兌為口巽為繩土器有
　　腹有口而繩引之坎水盈其中盈缶也缶所以汲
　　質素之器誠之象水盈其中亦誠信充實而无間
　　之象有孚之謂也比之有孚何咎之有故曰有孚
　　盈缶初始也四終也初自四復位終來也四非正
　　應謂之它子夏曰非應稱它初比之以誠信其終
　　也來有它之吉矣若始比不以誠其能終有它乎
　　故曰比之初六有它吉也陸績曰變而得正故吉
　　是也(易/傳)
　　新安朱氏曰比之初貴乎有信則可以无咎矣若
　　其充實則又有它吉也(本/義)　終來字似將來相似
　　(語/録)
　　東萊吕氏曰初六以柔處初有順之理比之始以
　　誠信為本至於盈缶无一毫虧損自然終來它吉
　　象比之初六排一比字在初六上此見聖人筆法
　　與作春秋解詩一同斡旋一字便見意全且如孟
　　子舉孔子說詩天生烝民只就中添一故字與一
　　必字其理粲然甚明後世雖千百言而不足(易/說)
　　有孚盈缶滿腹皆誠(己丑/課程)
六二比之自内貞吉象曰比之自内不自失也
　伊川先生曰二與五為正應皆得中正以中正之道
　相比者也二處於内自内謂由已也擇才而用雖在
　乎上而以身許國必由於己已以得君道合而進乃
　得正而吉也以中正之道應上之求乃自内也不自
　失也汲汲以求比者非君子自重之道乃自失也
　守已中正之道以待上之求乃不自失也易之為戒
　嚴密二雖中正質柔體順故有貞吉自失之戒戒之
　自守以待上之求无乃渉後凶乎曰士之脩已乃求
　上之道降志辱身非自重之道也故伊尹武侯救天
　下之心非不切必待禮至然後出也(並易/傳)
　横渠先生曰愛自親始人道之正故曰貞吉(易/說)
　　藍田吕氏曰比之時主比而不主應諸爻皆比二
　　獨應五守貞性於内而不失者也
　　廣平游氏曰比之自内者非枉己以外求也上之
　　人訪逮幽側至誠以相與然後出而應之故爻稱
　　自内而象以為不自失也六二居中得正與九五
　　為正應迹逺而志同位殊而徳合故以自内言之
　　若伊尹之在莘而湯聘加焉非自内以比邪尹負
　　鼎干湯孰謂聖人乃不知比之自失乎(易/說)
　　龜山楊氏曰九五以中正在上而二以中正自内
　　比之故正吉蓋居比之時上下相求而不以正則
　　内不失己外必失人矣皆自失也故唯正吉而後
　　无失(易/說)
　　白雲郭氏曰比以九五為主而六二正應為主於
　　内蓋率天下而比五者故自内之外率天下以歸
　　王也二之比初非欲親初也欲與之比五也終能
　　同比於五是不失己道之貞吉也觀初六它吉六
　　二自内之辭可明其義䝉之六三亦舍應親二矣
　　而有不有躬之象蓋䝉與此異道而三與二異位
　　義不同也故象言不自失以見非如䝉之不有躬
　　也夏商之季天下諸侯相率以歸湯武或三千或
　　八百國所謂六二貞吉初六它吉者衆矣(易/說)
　　漢上朱氏曰六二九五中正相比剛柔正而位當
　　聖人猶曰比之自内者六二柔也恐其自失也二
　　處乎内待上之求然後應之比之自内者也故貞
　　吉正則吉也不能自重汲汲以求比動而自失其
　　正道亦不可以行矣枉尺直尋未有能直人者也
　　故曰比之自内不自失也易傳曰士之修已乃求
　　上之道降志辱身非自重之道也故伊尹武侯救
　　天下之心非不切必待禮至而後出也(易/傳)
　　五峰胡氏曰伊尹耕於有莘之野成湯三聘之然
　　後起諸葛孔明躬耕南陽劉備三顧之然後見聘
　　之在彼而起在我顧之在彼而見在我其尊徳樂
　　義之心著於禮貌之間然後就之故足與有為也
　　不然則失身於人雖有規矩凖繩焉得而用之反
　　為有勢者之所賤矣安得吉(易外/傳)
　　新安朱氏曰柔順中正上應九五自内比外而得
　　其貞吉之道也占者如是則正而吉矣得正則不
　　自失矣(本/義)
　　東萊吕氏曰六二比之自内伊川曰士之脩已乃
　　求上之道求非干禄之求也縁其質柔體順故有
　　貞吉自失之戒(易/說)　六二比之自内貞吉或慕其
　　利而比之或慕其名而比之或慕其勢而比之皆
　　自外也(紀/聞)
六三比之匪人象曰比之匪人不亦傷乎
　伊川先生曰三不中正而所比皆不中正四隂柔而
　不中二存應而比初皆不中正匪人也比於匪人其
　失可知悔吝不假言也故可傷二之中正而謂之匪
　人隨時取義各不同也　人之相比求安吉也乃比
　於匪人必將反得悔吝其亦可傷矣深戒失所比也
　(並易/傳)
　横渠先生曰履非其正比之必匪其人故可傷(易/說)
　　藍田吕氏曰六三居二隂之間所比皆不善也故
　　曰匪人
　　龜山楊氏曰承乗皆隂比之匪人也能无傷乎言
　　傷則悔吝不足道也(易/說)
　　白雲郭氏曰六三不知比賢而比於上上非正應
　　而有凶比非其人則自失其身矣是其所以可傷
　　也(易/說)
　　漢上朱氏曰比之匪人與否之匪人同義子夏曰
　　處非其位非人道也三四處中人位也人道相比
　　以正六三柔而不正處非其位逺比於上六以非
　　道而不應近比乎六四六二以不正而不受天地
　　之間未有不相親比而有能自存者也比之而人
　　莫與不亦可傷乎虞翻曰體剥傷象彌子瑕曰孔
　　子主我衞卿可得也孔子曰有命魯桓公求㑹於
　　衞至桃丘衞侯弗與之見求比而不得不亦可傷
　　乎可傷則悔咎不必言也(易/傳)
　　五峰胡氏曰如齊王建所比之羣臣賔客反為秦
　　用卒誤王建死於松柏之間不亦傷乎(易外/傳)
　　新安朱氏曰隂柔不中正承乗應皆隂所比皆非
　　其人之象其占大凶不言可知(本/義)　問比之匪人
　　一爻曰初應四四是外比於賢為比得其人二應
　　五五為顯比之君亦為比得其人惟三乃應上上
　　為比之元首者故為比之匪人也(語/録)
　　東萊吕氏曰六三比之匪人易傳曰三不中正而
　　所比者皆不中正四應柔而不中二存應而比初
　　皆不中正匪人也二之中正而謂之匪人隨時取
　　義各不同也隨時取義之說最當詳考蓋二之中
　　正本未嘗存應而比初但三以私心觀之故見其
　　存應而比初矣君子所為本公苟以私心觀之則
　　見其件件是私故雖與君子相處亦與小人相處
　　无異矣二本君子以三之心觀之則小人也三旣
　　㸔得二為小人故與二相比未嘗得近君子之益
　　反得近小人之損也此三之罪非二之咎也(紀/聞)
六四外比之貞吉象曰外比於賢以從上也
　伊川先生曰四與初不相應而五比之外比於五乃
　得貞正而吉也君臣相比正也相比相與宜也五剛
　陽中正賢也居尊位在上也親賢從上比之正也故
　為貞吉以六居四亦為得正之義又隂柔不中之人
　能比於剛明中正之賢乃得正而吉也又比賢從上
　必以正道則吉也數說相須其義始備　外比謂從
　五也五剛明中正之賢又居君位四比之是比賢且
　從上所以吉也(並易/傳)
　　藍田吕氏曰六四獨比於五所比陽也雖獨有所
　　附所附者賢守是不變亦可以獲吉
　　龜山楊氏曰六四无應於内而外比九五比賢從
　　上也九五剛中正賢也比賢從上而不以正人誰
　　與之故正乃吉六四以隂居隂正也(易/說)
　　白雲郭氏曰四與初非正應故舍逺比近外比九
　　五之賢亦自知才位非可兼人從上保身而已故
　　得貞而吉比或自内或外比以明比道之大不可
　　拘於常也(易/說)
　　漢上朱氏曰四以五為外内外相形而後有也六
　　四當位不内比於初絶其係應外比於五守正不
　　動則相比以誠矣故貞吉五以徳言之剛健中正
　　賢也以位言之君上也以正比賢以臣比君外比
　　之所以吉歟易曰東北喪朋安貞吉六四之謂也
　　(易/傳)
　　新安朱氏曰以柔居柔外比九五為得其正吉之
　　道也占者如是則正而吉矣(本/義)
　　東萊吕氏曰六四外比之正吉四最近君遂比於
　　君五剛明賢君故聖人以從上言之然當㸔伊川
　　三段之說相須不可偏(易/說)
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
　伊川先生曰五居君位處中得正盡比道之善者也
　人君比天下之道當顯明其比道而已如誠意以待
　物恕己以及人發政施仁使天下䝉其恵澤是人君
　親比天下之道也如是天下孰不親比於上若乃暴
　其小仁違道干譽欲以求下之比其道亦狹矣其能
　得天下之比乎故聖人以九五盡比道之正取三驅
　為喻曰王用三驅失前禽邑人不誡吉先王以四時
　之畋不可廢也故推其仁心為三驅之禮乃禮所謂
　天子不合圍也成湯祝網是其義也天子之畋圍合
　其三面前開一路使之可去不忍盡物好生之仁也
　止取其不用命者不出而反入者也禽獸前去者皆
　危矣故曰失前禽也王者顯明其比道天下自然來
　比來者撫之固不煦煦然求比於物若田之三驅禽
　之去者從而不追來者則取之也此王道之大所以
　其民皡皡而莫知為之者也邑人不誡吉言其至公
　不私无逺邇親疎之别也邑者居邑易中所言邑皆
　同王者所都諸侯國中也誡期約也待物之一不期
　誡於居邑如是則吉也聖人以大公无私治天下於
　顯比見之矣非唯人君比天下之道如此大率人之
　相比莫不然以臣於君言之竭其忠誠致其才力乃
　顯其比君之道也用之與否在君而已不可阿諛逢
　迎求其比已也在朋友亦然脩身誠意以待之親已
　與否在人而已不可巧言令色曲從苟合以求人之
　比己也於鄉黨親戚於衆人莫不皆然三驅失前禽
　之義也　顯比所以吉者以其所居之位得中正也
　處正中之地乃由正中之道也比以不偏為善故云
　正中凡言正中者其處正得中也比與隨是也言中
　正者得中與正也訟與需是也　禮取不用命者乃
　是舍順取逆也順命而去者皆免矣比以向背而言
　謂去者為逆來者為順也故所失者前去之禽也言
　來者撫之去者不追也　不期誡於親近上之使下
　中平不偏逺近如一也(並易/傳)
　横渠先生曰失前禽謂三面而驅意在緩逸之不務
　殺也順奔然後取之故被傷者少也　以剛居中而
　顯明比道伐止有罪不為濫刑故邑人不誡為上用
　中此之謂也不比者不懲非用中也故比必顯之然
　殺不可務也一云上使中者付得其人也(並易/說)
　　藍田吕氏曰九五以一陽為衆隂之主從之者吉
　　背之者凶顯比者也如三驅之法明示以舍逆取
　　順之道也邑國中也天子之有天下諸侯之有四
　　境其國中之民近我者也顯比之道不間於幽逺
　　則近者必不誡也使用也上之所用以中无逺近
　　之情不合也
　　龜山楊氏曰居得尊位其比宜顯矣故制畿封國
　　以為屬連建牧立監以相糾因時問以通好賀慶
　　以展親所以比諸侯也域民之制其詳至於屬婦
　　同井而居同巷相從任之以九職繫之以九兩所
　　以比其民也凡此皆顯比之道也盡斯道者其唯
　　九五乎居中履正而上下應之比之正也故曰顯
　　比王用三驅失前禽邑人不誡吉夫獸窮則搏常
　　物之大情也故王田不合圍三面而驅不窮物以
　　盡取也先王比天下而安之非以求吾所大欲也
　　故順則取之逆而去則舍之所失者前禽而已盡
　　吾比道任彼而不致力焉用三驅之義也若湯之
　　祝網是也窮民而盡取之乃召敵之道非所以比
　　天下也孟子曰善戰者服上刑連諸侯者次之辟
　　草萊任土地者次之為此而已夫如是故仕者願
　　立於其朝耕者願耕於其野商賈願藏於其市行
　　旅願出於其塗則邑人不誡而自至矣此比道之
　　光也故曰邑所居之邑謂國中也(易/說)
　　兼山郭氏曰比坤下坎上坎水也坤土也土以水
　　柔水以土流親比之故也洪範之叙曰五皇極皇
　　建其有極其事則无偏无陂遵王之義无有作好
　　遵王之道无有作惡遵王之路无偏无黨王道蕩
　　蕩无黨无偏王道平平无反无側王道正直凡上
　　之所以示下者如是也凡厥庶民无有淫朋人无
　　有比徳惟皇作極凡下之所以從上者如此也方
　　顯比建大中之道明法度之尊逆者不追順者不
　　拒无恤於去來无閒於小大邑人之不誡特為其
　　微者言之至於自西自東自南自北蓋有无思而
　　不中者矣可勝言哉(易/說)
　　白雲郭氏曰先人曰洪範五皇極曰无偏无陂遵
　　王之義无有作好遵王之道无有作惡遵王之路
　　无偏无黨王道蕩蕩无黨无偏王道平平无反无
　　側王道正直凡上之所以示下者如此也凡厥庶
　　民无有淫朋人无有比徳惟皇作極凡下之所以
　　從上者如此也方顯比建大中之道逆者不追順
　　者不拒无恤於去來无間於小大邑人之不誡特
　　為其微者言之至於自西自東自南自北蓋有无
　　思而不中者矣可勝言哉雍曰九五之君非以力
　　假仁者也蓋有大中至正之道以昭示天下天下
　　自從而比之故曰顯比王田不合圍三面而驅故
　　所失者前禽而已是猶上六之不我比也夫以大
　　中至正之道昭示天下无容私焉是以逆則舍之
　　順則取之故上言不寜方來後夫凶皆自來自後
　　之辭非聖人有以強之也聖人以大中至正舍逆
　　取順必无侵伐之虞邑人又何誡焉是則顯比之
　　吉為天下之至公也求其所以然實建大中以致
　　之耳故曰上使中也書曰民心罔中惟爾之中其
　　使中之謂乎由是知商之三千周之八百亦舍逆
　　取順而已或謂顯比之道狹不亦異乎(易/說)
　　漢上朱氏曰九五比之主坎為明顯明比道者也
　　故曰顯比五位乎正中比者因以比之不規規以
　　求比於物比之以中正之道所以吉也故曰顯比
　　之吉位正中也乾五為王自四至二歴三爻坤為
　　輿為衆坎為輪田獵之象王用三驅也艮為黔喙
　　坎為豕震為決躁内卦為後外卦為前嚮上為逆
　　順下為順故曰失前禽也顯比之道譬之從禽王
　　者之於田也三面驅之闕其一面逆而嚮我則舍
　　之背而順我之射則取之舍之者明比也取之者
　　明不比也所謂正中也施於征伐叛者伐之服者
　　舍之故曰舍逆取順失前禽也坤在下為邑謂二
　　也邑人者二乾也二之五艮見兌伏兌為口邑人
　　不誡也王者之比天下无逺邇无内外无親疎不
　　以邑人近則告誡而親之不以僻陋之國逺則不
　　誡而疎之使人人以中道相比无適无莫則吉若
　　顯比矣其道猶狹未吉也故曰邑人不誡上使中
　　也或曰安知舍逆之為嚮我取順之為射取之曰
　　觀其所殺而知也射者從禽左而射之由左達右
　　詩曰公曰左之舍㧞則獲故田有三殺自左膘達
　　于右腢為上殺射右耳本為中殺射左髀達于右
　　䯚為下殺面傷不獻翦毛不獻鄭康成曰禽在前
　　來不逆而射之也去又不射也唯其走者順而射
　　之王弼亦曰趣已則舍之背已而走則射之(易/傳)
　　王弼謂比九五為比之主而有應任二顯比者也
　　比而顯之則所親者狹矣則以不變論易於初六
　　言處比之首應不在一心无私吝則莫不比之故
　　於九五應二則言其狹也天地之閒隂必比陽未
　　有无應而相比者初六不變則缶虚而不汲失有
　　孚盈缶之象矣三驅之禮禽逆來趣已則舍之背
　　已則射之顯比也雖有愛惡而愛惡出於彼之來
　　去吾豈容心哉三苗逆命禹乃徂征不比也七旬
　　來格舜則舍之顯其比也比之與否舜禹非私也
　　用中之道也若曰顯比非大人之吉此可以為言
　　所使使之者誰歟舜命禹征亦使之也(叢/說)
　　新安朱氏曰一陽居尊剛健中正卦之羣隂皆來
　　比已顯其比而无私如天子不合圍開一面之網
　　來者不拒去者不追故為用三驅失前禽而邑人
　　不誡之象蓋雖私屬亦喻上意不相警備以求必
　　得也凡此皆吉之道占者如是則吉也上使中由
　　上之徳使不偏也(本/義)　顯比便有那周遍底意思
　　　邑人不誡如有聞无聲言其自不消相告誡又
　　如歸市者不止耕者不變相似　比九五邑人不
　　誡蓋上之人顯明其比道而不必人之從已而其
　　私屬亦化之不相戒約而自然從已也　田獵之
　　禮置旃以為門刈草以為長圍田獵者自門驅而
　　入禽獸向我而出者皆舍被驅而入者皆獲故以
　　前禽比去者不追獲者譬來則取之大意如此(並/語)
　　(録/)
　　東萊吕氏曰九五伊川說最要熟㸔邑人不誡雖
　　切近者亦不丁寜之象曰顯比之吉位正中也縁
　　自處得正中所以能盡顯比之道若使自立身偏
　　處不可謂正中(易/說)
上六比之无首凶象曰比之无首无所終也
　明道先生曰比之无首凶比之始不善則凶(劉絢/師訓)
　伊川先生曰六居上比之終也首謂始也凡比之道
　其始善則其終善矣有其始而无其終者或有矣未
　有无其始而有終者也故比之无首至終則凶也此
　據比中而言然上六隂柔不中處險之極固非克終
　者也始比不以道隙於終者天下多矣　比旣无首
　何所終乎相比有首猶或終違始不以道終復何保
　故曰无所終也(並易/傳)　敬是持己恭是接人與人恭
　而有禮言接人當如此也近世淺薄以相驩狎為相
　與以无圭角為相親愛如此者安能久若要久須是
　恭敬君臣朋友皆當以禮為主也比之上六曰比之
　无首凶象曰比之无首无所終也旣无首安得有終
　故曰无所終比之道須當有首也(劉元承/手編)
　　龜山楊氏曰比之時隂宜從陽也而上六居一卦
　　之上比之无首者也无首則无所從其凶不亦宜
　　乎(易/說)
　　白雲郭氏曰上六非天下之所比又不能比人為
　　臣而无君與无元首何異哉是以凶而无所終也
　　三有匪人之傷上有无首之凶皆逆比之道聖人
　　舍之者也四也初也其知幾乎故能非其應而獲
　　吉以是知比者必求大中至正而比之斯无不吉(易/説)
　　漢上朱氏曰六三動而比上上比乎三成乾乾為
　　首三者比上之始上者比三之終三不知比上則
　　比之无首上不知比三則比之无終比之无首无
　　所終矣正者宜吉然上六不免於凶者正而不知
　　用也道與人同者也不相親比與比之无首雖正
　　亦凶(易/傳)
　　新安朱氏曰隂柔居上无以比下凶之道也故為
　　无首之象而其占則凶也比无所終以上下之象
　　言之則為无首以始終之象言之則為无終无首
　　則无終矣(本/義)
　　東萊吕氏曰上六比之无首凶聖人因上六之无
　　終故推原其所以无終之由所謂无首却不是指初
　　六說大凡无終者皆縁无始今人言无終者以為
　　初閒本好只後來有少不好殊不知終之所以不
　　善者只縁初不善使初閒有一分未是處在當時
　　却未見到後來不善時皆自此一分發出　又曰
　　此卦大抵以五為主二與五正應切近故正无疑
　　四外比亦吉三惟不比故可傷若初只說比之始
　　又況以六居初其體本順故亦吉也(並易/說)　又曰
　　上六比之无首凶上居卦之終不曰无終凶而曰
　　无首凶何也見其无終則知其必无首矣治疾者
　　必推其致疾之由也(紀/聞)
　
　
　
　
　
　
　
　
　合訂刪補大易集義粹言卷十二
欽定四庫全書
　合訂刪補大易集義粹言卷十三
　　　　　　　　　　頭等侍衛納喇性徳編
䷈(乾下/巽上)
　伊川先生曰小畜序卦比必有所畜故受之以小畜
　物相比附則為聚聚畜也又相親比則志相畜小畜
　所以次比也畜止也止則聚矣為卦巽上乾下乾在
　上之物乃居巽下夫畜止剛健莫如巽順為巽所畜
　故為畜也然巽隂也其體柔順唯能以巽順柔其剛
　健非能力止之也畜道之小者也又四以一隂得位
　為五陽所説得位得柔巽之道也能畜羣陽之志是
　以為畜也小畜謂以小畜大所畜聚者小所畜之事
　小以隂故也彖専以六四畜諸陽為成卦之義不言
　二體葢舉其重者(易/傳)○或以小畜為臣畜君以大畜
　為君畜臣先生云不必如此說大畜只是所畜者大
　小畜只是所畜者小不必指定一件事便是君畜臣
　臣畜君皆是這箇道理隨大小用(楊遵/道録)○又曰小畜
　是所畜小及所畜雖大而少皆小畜也不必專言君
　畜臣臣畜君(唐棣/録)
　　東萊吕氏曰或問小畜一卦如何看曰以卦觀之
　　柔以巽順之道畜剛以爻觀之陽不受畜在人分
　　言之卑之畜尊下之畜上固當以巽順之道然有
　　剛明之才者亦豈可受畜於人耶(易/説)○又曰小畜
　　傳止則聚矣心散則道不積(己丑/課程)
小畜亨宻雲不雨自我西郊
　伊川先生曰雲隂陽之氣二氣交而和則相畜固而
　成雨陽倡而陰和順也故和若陰先陽倡不順也故
　不和不和則不能成雨雲之畜聚雖宻而不(一有/能字)成
　雨者自西郊故也東北陽方西南陰方自陰倡故不
　和而不能成雨以人觀之雲氣之興皆自四逺故云
　郊據四而言故云自我畜陽者四畜之主也(易/傳)○暢
　中伯問宻雲不雨自我西郊曰西郊陰所凡雨須陽
　倡乃成隂倡則不成矣今雲過西則雨過東則否是
　其義也所謂尚往者隂自西而往不待陽矣(唐棣/所編)○
　自東自北而風則雨自南自西則不雨何者自東自
　北皆屬陽(坎卦/本陽)陽倡而隂和故雨自西自南隂也隂
　倡則陽不和蝃蝀之詩曰朝隮于西崇朝其雨是陽
　來倡也故雨蝃蝀在東則是隂先倡也莫之敢指者
　非謂手指莫敢指陳也猶言不可道也易言密雲不
　雨自我西郊言自西則是隂先倡也故雲雖密而不
　雨(語/録)
　横渠先生曰自我西郊剛陽之氣進而不已也(易/說)
　　白雲郭氏曰剛徳天徳也天徳畜之則止不能畜
　　則失聖人之所以為聖以能畜天徳而已然畜有
　　二道有止而畜之者畜之大也故為大畜有入而
　　畜之者畜之小也故為小畜舍是皆不能畜矣能
　　大畜天徳則理非不亨小畜疑於未亨故言亨也
　　密雲不雨言畜之而未及用也自我西郊明其自
　　我畜之也自我畜之而未及用君子成己之道未
　　至於成物所以為小畜(易/說)
　　漢上朱氏曰小畜以隂畜陽惟九三一爻受畜所
　　畜者寡矣履以柔履剛六三不有其位履之而不
　　處也(叢/說)
　　新安朱氏曰巽亦三畫卦之名一隂伏於二陽之
　　下故其徳為巽為入其象為風為木小隂也畜止
　　之之義也上巽下乾以隂畜陽又卦唯六四一隂
　　上下五陽皆為所畜故為小畜又以隂畜陽能係
　　而不能固亦為所畜者小之象内健外巽二五皆
　　陽各居一卦之中而用事有剛而能中其志得行
　　之象故其占當得亨通然畜未極而施未行故有
　　密雲不雨自我西郊之象葢密雲隂物西郊隂方
　　我者文王自我也文王演易於羑里視岐周為西
　　方正小畜之時也筮者得之則占亦如其象云(本/義)
　　○小畜言以巽之柔順而畜三陽畜他不住大畜
　　則以艮畜乾畜得有力所以喚作大畜小畜亨是
　　說陽縁隂畜它不住故陽得自亨横渠言易為君
　　子謀不為小人謀凡言亨皆是說陽到得說隂處
　　便分曉說道小人吉亨字便是下面剛中而志行
　　乃亨○問嘗見人說此卦作巽體順是小人以柔
　　順小術畜君子故曰小畜不知如何先生曰易不
　　可専就人上説且就隂陽上看分明巽畜乾隂畜
　　陽故謂之小若配之人事則為小人畜君子也得
　　為臣畜君也得為因小小事畜止也得不可泥定
　　一事說(並語/録)
彖曰小畜柔得位而上下應之曰小畜健而巽剛中而
志行乃亨宻雲不雨尚往也自我西郊施未行也
　伊川先生曰言成卦之義也以隂居四又處上位柔
　得位也上下五陽皆應之為所畜也以一隂而畜五
　陽能係而不能固是以為小畜也彖觧成卦之義而
　加曰字者皆重卦名文勢當然單名卦唯革有曰字
　亦文勢然也○健而巽以卦才言也内健而外巽健
　而能巽也二五居中剛中也陽性上進下復乾體志
　在於行也剛居中為剛而得中又為中剛言畜陽則
　以柔巽言能亨則由剛中以成卦之義言則為隂畜
　陽以卦才言則陽為剛中才如是故畜雖小而能亨
　也○畜道不能成大如密雲而不成雨隂陽交而和
　則相固而成雨二氣不和陽尚往而上故不成雨葢
　自我陰方之氣先倡故不和而不能成雨其功施未
　行也小畜之不能成大猶西郊之雲不能成雨也(並/易)
　(傳/)○宻雲不雨尚往則氣散先隂變風氣隨風散(語/録)
　　藍田吕氏曰小畜大畜據其所自得也所得有小
　　大故謂之大畜小畜柔得位而上下應之畜之小
　　者也剛上而尚賢畜之大者也以巽畜健所畜小
　　也以止畜健所畜大也雲自東而徂西則雨自西
　　徂東則不雨隂生於西陽生於東陽往交隂隂能
　　固之乃雨隂往交陽而陽不應則何從而雨故自
　　我西郊者言雲自西而徂東也
　　龜山楊氏曰卦五陽而一隂則一隂為之主四以
　　隂居隂柔得位也為一卦之主而上下應之以隂
　　畜陽也陽大而隂小小者畜也此以六四一爻言
　　之也健而巽剛中而志行乃亨合一卦之才言之
　　也葢小者畜則无亨之道所畜亦小矣合一卦之
　　才則三陽健而進一隂體巽而上行九五剛得中
　　與之合志則志行矣是以亨也雲者氣之上升也
　　一隂畜之未能上達故宻雲不雨尚往也往則交
　　通咸和而為雨矣西郊隂所也東多風西多雨隂
　　陽之義故詩曰朝隮于西崇朝其雨自我西郊則
　　亦朝隮于西之意有雨之兆焉特施未行而已言
　　未則非終不行也(易/說)
　　白雲郭氏曰初之應四而曰上下應者陽道過盛
　　喜於從隂雖非其位而其志皆應之也剛中二之
　　天徳也志行四之巽志也剛徳居中而巽志行是
　　以亨也尚往者其道方行行猶未已也施未行者
　　澤未下也宻雲尚往則澤有必下之理君子成已
　　有必能成物之道盡其道則為大畜施未行故為
　　小畜也(易/說)
　　漢上朱氏曰柔自姤進而上行至四得位上下五
　　剛說而應之說則見畜矣一柔畜五剛則小畜大
　　臣畜君也五爻非所應亦曰應之隂者陽之所求
　　也故曰柔得位而上下應之曰小畜此以六四言
　　小畜之義也下乾健也上巽順也九二九五剛中
　　也健而濟之以巽則易入剛不過乎中則志行於
　　上下兩者得則柔道亨而陽為隂所畜矣故曰健
　　而巽剛中而志行乃亨此以兩體二五言小畜之
　　才也兊盛隂也宻雲者兊澤之氣上行也雨者陽
　　為隂所得相持而下者也六四志在畜君以往為
　　尚畜君者好君也不得於君其能畜乎故曰宻雲
　　不雨尚往也此再以六四言小畜也乾天也在内
　　外之交而見天際郊之象兊西也我者内為主柔
　　自下升天地之理陽倡則隂和西郊隂也宻雲不
　　雨隂先倡也以臣畜君雖尚往也然不待倡而先
　　之則其施未行施者膏澤下流也柔得位待倡而
　　往則君施行矣故曰自我西郊施未行也聖人言
　　此示臣强之戒且曰隂畜陽小畜大終不可以成
　　大事乾天下之至健至難畜者非剛健篤實輝光
　　日新其徳豈能畜之在卦氣為四月故太𤣥準之
　　以斂(易/說)
　　新安朱氏曰小畜柔得位至曰小畜以卦體釋卦
　　名義柔得位指六居四上下應謂五陽健而巽至
　　乃亨以卦徳卦體而言陽猶可亨也密雲不雨尚
　　往也言畜之未極其氣猶上進也(本/義)○尚往是隂
　　包他不住陽氣散了做雨不成所以云尚往也○
　　問宻雲不雨自我西郊先生云此是以巽畜乾巽
　　順乾健畜他不得故不能雨凡雨者皆是隂氣盛
　　凝結得宻方濕潤下降為雨且如飯甑葢得宻了
　　氣鬱不通四畔方有濕汗今乾上進一隂止他不
　　得所以彖中云尚往也是指乾欲上進之象到上
　　九則以卦之始終言畜極則散遂為既雨既處隂
　　徳盛滿如此所以有君子征凶之戒(並語/録)
象曰風行天上小畜君子以懿文徳
　伊川先生曰乾之剛健而為巽所畜夫剛健之性唯
　柔順為能畜止之雖可以畜止之然非能固制其剛
　健也但柔順以擾繫之耳故為小畜也君子觀小畜
　之義以懿美其文徳畜聚為藴畜之義君子所藴畜
　者大則道徳經綸之業小則文章才藝君子觀小畜
　之象以懿美其文徳文徳方之道義為小也(易/傳)
　　廣平游氏曰風行天上柔巽之上行也君子觀象
　　於此則美其文徳也天以剛健故其事武地以柔
　　順故其事文風之柔无所不入地類也故有文徳
　　之象舜之格有苗文徳之懿也詩稱仲山甫柔嘉
　　維則令儀令色則所以畜宣王者文徳而已矣故
　　有明哲保身之說異乎伊尹之於成湯太甲也(易/說)
　　龜山楊氏曰小畜之時以柔畜剛故君子以懿文
　　徳孔子曰逺人不服修文徳以來之則畜剛莫尚
　　乎文徳也(易/說)
　　兼山郭氏曰巽之畜乾隂之畜陽非可大也君子
　　體之懿文徳而已與夫多識前言往行以畜其徳
　　者異矣六四之畜正也猶巽從而後能之使非正
　　而行是妾婦之道也(易/說)
　　白雲郭氏曰文徳美徳也坤言文在中而文言曰
　　美在其中而暢於四支發於事業美之至也然則
　　畜之道必先畜美徳以成己而後可見於事業也
　　大畜之以畜其徳則天徳之大皆止而畜之矣乾
　　之不言所利猶大畜以畜其徳坤利牝馬之貞猶
　　懿文徳也風行天上是為巽入之道是我入而畜
　　之也天在山中則為來畜於我大小之辨如此(易/說)
　　漢上朱氏曰天剛徳文柔徳風行天上剛為柔所
　　畜小者畜也君子以是懿文徳傳言太虚無礙大
　　氣舉之(易/傳)
　　新安朱氏曰風有氣而無質能畜而不能久故為
　　小畜之象懿文徳言未能厚積而逺施也(本/義)○風
　　行天上小畜君子以懿文徳言畜它不住且只逐
　　些子發洩出來只以大畜比之便見得大畜說多
　　識前言往行以畜其徳小畜只是做得這些箇文
　　徳如威儀文辭之類○問風行天上小畜象義如
　　何曰天在山中大畜葢山是堅剛之物故能力畜其
　　三陽風是柔軟之物止能小畜之而已耳(並語/録)
初九復自道何其咎吉象曰復自道其義吉也
　伊川先生曰初九陽爻而乾體陽在上之物又剛健
　之才足以上進而復與在上同志其進復於上乃其
　道也故云復自道復既自道何過咎之有无咎而又
　有吉也諸爻言无咎者如是則无咎矣故云无咎者
　善補過也雖使爻義本善亦不害於道不如是則有咎
　之義初九乃由其道而行无有過咎故云何其咎无
　咎之甚明也○陽剛之才由其道而復其義吉也初
　與四為正應在畜時乃相畜者也(並易/傳)
　横渠先生曰以理而升進之於應也
　　藍田吕氏曰乾體本上乃今居下求復者也乾雖
　　求復當畜之時巽隂固之而求獲乎復然乾體當
　　復自道也巽雖固乾其體則巽六四以隂居隂獨
　　為正應以斯而復雖若犯上其義則吉無所疑也
　　龜山楊氏曰六四隂得位為一卦之主而初與之
　　為應受畜於四者也過未形而畜之其復自道矣
　　夫何咎之有故其義吉也(易/說)
　　白雲郭氏曰天徳之大而人畜之雖曰小畜亦已
　　艱矣唯早辯者易為力而不能早見者難為功故
　　小畜雖同而有初九九三之異也易為力則復自
　　道復自道則鮮失焉是以其義吉而无咎也然小
　　畜之道何與於復而初九九二曰復何哉葢大畜
　　畜而无失无失故无復小畜未能无失是以不免
　　有復也學者不能大畜則有小畜不能小畜則有
　　復雖初无異道葢力行有淺深耳(易/説)
　　漢上朱氏曰聖人欲明陽不受畜於陰之義故以
　　履小畜二卦反復明之小畜履之反初本在上二
　　本在五三本在四故初二皆以復言之三受畜而
　　不得復者也初者九之位九之位正也正者君子
　　之道初九不受畜而復四猶未為得所宜有咎然
　　由正道而復四亦以柔道下之何其咎哉於義吉
　　也(易/説)
　　五峯胡氏曰郭子儀雖為魚朝恩所忌然朝聞命
　　夕引道信命而行復自道者也是以姦邪莫之能
　　害而終吉也若李光弼因讒邪之間遂擁衆不朝
　　則不能復於道矣(易/説)
　　新安朱氏曰下卦乾體本皆在上之物志欲上進
　　而為隂所畜然初九體乾居下得正前逺於隂雖
　　與四為正應而能自守以正不為所畜故有進復
　　自道之象占者如是則无咎而吉也(本/義)○問初九
　　復自道何其咎吉此爻與四相應正為四所畜者
　　乃云復自道何邪曰易有不必泥爻義者如此爻
　　只平看自好復自道便吉復不自道便凶自无可
　　疑者矣○復自道之復與復卦之復不同復卦言
　　已前不見了這陽如今來復復自道是復它本位
　　從那道路上去如无往不復之復(並語/録)
　　東萊吕氏曰小畜初九復自道何其咎吉九二牽
　　復吉九陽也陽非久為隂所畜者也故其志皆欲
　　進復於上焉然則安於豢養而不復進者非可恥
　　邪(紀/聞)
九二牽復吉象曰牽復在中亦不自失也
　伊川先生曰二以陽居下體之中五以陽居上體之
　中皆以陽剛居中為隂所畜俱欲上復五雖在四上
　而為其所畜則同是同志者也夫同患相憂二五同
　志故相牽連而復二陽並進則陰不能勝得遂其復
　矣故吉也曰遂其復則離畜矣乎曰凡爻之辭皆謂
　如是則可以如是若已然則時已變矣尚何(一有/教字)誡
　乎五為巽體巽畜於乾而反與二相牽何也曰舉二
　體而言則巽畜乎乾全卦而言則一隂畜五陽也在
　易隨時取義皆如此也○二居中得正者也剛柔進
　退不失乎中道也陽之復其勢必强二以處中故雖
　強於進亦不至於過剛過剛乃自失也爻止言牽復
　而吉之義象復發明其在中之美(並易/傳)
　横渠先生曰初反自道三為說輻二以彚征在中故
　未為失(易/說)
　　藍田吕氏曰巽雖固乾而九五陽得尊位與二同
　　物二不敢進牽五求復居中无邪又不失乾當復
　　之義
　　龜山楊氏曰二之與五以剛畜剛非如初九之於
　　六四也故牽而後復所以吉者以其在中也居小
　　畜之時以剛畜剛非其道宜於自失矣而二五皆
　　剛而中故不自失也(易/說)
　　白雲郭氏曰不能辨之於早至二尤艱矣故牽而
　　後復也牽者强勉之義雖無自復之易然强勉能
　　復猶為吉也非二有剛中之徳亦將自失矣(易/說)
　　漢上朱氏曰小畜以一隂畜五陽五本二之位五
　　動則二應同志者也二乾體剛健五巽體柔巽二
　　進而欲復其所五以同志牽挽而復之巽為繩為
　　股艮為手牽復也二牽挽而後復者畜之已深不
　　若初九自道而復為易然在小畜之時五能下之
　　引類自助為得中道二復而在中亦不自失其正
　　而吉兩得之也易傳曰同患相憂二五志同故相
　　牽連而復二陽並進則隂不能勝得遂其復矣(易/傳)
　　新安朱氏曰三陽志同而九二漸近於隂以其剛
　　中故能與初九牽連而復亦吉道也占者如是則
　　吉矣亦者承上爻義(本/義)
　　東萊吕氏曰易傳云二五皆陽剛為隂所畜俱欲
　　上復陽之復其勢必强二以處中故雖强於進亦
　　不至於過剛元祐諸賢似當深體此義(己丑/課程)
九三輿說輻夫妻反目象曰夫妻反目不能正室也
　伊川先生曰三以陽爻居不得中而宻比於四隂陽
　之情相求也又暱比而不中為隂畜制者也故不能
　前進猶車輿說去輪輻言不能行也夫妻反目隂制
　於陽者也今反制陽如夫妻之反目也反目謂怒目
　相視不順其夫而反制之也婦人為夫寵惑既而遂
　反制其夫未有夫不失道而妻能制之者也故說輻
　反目三自為也○夫妻反目葢由不能正其室家也
　三自處不以道故四得制之不使進猶夫不能正其
　室家故致反目也(並易/傳)
　横渠先生曰近而相比故說輻而不能進反為柔制
　故曰反目非其偶也故不能正其室(易/說)
　　藍田吕氏曰九三一爻雖比六四當畜之時隂為
　　主故三陽不得進上雖巽體以陽居上陰之盛者
　　與三合志畜之愈固説輻而行反目不媒者也
　　龜山楊氏曰重剛而不中則身不行道矣身不行
　　道不行於妻子故輿説輻夫妻反目輿説輻不能
　　有行也切比於四為陰所畜不行於妻子也至於
　　夫妻反目則正家之道可知矣故曰不能正室也
　　(易/説)
　　白雲郭氏曰大畜有止畜之義説輻則止而不行
　　也小畜入而畜之有復之象焉復貴早辯過中則
　　危矣此牽復之後所以言説輻也説輻則害於行
　　道故又有夫妻反目之象夫妻反目道不行於一
　　家何以正天下是如輻壞而車不能行也孔子曰
　　大車无輗小車无軏其何以行之哉意與此同求
　　其所以然葢本於不能正室不能止室者其身不
　　正故也是以君子必篤於成已而後可以成物為是
　　故也大畜輿說輹止於二也良馬逐行道於三也
　　小畜牽復於二未為成徳故說輻於三不能行也
　　輹可說者也輻不可說者也(易/說)
　　漢上朱氏曰子夏傳虞翻本輻作輹當作輹上九
　　九三本相應若動而成震坤其輿也陽畫輿下横
　　木也為輹九三見畜不可動兊為毁折輿說輹矣
　　其能進乎震為夫離為妻為目巽為多白眼九三
　　剛而不中見畜而怒故反目相視妻制其夫男女
　　失位不能正室也三四巽離有家人象故以室言
　　之妻齊也敵夫之辭震離同象故曰夫妻初二畜
　　於巽而復獨九三畜於六四而不復者九三失道
　　比於四而悅之也陽无失道隂豈能畜之聖人詳
　　言此者為陽畜於隂之戒易傳曰未有夫不失道
　　而妻能制之也春秋傳晉獻公筮嫁伯姬於秦遇
　　歸妹之暌史蘇占之曰車脫其輹歸妹外卦震也
　　上六變離震毁車脫其輹與此爻及大畜九二同
　　象(易/傳)
　　新安朱氏曰九三亦欲上進然剛而不中迫近於
　　隂而又非正應但以隂陽相說而為所繫畜不能
　　自進故有輿說輻之象然以志剛故又不能平而
　　與之争故又為夫妻反目之象戒占者如是則不
　　得進而有所爭也程子曰說輻反目三自為也(本/義)
　　○小畜但能畜得九三一爻而已九三是迫近它
　　底那兩爻自牽連上來(語/録)
六四有孚血去惕出无咎象曰有孚惕出上合志也
　伊川先生曰四於畜時處近君之位畜君者也若内
　有孚誠則五志信之從其畜也卦獨一隂畜衆陽者
　也諸陽之志繫於四四苟欲以力畜之則一柔敵衆
　剛必見傷害唯盡其孚誠以應之則可以感之矣故
　其傷害逺其危懼免也如此則可以无咎不然則不
　免乎害矣此以柔畜剛之道也以人君之威嚴而㣲
　細之臣有能畜止其欲者葢有孚信以感之也○四
　既有孚則五信任之與之合志所以得惕出而无咎
　也惕出則血去可知舉其輕者也五既合志衆陽皆
　從之矣(並易/傳)
　横渠先生曰以隂居隂其體不躁故曰有孚能上比
　於五與之合志雖為羣下所侵被傷而去懷懼而出
　於義无咎(易/說)
　　龜山楊氏曰柔得位得柔巽之道也為一卦之主
　　而下當三陽之進勢不足畜之則傷而去惕而出
　　矣然得柔巽之道有孚也上承九五與之合志則
　　下不能害也雖惕而出終无咎也(易/說)
　　白雲郭氏曰以人畜天以柔畜剛非天下之至誠
　　其孰能與於此此六四有孚之道也六四以有孚
　　之道主於中又且惕然知懼此其所以免害而血
　　去且无咎矣葢一柔五剛有害而傷之之理故也
　　上合志者合九五有孚之志故志行也唯其上合
　　志是以能畜也(易/說)
　　漢上朱氏曰五君位體巽四近而相得以正相比
　　臣畜君者也四不繫應於初誠信孚於上有孚也
　　三陽務進而上四以一隂乗之若畜之以力隂陽
　　相傷可不惕懼乎唯誠信孚於上而與上之志合
　　則物莫之傷而惕懼逺矣伏坎為血為加憂巽為
　　多白眼惕也血去惕出者四五相易合志之象象
　　辭不言血去葢惕出則血去可知九五之剛六四
　　在下止畜其欲非誠信感之上下志合是嬰龍鱗
　　也豈能畜哉惟其有孚志合守正而見信故以此
　　處上下之際而无咎自古人臣得位上畜乎君下畜
　　乎衆君子不如六四之有孚未有不傷霍光之於
　　魏相蕭望之卒見傷也(易/傳)
　　五峯胡氏曰漢明帝察察剛急治楚王英獄无辜
　　連逮不可勝數羣臣希㫖无敢以情恕者獨侍御
　　史寒朗心傷其寃出萬死為无辜一言其言發於
　　忠誠惻怛有孚者也其情既伸其辭既達其義既
　　明故帝卒從其言死罪免而恐懼亡矣正君心救
　　无辜何咎之有(易外/傳)
　　新安朱氏曰以一隂畜衆陽本有傷害憂懼以其
　　柔順得正虚中巽體二陽助之是有孚而血去惕
　　出之象也无咎宜矣故戒占者亦有其徳則无咎
　　也(本/義)
九五有孚攣如富以其鄰象曰有孚攣如不獨富也
　伊川先生曰小畜衆陽為隂所畜之時也五以中正
　居尊位而有孚信則其類皆應之矣故曰攣如謂牽
　連相從也五必援挽與之相濟是富以其鄰也五以
　居尊位之勢如富者推其財力與鄰比共之也君子
　為小人所困正人為羣邪所厄則在下者必攀挽於
　上期與同進在上者必援引於下與之勠力非獨推
　己力以及人也固資在下之助以成其力耳○有孚
　(一有/而字)攣如葢其鄰類皆牽攣而(一无/而字)從之與衆同欲
　不獨有其富也君子之處艱厄惟其至誠故得衆力
　之助而能濟其衆也(並易/傳)
　横渠先生曰六四為衆陽之主已能接之以信攣如
　不疑則亦為衆所歸故曰富以其鄰(易/說)
　　藍田吕氏曰九五為二所牽二中无邪乾體當復
　　不能深距者也然陽居尊位全盛之勢可以及鄰
　　鄰志不同均富及之冀為吾用鄰為四與上也
　　龜山楊氏曰剛巽乎中正有孚也居得尊位剛巽
　　以畜而上下從之攣如者也攣如言從之固也從
　　而與之共天位食天禄能富以其鄰者也六四柔
　　得位而不尊為小畜之主三陽下進不足以畜之
　　故傷而去懼而出雖與上合志能无咎而已唯九
　　五以剛巽乎中正而衆陽從之故能富以其鄰而
　　不獨富也夫小畜以柔畜為主而九五以剛者以
　　其居巽體故也居巽之極故雖剛而不過(易/說)
　　白雲郭氏曰九五合六四誠信之志攣衆剛而畜
　　之是富以其鄰者也富以其鄰則以畜衆為富不
　　以獨智為富矣此明畜之君道如大舜善與人同
　　取諸人以為善是也易言富以其鄰者乾之象也
　　不富以其鄰者坤也乾大也坤吝嗇也(易/說)
　　漢上朱氏曰五近四相得无應以分其志有孚也
　　易言交如者異體交也言攣如者同體合也四五
　　同巽體君臣合志攣如也小畜一隂畜五陽常恐力
　　不足而見傷五於畜時雖得尊位而不能畜以其
　　富也委之於鄰併力而畜之有孚攣如則衆陽皆
　　為我所用矣陽實為富隂虚為貧四虚五實而五
　　與之共位食禄四得盡其心能以富用其鄰也以
　　如師能左右之曰以相比為鄰巽離亦鄰也富以
　　其鄰不獨富謂富善人也(易/傳)
　　五峯胡氏曰舜既受堯之命有天下而堯朝舊臣
　　如共工讙兜伯鯀佐堯治天下其執權利之日久
　　矣舜江海陶漁之人也雖以堯命聴居其上其志
　　未嘗不欲専命使舜不得有為於天下也然舜以
　　天徳居天位其有孚可知固將分天職與天下聖
　　賢共治之分天禄與天下聖賢共食之列天位與
　　天下聖賢共守之豈姦邪之臣所能遏哉是以九
　　官命而不仁者逺矣攣如富以其鄰此之謂也(易/外)
　　(傳/)
　　新安朱氏曰巽體三爻同力畜乾鄰之象也而九
　　五居中處尊勢能有為以兼乎上下固為有孚攣
　　固用富厚之力而以其鄰之象以猶春秋以某師
　　之以言能左右之也占者有孚則能如是也(本/義)
　　富以其鄰以上合志是說上面巽體同力畜乾鄰
　　如東家取箇西家取箇取上下兩畫也此言五居
　　尊位便動得那上下底攣如如手把攣住之象○
　　孚有在陽爻有在隂爻伊川謂中虚信之本中實
　　信之質○問小畜卦以一隂而畜五陽而九五乃
　　云富以其鄰是與六四之隂并刀而畜下三陽不
　　知九五何故反助隂邪先生曰九五上九皆為隂
　　所畜又是同巽之體故反助之也(並語/録)
上九既雨既處尚徳載婦貞厲月幾望君子征凶象曰
既雨既處徳積載也君子征凶有所疑也
　伊川先生曰九以巽順之極居卦之上處畜之終從
　畜而止者也為四所止也既雨和也既處止也隂之
　畜陽不和則不能止既和而止畜之道成矣(一作畜/道之成)
　(也/)大畜畜之大故極而散小畜畜之小故極而成尚
　徳載四用柔巽之徳積滿而至於成也隂柔之畜剛
　非一朝一夕能成由積累而至可不戒乎載積滿也
　詩云厥聲載路婦貞厲婦謂隂以隂而畜陽以柔而
　制剛婦若貞固守此危厲之道也安有婦制其夫臣
　制其君而能安者乎○月望則與日敵矣幾望言其
　盛將敵也隂已能畜陽而云幾望何也此以柔巽畜
　其志也非力能制也然不已則將盛於陽而凶矣於
　幾望而為之戒曰婦將敵矣君子動則凶也君子謂
　陽征動也幾望将盈之時若已望則陽已消矣尚何
　戒乎○既雨既處言畜道積滿而成也隂將(一作/既)盛
　(一有/則字)極君子動則有凶也隂敵陽則必消陽小人抗
　君子則必害君子安得不疑慮乎若前知疑慮而警
　懼求所以制之則不至於凶矣(並易/傳)
　　廣平游氏曰以臣畜君至於和且至則畜道成矣
　　猶當尚徳以載之不可以賢臨之也尚徳者无所
　　不用徳也故象以為徳積載何則君臣夫婦人合
　　也人合者易以睽故雖貞而厲若恃此以行而不
　　止則隂疑於陽月盈而逼矣故雖君子之道猶為
　　凶也所謂有疑者隂疑於陽之謂也(易/説)
　　龜山楊氏曰三陽下進一隂畜之不能固故宻雲
　　不雨尚往也至上九則往極矣故既處夫隂陽和
　　則雨而婦以順為正雖畜而至於雨以是為正則
　　厲矣夫月遡日以為明者也望則與日敵矣故幾
　　望則不可過君子至是而猶征焉則凶之道也葢
　　小畜以隂畜陽為主其極必有疑陽之戰故戒之
　　如此(易/說)
　　白雲郭氏曰小畜宻雲不雨之象至上九畜道成
　　而後既雨也既雨則小畜之道盡矣是安於畜者
　　也故曰既處君子於成終之際未嘗不思戒焉戒
　　而尚徳則无顛覆之憂婦人以順為貞不知尚天
　　徳之大以持守之是以危也幾望將盈也将盈之
　　時居位之極知進不知退是以征凶有所疑者盈
　　滿皆有疑之時故君子戒之孔子言知及之仁能
　　守之所謂尚徳者如此夫畜徳既成尚戒其失況
　　畜之未成者乎(易/說)
　　漢上朱氏曰大畜畜之以止畜極則散小畜畜之
　　以巽極則畜道成矣上九動而畜三九三止而見
　　畜坎見兊澤流既雨也既雨則陽與隂和矣九三
　　不往而還其所既處也既處則不進矣陽剛健既
　　雨既處豈一日畜之哉柔巽易入陽說而受制則
　　剛者退避柔者尚之積之甚㣲至於載之而有不
　　知也坎為輪乾陽徳也而在下巽陰徳也而在上
　　陽反載之矣巽為婦當以柔巽從夫為徳隂而畜
　　陽柔而畜剛非徳之正以是為正守而不變危厲
　　之道譬之月也望則陰道盛滿即復虧而成巽巽
　　畜乾豈婦徳哉坎為月離為日在兌西月望之時
　　也六四未中幾望也君子上九也陰盛陽消君子
　　有害動而去之則正征以正行也然不可動動則
　　凶故不得已而處有所疑也巽為不果疑也可動
　　者其唯小畜之初乎(易/傳)
　　五峯胡氏曰東漢閹宦之盛自孝和永元中鄭衆
　　始得與聞政事且宦者出入禁闥以奉承為事者
　　也暱比則易以親順事則易以信其後遂得天寵
　　日侵朝權至永興之時中官近習手握王爵口含
　　天憲政令一由之出矣然賢者猶或用勢已張而
　　未成也及元熹之末遂黨錮賢智舉不得進其勢
　　於是乎成矣所以及此者以其暱比順事足以惑
　　媚人君而桓靈之君心與之同性與之合既雨既
　　處也彼趙忠張讓之徒豈知其非日以益甚終受
　　誅戮固其宜矣婦貞厲也雖然閹豎也而執國柄
　　政自己出侵逼人主月幾望矣陳蕃竇武以區區
　　之力不復顧慮誦言誅之欲以一日而奪百有餘
　　年憑藉之權不亦難乎孔子曰有所疑者戒當時
　　君子必知疑慮徐思所以制之則不至於凶矣(易/外)
　　(傳/)
　　新安朱氏曰畜極而成陰陽和矣故為既雨既處
　　之象葢尊尚陰徳至於積滿而然也陰加於陽故
　　雖正亦厲然陰既盛而抗陽則君子亦不可以有
　　行矣其占如此為戒深矣(本/義)○上九爻辭殊不可
　　斷若人占得此爻則吉凶未可知然易占法有活
　　法聖人因事教人如有是徳而得是爻則為吉无
　　是徳而得是爻則不應須如此看乃活如輿説輻
　　夫妻反目一爻可謂不好然能以剛自守則雖得
　　此爻而凶不應矣○上九雖是隂畜陽至極處和
　　而為雨畢竟隂制陽是不順所以雖正而厲○既
　　雨既處言便做畜得住了做得雨後這氣畢竟便
　　透出散了徳積是說隂徳婦人雖正亦危月才滿
　　便虧君子到此亦行不得這是那隂陽皆不利底
　　象(並語/録)
　　東萊吕氏曰既雨既處尚徳載而繼之曰婦貞厲
　　周公之憂懼有以也(己丑/課程)
　
　
　
　
　
　
　
　合訂刪補大易集義粹言卷十三
欽定四庫全書
　合訂刪補大易集義粹言卷十四
　　　　　　　　　　頭等侍衛納喇性徳編
䷉(兊下/乾上)
　伊川先生曰履序卦物畜然後有禮故受之以履夫
　物之聚則有大小之别髙下之等美惡之分是物畜
　然後有禮履所以繼畜也履禮也禮人之所履也為
　卦天上澤下天而在上澤而處下上下之分尊卑之
　義理之當也禮之本也常履之道也故為履履踐也
　藉也履物為踐履於物為藉以柔藉剛故為履也不
　曰剛履柔而曰柔履剛者剛乗柔常理不足道故易
　中惟言柔乗剛不言剛乗柔也言履藉於剛乃見卑
　順說應之義(易/傳)
　　東萊吕氏曰物畜然後有禮言物惟畜之多故好
　　譬如水積畜多故波瀾自然成文又如燈燭若一
　　燈一燭固未見好惟多後彼此交光然後可觀(易/說)
履虎尾不咥人亨
　伊川先生曰履人所履之道也天在上而澤處下以
　柔履藉於剛上下各得其義事之至順理之至當也
　人之履行如此雖履至危之地亦无所害故履虎尾
　而不見咥囓所以能亨也(易/傳)
　　白雲郭氏曰履者行道之義乾在上天道也天道
　　至大天下之所難履而行之也故有履虎尾之象
　　履虎尾直取其難非取其為害也然履虎尾者有
　　咥人之患履乾之道者雖難而无咥人之患惟有
　　亨之理也孔子言博施濟衆則曰堯舜其猶病諸
　　言修己以安百姓則曰堯舜其猶病諸信乎天道
　　之難履如此(易/說)
　　新安朱氏曰兊亦三畫卦之名一隂見於二陽之
　　上故其徳為說其象為澤履有所躡而進之義也
　　以兊遇乾和說以躡剛强之後有履虎尾而不見
　　傷之象故其卦為履而占如是也人能如是則處
　　危而不傷矣(本/義)
彖曰履柔履剛也説而應乎乾是以履虎尾不咥人亨
剛中正履帝位而不疚光明也
　伊川先生曰兊以陰柔履藉乾之陽剛柔履剛也兊
　以説順應乎乾剛而履藉之下順乎上陰承乎陽夫
　下之正(一作/至)理也所履如此至順至當雖履虎尾亦
　不見傷害以此履行其亨可知○九五以陽剛中正
　尊履帝位苟无疚病得履道之至善光明者也疚謂
　疵病夬履是也光明徳盛而輝光也(並易/傳)
　横渠先生曰説雖應乾而二不累五也○无隂柔之
　累故不疚此所以正一卦之徳也(並易/説)
　　藍田吕氏曰履踐而行也兊有所進居乾之後六
　　三以一隂進逼於乾柔履剛者也履道莫艱於此
　　此履所以名也乾虎也六三進逼於乾履虎尾者
　　也以説應者物莫之傷故不咥人亨也
　　廣平游氏曰卦之才則以一柔進退履衆剛故有
　　履虎尾之象然而不咥人亨者説而應乎乾故也
　　葢説而已不應乎乾則不敬應乎乾而已非説則
　　不和夫敬以和何事不行君子之所履苟在於是
　　則雖暴人之前无虞矣雖蠻貊之邦行矣況於華
　　夏乎故履虎尾不咥人而又亨也君子之所履未
　　嘗不在於禮而禮勝則離今至於履虎尾而亨則
　　其它可知矣此履之善也此合一卦之才言之若
　　就一爻之義則六三蹈虎尾而凶矣故爻彖異辭
　　猶之彖言剛中正履帝位而不疚而九五言夬履
　　貞厲也○剛中正履帝位而不疚者兊澤下流故
　　也膏澤下於民則貴為天子富有四海而内省不疚
　　矣此天下所以心恱而誠服也天下心恱而誠服
　　則親之若父母仰之若日月敬之如神明畏之如
　　雷霆可不謂光明矣夫若其據利勢之重阻法度
　　之威以臨莅天下而澤不加於民則民胥咨怨疾
　　首蹙頞而相告矣夫如是則從之者勢也而心背
　　之事之者貌也而腹非之夫何光明之有(並易/傳)
　　龜山楊氏曰上天下澤尊卑之分定矣卦之所以
　　為履也履禮也九三處兌而承乾說而應乎乾者
　　也禮以用和為貴說而應和之至也用和以往雖
　　履至危之地无所害矣故曰履虎尾不咥人亨夫
　　乾剛中正徳威而光明矣故履帝位而不疚病也
　　不疚言安於其位也然獨稱帝位者葢禮者天地
　　之别也以天地之别言之則上下之分勢相絶矣
　　故稱帝焉以言其與天同體也(易/說)
　　兼山郭氏曰乾天道也天之道剛健中正唯中正
　　可以應之中則不欺正則不邪持此以履虎尾可
　　也故禮之質忠信而已矣(易/說)
　　白雲郭氏曰履之所以難者以六三之柔而履天
　　之剛徳是以難也說而應乎乾則與乾合徳是以
　　能履而有不咥人亨之象剛中正九五也履帝位
　　而不疚然後其道下濟而光明疚則不能光明也
　　剛徳常過過則疚剛而不過斯不疚矣故允恭克
　　讓堯所以光被温恭允塞舜所以文明皆剛而中
　　正者也謂之不疚如此(易/說)
　　漢上朱氏曰履踐也言踐履之道一柔而履二剛
　　上為乾剛所履不言剛履柔者三柔履之主也以
　　柔履剛踐履之難處之得其道履之至善也故曰
　　柔履剛此以六三一爻言履之義也卦後為尾兊
　　為虎為口虎口咥人者也乾健也上九極乾六三
　　以柔履其後上九與三相易上復成兊是履猛虎
　　之尾怒而見咥者也三兊體下說乎人之情上應
　　乎乾上極健而我應之以和雖剛而不忤和而不
　　流柔而不犯推是道以行蹈吕梁之險可也故處
　　乎五剛之間柔而能亨闗子明曰履而不處其周
　　公乎故曰說而應乎剛是以履虎尾不咥人亨此
　　合兩體言履至危而亨也九五以天徳臨下剛不
　　中正有所偏係則君子畏禍將去之小人以柔邪
　　而進陽為隂所病矣九五中正踐帝位立乎萬物
　　之上无所累其心舜禹之有天下也履道至此光
　　明格於上下矣離為明疚病也隂陽失位為病六
　　三不正五不應之不疚也故夫子賛之曰剛中正
　　履帝位而不疚光明也今之王古之帝也獨於履
　　言帝位者易君徳而當君位者五卦否无妄同人
　　遯乾體也而无履之時有是徳有是時而履是位
　　者唯履而已上下履位物物循理之時也在卦氣
　　為六月太𤣥凖之以禮(易/傳)
　　五峯胡氏曰袁渙之荅吕布嚴顔之荅張飛薛包
　　之事父母謝安之待桓温所處至順所言至當皆
　　以柔履剛說而應之故雖履强猛暴戾之地終不
　　見傷害也紂至强暴也而文王徽柔懿恭以事之
　　故能免於羑里以西伯一怒而安天下之民剛得
　　中正履帝位而不疚其徳光大明於天下後世也
　　其亨可知(易外/傳)
　　新安朱氏曰柔履剛以二體釋卦名義説而應以
　　卦徳釋彖辭剛中正又以卦體明之指九五也(本/義)
　　　履虎尾言履危而不見傷之象便是後履前之
　　意隨著它後去　履卦上乾下兊以陰躡陽是隨
　　後躡他如踏他脚迹相似所以云履虎尾是隨後
　　去履他尾也故於卦之三四爻發履虎尾之義便
　　是陰去躡他陽背脊後處伊川却説作履藉説得
　　生受了(並語/録)
　　東萊吕氏曰履徳之基也履之為卦上乾下兊所
　　謂以柔履剛兊柔也乾剛也兊以柔見履於剛是
　　卑順自處得其分所以履之為義學者踐履其用
　　朂切孔子彖辭履虎尾不咥人亨天下之至危者
　　莫如履虎尾今則履虎尾而无吞噬之患自此以
　　往何所不可所謂履者凡履踐之道皆在焉聖人
　　繫之以辭獨舉最危者言之何也大抵學者踐履
　　工夫須於至難至危之處自試驗過得此處方始
　　无往不利若舍至難至危其它踐履不足道也先
　　難之義也說而應乎乾惟易簡始知險阻若欲履
　　虎尾之至危以剛很不可以機械亦不可惟以柔
　　順和恱則雖處至危之地亦无所不安矣彖又推
　　究其本意曰剛中正履帝位而不疚光明也孔子
　　葢以君位言之凡孔子之彖易多是發其大者以
　　示人天下之至危无過於履虎尾天下之至尊者
　　无過於履帝位舉二大端以示人凡履踐之事莫
　　不在其中矣九五以剛而居中得正然而申之以
　　不疚之辭何也葢履天位至難雖以中正之徳若
　　非慄慄危懼用剛之過則夬履貞厲惟是履帝位
　　而不疚然後光明學者當深玩夫子之彖辭自履
　　帝位推之自尊及卑自履虎尾推之自危及安引
　　而伸之觸類而長之天下之時位莫不皆在其中
　　矣(易/說)
象曰上天下澤履君子以辨上下定民志
　伊川先生曰天在上澤居下上(一作/天)下之正理也人
　之所履當如是故取其象而為履君子觀履之象以
　辨别上下之分以定其民志夫上下之分明而後民
　志有定民志定然後可以言治民志不定天下不可
　得而治也古之時公卿大夫而下位各稱其徳終身
　居之得其分也位未稱徳則君舉而進之士修其學
　學至而君求之皆非有預於己也農工商賈勤其事
　而所享有限故皆有定志而天下之心可一後世自
　庶士至於公卿日志於尊榮農工商賈日志於富侈
　億兆之心交騖於利天下紛然如之何其可一也欲
　其不亂難矣此由上下无定志也君子觀履之象而
　分辨上下使各當其分以定民之心志也(易/傳)
　　廣平游氏曰天髙地下禮制行矣人之所履禮而
　　已故上天下澤有履之象君子觀象於此則可以
　　辨上下上下既辨則民分立而民志定矣此以成
　　卦之體言之也○禮者所以辨上下而定民志也
　　葢上下之分嚴則豐者不為有餘殺者不為不足
　　而民志定此先王因人性以制之而理之不可易
　　也其或强有力者竊其非分而有之欲自以為榮
　　是播其惡適足以發笑而自黜爾所有者非其分
　　既不足以為榮而身陷不義更足以為辱愚孰甚
　　焉此藏文仲居蔡所以為不智也季氏以八佾舞
　　三家以雍徹正類於此而臧文仲當時名大夫必
　　嘗以智稱故仲尼以為何如其智以明其大者不
　　知其它不足稱也如以為先王之為禮將以籠天
　　下之愚而拘之則荀卿化性起偽之說行矣譬如
　　今人未仕而服青紫人必以為病狂文仲之愚不
　　幸類此(並易/說)
　　龜山楊氏曰禮莫大於明分分之不明則為下者
　　不安於下而志不定志不定則覬覦之心生覬覦
　　之心生則陵僭之禍起而亂之所由作也夫天澤
　　定位上下之分明矣六三說而應乎乾則為下而
　　安於下者也此履之所以成象也故君子觀履之
　　象以辨上下定民志(易/説)
　　白雲郭氏曰伊川曰後世士夫公卿日志於尊榮
　　農工商賈日志於侈富此葢民志未定欲其不亂
　　難矣雍曰上天下澤言天道居上則澤必下及也
　　君子之澤无它焉使斯民各安其分无乖争之變
　　而已故曰辨上下定民志上下既辨則民服事其
　　上而下无覬覦又安有不定之志哉(易/説)
　　漢上朱氏曰天澤相際目力之所極則視之一也而
　　上下實異體不可不辨禮者人所履表㣲者也坤
　　為民㢲為不果疑也故君子以禮辨上下定民志
　　古之治天下者思去民之疑志以定之爾(易/説)
　　東萊吕氏曰象曰上天下澤履君子以辨上下定
　　民志天處上澤處下尊卑各得其分大抵尊卑貴
　　賤本皆有定位為尊者處尊為卑者處卑雖萬鍾
　　之禄不自以為多抱闗擊柝不自以為寡若是上
　　下无辨宜賤者處貴宜卑者處尊民志便不定何
　　者才能相若徳業相若而一貴一賤安得不生叛
　　援之心乎君子之辨上下本非强以私意安排上
　　天下澤物各付物各隨尊卑之分而已然而尊卑
　　分明无如天地天尊地卑最是上下之辨之大者
　　上天下地反為否何也取象之義又須識所謂上
　　天下澤與上天下地不同上天下澤所謂山澤通
　　氣氣升於天辨位之中自有融通之理此其所以
　　為履若上天下地天氣不下降地氣不上騰則雖
　　辨而无接此其所以為否也(易/說)
初九素履往无咎象曰素履之往獨行願也
　明道先生曰素履者雅素之履也初九剛陽素履已
　定但行其志爾故曰獨行願也(劉絢/師訓)
　伊川先生曰履不處者行之義初處至下素在下者
　也而陽剛之才可以上進若安其卑下之素而往則
　无咎矣夫人不能自安於貧賤之素則其進也乃貪
　躁而動求去乎貧賤耳非欲有為也既得其進驕溢
　必矣故往則有咎賢者則安履其素其處也樂其進
　也將有為也故得其進則有為而无不善乃守其素
　履者也○安履其素而往者非苟利也獨行其志願
　爾獨専也若欲貴之心與行道之心交戰於中豈能
　安履其素也(並易/傳)
　横渠先生曰隂累不干无應於上故其履潔素(易/說)○
　又曰正已而不求於人不願乎其外之盛者(正/蒙)
　　廣平游氏曰中庸言君子素其位而行不願乎其
　　外葢位有貴賤得喪而君子不因其位而改其素
　　也履之初言素履亦猶是也素之為言无飾也大
　　行不加窮居不損豈借美於外哉孟子所謂不願
　　人之膏梁文繡者是也履此而往則志之所祈嚮
　　者非有徇乎人也獨行其平昔之志而已故曰獨
　　行願也在履之初未交於物故有素之象(易/說)
　　龜山楊氏曰君子素其位而行素履也不願乎其
　　外則无入而不自得矣故往无咎初九在一卦之
　　下君子敬修其可願在此時而已(易/說)
　　兼山郭氏曰初九素富貴行乎富貴素貧賤行乎
　　貧賤素夷狄行乎夷狄素患難行乎患難初復之
　　始也是以言素(易/說)
　　白雲郭氏曰素有先定於内之義素定於内則隨
　　事之來履而往之又何咎矣素富貴則可以行富
　　貴素貧賤則可以行貧賤故孔子曰不以其道得
　　之不處也不以其道得之不去也此素富貴貧賤
　　之道也可以仕則仕可以止則止可以久則久可
　　以速則速此孔子之素履也素履行已之義非澤
　　民之道故曰獨行願也伊川曰若欲貴之心與欲
　　行道之心交戰於中豈能安履其素也(易/說)
　　漢上朱氏曰初在履之下而正安於下不援乎上
　　者也四動而求之斯可往矣往以正不失其素履
　　往成㢲㢲為白亦素也故往无咎履九五中正君
　　位也四爻不正初九獨正往之四者將以正夫衆
　　不正獨行願也非厭貧賤也非利富貴也是以往
　　无咎易傳曰夫人不能自安於貧賤之素則其進
　　也乃貪躁而動求去乎貧賤爾非欲有為也既得
　　其進驕溢必矣故往則有咎(易/傳)
　　五峯胡氏曰張良以布衣起為帝者師及功成天
　　下定則從赤松子遊楊秉以儒生起為三公嘗稱
　　我有三不惑酒色財也此安其卑下之素往行其
　　志願者也故貴勢不能動其心利禄不能亂其操
　　以是而行豈有咎乎(易外/傳)
　　新安朱氏曰以陽在下居履之初未為物遷率其
　　素履者也占者如是則往而无咎也(本/義)
　　東萊吕氏曰初九素履往无咎言人當件件守初
　　心如自貧賤而之富貴不可以富貴移其所履惟
　　素履故无咎葢不為地位所移也此最是教人出
　　門第一步(易/說)
九二履道坦坦幽人貞吉象曰幽人貞吉中不自亂也
　伊川先生曰九二居柔寛裕得中其所履坦坦然平
　易之道也雖所履得坦易之道亦必幽靜安恬之人
　處之則能貞固而吉也九二陽志上進故有幽人之
　戒○履道在於安靜其中恬正則所履安裕中若躁
　動豈能安其所履故必幽人則能堅固而吉葢其中
　心安静不以利欲自亂也(並易/傳)
　横渠先生曰中正不累无援於上故中不自亂得幽
　人之正(易/說)
　　藍田吕氏曰二體陽居隂以中自守履道之所尚
　　也履斯以進坦然易行守斯以處保乎終吉隠顯
　　同致无所不宜也
　　龜山楊氏曰剛中而承柔異乎六三之履虎尾也
　　故曰履道坦坦坦坦者言所履夷易而无難也居
　　中處說而上无應故曰幽人顔淵在陋巷不改其
　　樂是也非中不自亂何以與此苟有應乎上則為
　　禹稷之事非幽人也古之聖人雖在側㣲若將終
　　身焉中不自亂故也若夫外騖而以紆朱懷金為
　　樂則利欲交戰於胷中而能不自亂者未之有也
　　其能貞吉不亦逺乎(易/說)
　　白雲郭氏曰居君位而得中九五也居臣位而得
　　中九二也剛中之道自非大人難於兩立此九二
　　所以為幽人之象也履得其道而坦坦平且易也
　　幽人之履如此何適而非貞吉乎孟子曰我无官
　　守我无言責則吾進退豈不綽綽然有餘裕哉履
　　道坦坦之謂也故惟孟子然後有餘裕不然雖周
　　公大聖人亦有䟦疐之患不得為坦坦也幽人剛
　　中處道深逺非富貴貧賤所能移大丈夫也况志
　　已素定豈有中亂之道哉(易/說)
　　五峯胡氏曰黄憲汪汪如萬頃波澄之不清撓之
　　不濁非有驚衆險異之行也初舉孝亷又辟公府
　　友人勸之仕憲亦不之拒也行至京師竟无所就
　　若其中以利欲自亂豈能從容應之若是乎(易外/傳)
　　漢上朱氏曰二動成震震為大途坤為平衍履道
　　坦坦也道中正也初動二成坎坎為隠伏初未往
　　二伏於坎中幽人也幽人言靜而无求及初復位
　　動而不失其正幽人之貞也正則吉初之應四動
　　而往靜而來上下无常也而幽人守正所履坦坦
　　者自若其中不自亂也坤為亂二正得中不自亂
　　也久幽而不改其操者其唯九二乎易傳曰九二
　　陽志上進故有幽人之戒(易/傳)
　　新安朱氏曰剛中在下无應於上故為履道平坦
　　幽獨守貞之象幽人履道而遇其占則貞而吉矣
　　(本/義)○履道道即路也伊川這一卦說那大象并素
　　履履道坦坦處却說得好(語/録)
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
　康節先生曰三皇同聖而異化五帝同賢而異教三
　王同才而異勸五伯同術而異率同術而異率者必
　以力以力率民者民亦以力歸之故尚爭夫爭也者
　爭夫利者也取以利不以義然後謂之爭小爭交以
　言大爭交以兵爭夫强弱者也猶借夫名焉者謂之
　曲直名也者命物正事之稱也利也者養人成務之
　具也名不以仁无以守業利不以義无以居功利不
　以功居名不以業守則亂矣民所以必爭之也五伯
　者借虚名以爭實利者也帝不足則王王不足則伯
　伯又不足則夷狄矣若然則五伯不謂无功於中國
　語其王則未也過夷狄則逺矣周之東遷文武之功
　徳於是乎盡矣猶能維持二十四君王室不絶如綫
　夷狄不敢屠害中原者猶五伯借名之力也是故能
　以力率天下者天下亦以力歸焉所以聖人有言曰
　眇能視跛能履履虎尾咥人凶武人為于大君其斯
　之謂歟(觀物/内篇)
　伊川先生曰三以陰居陽志欲剛而體本陰柔安能
　堅其所履故如盲眇之視其見不明跛躄之履其行
　不逺才既不足而又處不得中履非其正以柔而務
　(一作/勝)剛其履如此是履於危地故曰履虎尾以不善
　履履危地必及禍患故曰咥人凶武人為于大君如
　武暴之人而居人上肆其躁率而已非能順履而逺
　到也不中正而志剛乃為羣陽所(一有/不字)與是以剛躁
　蹈危而得凶也○陰柔之人其才不足視不能明行
　不能逺而乃務剛所履如此其能免於害乎○以柔
　居三履非其正所以致禍害被咥而凶也以武人為
　喻者以其處陽才弱而志剛也志剛則妄動所履不
　由其道如武人而為大君也(並易/傳)
　横渠先生曰大君者為衆爻之主也武人者剛而不
　徳也(易/説)
　　藍田吕氏曰眇跛廢者也爻皆陽而已獨陰位且
　　不當則其用偏廢雖能視能履不足任也位既不
　　當而以柔履剛必有咥人之凶也體隂居陽不中
　　不正柔邪而為暴亂者也質雖柔而志剛也
　　廣平游氏曰六三以一隂獨立於羣陽之中而又
　　處非其位故有眇跛之象猶之隂而无匹也眇能
　　視跛能履明不足而行不全也故有武人之象若
　　用此以蹈危其能无傷乎惟武人用此以聴命於
　　大君則處陽而志剛可以有為矣大君剛中正而
　　履帝位者也明足以照理行足以率人故武人聴
　　命而有為可以无虞而有功矣(易/說)
　　龜山楊氏曰六三居不當位體柔而志剛非履之
　　正也禮者中而已矣不中不足以有明眇者之視
　　也體柔則不足以與行跛者之履也其視不明其
　　行不正雖居安且不可况履危陷難乎故履虎尾
　　咥人凶陽在前履虎尾也然以成卦之才言之則
　　六三以柔順之質說而應乎乾雖履至危之地无
　　害矣故履虎尾不咥人亨以一爻言之柔失位不
　　中而上承三陽近而不相得則履虎尾咥人而凶
　　者也易中隨時取義故不同也夫見善未必明而
　　用心剛者武夫也以隂居陽故志剛也由是而進
　　為於君克全者葢寡矣故不言吉凶以其吉凶未
　　定故也(易/說)
　　兼山郭氏曰離為目六三不正之離也㢲為股六
　　三毁折之股也以是為明以是為行不可也六三
　　上下履剛而其體則柔志剛矣而中未能實也且
　　震為龍則兌為虎兌三見口是以有咥人之象所
　　以見咥无中正將之故也(易/說)
　　白雲郭氏曰六三以隂居陽无中正之道又以一
　　柔介五剛之間勢无全人故有眇跛之義也以是
　　而視以是而履所以遇咥人之凶矣夫居五剛之
　　中履於上則不能履於下視於前則不能視於後
　　常有不足之道故眇也跛也遇咥也皆以不足故
　　也位不當者豈以非其所居歟武人三軍之勇者
　　視不勝猶勝則其視一於進而已自反而縮雖千
　　萬人吾往則其履亦一於進而已此所以惟武人
　　可用是道以有為于大君也夫武人可用有為于
　　大君者以其志剛也故爻辭於咥人凶之後繼以
　　武人為于大君而象言志剛不言其凶吉者明武
　　人可用也履之爻六三九五皆有二義亦如否之
　　小人吉大人否亨恒之婦人吉夫子凶皆難以一
　　義明矣(易/說)
　　漢上朱氏曰六三離為目兊毁之眇也眇者不能
　　視逺言其智不足以有明也㢲為股兊折之跛也
　　跛者不能行逺言其才雖有上九之應不足以相
　　與而行也卦一隂介五陽剛健之中才智不足處
　　非其位柔不勝剛必有凶禍故曰咥人之凶位不
　　當也卦後為尾兊為虎為口履乾之後三往乎上
　　成兊虎口嚙之咥人之象六三位不當一也在卦
　　言不咥人亨爻言咥人凶者卦體說而應乎乾應
　　則以柔應剛以說應健如列禦冦所謂達其怒心
　　也爻則才知不足而有為于大君妄動也是不知
　　宋王之猛者也乾五為君上九大君也兊西方肅
　　殺之氣武也天右行故天事武三居中志也六柔
　　居三志剛也六三往之上九武人有為于大君志
　　剛則決不慮其才知不足而決於有為致咥之道
　　盆成括是已觀六三妄動而凶則知初九之往為
　　吉矣(易/傳)
　　五峯胡氏曰吕布剛決不常智卑而才小雖統衆
　　為將固不足以濟亂也然以董卓之悖逆而殺之
　　以袁紹之背叛而絶之眇能視跛能履者也其見
　　非能窮理其行非能盡義亦廹劫於形勢因以為
　　功耳使布統御於人遵約束而行則未必不為名
　　將如尉遲敬徳之流保其天禄矣以其剛決武暴
　　而居人上自主一方也故躁率妄行謀不中禮義
　　動不中幾㑹履虎尾蹈危難終為曹操所禽而被
　　咥人之凶焉(易外/傳)
　　新安朱氏曰六三不中不正柔而志剛以此履乾
　　必見傷害故其象如此而占者凶又為剛武之人
　　得志而肆暴之象如秦政項籍豈能久也(本/義)○武
　　人為于大君必有此象但六三隂柔不見得有武
　　人之象(語/録)
九四履虎尾愬愬終吉象曰愬愬終吉志行也
　伊川先生曰九四陽剛而乾體雖居四剛勝者也在
　近君多懼之地无相得之義五復剛決之過故為履
　虎尾愬愬畏懼之貌若能畏懼則當終吉葢九雖剛
　而志柔四雖近而不處故能兢慎畏懼則終免於危
　而獲吉也○能愬愬畏懼則終得其吉者志在於行
　而不處也去危則獲吉矣陽剛能行者也居柔以順
　自處者也(並易/傳)
　横渠先生曰三五不累於己處多懼之地近比於三
　能常自危則志願終吉陽居隂故不自肆常自危也
　(易/說)
　　藍田吕氏曰履道尚行則虎尾不可不履四以陽
　　居隂質剛而志柔懼而獲吉志行也
　　龜山楊氏曰以剛承陽處多懼之地履虎尾之象
　　也然而體剛而志柔知愬愬戒懼順以從上故志
　　行而終吉矣(易/說)
　　白雲郭氏曰九四近剛決之君處多懼之地而能
　　愬愬恐懼所謂戰戰兢兢如臨淵履冰者也豈有
　　不終吉者哉此聖人居危難之道也志行者不失
　　其所志之謂也舜之志孝也文王之志仁也父頑
　　母嚚而克諧以孝舜居難而志行也出羑里而請
　　除炮烙之刑文王居難而志行也(易/說)
　　漢上朱氏曰九四履三陽之後下有兊虎履虎尾
　　也五剛四近君多懼然以陽居隂謙而不處動成
　　震震為恐懼愬愬也恐懼則敬慎敬慎則動無非
　　正始也履虎尾終也恐懼不失其正而志上行于
　　君終吉也中為志動則行(易/傳)
　　五峰胡氏曰東漢之初竇融保據河西専有方面
　　厥後歸命光武以為大司空居近君之地光武剛
　　强明決以法術制馭臣下之君也融嘗專制則光
　　武心忌本處于外入居大官則舊功臣心不平履
　　虎尾也然融謙恭小心有子欲其怐恂守道不願
　　其才能其畏慎可知愬愬畏慎也融能如是不以
　　寵利居成功其志行也故終吉(易外/傳)
　　新安朱氏曰九四亦以不中不正履九五之剛然
　　以剛居柔故能戒懼而得終吉(本/義)○志行也只是
　　說進將去(語/録)
九五夬履貞厲象曰夬履貞厲位正當也
　伊川先生曰夬剛決也五以陽剛乾體居至尊之位
　任其剛決而行者也如此則雖得正猶危厲也古之
　聖人居天下之尊明足以照剛足以決勢足以專然
　而未嘗不盡天下之議雖芻蕘之㣲必取此其所以
　為聖也履帝位而光明者也若自任剛明決行不顧
　雖使得正亦危道也可固守乎有剛明之才苟專自
　任猶為危道況剛明不足者乎易中云貞厲義各不
　同隨卦可見○戒夬履者以其正當尊位也居至尊
　之位據能專之勢而自任剛決不復畏懼雖使得正
　亦危道也(並易/傳)
　　龜山楊氏曰履禮也禮以用和為貴故曰履和而
　　至九二九四皆體剛而志柔履而和者也故吉六
　　三體柔而志剛以和為體也而又失位不中和而
　　不以禮節者也故亦不可行九五剛當位而履履
　　而不用和者也故曰夬履貞厲夬謂以剛決而履
　　也居履之時上下之位定九五以剛中正而履尊
　　位其徳可謂不疚矣以爻趨時而不以和則非履
　　之善也故雖正亦厲矣(易/說)
　　白雲郭氏曰夬決也剛決不已之辭也以陽居陽
　　剛之過也剛過而自任其剛宜為致凶之道然以
　　居位正當故特貞厲而已非所謂履帝位而不疚
　　者也彖論中正故發其光明之美爻言夬履故示
　　以剛決之戒道之常變如此位正當者猶以用剛
　　而厲則知位非正當者凶矣(易/說)
　　漢上朱氏曰六三履虎尾咥人凶者位不當也九
　　五其位正其徳當而貞厲者剛天徳不可為首也
　　九五履乎正位當用六三之柔濟乎剛健而說決
　　而和斯可以履天下之籍矣人君擅生殺之柄不
　　患乎无威患乎剛過不能以柔濟則臣下恐懼而
　　不進人君守此不變危厲之道兊為決三五相易
　　成夬故曰夬履或曰六三不正何以用之義取柔
　　濟剛也易傳曰古之聖人居天下之尊明足以照
　　剛足以決勢足以専然未嘗不盡天下之議(易/傳)
　　五峰胡氏曰夬剛決也堯舜之聖猶曰欽明文思
　　允恭克讓禹戒舜曰无若丹朱傲仲虺稱湯曰從
　　諫弗咈先民時若詩稱文王曰小心翼翼葢優游
　　從容寛大盡下者聖人之容止也能如是則履帝
　　位而不疚矣若自以為居位正當任其剛決不復
　　畏慎則徳不能日新往往日退不如其初此危道
　　也故曰貞厲(易外/傳)
　　新安朱氏曰九五以剛中正履帝位而下以兊說
　　應之凡事必行无所疑礙故其象為夬決其履雖使
　　得正亦危道也故其占為雖正而危為戒深矣傷
　　於所恃也(本/義)○夬履貞厲如東坡所謂憂治世而
　　危明主也○夬履是做得忒快雖合履底也有危
　　厲○問履卦以兊遇乾和說以躡剛强之後所以
　　有履虎尾而不傷之象但彖言剛中正履帝位而
　　不疚正指九五而言而九五爻辭乃曰夬履貞厲
　　有危象焉何也先生曰夬決也九五以剛中正履
　　帝位而下又以和說應之故其所行果決自為无
　　所疑礙所以雖正亦厲葢曰雖使得正亦危道也
　　為戒深矣○問剛中正履帝位而不疚光明也此
　　是指九五而言然九五爻辭則云夬履貞厲與彖
　　似相反何邪先生曰九五以剛居上下臨柔說之
　　人故決然自為而无所疑不自知其過於剛耳(並/語)
　　(録/)
上九視履考祥其旋元吉象曰元吉在上大有慶也
　明道先生曰視履考祥居履之終反觀吉凶之祥周
　至則善吉也故曰其旋元吉(劉絢/師訓)
　伊川先生曰上處履之終於其終視其所履行以考
　其善惡禍福若其旋則善且吉也旋謂周旋完備无
　不至也人之所履考視其終若終始周完无疚善之
　至也是以元吉人之吉凶繫其所履善惡之多寡吉
　凶之小大也○上履之終也人之所履善而吉至於
　終周旋无虧乃大有福慶之人也人之行貴乎有終
　(並易/說)
　横渠先生曰視所履以考求其吉莫如旋而反下則
　獲應而有喜也○乘剛未安其進也寧旋(並易/説)
　　廣平游氏曰視所履之善惡所以考失得之報葢
　　禍福之來必象其徳而還之也在履之上為履道
　　之成在我者无非禮矣故其旋元吉其旋者象其
　　履以還之之謂也(易/說)
　　龜山楊氏曰履道之終視履考祥之時也禮雖以
　　進為文進極而過中亦不可行矣故其終也旋乃
　　元吉旋反也(易/說)
　　兼山郭氏曰視履者猶洪範之五事也考祥者猶
　　念用庶徵也其旋元吉猶嚮用五福也禮自外作
　　故上天下澤為履樂由中出故雷出地奮為豫禮主
　　於敬故愬愬終吉用和為貴故夬履貞厲孔子曰
　　履徳之基所宜盡心焉(易/說)
　　白雲郭氏曰先人曰視履猶洪範之五事也考祥
　　猶念用庶徵也其旋元吉猶嚮用五福也雍曰視
　　履而考其祥則其動容周旋之間元吉著矣所以
　　大有慶也大有慶者一人有慶兆民賴之也(易/說)
　　漢上朱氏曰祥者吉之先見生於所履者也視我
　　之所履則吉之來可考而知之矣天下之理未有
　　出而不反者也上九所履不邪其旋反者必元吉
　　也陽為大為慶上動以正乃致大有吉慶之道故
　　曰元吉在上三在内為離目視履也上動而三有
　　慶其旋元吉也上履之終故其祥可考焉(易/傳)
　　五峯胡氏曰曾子寢疾病謂門人曰啟予足啟予
　　手詩云戰戰兢兢如臨深淵如履薄冰而今而後
　　吾知免夫小子夫人以一善一功一言一事欣然
　　自喜自足而不能有終者多矣焉知君子以天下
　　萬世為消息沒身而後已乎曾子啟手足可謂視
　　履考祥矣必得正而斃可謂其旋元吉矣(易外/傳)
　　新安朱氏曰視履之終以考其祥周旋无虧則得
　　元吉占者禍福視其所履而未定也若得元吉則
　　大有福慶也(本/義)○視履考祥居履之終視其所履
　　而考其祥做得周備底則大吉若只是半截時无
　　由考得其祥後面半截却不好未可知旋是那團
　　旋來却到那起頭處(語/録)
　
　
　
　
　
　
　
　
　
　
　
　
　
　合訂刪補大易集義粹言卷十四
欽定四庫全書
　合訂刪補大易集義粹言卷十五
　　　　　　　　　　頭等侍衛納喇性徳編
䷊(乾下/坤上)
　康節先生曰皇帝王伯者聖人之時也易詩書春秋
　者聖人之經也時有消長經有因革時有消長否泰
　盡之矣經有因革損益盡之矣否泰盡而體用分損
　益盡而心迹判體與用分心與迹判聖人之事業於
　是乎備矣(觀物/内篇)○又曰乾坤交而為泰變而為雜卦
　也(觀物/外篇)
　伊川先生曰泰序卦履而泰然後安故受之以泰履
　得其所則舒泰泰則安矣泰所以次履也為卦坤隂
　在上乾陽居下天地隂陽之氣相交而和則萬物生
　成故為通泰(易/傳)
　　東萊吕氏曰履而泰然後安故受之以泰此最宜
　　詳味履所履也履而不安則俯仰有愧安得泰(易/說)
泰小往大來吉亨
　康節先生曰諸卦不交於乾坤者則生於否泰否泰
　乾坤之交也(觀物/外篇)
　伊川先生曰小謂隂大謂陽往往之(一作/居)於外也來
　來居於内也陽氣下降隂氣上交也隂陽和暢則萬
　物生遂天地之泰也以人事言之大則君上小則臣
　下君推誠以任下臣盡誠以事君上下之志通朝廷
　之泰也陽為君子隂為小人君子來處於内小人往
　處於外是君子得位小人在下天下之泰也泰之道
　吉而且亨也不云元吉元亨者時有汙隆治有小大
　雖泰豈一槩哉言吉亨則可包矣(易/傳)
　　新安朱氏曰泰通也為卦天地交而二氣通故為
　　泰正月之卦也小謂隂大謂陽言坤往居外乾來
　　居内又自歸妹來則六往居四九來居三也占者
　　有剛陽之徳則吉而亨矣(本/義)
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
　康節先生曰天與人相為表裏天有隂陽人有邪正
　邪正之由繫乎上之所好也上好徳則民用正上好
　佞則民用邪正邪之由有自來矣雖聖君在上不能
　无小人是難其為小人雖庸君在上不能无君子是
　難其為君子自古聖君之盛未有如唐堯之世君子
　何其多邪時非无小人也是難其為小人也故君子
　多也所以雖有四凶不敢肆其惡自古庸君之盛未
　有如殷紂之世小人何其多邪時非无君子也是難
　其為君子也故小人多也所以雖有三仁不能遂其
　善是知臣擇君君擇臣者是繫乎人也君得臣臣得
　君者是非繫乎人也繫乎天者也(觀物/内篇)○又曰樵者
　問漁者曰小人可絶乎曰不可君子禀陽正氣而生
　小人禀隂邪氣而生无隂則陽不成无陽則隂不成
　无小人則君子亦不成唯以盛衰乎其間也陽六分
　則隂四分隂六分則陽四分隂陽相半則各五分矣
　由是知君子小人之時有盛衰也治世則君子六分
　君子六分則小人四分小人固不勝君子矣亂世則
　反是君君臣臣父父子子兄兄弟弟夫夫婦婦謂各
　安其分也君不君臣不臣父不父子不子兄不兄弟
　不弟夫不夫婦不婦謂各失其分也此則由世治世
　亂使之然也君子常行勝言小人常言勝行故治世
　則篤實之士多亂世則縁飾之士衆篤實鮮不成事
　縁飾鮮不敗事多成國興多敗國亡家亦由是而興
　亡也夫興家興國之人與亾國亡家之人相去一何
　逺哉(邵子/外書)
　伊川先生曰小往大來隂往而陽來也則是天地隂
　陽之氣相交而萬物得遂其通泰也在人則上下之
　情交通而其志意同也○陽來居内隂往居外陽進
　而隂退也乾健在内坤順在外為内健而外順君子
　之道也君子在内小人在外是君子道長小人道消
　所以為泰也既取陰陽交和又取君子道長陰陽交
　和乃君子之(一无/之字)道長也(並易/傳)
　　龜山楊氏曰往自内出也來自外至也陽大而陰
　　小小者未往則陰為内主陽无自而到故小往而
　　後大來否反泰者也故大往而後小來亦若是而
　　已此陰陽之義君子小人進退之象也小人在内
　　而能進君子者未之有也夫天地交則氤氲而化
　　醇故萬物通上下交則貴貴尊賢之義明故其志
　　同内陽而外陰以二體言也内健而外順以卦之
　　才言也内君子而外小人君子道長小人道消以
　　卦之時言也有其體而後有以成其才有其才而
　　後有以御其時三者備則泰之為泰而吉亨之義
　　盡於此矣(易/説)
　　兼山郭氏曰凡陽稱大陰稱小小者已往大者當
　　來往者屈而來者伸則陽來而變陰上順而從下
　　也其始也天氣下降地氣上騰故天地交其終也
　　陽進而隂順故上下交夫天地交萬物生人道交
　　功勲成凡賦形於天地受氣於陽隂无不泰也泰
　　者主人道而言是以言君子道長小人道消也(易/說)
　　白雲郭氏曰泰通之大者也通不足以盡之故曰
　　泰小大云者乾為大坤為小陽為大隂為小君上
　　為大臣下為小君子為大小人為小總衆類而言
　　之故特曰大小也三隂升而往三陽降而來故曰
　　小往大來陽來故吉道交故亨天地交萬物之泰
　　也上下交人道之泰也其志同者君臣同心同徳
　　以泰天下者也内陽而外隂天地之道泰也内健
　　而外順乾坤之道泰也内君子而外小人天下國
　　家之道泰也消長者有漸之辭(易/說)
　　漢上朱氏曰小者自内而往大者自外而來隂陽
　　之氣往來相交故亨交以正故吉吉亨者吉以亨
　　也以天地言之乾坤交而成震震萬物通也天地
　　之泰也以上下言之上下交而二五不失中其志
　　同也君臣之泰也不交則不通不同則不交此再
　　言泰小往大來所以吉亨也以氣言之内陽而外
　　隂則通以徳言之内健而外順則通以天下言之
　　内君子而外小人則通泰者通而治也是故君子
　　内則其道日長小人外則其道日消如是乃能存
　　泰而不入於否矣闗子明曰乾來内坤往外則君
　　子闢小人闔故名之曰泰反是名之曰否作易者
　　其闢君子而通小人之闔也故以君子名其卦在
　　卦氣為正月故太𤣥凖之以達交(易/傳)
　　新安朱氏曰論隂陽各有一半聖人於泰否只為
　　陽說道理看來聖人出來做須有一箇道理使得
　　天下皆為君子世間人多言君子小人常相半不
　　可太去治他急迫之却為害不然如舜湯舉皋陶
　　伊尹不仁者逺自是小人皆不敢為非被君子夾
　　持得皆革面做好人了(語/䤸)
　　東萊吕氏曰内陽外隂内健外順則兩得其處使
　　陽在外則迫隂在内則暗弱矣内君子外小人則
　　小人趨事赴功反為君子所役初不必去小人也
　　葢内外止隔一壁在處之如何耳(易/說)○又曰泰内
　　健而外順否内柔而外剛何也乾健也坤順也否
　　則上下不交有天地之形而无乾坤之用故不言
　　健順(己丑/課程)
象曰天地交泰后以財成天地之道輔相天地之宜以
左右民
　伊川先生曰天地交而隂陽和則萬物茂遂所以泰
　也人君當體天地通泰之象而以財成天地之道輔
　相天地之宜以左右生民也財成謂體天地交泰之
　道而財制成其施為之方也輔相天地之宜天地通
　泰則萬物茂遂人君體之而為法制使民用天時因
　地利輔助化育之功成其豐美之利也如春氣發生
　萬物則為播殖之法秋氣成實萬物則為收斂之法
　乃輔相天地之宜以左右輔助於民也民之生必頼
　君上為之法制以教率輔翼之乃得遂其生養是左
　右之也(易/傳)○李嘉仲問裁成天地之道輔相天地之
　宜如何曰天地之道不能自成須聖人裁成輔相之
　如嵗有四時聖人春則教民播種秋則教民收穫是
　裁成也教民耡耘灌溉是輔相也又問以左右民如
　何古之盛時未嘗不教民故立之君師設官以治之
　周公師保萬民與此卦言左右民皆是也後世未嘗
　教民任其自生自育只治其鬬而已(唐棣/所編)
　　廣平游氏曰財成天地之道猶言燮理隂陽也輔
　　相天地之宜猶言寅亮天地也寅亮者事功之所
　　及如羲和之職是也此體天地交泰之事也至於
　　燮理則非體道之全而與天地相流通者不足以
　　與此此體天地交泰之道也財者節其過也猶言
　　範圍成者補其虧也猶言彌綸範之使有常則日
　　月无薄蝕陵谷无遷易四時常若風雨常均若此
　　者範之者也圍之使无踰則春无淒風秋无苦雨
　　冬无愆陽夏无伏隂若此者圍之者也彌之使不
　　虧其體則覆燾者統元氣持載者統元形陽敷而
　　能生隂肅而能成夫是之謂彌綸之使无失其叙
　　則日月代明寒暑迭運將來者進成功者退夫是
　　之謂綸(易/說)
　　龜山楊氏曰天地之氣交通成和泰之象也先王
　　財成輔相體此道而已苟无是道雖有周公之法
　　不行矣(易/說)
　　兼山郭氏曰復隂上而陽下隂往而陽來亦可以
　　謂之交乎不可也復陽來而未中也臨四隂已用
　　二陽當來亦可以謂之交乎未可也臨陽進而未
　　壯也至於泰則上下中而隂陽分小者往而大者
　　來是以謂之交也葢天施復於子地化紐於丑人
　　生自寅成於申故子為天正丑為地正寅為人正
　　自子至寅三陽生而三才之道備故泰者可以修
　　人事以奉天時之時也故曰天地交泰后以財成
　　天地之道輔相天地之宜以左右民后君也凡君
　　道者當法之也今夫日月之代明四時之運行天
　　之道也然而不能无過與不及之差天人之交勝
　　也若乃聖王在上則日月不過而四時不忒財成
　　之有道也凡物春生之夏長之秋成之冬藏之天
　　地之宜也然而不能无有餘不足之異人事之不
　　齊也若乃聖王在上則東作西成之有序輔相之
　　有政也至於民受天地之中以生莫不有君臣父
　　子天下謂之達道莫不有仁有勇天下謂之達徳
　　良知良能皆出於人之性也其或有入於罟擭陷
　　阱而莫之知避其或知中庸之道而莫知可能葢
　　左右之无術也若乃聖王在上則左之右之俾輔
　　翼之又從而振徳之左右之有方也然而三者之
　　序亦何施而可乎葢上治之道有出於精神之運
　　心術之動不可得而言之其有見於成法者如洪
　　範之五行應之以五事而休咎之徵若合符節是
　　以文王陟降在帝左右有不可勝言者也其下治
　　之道則至於山川草木鳥獸蟲魚之化不可勝紀
　　其有見於政事者若虞夏之九功洪範之八政山
　　林有時藪澤有禁則穀與魚鼈不可勝食材木不
　　可勝用至於九敘唯歌有不可勝陳者也在民則
　　天命之謂性我則使生者有以養死者有以葬謂
　　率性之謂道我則謹庠序之教申之以孝弟之義
　　謂修道之謂教我則建用皇極而納之於大中及
　　其至也嚮之者惠以五福違之者威以六極是以
　　堯舜之民比屋可封用此道也嗚呼是三者非泰
　　之時則不能行泰之時非内健外順之君則不可
　　致君以是而君臨相以是而修輔故文武汲汲仲
　　尼皇皇其有意於此乎(易/說)○后以財成天地之道
　　輔相天地之宜賛化育之謂也(中庸/解)
　　和靖尹氏曰或問天地與我同生㑹否或疑之荅
　　曰輔相天地之宜者是誰胡不思之天地設位而
　　易行乎其中苟非其人道不虚行㑹否又問曰天
　　之所以為天地之所以為地必由於人若无其人
　　則不能為天地豈不是與我同生乎曰如何見得
　　寛曰稷之播種禹抑洪水周公懲戎狄孔子作春
　　秋孟氏闢楊墨易曰天地設位聖人成能成其能
　　者人也於是天得以為天地得以為地乃知人之
　　所負荷者可謂至重舜人也吾人也我猶未免為
　　鄉人不能盡其道也先生曰甚善此語昔嘗聞於
　　二先生也又曰寛借先生蜀本王弼注周易嘗點
　　注其中有隔書紙上先生題曰易之道如日􁀈但
　　患於理未精誠於機㑹則暗於理者也聖人復生
　　恐不易我之言寛因請問寛見先生此說機㑹豈
　　非當泰時便可裁成輔相當否時便可儉徳否先
　　生曰非也吾看易逆數也故立是說若既是其時
　　人誰不會如此做政在未到泰之上六便要知泰
　　將極也未到否之上九便要知否欲傾也此謂機
　　㑹此吾因易逆數而言
　　白雲郭氏曰有復姤然後有臨遯有臨遯然後有
　　否泰復姤臨遯隂陽之偏得其正者其泰否乎正
　　故交偏則不交也故曰天地交泰六十四卦之中
　　隂陽得其正而交者獨泰一卦而已此泰之時所
　　以為難遇也泰之時萬物盛極而人不知有節故
　　欲財成輔相焉葢聖人體天地交泰之道財而制
　　之以成人道又因天地生物之宜為之播殖收斂
　　東作西成以輔相之是以天地交泰之道左右吾
　　民也(易/説)
　　漢上朱氏曰泰者天地交也財成輔相者以人道
　　交天地也兊刻制坤成物因天地之道而財成之
　　也則物不屈於欲震左兌右輔相也因天地之宜
　　而輔相之則人不失其利左右亦震兊也坤為民
　　財成輔相以左右民者立人道也財裁古通用(易/傳)
　　新安朱氏曰裁成以制其過輔相以補其不及(本/義)
　　○財成是截做段子底輔相是佐助他底天地之
　　化儱侗相續下來聖人便截作段子如氣化一年
　　一周聖人與他截做春夏秋冬四時○問裁成輔
　　相字如何解曰裁成猶裁截成就之也輔相者便
　　只是於裁成處以補其不及而已問裁成何處可
　　見曰眼前皆可見且如君臣父子兄弟夫婦聖人
　　便為制下許多禮數倫序只此便是裁成處至大
　　至小之事皆是固是萬物本有此道理若非聖人
　　裁成之亦不能得如此齊整此皆天地之所不能
　　為而聖人能之所以賛天地之化育而功與天地
　　參也○問裁成輔相无時不當然何獨於泰時言
　　之先生曰泰時則萬物各遂其理方始有裁成輔
　　相處若否塞不通一齊都无理會了如何裁成輔
　　相得(並語/録)
　　東萊吕氏曰天地交泰正極治之時也又何必裁
　　成輔相為聖人則不然方且兢兢業業盡其裁成
　　輔相之道葢天地交泰雖有時而不可久惟聖人
　　自有胷中之天地胷中者交泰則有形之天地不
　　期而自交泰是聖人未嘗有所待也(易/說)
初九㧞茅茹以其彚征吉象曰拔茅征吉志在外也
　伊川先生曰初以陽爻居下是有剛明之才而在下
　者也時之否則君子退而窮處時既(一作/將)泰則志在
　上進也君子之進必與其朋類相牽援如茅之根然
　拔其一則牽連而起矣茹根之相牽連者故以為象
　彚類也賢者以其類進同志以行其道是以吉也君
　子之進必以其類不唯志在相先樂於與善實乃相
　賴以濟故君子小人未有能獨立不賴朋類之助者
　也自古君子得位則天下之賢萃於朝廷同志協力以
　成天下之泰小人在位則不肖者並進然後其黨勝
　而天下否矣葢各從其類也○時將泰則羣賢皆欲
　上進三陽之志欲進同也故取茅茹彚征之象志在
　外上進也(並易/傳)
　　龜山楊氏曰茅之為物至潔而其用重㧞之則連
　　茹而出君子以其彚征之象也否之時不能无君
　　子泰之時亦不能无小人泰之初上下始交也小
　　者未盡往則豈一君子之力獨能伸哉故以其彚
　　征乃吉(易/說)
　　白雲郭氏曰君子小人各從其類不能相入也故
　　言拔茅茹彚征則得志故吉志在外者君子以獨善
　　為内而以澤加於民為外也昔堯用舜而野无遺
　　賢者其㧞茅茹之謂乎(易/說)
　　漢上朱氏曰茅上柔下剛而潔白君子之象也㧞
　　其一則其根牽引連茹而起君子引類之象也茹
　　根也三陽同志外有應初九上應四四來援之成
　　巽初往成震震為蕃鮮㢲為白茹者初九之剛也
　　初往則二三同類牽連而進伏艮為手拔茅連茹
　　以其彚征也征正行也利於正行故吉君子在上
　　必引其類將以合君子之類併天下之力以濟其
　　道於泰不然小人以朋比而强君子以寡助而弱
　　亦何由泰哉(易/傳)
　　新安朱氏曰三陽在下相連而進拔茅連茹之象
　　征行之吉也占者陽剛則其征吉矣郭璞洞林讀
　　至彚字絶句下卦放此(本/義)○先生問時舉看易如
　　何時舉云只看程易見其只就人事上說无非日
　　用常行底道理先生曰易最難看須要識聖人當
　　初作易之意且如泰之初九拔茅茹以其彚征吉
　　謂其引賢類進也都不正說引賢類進而云㧞茅
　　何耶如此之類要須思量某之啟蒙自說得分曉
　　且試去看因云某少時看文字時凡見有說得合
　　道理底須旁搜逺取必要看得他透今之學者多
　　不如是如何時舉退看啟蒙晚往侍坐時舉云向
　　者看程易只就注解上生議論却不曽靠得易看
　　所以不見得聖人作易之本意今日看啟蒙方見
　　得聖人一部易皆是假借虚設之辭葢縁天下之
　　理若正説出便只作得一件用唯以象言則當卜筮
　　之時看是甚事都來應得如泰之初九若正作引
　　賢類進說則便只作得引賢類進用唯以拔茅茹
　　之象言之則其他事類此者皆可應也啟蒙警學
　　篇云理當既實事來尚虚用應始有體該本无便
　　見得易只是虚設之辭看事如何應耳未知如此
　　看得否先生然之(語/録)
　　東萊吕氏曰初九伊川說雖是但有未盡意當泰
　　之初賢人彚征人君不能徧識必首先用一大賢
　　則天下之賢人自然牽連而進如舜之選於衆舉
　　皋陶則八元八凱皆進湯選於衆舉伊尹則旁招
　　俊乂如仲虺之徒皆進象曰志在外也謂上三爻
　　是外卦初言在外者葢否之時斂志在内今時既
　　泰所志在外將以行其志也(易/說)
九二包荒用馮河不遐遺朋亡得尚于中行象曰包荒
得尚于中行以光大也
　伊川先生曰二以陽剛得中上應於五五以柔順得
　中下應於二君臣同徳是以剛中之才為上所專任
　故二雖居臣位主治泰者也所謂上下交而其志同
　也故治泰之道主二而言包荒用馮河不遐遺朋亾
　四者處泰之道也人情安肆則政舒緩而法度廢弛
　庶事无節治之之道必有包含荒穢之量則其施為
　寛裕詳宻弊革事理而人安之若无含𢎞之度有忿
　疾之心則無深逺之慮有暴擾之患深弊未去而近
　患已生矣故在包荒也用馮河泰寧之世人情習於
　久安安於守常惰於因循憚於更變非有馮河之勇
　不能有為於斯時也馮河謂其剛果足(一作/可)以濟深
　越險也自古泰治之世必漸至於衰替葢由狃習安
　逸因循而然自非剛斷之君英烈之輔不能挺特奮
　發以革其弊也故曰用馮河或疑上云包荒則是包
　含寛容此云用馮河則是奮發改革似相反也不知
　以含容(一作/𢎞)之量施剛果之用乃聖賢之為也不遐
　遺泰寧之時人心狃於泰則苟安逸而已烏能復深
　思逺慮及於遐逺之事哉治夫泰者當周及庶事雖
　遐逺不可遺若事之㣲隠賢才之在僻(一作/側)陋皆遐
　逺者也時泰則固遺之矣朋亾夫時之既泰則人習
　於安其情肆而失節將約而正之非絶去其朋與之
　私則不能也故云朋亡自古立法制事牽於人情卒
　不能行者多矣若夫禁奢侈則害於近戚限田産則妨
　於貴家如此之類既不能(一无既/不能字)斷以大公而必行
　則是(一有/不字)牽於朋比也治泰不能朋亡則為之難矣
　治泰之道有此四者則能合於九二之徳故曰得尚
　于中行言能配合中行之義也尚配也○象舉包荒
　一句而通解四者之義言如此則能配合中行之徳
　而其道光明顯大也(並易/傳)
　横渠先生曰中行中立之行也若朋比則未足尚也
　舜文之大不是過也(易/說)
　　藍田吕氏曰九二之徳以乾下坤上中正无頗此
　　所以得尚乎中行
　　龜山楊氏曰包荒在宥之而不治也治則或傷之
　　矣用馮河過中者不弃也弃之則立賢有方矣不
　　遐遺不忘逺也朋亡不泄邇也周公思兼三王以
　　施四事如是而已此大臣之任也周公人臣也而
　　思兼三王之事以上下交而志同故也夫為人臣
　　若周公可也世儒謂周公為人臣不得為之功故
　　得用人臣不得用之禮樂失其㫖矣(易/説)
　　兼山郭氏曰昔武王克商召太公而問之曰將奈
　　其士衆何太公曰臣聞愛其人者兼屋上之烏憎
　　其人者惡其儲胥咸劉厥敵靡使有餘王曰不可
　　太公出召公入王曰為之奈何召公曰有罪者殺
　　之无罪者活之王曰不可召公出周公入王曰為
　　之奈何周公曰使各居其宅田无變舊新唯仁是
　　親百姓有過在予一人王曰廣大乎平天下矣方
　　是時皆商之頑民也武王周公處之如是况包荒
　　馮河之徒歟泰之九二武王周公盡之矣謂之泰
　　誓宜无媿也(易/說)
　　白雲郭氏曰泰之道甚大有三才成能之事故象
　　言財成輔相非小人可居必大人君子用天徳者
　　可以主之九二之臣是也九二得乾剛中之大徳
　　故荒不治者包而治之馮河之勇者用之幽逺之
　　士不遺焉是有含容之度而无忿疾之心者非天
　　徳之臣不能至也如是則大者自來而无幽遯之
　　志小者自往而无干進之心善惡各安其分而天
　　下之朋比亡矣葢一於大公而无私心則天下有
　　朋者未必用而无朋者未必遺君子小人率包而
　　容之而其用者必有徳遺者必无徳也天下曉然
　　知有徳必用而无徳必遺雖有朋何益也是為朋
　　亡之道也此九二所以得尚于中行之君尚猶配
　　也中行者六五為中以行願之君也洪範以凡厥
　　庶民无有淫朋人无有比徳為皇極大中之道則
　　象以九二為光大不亦宜乎九二以君徳而為臣
　　觀爻象之辭盡坤含𢎞光大之義矣所謂大人之
　　事也而不言大人者以否之辭可互見也故乾之
　　九二善世而不伐徳博而化而泰之九二包荒用
　　馮河不遐遺近之坤之六五黄裳元吉而泰之六
　　五帝乙歸妹以祉元吉近之非有得於乾坤用九
　　用六之道不足以成泰也九二所謂見羣龍无首
　　者也六五所謂永貞以大終者也(易/說)
　　漢上朱氏曰兌為澤震為萑葦陂澤荒穢之象二
　　之五以陽包隂包荒也坎為大川出乾流坤行於
　　地中河之象也震足蹈川徒涉也徒涉曰憑憑河
　　也勇於蹈難而不顧者也二近五逺不遐遺也陽
　　與陽為朋二絶其類而去朋亡也人狃於泰政緩
　　法弛之時當有包含荒穢之量以安人情用馮河越
　　險之勇以去弊事民隠忽於荒逺人材失於廢滯
　　故戒以不遐遺近己者愛之逺己者惡之大公至
　　正或奪於私昵故戒以朋亡四者具乃得配六五
　　而行中道所以然者光明顯大不狹且陋也六五
　　柔中以下九二二剛中而配五坎離日月充滿六
　　合而无私照其道光大如是則无一物不泰矣易
　　言道大无所不容者曰光大思慮褊狹者未光大
　　陋之謂也時已泰矣苟淺中不能容之則輕人才
　　忽逺事植朋黨好惡不中不足以厭服人心天下
　　復入於否六五曰中以行願也九二曰中行中道
　　者所以存泰也横渠曰舜文之治不是過矣(易/傳)
　　新安朱氏曰九二以剛居柔在下之中上有六五
　　之應主乎泰而得中道者也占者能包含荒穢而
　　果斷剛決不遺遐逺而不昵朋比則合乎此爻中
　　行之道矣(本/義)○問泰九二包荒得尚于中行以光
　　大也以九二剛中有光大之徳乃能包荒耶為是
　　包荒得尚于中行所以光大耶先生曰易中說以
　　中正也皆是以其中正方能如此此處亦只得做
　　以其光大說若不是一箇心胷明闊底如何做得
　　(語/録)
　　東萊吕氏曰九二包荒用馮河伊川作兩句說亦
　　好今只作一句包荒則既能包容雖馮河勇力之
　　士亦能用也不遐遺言大抵人當否之時自然憂
　　深思逺至泰時人民安富國家閒暇所失多由慮
　　之不逺殊不知亂每基於治危每基於安詎可遐
　　遺乎若朋亡言惟亂世智者効其謀勇者効其力
　　不暇為朋黨當泰之時人臣各有朋黨是以漢之
　　朋黨不起於髙帝光武創業之時而起於中葉之
　　後唐之朋黨不起於髙祖太宗之時而起於文宗
　　之際此泰所以貴於朋亡也惟能盡二者事庶得
　　中道惟得中道故光大也雖然此卦六五君位九
　　二臣位治泰之道盡具於二而不言於五何也葢
　　以六五中順之君既能委任九二剛中正之大臣
　　則人君之職舉不必自為也(易/說)
九三无平不陂无徃不復艱貞无咎勿恤其孚于食有
福象曰无往不復天地際也
　伊川先生曰三居泰之中在諸陽之上泰之盛也物
　理如循環在下者必升居上者必降泰久而必否故
　於泰之盛與陽之將進而為之戒曰无常安平而不
　險陂者謂无常泰也无常往而不返者謂隂當復也
　平者陂往者復則為否矣當知天理之必然方泰之
　時不敢安逸常艱危其思慮正固其施為如是則可
　以无咎處泰之道既能艱貞則可常保其泰不勞憂
　恤得其所求也不失所期為孚如是則於其禄食有
　福益也禄食謂福祉善處泰者其福可長也葢徳善
　日積則福禄日臻徳踰於禄則雖盛而非滿自古隆
　盛未有不失道而喪敗者也○无往不復言天地之
　交際也陽降於下必復於上隂升於上必復於下屈
　伸往來之常理也(一作理/之常也)因天地交際之道明否泰
　不常之理以為戒也(並易/傳)
　横渠先生曰因交與之際以著戒能艱貞則享福可
　必(易/說)
　　龜山楊氏曰平終必陂往極必復此天地之義隂
　　陽之理也九三居天地之際將陂復之時也而在
　　上者不知為君之難居下者不知為臣之不易世
　　方无虞上下荒怠不知相與以警戒則否將至矣
　　泰其可長乎九三在下卦之上人臣之尊位上交
　　之極也知艱貞乃可以无咎不能正固以守之務
　　為持禄保位之謀則小人之歸而禍將極矣雖有
　　其位其能安享之乎故惟不恤其孚而後于食有
　　福阿意以媚上恤其孚者也(易/說)
　　白雲郭氏曰否泰之道如循環終則有始可不豫
　　戒乎城復于隍則无及矣九三下體之上位已過
　　中故以平陂往復而思戒也艱若周公之无逸也
　　貞若成王之持守也能艱能貞則无咎矣君子能
　　為可信之道以无咎何恤人之必信否也艱貞无
　　咎邦有道榖之時是以于食有福况太平之世既
　　醉以酒既飽以徳君子萬年介爾景福則于食有
　　福明矣九三六四是為天地相交之際天道終矣
　　地道之始故曰天地際也過此以往則未之或知
　　故君子思必陂必復之戒焉○九三艱貞臣道非君
　　道(並易/傳)
　　漢上朱氏曰初二上往四五復位坤平衍也化為
　　山澤平者陂矣若九三不守其位而又往上六坤
　　復泰將成否故戒之觀无平不陂則知无往不復
　　矣九三在天地之際往者當復泰者當否時將大
　　變唯艱難守貞確然不動乃无咎三與上六有孚
　　者也陰陽失位為憂憂恤也三上相易恤其孚也
　　天地反復之際外之小人必因内之君子有危懼
　　之心乗隙而動著信於我君子應之則大事去矣
　　禍至於覆其宗艱貞勿恤其孚不以利害之心移
　　其守以拒險詖之勢以塞反覆之路自信而已于
　　食有福矣兊為口三陽為福君子之干禄也修身
　　俟命人之信否无以為也故能永享安榮為有泰
　　之福或曰時運已往艱貞其如何曰天人有交勝
　　之理闗子明曰象生有定數吉凶有前期變而能
　　通故治亂有可易之理大哉人謨其與天地終始
　　乎(易/傳)
　　新安朱氏曰將過於中泰將極而否欲來之時也
　　恤憂也孚所期之信也戒占者艱難守貞則无咎
　　而有福(本/義)○勿恤其乎只作一句讀孚只是信葢
　　言勿恤後來信與不信耳○問看否泰二卦見得
　　泰无不否若是有手段底則是稍遲得先生曰自
　　古自治而入亂者易由亂而入治者難治世稍不
　　支吾便入亂去亂時須是大人休否方做得于食
　　有福食如食舊徳之食乃東坡赤壁賦吾與子之
　　所共食之食(並語/録)
　　東萊吕氏曰无平不陂无往不復氣運之常也艱
　　貞无咎轉移之理也(己丑/課程)
六四翩翩不富以其鄰不戒以孚象曰翩翩不富皆失
實也不戒以孚中心願也
　伊川先生曰六四處泰之過中以隂在上志在下復
　上二隂亦志在趨下翩翩疾飛之貌四翩翩就下與
　其鄰同也鄰其類也謂五與上夫人富而其類從者
　為利也不富而從者(一无/者字)其志同也三隂皆在下之
　物居上乃失其實其志皆欲下行故不富而相從不
　待告戒而誠意相合也夫隂陽之升降乃時運之否
　泰或交或散理之常也泰既過中則將變矣聖人於
　三尚云艱貞則有福葢三為將中知戒則可保四已
　過中矣理必變也故專言始終反復之道五泰之主
　則復言處泰之義○翩翩下往之疾不待富而鄰從
　者以三隂在上皆失其實故也隂本在下之物今乃
　居上是失實也不待告戒而誠意相與者葢其中心
　所願故也理當然者天也衆所同者時也(並易/傳)
　横渠先生曰隂陽皆未安其分故家不富志不寧(易/說)
　　藍田吕氏曰小畜九五富以其鄰鄰志不同富以
　　勸之也泰六四不富以其鄰鄰之所願不待勸也
　　漢上朱氏曰陽實為富隂虚為貧以用也鄰五與
　　上也陽必求隂隂必求陽隂陽之情也三陽在下
　　上與三隂相應故隂得其主而安於上君子在内
　　小人安於外之象也三陽相率而往三隂失實各
　　復其所故翩翩然下之初六成巽巽為雞而五與
　　上亦從之而復不富而用其鄰也不富者失實也
　　翩翩者回翔而後下之意譬如葉墜井中翩翩而
　　下以井氣扶之也君子初去位小人猶有顧忌君
　　子盡去然後飛揚矣君子有益於世也如此可使
　　一日去位乎兌口戒也上下相應孚也君子往則
　　小人來兊象毁不戒以孚也不正之間獨行正者
　　君子之願也衆正之間而行不正者小人之願也
　　願皆出於中心而分君子小人者正不正之間耳
　　是以君子艱貞聖人言此明天地將閉上下各復
　　其所雖有聖智莫能止也易傳曰理當然者天也
　　衆所同者時也泰既過中則變矣(易/傳)
　　龜山楊氏曰三陰在下之物而上行皆失實也故
　　不富然翩翩相從而下復者能不富以其鄰也葢
　　陰陽之往復天地之義理必至也四居天地之際
　　求復之時也其相從而下非為利也出於中心之
　　願故不俟告戒而其誠已孚矣(易/説)
　　白雲郭氏曰翩翩飛之疾也疾飛而趨下從陽葢
　　見幾之君子也陽道常饒而為實陰道常乏而為
　　虚乏而從饒虛而從實理之必然也故翩翩從陽
　　以不富而失實也皆者三陰同志之辭鄰者五也
　　上也不戒以孚則不約而從也不約而從以三陰
　　中心之願同故耳不富主坤言與謙同(易/説)
　　新安朱氏曰已過乎中泰已極矣故三陰翩然而
　　下復不待富而其類從之不待戒令而信也其占
　　為有小人合交以害正道君子所當戒也隂虚陽
　　實故凡言不富者皆隂爻也隂本居下在上為失
　　實(本/義)
　　東萊吕氏曰泰六四翩翩不富以其鄰不戒以孚
　　小人嗜利者也今乃不富以其鄰小人棄信者也
　　今乃不戒以孚葢為三陽所迫同舟遇風之時也
　　君子之於小人其可迫之已甚歟易隨時取義與
　　内君子而外小人兩得其所自不相妨(己丑/課程)
六五帝乙歸妹以祉元吉象曰以祉元吉中以行願也
　伊川先生曰史謂湯為天乙厥後有帝祖乙亦賢王
　也後又有帝乙多士曰自成湯至于帝乙罔不明徳
　恤祀稱帝乙者未知誰是以爻義觀之帝乙制王姬
　下嫁之禮法者也自古帝女雖皆下嫁至帝乙然後
　制為(一作/其)禮法使降其尊貴以順從其夫也六五以
　隂柔居君位下應於九二剛明之賢五能倚任其賢
　臣而順從之如帝乙之歸妹然降其尊而順從於陽
　則以之受祉且元吉也元吉大吉而盡善者也謂成
　治泰之功也○以祉元吉所以能獲祉福且元吉者
　由其以中道合而行其志願也有中徳所以能任剛
　中之賢所聴從者皆其志願也非其所欲能從之乎
　(並易/說)
　横渠先生曰雖隂陽義反取交際為大義(易/說)
　　藍田吕氏曰六五隂之貴盛者也位尊故曰帝體
　　隂故曰乙乙亦隂之長也
　　龜山楊氏曰六五柔順而履中忘勢而下交有帝
　　乙歸姝之象焉故能以祉元吉九三處一卦之中
　　上下交際泰之盛時也盛極必反葢天地之道理
　　之必至也故戒之曰无平不陂无往不復言泰之
　　不可恃也易而不知戒則否將復矣故唯艱貞乃
　　吉九三有剛健之才能艱貞者也六四處下卦之
　　上盛極而過中矣蓋陂復之時也隂柔不中无濟
　　時之才恃運而往則羣隂下復以為否理之必至
　　也其孰能禦之六五履尊位為泰之主時之盛衰
　　係乎人君而已而天下隨之以為時也故復言處
　　泰之道而不以時之往復為辭與三四異矣(易/說)
　　白雲郭氏曰泰之時有乾徳剛中之臣而上无飛
　　龍之君不幾於不能用乎然泰之所謂天地交者
　　以臣有乾徳而居下君有坤徳而居上是以謂之
　　交也兼其乾坤之體而不得其全所以為聖人參
　　天地之卦故象言財成輔相之道也六五以謙尊
　　自居用坤之六得黄裳之道下下以成其政所謂
　　上下交而其志同也有是君有是臣所以能福天
　　下以元吉也元吉非一人之吉天下之吉也所謂
　　斂時五福用敷錫厥庶民者也以祉者以福天下
　　也六五之志在於用柔今之下下行用柔之願而
　　已乙用柔也妹柔之至也非柔之至不足以盡黄
　　裳之道故歸妹黄裳皆稱元吉葢一道也(易/說)
　　漢上朱氏曰史謂湯為天乙又有帝祖乙有帝乙
　　陽虎謂帝乙為微子之父而子夏曰帝乙歸妹湯
　　之歸妹也湯一曰天乙京房載湯嫁妹之辭曰无
　　以天子之尊而乗諸侯无以天子之富而驕諸侯
　　隂之從陽女之順夫本天地之義也往事爾夫必
　　以禮義則帝乙湯也五君位乾九二居之帝也帝
　　天徳也女以嫁為歸震為長男兊為少女由長男
　　言之妹也六五降其尊位下交九二帝乙歸妹之
　　象五以柔中下交九二剛明之賢而順從之九二
　　復以剛中上交於五而其道上行五以是成治泰
　　之功則以中道致福而獲元吉也故曰以祉元吉
　　祉福也元吉者吉之至善也夫上交於五者豈唯
　　九二之願亦六五之願二五道行君臣並吉非其
　　願乎故曰中以行願也(易/傳)
　　新安朱氏曰以隂居尊為泰之主柔中虚已下應
　　九二吉之道也而帝乙歸妹之時亦嘗占得此爻
　　占者如是則有祉而元吉矣凡經以古人為言如
　　髙宗箕子之類者皆放此(本/義)○帝乙歸妹今人只
　　做道理譬喻推說看來須是帝乙嫁妹時占得此
　　爻(語/録)
　　東萊吕氏曰泰與大有皆以六居五則人君之處
　　盈成者可知矣(己丑/課程)
上六城復于隍勿用師自邑告命貞吝象曰城復于隍
其命亂也
　伊川先生曰掘隍土積累以成城如治道積累以成
　泰及泰之終將反于否如城土頽圯復反于隍也上
　泰之終六以小人處之行將否矣勿用師君之所以
　能用其衆者上下之情通而心從也今泰之將終失
　泰之道上下之情不通矣民心離散不從其上豈可
　用也用之則亂衆既不可用方自其親近而告命之
　雖使所告命者得其正亦可羞吝邑所居謂親近大
　率告命必自近始凡貞凶貞吝有二義有貞固守此
　則凶吝者有雖得正亦凶吝者此不云貞凶而云貞
　吝者(一无/者字)將否而方告命為可羞吝否不由於告命
　也○城復于隍矣雖其命之亂不可止也(易/傳)
　横渠先生曰泰極則否非力所支故不可以師其勢
　愈亂正以命令諭衆然終吝道也故知者先幾艱貞
　无咎著戒未然也(易/說)
　　藍田吕氏曰城復于隍上陵下替也勿用師征伐
　　不自上出也自邑告命貞吝夷於列國不足以令
　　諸侯也
　　龜山楊氏曰治隍而為城隂上升之象城復于隍
　　隂復其所之象也上六泰之終也平者陂往者復
　　泰反為否上下分崩離析之時也命亂而不一衆
　　其可用乎故曰勿用師夫邑者所居之邑也衆不
　　可用而告命不出夫居邑則雖正亦吝矣然泰之
　　終也有剛健之才處之則顛而扶危而持猶可為
　　也故曰吝而已(易/說)
　　兼山郭氏曰九三无往不復上六城復于隍雖理
　　之所必然亦始終之戒也六五坤柔也九二乾健
　　也柔順之君剛健之臣而有應焉皆中而未正也
　　故有歸妹之辭焉以斯道也當斯時也所以為泰
　　也有祉福之盛故五曰以祉元吉二曰得尚于中
　　行也禮云君佩倚則臣佩垂君佩垂則臣佩委若
　　泰之甚无以復加惟歸妹則可矣堯降二女亦由
　　此道非知進退存亡之君其孰能與於此(易/說)
　　白雲郭氏曰泰極必否故上六城復于隍方是時
　　也紀綱法度頽毁將絶雖自治且不暇又安能行
　　師以治人之罪乎故直曰勿用師然號令雖宣亦
　　且塞而不通不過於告自邑止於近者小者而已
　　雖固守是道益可鄙也且泰之過極則有君弱臣
　　强不倡而和之象故九三无平不陂无往不復所
　　以戒臣之剛也上六城復于隍所以戒君之柔也
　　城之所以為城者以有立也城反于隍君道圯矣
　　上下之命能无亂乎觀此則宜戒於城隍未復之
　　時也不言凶者何哉泰有持守之道故也(易/說)
　　漢上朱氏曰上六治極而亂以一卦言之闕土為
　　隍積而成城泰兊之象城髙而墜復歸于隍泰反
　　為否也師衆也坤為衆城復于隍則天地閉塞君
　　失其民故勿用師邑二也巽為命泰兌口為告坤
　　為亂四之初成巽告命也五之二自邑告命也上
　　之三成坤其命亂也當是時雖九五正其道不行
　　于下貞吝也雖自邑人人而告諭之其命日亂不
　　可正矣葢泰之方中君臣同心乃可以治泰過此
　　則變必至於大亂而後已(易/傳)
　　新安朱氏曰泰極而否城復于隍之象戒占者不
　　可力爭但可自守雖得其貞亦不免於羞吝也命
　　亂故復告命所以治之也(本/義)○自邑告命是倒了
　　邑是私邑却倒來命令自家雖便做得正人君到
　　此也則羞吝○且如城復于隍須有這箇城底象
　　隍底象邑底象城隍邑皆土地在坤爻中自有此
　　象○問泰卦无平不陂无往不復與城復于隍因
　　言否泰相乗如此聖人因以垂戒先生曰此亦事
　　勢之必然治久必亂亂久必治天下无久而不變之理
　　子善遂言天下治亂皆生於人心治久則人心放肆故
　　亂因此生亂極則人心恐懼故治由此起先生曰固
　　是生於人心然履其運者必有變化持守之道可
　　也如明皇開元自是好了若但能把捉不至如天
　　寶之放肆則後來亦不應如此狼狽叔重因言觀
　　聖人立象繫辭當好時便須有戒懼收斂底意當
　　不好時便須有艱難守正底意徹首徹尾不過敬
　　而已卦中无全好者亦无全不好者大率敬即好
　　不敬即不好先生頷之○城復于隍隍是河掘其
　　土以為城又因以固城也勿用師師是兵師凡坤
　　有衆與土之象○上九方泰極之時只得自治其
　　邑程先生說民心離散自其親近者而告命之雖
　　正亦吝然此時只得如此雖吝却未至於凶(並語/録)
　
　
　
　
　
　
　
　
　
　
　
　
　
　
　
　合訂刪補大易集義粹言卷十五
欽定四庫全書
　合訂刪補大易集義粹言卷十六
　　　　　　　　　　頭等侍衛納喇性德編
䷋(坤下/乾上)
　伊川先生曰否序卦泰者通也物不可以終通故受
　之以否夫物理往來通泰之極則必否否所以次泰
　也為卦天上地下天地相交隂陽和暢則為泰天處
　上地處下是天地隔絶不相交通所以為否也(易/傳)
　　兼山郭氏曰大道之行也天下為公故君子得以
　　為君子小人不肯為小人君子則事事詘身而行
　　道者有之矣小人則事事至於詘道而信身亦敢
　　為也况乎天地不交否非惟敢詘道而信身又將
　　惡直醜正協比䜛言以䧟人者多矣詩云為鬼為
　　蜮則不可得有靦面目視人㒺極是也故孔子稱
　　商有三仁焉微子去之箕子為之奴比干諫而死
　　然有貴戚之卿異姓之卿方其自靖人自獻于先
　　王固有不可去之者而儉徳辟難發於早辯與踈
　　且逺者言也孟子曰我无官守我无言責也則吾
　　進退豈不綽綽然有餘裕哉故醴酒不設穆生去
　　之曰國人將鉗我於都市若必見否之已然而後
　　避之不亦晚乎(易/說)
否之匪人不利君子貞大往小來
　伊川先生曰天地交而萬物生於中然後三才備人
　為最靈故為萬物之首凡生天地之中者皆人道也
　天地不交則不生萬物是无人道故曰匪人謂非人
　道也消長闔闢相因而不息泰極則復否終則傾无
　常而不變之理人道豈能无也既否則泰矣　夫上
　下交通剛柔和會君子之道也否則反是是故不利
　君子貞君子正道否塞不行也大往小來陽往而隂
　來也小人道長君子道消之象故為否也(並易/傳)
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
　伊川先生曰夫天地之氣不交則萬物无生成之理
　上下之義不交則天下无邦國之道建邦國所以為
　治也上施政以治民民戴君而從命上下相交所以
　治安也今上下不交是天下无邦國之道也隂柔在
　内陽剛在外君子往居于外小人來處于内小人道
　長君子道消之時也(易/傳)　嘉仲問否之匪人曰泰之
　時天地交泰而萬物生凡生于天地之間者皆人道
　也至否之時天地不交萬物不生无人道矣故曰否
　之匪人(唐棣/所編)
　横渠先生曰葢言上下不交便天下无邦有邦而與
　无邦同以不成國體也在天下他國皆无道只一邦
　治亦不可言天下无道須是都不治然後是天下无
　道也於否之時則天下无邦也古之人一邦不治别
　之一邦直至天下皆无邦可之則止有隠耳无道而
　隠則惟是有朋友之樂而已子欲居九夷未敢必天
　下之无邦或夷狄有道於今海上之國儘有仁厚之
　治者(易/説)
　　藍田吕氏曰否閉塞而不交也否之匪人不利君
　　子貞言否閉之世非其人者惡直醜正不利乎君
　　子之守正上下不交則君臣異體不可以為國
　　廣平游氏曰比之匪人言所比非其人也否之匪
　　人言致否之因也君臣上下在朝者非其人則將
　　引天下之叨懫姦回萃於朝此所以致否也羣小
　　在上而衆邪逞故不利君子貞當是時非有大人
　　之質則處否而未必亨非有大人之才(一有/則字)不足
　　以休否伊尹五就桀而當時羣小不能害焉非體
　　道忘我孰足以與此以顔子之賢遊于人間世仲
　　尼猶以心齋告之則為君子類者處否之時正當
　　全身逺害而已　有國家(一无/家字)之道君臣而已傳
　　曰不有君子其能國乎葢惟君子在朝然後君臣
　　各得其道上下合志而天下之情通此國之所以
　　立也如君不君臣不臣則天下无邦矣猶之父不
　　父子不子則无家矣无邦者其道亡也(並易/説)
　　龜山楊氏曰文明以健中正而應君子貞也唯君
　　子為能通天下之志豈小人之利乎(易/説)
　　兼山郭氏曰天不人不因人不天不成古語曰天
　　人合發萬變定機乃知天人之道率與時㑹故曰
　　否之匪人也堯之命舜曰天之厯數在爾躬舜亦
　　以命禹二者天之革命也天地革而四時成湯武
　　革命順乎天而應乎人亦天之革命也然則一則
　　為揖遜一則為干戈是之謂天人之合也故否之
　　匪人舉其大者言之耳是以天地不交在時則否
　　塞而成冬在道則不通而成否生生之道絶凡泰
　　之所宜舉與此相反矣易之辭舉天地為萬物言
　　也舉上下為人道言也至於天下无邦人道絶矣
　　(易/說)
　　白雲郭氏曰否閉也塞也天地閉塞而不通人道
　　何從而立乎故否之時非人道也人道配天地而
　　言聖人之道是也聖人之道絶故曰否是知城復
　　于隍亦有未絶者存為否之始而未否也不利君
　　子貞者非不利於固守己道葢不利於固禄位也
　　故象言不可榮以禄而初六言君子貞吉亨也大
　　徃小來皆反泰之道也天下所以為邦者以有君
　　臣父子人倫之道上下不交則人倫之道絶謂之
　　无邦可也此之謂匪人矣匪人猶曰无道也(易/說)
　　漢上朱氏曰天地相交是生萬物其卦為泰人於
　　其中為天地萬物之主觀之人則天地相交萬物
　　咸備故三偶在上三竒在下鼻口居天地之中交
　　泰也天地當交而否之匪人道也聖人位乎兩間
　　以立人道否之則人道絶矣故曰否之匪人泰初
　　三四上得位二五以正相易正者衆君子多也否
　　初三四上不正二五獨正正者少不正者衆小人
　　多也泰多君子否多小人豈天降之才有殊哉否
　　時君子消小人長自中人以下化之為不正雖有
　　君子寡徒少偶難乎免於衰世於是有善人載尸
　　哲人之愚括囊无咎无譽故曰不利君子貞大者
　　自内而往小者自外而來乾坤不交震反成艮艮
　　者萬物之終也故曰萬物不通也坤在上為邦在
　　下為邑治天下之道自庶人逹于大夫大夫達於
　　諸侯諸侯逹于天子上下不交坤反于下則民困
　　而主不恤下怨而上不知俗已敗而政不修雖有
　　邦國内外塞矣故曰天下无邦也以氣言之内隂
　　而外陽乾闔而坤也以形言之内柔而外剛氣反
　　而死也一隂自姤長而為遯為否小人之道日長
　　君子之道日消其禍至於空國而无君子極坤疑
　　乾君臣相傷故聖人於此終言之(易/傳)
象曰天地不交否君子以儉徳辟難不可榮以禄
　伊川先生曰天地不相交通故為否否塞之時君子
　道消當觀否塞之象而以儉損之徳避免禍難不可
　榮居禄位也否者小人得志之時君子居顯榮之地
　禍患必及其身故冝晦處窮約也(易/傳)
　　龜山楊氏曰方小人不利君子貞之時惟約己自
　　晦乃可以避難也(易/說)　當儉徳辟難之時而榮以
　　禄非枉道從之其可得乎是足恥也(語/解)
　　兼山郭氏曰禮曰嵗凶年榖不登君膳不祭肺馬
　　不食榖馳道不除祭事不縣大夫不食粱士飲酒
　　不樂其殺禮也如此况儉徳辟難之時乎孔子曰
　　邦有道貧且賤焉恥也邦无道富且貴焉恥也况
　　否之時榮以禄乎(易/說)
　　白雲郭氏曰先人曰大道之行也天下為公故君
　　子得以為君子小人不肯為小人君子則事事屈
　　身而行道者有之小人事事屈道而信身无不為
　　也况否之時小人非惟屈道信身又將惡直醜正
　　協比讒言以害君子者多矣詩云為鬼為蜮則不
　　可得有靦面目視人㒺極是也孔子稱商有三仁
　　焉微子去之箕子為之奴比干諫而死方其自靖
　　人自獻于先王固有不可去之者而儉徳辟難發
　　於早辯與踈且逺者言也孟子曰我无官守我无
　　言責也則吾進退豈不綽綽然有餘裕哉故醴酒
　　不設穆生去之曰國人將鉗我於都市若必見否
　　之已然而後避之不亦晚乎雍曰禮言嵗凶年榖
　　不登君膳不祭肺馬不食榖馳道不除祭事不縣
　　凶年尚殺禮如此况否之時乎此君子所以儉徳
　　辟難不可榮以禄也以无難言之邦无道榖為恥
　　况有難之時乎故直曰不可也太公伯夷之避紂
　　是也夫君子小人之際患亦多乎君子雖未甞有
　　意於害小人而小人嘗忍於害君子何哉葢方泰
　　之時君子彚進以小人亂邦必不容於其間不過
　　逺而勿用也小人得志則以君子為害己者必欲
　　窮其䧟害務快私忿誅絶之而後已為之君子者
　　可不避哉漢之黨錮雖有以致之在黨人未為无
　　罪然小人忍於誅戮一至是耶(易/說)
　　漢上朱氏曰天地不交上下否塞也泰坤吝嗇儉
　　也兊澤險難也震蕃鮮榮也否反泰乃有君子當
　　天地不交之時以儉徳辟難不食而遯去雖有厚
　　禄不可榮之之象(易/傳)
　　新安朱氏曰收斂其徳不形於外以辟小人之難
　　人不得以禄位榮之(本/義)
初六拔茅茹以其彚貞吉亨象曰拔茅貞吉志在君也
　伊川先生曰泰與否皆取茅為象者以羣陽羣隂同
　在下有牽連之象也泰之時則以同征為吉否之時
　則以同貞為亨始以内小人外君子為否之義復以
　初六否而在下為君子之道易隨時取義變動无常
　否之時在下者君子也否之三隂上皆有應在否隔
　之時隔絶不相通故无應義初六能與其類貞固其
　節則處否之吉而其道之亨也當否而能進者小人
　也君子則伸道免禍而已君子進退未嘗不與其類
　同也　爻以六自守于下明君子處下(一作/否)之道象
　復推明以盡君子之心君子固守其節以處下者非
　樂于不進獨善也以其道方否不可進故安之耳心
　固未甞不在天下也其志常在得君而進以康濟天
　下故曰志在君也(並易/傳)
　横渠先生曰柔順處下居否以静者也能以類正吉
　而必亨不事苟合志在得主者歟(易/說)
　　藍田吕氏曰否閉之世上雖不交乎下下不可以
　　不係乎上以柔居下臣之分也上下不交共以聽
　　命有死靡他臣之正也引類守正以保其身時雖
　　不泰其道亨矣故天下有道以道狥身天下无道
　　以身狥道困而不失其所亨其亨由是也
　　龜山楊氏曰泰之三陽否之三隂皆有應於上故
　　皆有拔茅連茹之象居否之初雖上下不交而否
　　猶未極也世雖否矣君子葢未甞一日忘天下而
　　志不在君也上有悔禍願治之誠心則亦如是茅
　　連茹而出矣孔子當衰周之際佛肸以中牟叛召
　　之猶欲往焉夫豈為利哉志在君故也然而卒不
　　往者要之不失正而已孟子千里而見王是其欲
　　也不遇故去豈其所欲哉然猶三宿而後出晝又
　　曰予豈舍王哉則其志可知矣此聖賢所以處否
　　之道而吉亨也(易/說)
　　兼山郭氏曰初六先大夫有言居廟堂則憂其民
　　處江湖則憂其君葢泰言志在外否言志在君之
　　意也或引考槃之詩誤矣(易/說)
　　白雲郭氏曰先人曰先大夫有言曰居廟堂之髙
　　則憂其民處江湖之逺則憂其君葢泰言志在外
　　否言志在君之意也雍曰君子當否之時有止无
　　進固守且吉而道不廢於自亨也亨如顔氏之樂
　　是也卦象以内為小人而爻以初為君子伊川所
　　謂隨時取義變動无常也志在君者君子儉徳辟
　　難豈忘君者哉如伊尹樂堯舜之道其愛君至矣
　　君臣之義如之何其廢之故荷蓧之徒聖人无取
　　焉(易/說)
　　漢上朱氏曰初六自下引九四以退有艮㢲九四
　　應初㢲成震艮為手拔也㢲為白震為蕃鮮上柔
　　下剛而潔白者茅也茹九四之剛也三陽同類以
　　其彚也四應初正也能與其類退而守正得處否
　　之吉身雖退伏其道亨矣五為君四近君志中也
　　屈伸進退相為用也君子之退以小人得志故安
　　于下以俟其復未嘗一日忘君也君子所以屈而
　　能伸退而能進此否所以為泰之本歟故曰拔茅
　　貞吉志在君也(易/傳)
　　新安朱氏曰三隂在下當否之時小人連類而進
　　之象而初之惡則未形也故戒其貞則吉而亨葢
　　能如是則變而為君子矣小人而變為君子則能
　　以愛君為念而不計其私矣(本/義)　問初六拔茅茹
　　以其彚貞吉亨葢三隂在下各以類進然惡未形
　　故戒其能正則吉而亨葢能正則變為君子矣程
　　易作君子在下說云當否之時君子在下以正自
　　守如何先生曰程氏亦作君子之象說某覺得牽
　　强不是此意(語/録)
六二包承小人吉大人否亨象曰大人否亨不亂羣也
　伊川先生曰六二其質則隂柔其居則中正以隂柔
　小人而言則方否於下志所包畜者在承順乎上以
　求濟其否為身之利小人之吉也大人當否則以道
　自處豈肯枉己屈道承順於上唯自守其否而已身
　之否乃其道之亨也或曰上下不交何所承乎曰正
　則否矣小人順上之心未嘗无也　大人於否之時
　守其正節不雜亂於小人之羣類身雖否而道之亨
　也故曰否亨不以道而身亨乃道之否也不云君子
　而云大人能如是則(一无/則字)其道大也(並易/傳)
　横渠先生曰處二隂之間上順下容衆不可異故其
　道否乃亨(易/說)
　　藍田吕氏曰六二上承下包柔順且中小人所以
　　自容也大人居之迹同而志異故與小人羣而不
　　亂然秉柔中之徳以道自處雖否不失其所亨
　　廣平游氏曰否之六二下乗初六上承六三二隂
　　皆小人之象二不包初則小人畜忿而䧟我矣不
　　承三則小人依勢而藉我矣故曰包承小人吉此
　　言君子(一作/善士)之居中守正者全身逺害當如是也
　　若夫至中至正之大人則不然體道虚己以遊人
　　間或不言而飲人以和與人(一无/人字)並立而使人化
　　葢嘗入獸不亂羣矣况於人羣乎故能處否而亨
　　也若伊尹五就桀而羣凶不能以害之是也楊子
　　以不離其羣為聖人葢知不亂羣之説也(易/說)
　　龜山楊氏曰上下不交而小人道長極矣故包承
　　之吉若子見南子是也其為言曰予所否者天厭
　　之則其見南子也是豈得已哉此大人處否而亨
　　之道也然非居中履正則堅白不足而磨湼之其
　　磷緇必矣又何吉之有夫居否之時揚己矜衆以
　　自暴白昭昭如揭日月而行則其能不亂羣矣乎
　　夫如是鮮不及矣此東漢之君子所以俱䧟於黨
　　錮也惟陳寔獨免其庶幾乎(易/說)
　　兼山郭氏曰六二柔順中正然以隂居下當否之
　　時故有包有承有大人小人之象大人否亨非能
　　亨否也處否而亨者也於此而不亂羣非大人孰
　　能為之(易/說)
　　白雲郭氏曰大人與天地合徳其於含容固有餘
　　矣然六二之包承則異於是葢枉己屈道以承媚
　　於人小人固能之非大人之事也故大人否亨否
　　者身之否而道則亨矣孔子曰獲罪於天无所禱
　　也孟子曰臧氏之子焉能使予不遇哉大人之不
　　能包承也如此不亂羣者如鷹鸇鳥雀必不可同
　　羣伯夷不立於惡人之朝不與惡人言是也(易/說)
　　漢上朱氏曰五包二二承之包承也順以承上小
　　人之正也六二在否之時得位在内小人也故曰
　　小人吉九五中正在外包小人而容之雖包小人
　　而亦不亂于小人之羣坤為亂三隂小人羣也包
　　則和不亂羣則不流此大人處否而亨歟不曰君
　　子者處否而亨非大人不能若同流合汚則否而
　　已焉得亨天地相函隂陽相包否六二六三姤九
　　三皆以陽包隂大者冝包小也(易/傳)
　　新安朱氏曰隂柔而中正小人而能包容承順乎
　　君子之象小人之吉道也故占者小人如是則吉
　　大人則當安守其否而後道亨葢不可以彼包承
　　于我而自失其守也言不亂于小人之羣(本/義)　又
　　曰包承也是包得許多承順厎意思　問横渠先
　　生說易為君子謀不為小人謀葢自大極一判而
　　來便已如是了曰論其極是如此然小人亦具此
　　理只是他自反悖了君子治之不過即其固有者
　　以正之而已易中亦有時而為小人謀如包承小
　　人吉大人否亨言小人當否之時能包承君子則
　　吉但此雖為小人謀乃所以為君子謀也(並語/録)
六三包羞象曰包羞位不當也
　伊川先生曰三以隂柔不中不正而居否又切近于
　上非能守道安命窮斯濫矣極小人之情狀者也其
　所包畜謀慮邪濫无所不至可羞恥也　隂柔居否
　而不中不正所為可羞者處不當故也處不當位所
　為不以道也(並易/傳)
　横渠先生曰處否而進履非其位非知恥者也(易/說)
　　廣平游氏曰六三在下體之上位寖顯矣而當否
　　之世不能去又以隂柔處之是可羞也世之寡廉
　　鮮恥苟賤之士處顯位以播惡於衆而自不(一作/不自)
　　知其醜者多矣六三與中正剛明者為鄰則見聞
　　所漸亦知其可羞矣惟以資質隂柔不能行其所
　　知至於忍恥而冐處故謂之包羞(易/說)
　　龜山楊氏曰六三居非中正位不當也故包其羞
　　若子路愠見是也(易/說)
　　白雲郭氏曰三居下體之上過中思變之時也泰
　　之九三能艱貞以守之故无咎否之六三不能變
　　以有為而輔休否之君尸禄素餐所謂包羞者也
　　孔子曰邦無道榖恥也其六三之謂歟書言沈潛
　　剛克六三包羞无剛也无剛而處三五同功之位
　　故曰位不當也(易/說)
　　漢上朱氏曰六三得時進而處上九四辭尊退居
　　於下見六三則包容之而六三始有處不當位之
　　羞何以知其羞乎體㢲而自動是以知其羞也管
　　仲謂齊侯恭而氣下言則徐見臣有慙色是也六
　　二六三小人之致否者也君子與之力爭則否結
　　而不解矣自古君子不忍於小人以及禍害者常
　　多故易為君子謀必包容之使下者知所承上者
　　知所愧庶幾有㤗之漸也三四相易㢲成離離為
　　目羞愧之象也與恒九五或承之羞同(易/傳)
　　新安朱氏曰以隂居陽而不中正小人志于傷善
　　而未能也故為包羞之象然以其未發故无凶咎
　　之戒(本/義)
　　東萊吕氏曰否六三曰包羞象曰包羞位不當也
　　人无有不善所以包蓄邪濫至可羞恥者豈其本
　　真也特所處之位不當而已位之一字當詳玩(己/丑)
　　(課/程)
九四有命无咎疇離祉象曰有命无咎志行也
　伊川先生曰四以陽剛健體居近君之位是有濟否
　之才而得髙位者也足以輔上濟否然當君道方否
　之時處逼近之地所惡在居功取忌而已若能使動
　必出于君命威柄一歸于上則无咎而其志行矣能
　使事皆出于君命則可以濟時之否其疇類皆附離
　其福祉離麗也君子道行則與其類同進以濟天下
　之否疇離祉也小人之進亦以其類同也　有君命
　則得无咎乃可以濟否其志得行也(並易/傳)
　横渠先生曰居否之世以陽處隂有應于下故雖有
　所命无咎也(易/說)
　　藍田吕氏曰上下不交命不行矣九四以陽居隂
　　雖否之時獨有下交之志可以有命于下下必從
　　之志行而无咎也疇誰也當否之時上下既不交
　　則四與初亦不相應四有下交之志于下三隂无
　　所偏係孰為應者必受其福故曰疇離祉
　　龜山楊氏曰九四以乾健之才上承九五剛健中
　　正之君有可致之資居得致之位庶乎其可為也
　　然否之為否以上下不交故也非上承下比一徳
　　以相與而能反否而有為无是道也四雖有可致
　　之資而處上下不交之時未必相與也故曰有命
　　无咎疇離祉命謂君命也有命而後可以濟時之
　　否而疇類皆離祉也東漢之衰嬖倖持權内小人
　　而外君子至是而否極矣竇武何進倚元舅之親
　　招集天下名儒碩徳共起而圖之冝若可為也然
　　而命不出於其君而下不應故與其疇類俱至於
　　陷禍職此之由也後之處否者可不監之哉(易/說)
　　白雲郭氏曰九四以剛健之才居近君之位可以
　　輔其君以休否者也然臣道无成有終而已必君
　　命之斯无過舉矣故有是臣有是命又非特无過
　　而已其疇類亦將附麗而獲福也湯之命見於湯
　　誓也又曰聿求元聖與之戮力則有命无咎之人
　　伊尹是也武王之命見於㤗誓也又曰予小子既
　　獲仁人以遏亂略則有命无咎之人太公之徒是
　　也湯誓曰予其大賚汝周書曰大賚于四海豈非
　　疇離祉之謂歟嗚呼商周之民非伊吕則无休否
　　之祉伊吕非湯武之命將老死於莘渭間尚何志
　　行之有哉(易/說)
　　漢上朱氏曰九四否道已革故於此言濟否之道
　　四為朝廷五為君㢲為命疇類也祉福也九四剛
　　而履位有濟否之才而近君能下君命於朝廷五
　　錫以六二之祉福則陽徳亨矣否可以濟矣人誰
　　咎之哉四應初三應上君子之類附麗其祉以進
　　九四之志行乎下矣五錫二成離離麗也志者中
　　也荀諝謂志行乎羣隂也易傳曰君道方否據逼
　　近之地所惡在居功取忌若動必出於君命威福
　　一歸於上則无咎而其志行矣(易/傳)
　　新安朱氏曰否過中矣將濟之時也九四以陽居
　　隂不極其剛故其占為有命无咎而疇類三陽皆
　　獲其福也命謂天命(本/義)　否九四有命无咎疇離
　　祉這裏是吉凶未判須是有命方得无咎故須得
　　一箇幸會方能轉禍為福否本是隂長之卦九五
　　休否上九傾否又自大故好葢隂之與陽自是不
　　可相无者今以四時寒暑而論若无隂陽亦做事
　　不成但以善惡及君子小人而論聖人直是要去
　　盡了惡去盡了小人葢亦抑隂進陽之義某於坤
　　卦曾略發此意今有一様人議論君子小人相對
　　小人不可大故去他若要盡去他則反激其禍且
　　如舜湯舉臯陶伊尹不仁者逺所謂去小人非必
　　盡滅其類只是君子道盛小人自化雖有些小无
　　狀處亦不敢發出來豈必勦滅之乎　問九四有
　　命无咎疇離祉三隂已過而陽得亨則否過中而
　　將濟之時與㤗九三无平不陂无往不復相類先
　　生曰泰九三時已有小人便是可畏如此故艱貞
　　則无咎否下三爻君子尚畏它至九四即不畏之
　　矣故有有命疇離祉之象占也　否九四雖是陽
　　爻猶未離乎否體只縁他是陽故可以有為然須
　　有命方做得又曰有命是有箇機會方可以做占
　　者便須是有箇築著磕著時節方做得事成方无
　　咎　拔茅茹貞吉亨這是吉凶未判時若能於此
　　改變時小人便會做君子君子小人只是箇正不
　　正初六是那小人欲為惡而未發露之時到六二
　　包承則已是打破頭面了然尚自承順那君子未
　　肯十分做小人在到六三便全做小人了所以包
　　許多羞恥大凡小人做了罪惡心下也自不穏當
　　此便是包羞之說　又曰包羞是有意傷害而未
　　能之意他六二尚自包承到六三已是要害君子
　　然做事不得所以包許多羞恥　又曰龜山以包
　　承小人為一句言否之世當包承那小人如此却
　　不成句龜山之意葢欲解說他從蔡京父子之失
　　(並語/録)
九五休否大人吉其亡其亡繋于苞桑象曰大人之吉
位正當也
　伊川先生曰五以陽剛中正之徳居尊(一作/君)位故能
　休息天下之否大人之吉也大人當位能以其道休
　息天下之否以循致于㤗猶未離于否也故有其亡
　之戒否既休息漸將反(一作/及)㤗不可便為安肆當深
　慮逺戒常虞否之復來曰其亡矣其亡矣其繋于苞
　桑謂為安固之道如維繋于苞桑也桑之為物其根
　深固苞謂叢生者其固尤甚聖人之戒深矣漢王允
　唐李徳裕不知此戒所以致禍敗也繫辭曰危者安
　其位者也亡者保其存者也亂者有其治者也是故
　君子安而不忘危存而不忘亡治而不忘亂是以身
　安而國家可保也　有大人之徳而得至尊之正位
　故能休(一有/息字)天下之否是以吉也无其位則雖有其
　道將何為乎故聖人之位謂之大寳(並易/傳)
　横渠先生曰以亡為懼故能休其否　苞桑從下叢
　生之桑叢生則其根牢書云厥草惟包如竹叢蘆葦
　之類河朔之桑多從根斬條取葉其生叢然(並易/說)
　　藍田吕氏曰上下之志雖欲相交而上下之分不
　　可亂也故君尊臣卑禮无與抗若否道然乃否之
　　美者也天尊在上地卑處下九五居尊得位君臣
　　之位正當在大人則吉非大人則驕亢者也君君
　　臣臣尊卑明辨所以防微杜漸安固基本故曰其
　　亡繫于苞桑也
　　龜山楊氏曰九五剛健中正有休否之才而履尊
　　位大人之吉也否方休矣而安其位而忘其危保
　　其存而忘其亡有其治而忘其亂則三者隨至矣
　　故曰其亡其亡繫于苞桑言不忘亡則存乃可保
　　也苞桑叢生也繫于苞桑言存之固也唐之穆宗
　　承章武恢復之餘而蕭侁遽獻太平銷兵之䇿而
　　河朔亂失此之謂也(易/說)
　　兼山郭氏曰莊子曰休休焉則平易矣故休休有
　　優游平易之意方否之將窮大者既往而九五猶
　　得尊位大中以臨其下可以休否者也然否猶未
　　傾三隂彚進敢安而忘危治而忘亂雖優游平易
　　之意可存而恐懼怵惕之心未怠也夫然後知生
　　於憂患死於安樂可也(易/說)
　　白雲郭氏曰九五以剛中之才而居尊位為休否
　　之主湯武是也商書徯予后后來其蘇　此湯之
　　休否也周書曰一戎衣天下大定此武王之休否
　　也湯武休否大人吉也其亡其亡存不忘亡也繋
　　于苞桑則為悠久无疆之道也聖人之意葢亦深
　　矣湯之書曰慄慄危懼若將隕於深淵仲虺又為
　　之誥曰慎厥終惟其始此湯其亡苞桑之義也武
　　王之書曰乃偃武修文歸馬于華山之陽放牛于
　　桃林之野示天下弗服召公又訓于王曰為山九
　　仭功虧一簣此武王其亡苞桑之義也位正當者
　　有其徳而有其位也易於否稱大人而㤗不言者
　　則知泰之九二否之九五皆得乾二五大人之道
　　可互見也(易/說)
　　漢上朱氏曰休息也九四否道已革九五息否之
　　時二五相易隂息乎五故曰休否言九五之動也
　　大人居尊位正也中正而健徳當乎位也位者聖人之
　　大寳雖有其徳无其位不可也有其位无其時不可也
　　息天下之否者其唯有其位有其徳又有其時乎
　　故曰大人之吉位正當也言九五之不動也然未
　　離乎否也故又戒之九五不動不能與二相易則
　　安其位者也保其存者也有其治者也安其位者
　　必危保其存者必亡有其治者必亂故曰其亡其
　　亡此又因九五不動以明戒也苞桑其葉叢生者
　　也㢲為木上𤣥下黄三陽積美而根于坤土其坤
　　深固苞桑也㢲為繩繋也維也慮其危亡且亂當
　　繫之維之使其根深固以防否之復故曰繫于苞
　　桑如是則大人吉非位正徳當能无凶乎易傳曰
　　漢之王允唐之李徳裕不知此所以致禍敗也(易/傳)
　　新安朱氏曰陽剛中正以居尊位能休時之否大
　　人之事也故此爻之占大人遇之則吉然人當戒
　　懼如繫辭傳所云也(本/義)　問九五其亡其亡繫于
　　苞桑如何先生曰有戒懼危亡之心則便有苞桑
　　繫固之象葢能戒懼危亡則如繫于苞桑堅固不
　　拔矣如此說則象占乃有收殺非是其亡其亡而
　　又繫於苞桑也　九五以陽剛得位可以休息天
　　下之否然須常存得危亡之心方有苞桑之固不
　　知聖人於否泰只管說包字是如何必是於象上
　　如何取其義今曉他不得只得說箇堅固之義(並/語)
　　(録/)
上九傾否先否後喜象曰否終則傾何可長也
　伊川先生曰上九否之終也物理極而必反故泰極
　則否否極則泰上九否既極矣故否道傾覆而變也
　先極否也後傾喜也否傾則泰矣後喜也　否終則
　必傾豈有長否之理極而必反理之常也然反危為
　安易亂為治必有剛陽之才而後能也故否之上九
　則能傾否屯之上六則不能變屯也(並易/傳)
　　藍田吕氏曰上九髙極必顛故曰傾否否極必通
　　故先否後喜
　　龜山楊氏曰上九處否之極先否也否終而傾後
　　喜也否泰之往復理之必至又何可長也然居否
　　之終苟无剛健之才則欲傾否亦難矣上九有剛
　　健之才者也與屯之上六不能亨屯異矣(易/說)
　　白雲郭氏曰志行於四否休於五上九之傾宜矣
　　滿而傾覆自然之理也且處泰而泰則終否處否
　　而否則終泰先否者乃所以為後喜之道故曰何
　　可長也(易/說)
　　漢上朱氏曰上九否之終天運極矣人情厭矣君
　　子動于上六三應于下否毁兊成如决積水而傾
　　之莫之能禦也始也否塞先否也終也傾否後喜
　　也兊為說隂陽得位為喜㢲為長理極必反否終
　　則傾何可長也易傳曰反危為安易亂為治必有
　　剛陽之才故否之上九則能傾否屯之上六不能
　　變屯(易/傳)
　　五峯胡氏曰否終則傾言否之不可長久也
　　新安朱氏曰以陽剛居否極能傾時之否者也其
　　占為先否後喜(本/義)　九四則否已過中上三爻是
　　說君子言君子有天命而无咎大抵易為君子謀
　　且如否内三爻是小人得志時然不大會做得事
　　初則如此二又如此三雖做得些箇也不濟事到
　　四則聖人便說他那君子得時否漸次反泰底道
　　理五之苞桑繫辭中說得條暢盡之矣上九之傾
　　否到這裏便傾了否做泰(語/録)
　
　
　
　
　
　
　
　
　
　
　合訂刪補大易集義粹言卷十六
欽定四庫全書
　合訂删補大易集義粹言卷十七
　　　　　　　　　　頭等侍衞納喇性徳編
䷌(離下/乾上)
　伊川先生曰同人序卦物不可以終否故受之以同
　人夫天地不交則為否上下相同則為同人與否義
　相反故相次又世之方否必與人同力(一作/欲)乃能濟
　同人所以次否也為卦乾上離下以二象言之天在
　上者也火之性炎上與天同也故為同人以二體言
　之五居正位為乾之主二為離之主二爻以中正相
　應上下相同同人之義也又卦惟一隂衆陽所欲同
　亦同人之義也他卦固有一隂者在同人之時而二
　五相應天火相同故其義大(易/傳)
同人于野亨利涉大川利君子貞
　伊川先生曰野謂曠野取逺與外之義夫同人者以
　天下大同之道則聖賢大公之心也常人之同者以
　其私意所合乃暱比之情耳故必于野謂不以暱近
　情之所私而於郊野曠逺之地既不繫所私乃至公
　大同之道無逺不同也其亨可知能(一作/既)與天下大
　同是天下皆同之也天下皆同何險阻之不可濟何
　艱危之不可亨故利涉大川利君子貞上言于野止
　謂不在暱比此復言宜以君子正道君子之貞謂天
　下至公大同之道故雖居千里之逺生千歲之後若
　合符節推而行之四海之廣兆民之衆莫不同(一作/合)
　小人則惟用其私意所比者雖非亦同所惡者雖是
　亦異故其所同者則為阿黨盖其心不正也故同人
　之道利在君子之貞正(易/傳)
　　白雲郭氏曰同人名卦不曰同者同大同也大同
　　則三才無不同矣聖人明人道得失必有所指故
　　名曰同人不曰同也然聖人雖行人道而其道未
　　嘗不同天者盖由同人則同天矣人道以同人為
　　大故也故為君臣父子為兄弟夫婦朋友至於臨
　　民為政處己接物凡有見於外者无非欲盡同人
　　之道子思之所謂盡性孟子之所謂盡心其説一
　　本於此然天无事於人也聖人亦同其无事於人
　　則不期同天而天自同矣大舜善與人同孔子稱
　　其无為而治則同天矣孔子曰予欲无言是亦同
　　其无事之義也野者逺於有事又其廣大无際同
　　人之道至于野則廣大无不同矣六爻之才皆不
　　及此利涉大川天道之大且健也利君子貞廣大
　　非小人之事言惟君子可得同人之道也夫不能
　　同人而欲人同己者小人也能同人則君子矣君子
　　言其徳之盛大盖不以才言以是知同人之道在
　　徳不在才也中庸曰天之所覆地之所載日月所
　　照霜露所隊凡有血氣者莫不尊親故曰配天此
　　同人之道也(易/説)
　　新安朱氏曰離亦三畫卦之名一隂麗於二陽之
　　間故其徳為麗為文明其象為火為日為電同人
　　與人同也以離遇乾火上同於天六二得位得中
　　而上應九五又卦惟一隂而五陽同與之故為同
　　人于野謂曠逺而无私也有亨道矣以健而行故
　　能涉川為卦内文明而外剛健六二中正而有應
　　則君子之道也占者能如是則亨而又可涉險然
　　必其所同合於君子之道乃為利也(本/義)
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也惟君子為能通天下之志
　伊川先生曰言成卦之義柔得位謂二以隂居隂得
　其正位也五中正而二以中正應之得中而應乎乾
　也五剛健中正而二以柔順中正應之各得其正其
　徳同也故為同人五乾之主故云應乎乾象取天火
　之象而彖專以二言　同人曰此三字羡文　至誠
　无私可以蹈險難者乾之行也无私天徳也　又以
　二體言其義有文明之徳而剛健以中正之道相應
　乃君子之正道也　天下之志萬殊理則一也君子
　明理故能通天下之志聖人視億兆之心猶一心者
　通於理而已文明則能燭理故能明大同之義剛健
　則能克己故能盡大同之道然後能中正合乎乾行
　也(並易/傳)
　横渠先生曰不能與人同未足為正也　天下之心
　天下之志自是一物天何常有如此閒别(並易/説)
　　藍田吕氏曰同人者樂與天下共也同乎人者雖
　　以柔合應之不以正則物所不與濟之不以健則
　　為物所遷二者皆不可與天下共也故柔得位得
　　中而應乎乾曰同人同人于野亨應以正則无所
　　不合理義人心之所同然者也利涉大川濟以健
　　也君子正者理義之心也斯心也天下之所同然
　　故能通天下之志
　　龜山楊氏曰天道上行火炎上皆親乎上者也故
　　為同人之象卦惟一隂則一隂為之主柔得位而
　　不中得中而不應皆非所以為同也得位得中而
　　應乎乾六二以之卦之所以為同人也同人于野
　　利涉大川利君子貞夫人之常情暱近遺逺則其
　　同不廣矣故同人于野亨野郊之外逺於邑者也
　　于野則無暱比之私焉是以亨也盖公則一私則
　　萬殊合天下之公而誠焉天徳也術斯以往何險
　　難之不濟乎故曰利涉大川乾行也文明以健總
　　一卦之才言也中正而應以二五言也文明而不
　　健則物或蔽之中正而不應則物或間之雖有同
　　焉寡矣唯君子為能先得人之所同然者故能通
　　天下之志能通天下之志則視天下無一物非我
　　也尚誰異哉列子曰和者大同於物夫五味相得
　　而後和則和初非同也合異以為同者也如是然
　　後為大同若夫物各以類而同之則所同者小矣
　　且天下之志固非一也而君子能通天下之志而
　　同之亦若是而已所謂君子貞者有如此苟在物
　　一曲則非正也同之之道孰利於此乎(易/説)
　　兼山郭氏曰衆不能治衆治衆者至寡者也動不
　　能制動制天下之動者正夫一者也一卦五隂而
　　一陽則一陽為之主五陽而一隂則一隂為之主
　　隂雖至賤而為一卦之主者處其至少之地也是
　　以同人六二獨為五陽之所宗用此道也六二柔
　　順中正麗乎大明上應九五九五乾道也凡以人
　　同人未有能同之者以人同天盖不期於同而自
　　同矣孟子曰聖人先得我心之所同然者是也然
　　則天道逺安得而同之同其所無事也孔子曰同
　　人于野亨利涉大川凡以文明以健中正而應故
　　也充中正應乾之道則天下之志其有不通者哉
　　(易/説)
　　白雲郭氏曰同人之成卦以六二為主故言柔得
　　位得中而應乎乾曰同人以成卦言也同人于野
　　非六二之事獨卦辭言同人之道故稱同人曰以
　　别之同人于野亨利涉大川彖言以乾道而行是
　　為天道也文明以健中正而應彖言二五之才君
　　子之道也同人之所以同乾之行者无事而已至
　　大且健而已君子之所以貞者明健而已中正而
　　已唯君子能通天下之志此言君子之事業也子
　　思曰能盡其性則能盡人之性能盡人之性則能
　　盡物之性則可以贊天地化育與天地參矣夫盡
　　人物之性則盡同人之道也盡同人之道則同天
　　而配天矣故贊化育參天地夫如是天下之志其
　　有不通者乎通天下之志則人物之性盡矣(易/説)
　　漢上朱氏曰姤隂自初進至二成卦以隂居隂得
　　位也二得中也乾九五位正徳當二以柔順應之
　　各得其正而其徳同故曰同人人道父子君臣夫
　　婦朋友長幼其位不同而相與㑹於大同者中也
　　過與不及睽異而不同矣人受天地之中以生未
　　始不同得其所同然則心同心同則徳同故曰柔
　　得位得中而應乎乾曰同人此以二五釋同人之
　　義也乾天也曰同人何也三畫以初為地二為人
　　三為天重卦四即初也五即二也上即三也六二
　　應乎九五同人也以其同人故曰同人曰同人上
　　九天際也故曰野野者曠逺无適莫之地常人之
　　情其所同者不過乎暱比之私而同人之道不以
　　繫應達乎曠逺无適无莫其道乃亨有一不同為
　　未亨也同人至於上九則逺近内外无不同者故
　　曰同人于野亨二自下至上皆成兑澤決為大川
　　險阻艱危之象乾健也能與天下同之其行健矣
　　則險阻艱危何往不濟故曰利涉大川乾行也乾
　　行自子至巳坤行自午至亥二柔上進乾爻下行
　　不曰坤行者同人坤變乾初九子上九已聖人因
　　以寓乾坤之行焉坤為文坤變離為文明文理
　　也萬物散殊各有其理而理則一聖人視四海之
　　逺百世之後如跬步如旦暮者通於理而已惟燭
　　理明則能明乎同人之義然非克己行之以健不
　　蔽於欲者不能盡其道克己則物與我一矣文明
　　以健然後中正无私靡所不應天下之志通而為
　　一夫同人之義以四言該之文明也健也中也正
　　也以一言盡之正而已矣不正則燭理必不明行
　　己必不剛施諸人必无相應之理反求於心不能
　　自得其能通天下之志乎故曰文明以健中正而
　　應君子正也唯君子為能通天下之志此合二五
　　兩體以言同人之才也易傳曰小人惟用其私意
　　故所惡者雖是亦異所比者雖非亦同其所同者
　　則阿黨盖其心不正也故同人之道利在君子貞
　　以卦氣言之為七月故太𤣥凖之以昆(易/傳)
　　新安朱氏曰柔得位以卦體釋卦名義柔謂六二
　　乾謂九五同人曰衍文同人于野以卦徳卦體釋
　　卦辭通天下之志乃為大同不然則是私情之合
　　而已何以致亨而利涉哉(本/義)　易雖抑隂然有時
　　把隂為主如同人是也然此一隂雖是一卦之主
　　又却柔弱做主不得　同人于野亨利涉大川是
　　兩象一義利君子貞是一象　乾行也言須是這
　　般剛健之人方做得這般事若是柔弱者如何㑹
　　出去外面同人又去涉險　程傳説得通天下之
　　志處極好云文明則能燭理故能明大同之義剛
　　健則能克己故能盡大同之道此説甚善大凡説
　　書只就眼前説出底便好崎嶇尋出底便不好(語/録)
　　東萊吕氏曰同人于野亨利涉大川无異之謂同
　　如同乎鄉閭則不能同乎州巷同乎州巷則不能
　　同乎他州之州巷如此則不謂之同野者曠逺无
　　蔽之地唯同人于野則非昵比之同可見其大同
　　惟同人于野然後能利涉大川大同故能濟大難
　　小同則可利涉小事而已乾居五柔居二乾與柔
　　似乎異惟如此相應乃所以為同非如以水濟水
　　之同也同人于野利涉大川斯能與天合徳乾行
　　謂天之無私也　文明以健中正而應學者宜理
　　㑹此八字其要雖在乎正之一字就此中亦大有
　　事執夫正之一字而直情徑行非所謂正也須是
　　知得委曲精詳之道理惟文明以健中正而應乃
　　可謂君子正也(並易/説)
象曰天與火同人君子以類族辨物
　伊川先生曰不云火在天下天下有火而云天與火
　者天在上火性炎上火與天同故為同人之義君子
　觀同人之象而以類族辨物各以其類族辨物之同
　異也若君子小人之黨善惡是非之理物情之離合
　事理之異同凡同異者君子能辨明之故處物不失
　其方也(易/傳)
　　藍田吕氏曰類族辨物大同而小異也必有小異
　　然後有大同如不容其異必比同之則勢有所不
　　行此墨氏尚同所以不合乎聖人也惟天與火雖
　　同乎陽然其體用固有異也同人之時志乎大則
　　與天下共之應以正則合乎理義然後其道可以
　　大同矣
　　龜山楊氏曰惟和者能大同於物小人則同而不
　　和大同者合異以為同也居同人之時不知類族
　　辨物則小人之同而已非大同也(易/説)
　　兼山郭氏曰陳相道許行之言使市賈不二國中
　　无偽孟子曰物之不齊物之情也或相倍蓰或相
　　什百或相千萬子比而同之是亂天下也故類族
　　辨物乃所以盡同之之道也(易/説)
　　漢上朱氏曰天體在上而火炎上二五相與天與
　　火也同人之道同而无間如天與火然故曰天與
　　火同人離麗也一隂麗於二陽陽本乎天炎上者
　　類也故君子以類族然乾陽物也離隂物也其物
　　各異故君子以辨物類族者合異為同辨物者散
　　同為異(易/傳)
　　新安朱氏曰天在上而火炎上其性同也類族辨
　　物所以審異而致同也(本/義)　類族辨物言類其族
　　辨其物且如青底做一類白底做一類恁地類了
　　時同底自同異底自異　問類族辨物如伊川説
　　則云各以其類族辨物之同異如此則是就類族
　　上辨物也先生曰類族是就人上説辨物是就物
　　上説天下有不可皆同之理故隨它頭項去分别
　　類族如分姓氏張姓同作一類李氏同作一類辨
　　物如牛類是一類馬類是一類就其異處以致其
　　同此其所以為同也伊川之説不可曉(語/録)
　　東萊吕氏曰天與火同人天在上火炎上故謂之
　　同易之有象與春秋同下一與字精神都在上須
　　是詳看便見得是真同若云火在天下便不見同
　　意君子以類族辨物大抵同之中自有異不必求
　　其異如天同一天而日月星辰自了然不可亂地
　　同一地而山川草木亦了然不可亂道同一道而
　　君臣父子自了然不可亂此同人類族辨物之謂
　　也謂之同矣而又謂之辨者常人以同為同如以
　　剛遇剛以柔對柔則謂之同如以水濟水以火濟
　　火則謂之同殊不知剛柔相應水火相濟乃為同
　　(易/説)　又曰天與火同人君子以類族辨物致廣大
　　而盡精微(己丑/課程)
初九同人于門无咎象曰出門同人又誰咎也
　伊川先生曰九居同人之初而无繫應是无所偏私
　同人之公者也故為出門同人出門謂在外在外則
　无私昵之偏其同博而公如此則無過咎也　出門
　同人于外是其所同者廣无所偏私人之同也有厚
　薄親疎之異過咎所由生也既無所偏黨誰其咎之
　(並易/傳)
　　藍田吕氏曰初九居同人之始體剛而无應志於
　　大者也志大則无所不同誰與為咎乎
　　龜山楊氏曰居同人之初不繫於私應出門同人
　　者也雖未能同人于野方之同于宗則裕矣故无
　　咎(易/説)
　　白雲郭氏曰同人之始未足以及逺故言于門知
　　出而同人毋我者也則无咎矣出于門則一東一
　　西一南一北或達於大道究四方萬里之逺或困
　　於窮途止於五十步百步之間是皆未可知也吉
　　凶悔吝隨動以生豈能究言之哉此特能知出門
　　之同則无咎於其初也誰咎者人无咎我者也(易/説)
　　漢上朱氏曰初九動艮為門人道同乎人者也同
　　人於門内不若同人於門外之為廣也故曰同人
　　于門初九動失正宜有咎四來同之初四各得其
　　正盖善者人之所同然其誰咎我哉故曰出門同人
　　又誰咎也(易/傳)
　　新安朱氏曰同人之初未有私主以剛在下上无
　　繫應可以无咎故其象占如此(本/義)
　　東萊吕氏曰初九所謂出門同人極有説大扺天
　　下之理本无間惟人自以私意小智限隔如居小
　　屋之中未出籓籬牆壁若纔出得門外便是大同
　　然若欲出門必有其道如遵陸必具車馬涉川必
　　辦舟楫伊川已指出門之路與人甚分明文明則
　　能燭理故能明大同之義剛健則能克己故能盡
　　大同之道此四句道理當詳味體認使灼然可以
　　出門方是(易/説)
六二同人于宗吝象曰同人于宗吝道也
　伊川先生曰二與五為正應故曰同人于宗宗謂宗
　黨也同于所繫應是有所偏與在同人之道為私狹
　矣故可吝二若陽爻則為剛中之徳乃以中道相同
　不為私也　諸卦以中正相應為善而在同人則為
　可吝故五不取君義盖私比非人君之道相同以私
　為可吝也(並易/傳)
　　藍田吕氏曰六二獨應其志狹吝非同人之公也
　　龜山楊氏曰二繫於正應同人于宗者也宗其親
　　黨也與同人于野異矣然二五以中正而應雖繫
　　于宗未至於凶也故吝而已(易/説)
　　白雲郭氏曰在卦論之六二文明之性固知同人
　　之義自爻觀之其才至柔不足與立安能大同於
　　物是雖知之力有所不能也故彖之所論者卦之
　　徳也六二之所言者爻之才也然知同於五不失
　　上下之分又以中正同中正亦何異於宗黨同於
　　所尊者哉然以同人之道論之則小而吝矣(易/説)
　　漢上朱氏曰二往同五復成離五來同二復成乾
　　往來相同乾離各反其本宗同人于宗所同狹矣
　　吝道也易傳曰五不取君義私比非人君之道(易/傳)
　　新安朱氏曰宗黨也六二雖中且正然有應於上
　　不能大同而繫於私吝之道也故其象占如此(本/義)
　　　問同人卦六二與九五柔剛中正上下相應可謂
　　盡善却有同人於宗吝與先號咷之象如何先生
　　曰以其太好兩者時位相應意趣相合只知款密
　　却无至公大同之心未免繫於私故有吝觀二人
　　同心其利斷金同心之言其臭如蘭固是他好處
　　然於好處猶有失以其繫於私暱而不能大同也
　　大凡悔者自凶而之吉吝者自吉而趨凶(語/録)
九三伏戎于莽升其高陵三歲不興象曰伏戎于莽敵
剛也三歲不興安行也
　伊川先生曰三以陽居剛而不得中是剛暴之人也
　在同人之時志在於同卦惟(一有/二字)一隂諸陽之志皆
　欲同之三又與之比然二以中正之道與五相應三
　以剛強居二五之間欲奪而同之然理不直義不勝
　故不敢顯發伏藏兵戎於林莽之中懐惡而内負不
　直故又畏懼時升高陵以顧望如此至於三歲之久
　終不敢興此爻深見小人之情狀然不曰凶者既不
　敢發故未至凶也　所敵者五既剛且正其可奪乎
　故畏憚伏藏也至於三歲不興矣終安能行乎(並易/傳)
　　廣平游氏曰伏戎于莽欲以刼五之下接也升其
　　髙陵欲以扞二之上比也二五以同徳合而九三
　　居剛不中不務徳而欲以力爭宜其三歳不興也
　　三在下體之上有髙陵之象故曰升其髙陵其者
　　指三之本體也(易/説)
　　龜山楊氏曰卦惟一隂衆陽宗之以為同也九三
　　重剛而不中故伏戎于莽升其髙陵據隂以陵上
　　也居同人之三上陵下據害乎同者也義不直矣
　　方乾道上行而九五以剛健中正居其上非三之
　　所能陵也故伏戎而已不能興戎以為敵也故曰
　　三歳不興安行也安行不遽之辭(易/説)
　　白雲郭氏曰有得同人之道者于野是也郊庶㡬
　　焉失其道者大師相遇是也伏戎甚矣九三之爻
　　居下卦之極性剛而炎上其暴可知也然同人有
　　道力不能強雖使伏戎升髙經時累年肆其強暴
　　雖二之柔終不可得而同也況九五之剛敵乎故
　　至於三歳之乆而不能興也宜矣安行者行將安
　　之也伏戎不敢顯發也升髙畏而顧望之意伊川
　　曰此爻深見小人之情狀然小人欲以此道同人
　　難矣(易/説)
　　漢上朱氏曰離為甲胄為戈兵三動有震巽艮之
　　象震巽草木莽也艮為山在下體之上陵也震為
　　足巽為髙升於髙陵也三不動則伏戎于莽言九
　　三剛而不中不能同人與五爭應二者五之所同
　　九三貪其所比據而有之故伏戎于莽將以攻五
　　慮其不勝又升髙陵而望焉然五陽剛居尊位二
　　本同五非三之所當有於義屈矣故望其敵知不
　　可犯也反於中知義不可行也乃退而守下比於
　　二二亦自若然則非道而同乎人者動而爭之不
　　可得也不動而比之不可得也奚益矣終豈能行
　　哉故曰伏戎于莽敵剛也三歳不興安行也乾為
　　歳三歳三爻也(易/傳)
　　新安朱氏曰剛而不中上无正應欲同於二而非
　　其正懼九五之見攻故有此象安行也言不能行
　　(本/義)　問伏戎于莽升其髙陵如何先生曰只是伏
　　於髙陵之草莽中三歳不敢出與九四乗其墉皆
　　為剛盛而髙三欲同於二而懼九五之見攻故升
　　髙伏戎欲敵之而五陽方剛不可奪故三歳不興
　　而象曰不能行也四欲同於二而為三所隔故乗
　　墉攻之而以居柔遂自反而弗克而象曰義弗克
　　也程傳謂升髙陵有升髙顧望之意此説雖巧恐
　　非本意(語/録)
　　東萊吕氏曰同人九三伏戎于莽升其髙陵三歳
　　不興易傳云此爻深見小人之情狀所以深見小
　　人之情狀者豈鈎距揣摩而得之哉(己丑/課程)
九四乗其墉弗克攻吉象曰乗其墉義弗克也其吉則
困而反則也
　伊川先生曰四剛而不中正其志欲同二亦與五為
　仇者也墉垣所以限隔也四切近於五如隔墉耳乗
　其墉欲攻之知義不直而不克也苟能自知義之不
　直而不攻則為吉也若肆其邪欲不能反思義理妄
　行攻奪則其凶大矣三以剛居剛故終其強而不能
　反四以剛居柔故有困而能反之義能反則吉矣畏
　義而能改其吉宜矣所以乗其墉而弗克攻之者以
　其義之弗(一作/不)克也以邪攻正義不勝也其所以得
　吉者由其義不勝困窮而反於法則也二者衆陽所
　同欲也獨三四有爭奪之義者二爻居二五之間也
　初終逺故取義别(並易/傳)
　　藍田吕氏曰三四不中與五爭二以私同人而有
　　邪心以力争而不以義勝者也三又居下卦之上
　　剛而不中驕亢忮賊者也忮賊之心將潛以害物
　　故伏戎于莽驕亢之心惟自大以凌物故升其髙
　　陵由是以求同人人莫之與何可乆乎故雖三歳
　　卒莫之興也四雖不中然以陽居隂困而知反者
　　也既與五爭又與三競以上攻下乗其墉也困而
　　知反卒不克攻猶愈於三故保其吉
　　龜山楊氏曰六二柔順中正為一卦之主衆之所
　　欲同也九三切比之而九四居其上乗其墉者也
　　九四剛健而不中正雖乗其墉義弗克矣然以剛
　　居柔非恃強以攻之也知自反而不縮則困而反
　　則矣所以吉而不至於凶也(易/説)
　　白雲郭氏曰同人之時以一隂欲同衆陽而衆陽
　　亦欲同於二也三四居二五之間故有争奪之象
　　亦以見君子志於大同而小人之私於同己者也
　　説者謂九四乗其墉而欲攻五或謂欲攻三不克而
　　困反於則乃吉夫三可攻者也弗克攻反非吉矣
　　謂攻五者其理尤悖且乗墉之逼過於伏戎于莽
　　之逺也弗克之攻過於升髙陵之不興也是則強
　　暴悖逆過九三逺矣況君臣大分一有犯焉困而
　　反則何吉之有而曰弗克攻吉者何哉盖九四近
　　君之地聖人言其地近易攻如在其墉間勢可攻
　　也非若于莽之逺不能攻也弗克攻者言其勢可
　　攻而不攻也勢可攻而不攻知君臣之大分也知
　　君臣之大分是以吉也然九四无應居三五二剛
　　之間為多懼之地困窮甚矣窮斯濫小人之常情
　　也九四雖困而反能守則君子固窮者也異於小
　　人之情矣豈所謂利君子貞者乎不然一乗其墉
　　終身无可吉之道故知乗墉如升堂入室皆親近
　　之意非必真乗其墉而攻之四爻言此深罪三之
　　伏戎也然伊周示大信於天下後世必无乗墉弗
　　攻之議觀漢帝驂乗之憚蜀主臨終之言則霍光
　　與亮不幾於乗墉弗攻之人與(易/説)
　　漢上朱氏曰九三動而爭二成坤土在内外之際
　　墉也九四乃欲擣虚自外乗之故曰乗其墉四動
　　入坎險有弓矢相攻之象故曰攻三非犯己二非
　　己應雖乗墉入險豈其宜哉故曰乗其墉義弗克
　　也三動四乗之成坎四動上復乗之成兊兊坎困
　　象也故曰困弗克攻則已矣何謂吉吉者正也謂
　　其乗墉入險力已盡而二不應困而知反反而不
　　失其則也是以吉則者理之正天地萬物之所不
　　能違者豈勢力所能奪哉古易本云反則得則得
　　則吉也一本云反則得得則吉也定本作其吉則
　　困而反則也(易/傳)
　　新安朱氏曰剛不中正又无應與亦欲同於六二
　　而為三所隔故為乗墉以攻之象然以剛居柔故
　　有自反而不克攻之象占者如是則是能改過而
　　得吉也　乗其墉矣則非其力之不足也特以義
　　之弗克而不攻耳能以義斷困而反於法則故吉
　　也(並本/義)
九五同人先號咷而後笑大師克相遇象曰同人之先
以中直也大師相遇言相克也
　伊川先生曰九五同於二而為三四二陽所隔五自
　以義直理勝故不勝憤抑至於號咷然邪不勝正雖
　為所隔終必得合故後笑也大師克相遇五與二正
　應而二陽非理隔奪必用大師克勝之乃得相遇也
　云大師云克者見二陽之强也九五君位而爻不取
　人君同人之義者盖五專以私暱應於二而失其中
　正之徳人君當與天下大同而獨私一人非君道也
　又先隔則號咷後遇則笑(一有/正字)是私暱之情非大同
　之體也二之在下尚以同于宗為吝況人君乎五既
　於君道无取故更不言君道而明二人同心不可間
　隔之義繫辭云君子之道或出或處或黙或語二人
　同心其利斷金中誠所同出處語黙无不同天下莫
　能間也同者一也一不可分分乃二也一可以通金
　石冒水火无所不能入故云其利斷金其理至微故
　聖人贊之曰同心之言其臭如蘭謂其言意味深長
　也　先所以號咷者以中誠理直故不勝其忿切而
　然也雖其敵剛強至用大師然義直理勝終能克之
　故言能相克也相克謂能勝見二陽之強也(並易/傳)
　横渠先生曰二與五應而為它閒已直人曲望之必
　深故號咷也師直而壯義同必克故遇而後笑(易/説)
　　龜山楊氏曰六二五之正應也二陽乘之而不得
　　同故先號咷大師克之而相遇故後笑九五以乾
　　健中正而得尊位故稱大師理直義勝故能克雖
　　處尊位而暱繫於私應不能通天下之志而大同
　　之非君人之道也故以二人同心出處語黙之義
　　言之雖克相遇止於後笑而已亦不言吉也(易/説)
　　兼山郭氏曰九五文明以健中正而應所謂二人
　　同心者也故以心同者未嘗不合以迹同者未嘗
　　不睽古之為道者亦然故顔子以徳禹以功孟子
　　謂禹稷顔回同道是也況乎矜勢利尚詐力能得
　　志於斯時乎孟子曰以力假仁者霸霸必有大國
　　以徳行仁者王王不待大是九三九四之所尚不
　　能克二五之中正也明矣孔子曰二人同心其利
　　斷金是也春秋之時征伐㑹盟徧於天下或兵車
　　以摟其衆盟誓以要其心然而口血未乾逡巡而
　　去者皆是也獨齊侯衞侯胥命于蒲由是而終身
　　不相侵伐彼約言而退較之載書㰱血之心固不
　　可論其重輕然於同心之言其臭如蘭亦庶㡬矣
　　雜卦曰同人親也九五有應於六二是以先號咷
　　而後笑親寡旅也上九无應於九三是以先笑而
　　後號咷非特時之異也於爻亦有取之耳(易/説)
　　白雲郭氏曰九五之君能盡于野之道則亨矣而
　　其私在於六二安足以盡同人之道哉故九三伏
　　戎升髙亦有以致之也然方其為三所間則憤抑
　　而號咷及其克而同也則歡然而笑以此見其私
　　於一人非大有為之道所可取者特斷金之利同
　　心之言而已終以大師克之其於同人之道亦未
　　優乎故象言二五之同其先本以中直之道而反
　　至於大師相遇以失于野之亨也九五之君私其
　　應如此者无它焉盖乾剛在上而離明在下剛有
　　餘而明不足故也與大有之君異矣(易/説)
　　漢上朱氏曰三伏戎于莽四乗其墉動而爭二五
　　成巽震坤坤為喪巽為號震為聲號咷也二非三
　　四之所能有三四不動二自往同於五離目動為
　　笑理之所同非爭之所能得非不爭之所能亡故
　　曰九五同人先號咷而後笑當三四動時九五若
　　動而爭之非用大師不能克三四之強而與二相
　　遇坤為衆自上入險而克三三亦自下而克五有
　　師之象言用力如是其難始克相遇遇非㑹之正
　　也故曰用大師克相遇言相克也三五相克而與
　　二遇豈㑹之正哉王弼謂執剛用直不能使物自
　　歸是也然同人之先號咷何耶曰以中直也直者
　　乾之動也理之所在也理直矣三四抑之望人者
　　深故號咷也觀乎所同物情見矣故不得其所同
　　則怨怨而无告則號咷隨之豈惟人哉鳥雀亡其
　　類則啁啾而鳴犬獸亡其羣則躑躅而悲未有失
　　其所同不如同人之先者也易傳曰九五君位而
　　爻不取人君同人之義者盖人君當與天下大同
　　而五專以私暱應於二失其中正之徳非君道也
　　又先隔則號咷後遇則笑乃私暱之情非大同之
　　體也二之在下尚以同于宗而為吝況人君乎(易/傳)
　　新安朱氏曰五剛中正二以柔中正相應于下同
　　心者也而為三四所隔不得其同然義理所同物
　　不得而間之故有此象然六二柔弱而三四剛強
　　故必用大師以勝之然後得相遇也直謂理直(本/義)
上九同人于郊无悔象曰同人于郊志未得也
　伊川先生曰郊在外而逺之地求同者必相親相與
　上九居外而无應終无與同也始有同則至終或有睽
　悔處逺而无與故雖无同亦无悔雖欲同之志不遂
　而其終无所悔也　居逺莫同故終无所悔然而在
　同人之道求同之志不得遂雖无悔非善處也(並易/傳)
　　龜山楊氏曰同人于野亨上九同人于郊止于无
　　悔而已何也盖以一卦之義言之則于野无暱比
　　之私焉故亨上九居卦之外而无應不同乎人人
　　亦无同之者則静而不通乎物也故无悔而已以
　　吉凶悔吝生乎動故也(易/説)
　　白雲郭氏曰郊之與野其庶㡬乎然上九非有為
　　之位其自為則善矣所以同天下之道則未𢎞也
　　故无悔者言自為也志未得者不能同天下之大
　　也上九逺於有事之地故言于郊也夫同人之道
　　甚大六爻皆非其才自卦觀之以人同天以隂同
　　陽以有為同无事則同人之義可得矣謂之于野
　　者如此(易/説)
　　漢上朱氏曰上九在外逺於二未得志也動而得
　　正内同九三雖未得二不為无所同也故動而无
　　悔九二乾天際而在内外之交有郊之象同人于
　　剛健之爻三伏戎四乗墉五用大師上九逺於二
　　處不爭之地動而无悔九三自至同人之義其在
　　於不與物爭而物情自歸乎(易/傳)
　　新安朱氏曰居外无應物莫與同然亦可以无悔
　　故其象占如此郊在野之内未至於曠逺但荒僻
　　无與同耳(本/義)
　
　
　
　
　
　
　
　
　
　
　
　
　合訂刪補大易集義粹言卷十七
欽定四庫全書
　合訂刪補大易集義粹言卷十八
　　　　　　　　　　頭等侍衞納喇性徳編
䷍(乾下/離上)
　伊川先生曰大有序卦與人同者物必歸焉故受之
　以大有夫與人同者物之所歸也大有所以次同人
　也為卦火在天上火之處髙其明及逺萬物之衆无
　不照見為大有之象又一柔居尊衆陽並應居尊執
　柔物之所歸也上下應之為大有之義大有盛大豐
　有也(易/傳)
大有元亨
　伊川先生曰卦之才可以元亨也凡卦徳有卦名自
　有其義者如比吉謙亨是也有因其卦義便為訓戒
　者如師貞丈人吉同人于野亨是也有以其卦才而
　言者大有元亨是也由剛健文明應天時行故能元
　亨也(易/傳)
　　白雲郭氏曰伊川曰凡卦徳有卦名自有其義者
　　如比吉謙亨是也有因其卦義便為訓戒者如師
　　貞丈人吉同人于野亨是也有以其卦才而言者
　　大有元亨是也由剛健文明應天時行故能元亨
　　也又曰諸卦具元亨利貞則彖皆釋為大亨恐疑
　　與乾坤同也不兼利貞則釋為元亨盡元義也元
　　有大與善二義故也又曰元之在乾為元始為首
　　出庻物之義它卦則為善為大而已又曰元之為
　　善何也曰元者物之先也物之先豈有不善乎事
　　成而後有敗敗非先於成也興而後有衰衰固後
　　於興也得而後有失非得則无失也至於善惡治
　　亂是非天下之事莫不皆然必善為先也故文言
　　曰元者善之長也雍曰乾坤四徳諸卦有具之者
　　皆自乾坤中得其一時一事非全有之也雖使彖
　　釋无異辭亦不得與乾坤同如屯為屯之時元亨
　　利貞臨為臨之時元亨利貞屯之元亨利貞已不
　　得施於臨臨之元亨利貞亦不得施於屯又安得
　　如乾坤四徳天地長乆其用无窮哉故知四徳支
　　分派别散為諸卦合之則為乾坤矣譬之水焉澗
　　溪沼沚江淮河漢以至於海皆水也其功皆能潤
　　其徳皆能生其力皆能載而大小相逺則有間矣
　　乾卦言不言所利大矣哉者正所以别坤也諸卦
　　不必辯也(易/説)
　　新安朱氏曰大有所有之大也離居乾上火在天
　　上无所不照又六五一隂居尊得中而五陽應之
　　故為大有乾健離明居尊應天有亨之道占者有
　　其徳則大善而亨也(本/義)
彖曰大有柔得尊位大中而上下應之曰大有其徳剛
健而文明應乎天而時行是以元亨
　伊川先生曰言卦之所以為大有也五以隂居君位
　柔得尊位也處中得大中之道也為諸陽所宗上下
　應之也夫居尊執柔固衆之所歸也而又有虚中文
　明大中(一无大/中字)之徳故上下同志應之所以為大有
　也　卦之徳内剛健而外文明六五之君應於乾之
　九二五之(一有/體字)性柔順而明能順應乎二二乾之主
　也是應乎乾也順應乾行順乎天時也故曰應乎天
　而時行其徳如此是以元亨也王弼云不大通何由
　得大有乎大有則必元亨矣此不識卦義離乾成大
　有之義非大有之義便有元亨由其才故得元亨大
　有而不善者與不能亨者有矣諸卦具元亨利貞則
　彖皆釋為大亨恐疑與乾坤同也不兼利貞則釋為
　元亨盡元義也元有大善之義有元亨者四卦大有
　蠱升鼎也唯升之彖誤隨它卦作大亨曰諸卦之元
　與乾不同何也曰元之在乾為元始之義為首出庶
　物之義他卦則不能有此義為善為大而已曰元之
　為大可矣為善何也曰元者物之先也物之先豈有
　不善者乎事成而後有敗敗非先成者也興而後有
　衰衰固後於興也得而後有失非得則何以有(一作/為)
　失也至於善惡治亂是非天下之事莫不皆然必善
　為先故文言曰元者善之長也(並易/傳)
　横渠先生曰柔得盛位非所固有故曰大有　剛健
　故應乎天文明故時行(並易/説)
　　藍田吕氏曰大有无所不容也
　　龜山楊氏曰卦唯一隂衆陽宗之故上下應而為
　　大有也大有者盛大之時也柔得尊位大中以虚
　　受之能有其大也是以元亨此以六五一爻成卦
　　之義言之也處大有之時而外有文明之徳以濟
　　之内有剛健之徳以蓄之則物不能累矣剛健文
　　明天徳也故能應乎天而時行時行言有大而各
　　當其可也(易/説)
　　兼山郭氏曰大有柔得尊位大中謙以居之不自
　　滿假者也以一柔而應五剛所謂不寳逺物所寳
　　惟賢者也經曰富有之謂大業故尺地莫非其有
　　一民莫非其臣不如是不足以為大業光天之下
　　萬邦黎獻共惟帝臣惟帝時舉不如是不足以為
　　尚賢也故六五之有不有其有者也六五之尚賢
　　不簡於用賢者也太王居豳狄至則去之不有其
　　有也舜明四目達四聦賔于四門四門穆穆不簡
　　於用賢者也則大有之為大應天而時行盖可知
　　矣是以秦非不強且大也卒於二世而滅鄒魯非
　　无賢也而卒不能舉曷足以稱大有之元亨哉(易/説)
　　白雲郭氏曰同人之六二不能大同者也非其位
　　也非其才也大有之六五能有大者也有大者包
　　衆陽而有之其道孰大於此故大有者非獨有賢
　　也无所不有也孔子曰履信思乎順又以尚賢也
　　則履信思順而又尚賢不獨以尚賢為主也是以
　　帝堯克明俊徳以親九族平章百姓協和萬邦皆
　　堯之有也虞舜詢于四岳闢四門明四目達四聦
　　皆舜之有也然惟天為大惟堯則之則堯之有以
　　則天而為大也大舜有大焉善與人同則舜之有
　　以人同天之大也故柔得尊位大中而上下應之
　　者若舜之事是也其徳剛健而文明應乎天而時
　　行者若堯之事是也其為元亨則一而已(易/説)
　　漢上朱氏曰小畜柔得位而上下應之六四也六
　　四畜之以巽是以小畜大有柔得尊位則有利勢得
　　大中之道則得人心而又執柔履謙有而不恃故上
　　下五陽皆應能有其大六五而言大中五者大中
　　之位柔得之也故曰大有不言有大者大不可有
　　也此以六五一爻言有其大夫天下至大也有其
　　大者未必能元亨致元亨者由乎其才内乾剛健
　　也外離文明也剛健則不息文明則能順萬物之
　　理而明有是徳矣推而行之不失其時者隨天而
　　行也盖六五自同人之二固始以正矣以時而行
　　是以元亨此合兩體推原六五言大有之才也才
　　者能為是徳者也同人曰文明以健大有曰剛健
　　而文明何也同人九五健矣不言剛者剛天徳不
　　可為首不言剛抑之也大有六五柔得尊位嫌於
　　剛不足故言剛健或曰大有師賔之道也曰大有
　　尚賢自六五言上九乃有師賔之象彖言尚賢者
　　唯大畜也(易/傳)
　　新安朱氏曰大有至曰大有以卦體釋卦名義柔
　　謂六五上下謂五陽其徳剛健以下以卦徳卦體
　　釋卦辭應天指六五也(本/義)　問大有卦應乎天而
　　時行程説以為應天時而行如何先生曰是以時
　　而行是有可行之時(語/録)
象曰火在天上大有君子以遏惡揚善順天休命
　伊川先生曰火髙在天上照見萬物之衆多故為大
　有大有繁庶之義君子觀大有之象以遏絶衆惡揚
　明善類以奉順天休美之命萬物衆多則有善惡之
　殊君子享大有之盛當代天工治養庶類治衆之道
　在遏惡揚善而已惡懲善勸所以順天命而安羣生
　也(易/傳)
　横渠先生曰柔能大有非天道也乃天命也故曰順
　天休命遏惡揚善勉衆也(易/説)
　　龜山楊氏曰火在天上因天之明則物无遯形矣
　　君子觀火天之象以遏惡揚善夫莫非命也順受
　　其正所謂休命者正命也善惡不當其實則非順
　　休命也(易/説)
　　兼山郭氏曰天之休命无時而或非所謂上不肖
　　者時焉而已時者天之所不能違也遏惡云者尚
　　賢之世不使小人得雜乎其間是以舜命九官十
　　二牧亦曰遏絶苗民四罪而天下咸服斯大有之
　　道與(易/説)
　　白雲郭氏曰明之為徳也大矣聖賢之所甚重而
　　後世未之思也堯之巽位大事也曰明明揚側陋
　　而已皐陶賡歌君徳曰元首明哉而已伊尹論終
　　始愼厥與曰惟明明后而已商臣之諌髙宗曰明
　　哲實作則而已秦誓言元后曰亶聰明而已是以
　　古人稱君徳率曰明王明后則明為君徳之大也
　　故堯典稱堯曰欽明舜典稱舜曰文明五子稱禹
　　曰明明我祖仲虺言於成湯曰惟天生聰明時乂
　　詩人以大明稱文王非獨知明為君之大徳亦以
　　見不明為君之大惡也伊尹放太甲于桐非有桀
　　紂之多罪也以不明而已由不明以充其惡是亦
　　桀紂耳故伊尹懼而放之太甲亦曰予小子不明
　　于徳是知君之大惡莫大於不明也大有之象以
　　有大君之明徳故名其卦曰大有也且離之為象
　　在天為日之明在地為火之明在人為徳之明今
　　也火在天上又為人君明徳之象安得不大有於
　　天下也故象言火在天上以見至明居至尊至髙
　　之位而臨照四方雖衆陽之剛非資其明則㝠行
　　而已故天下之動晝行夜伏者无他焉其動以明
　　為主故爾是知大有之卦以五陽而歸於一隂者非
　　歸其柔也歸其明也人主明徳天下歸之意也乃
　　若同人之象火在天下雖火為至明潛而在下不
　　復有君徳尊明之象是以同人則可語以大有則
　　未也遏惡揚善明於人道也順天休命明於天道
　　也堯授舜而舜受之明休命也舜舉十六相而去
　　四凶明善惡也(易/説)
　　漢上朱氏曰大有自姤一隂四變皆有惡與善之
　　象惡者不正也善者正也乾陽休善也巽命也至
　　於五變成離離為火火在天上明盛大有之時惡
　　者遏絶善者顯揚此豈人力之所能為哉順天休
　　命而已故古者進賢退不肖之命謂之休命或謂
　　之明命(易/傳)
　　新安朱氏曰火在天上所照者廣為大有之象所
　　有既大无以治之則釁蘖萌於其間矣天命有善
　　而无惡遏惡揚善所以順天反之於身亦若是而
　　已矣(本/義)　火在天上大有凡有物須是自家照見
　　得方見得有无若不照見則有无不可知何名為
　　有　問君子以遏惡揚善順天休命竊以為天之
　　所以命我者此性之善也人惟蔽於非心邪念是
　　以善端之在人心日以湮微君子倘能遏止非心
　　邪念於未萌則善端始自發揚而天之所以命我
　　者始无所不順如此而為順天休命若何先生曰
　　天道喜善而惡惡遏惡而揚善非順休命而何吾
　　友所説却似嫌他説得大要束小了説　問遏惡
　　揚善順天休命先生曰天命有善而无惡當大有
　　時遏止其惡顯揚其善反之於身亦莫不然非止
　　用人用人乃其一事耳(語/録)
　　東萊吕氏曰火在天上大有傳謂火髙在天上照
　　見萬物之衆多而大有是有也昔未嘗无特不見而
　　己(己丑/課程)
初九无交害匪咎艱則无咎象曰大有初九无交害也
　伊川先生曰九居大有之初未至於盛處卑无應與
　未有驕盈之失故无交害未涉於害也大凡富有鮮
　不以害以子貢之賢未能盡免況其下者乎匪咎艱
　則无咎言富有本匪有咎也人因富有自為咎耳若
　能享富有而知難處則自无咎也處富有而不能思
　艱兢畏則驕侈之心生矣所以有咎也　在大有之
　初克念艱難則驕溢之心无由生矣所以不交涉於
　害也(並易/傳)
　横渠先生曰二應於五三能自通四匪其旁唯初无
　交故有害然非其咎(易/説)
　　藍田吕氏曰大有之時以剛健居下物莫之與故
　　无交害剛健美徳卒非其咎處之不易有所畏難
　　泰而不驕可以免咎
　　龜山楊氏曰以剛健之才而上无應困於一卦之
　　下无交故也是以有害然匪其咎也以无交為害
　　枉己以求之則有咎矣故艱則无咎夫君子厄於
　　陳蔡之間无上下之交也其厄也非无害矣然道
　　大不容何病則雖厄而聖人不以為害也當盛大
　　之時貧且賤焉恥也則无交宜有害矣故曰大有
　　初九无交害唯大有之初為然(易/説)
　　兼山郭氏曰經云拔茅茹君子小人未有不以其
　　類出者也況大有羣賢彚升以最下而无交此所
　　以為害也(易/説)
　　白雲郭氏曰賢者當彚進之時而已獨在下以无
　　交為害疑於有咎矣疑於有咎而非咎者以无交
　　之害非己自致故匪咎也大有尚賢之君將使野
　　无遺賢何患於不進哉難進易退士之常也不失
　　是道則无咎矣故曰艱則无咎叔孫之毁仲尼臧
　　倉之沮孟子无交之害如此而孔孟未嘗枉道以
　　干之所謂艱則无咎也大有之時不以无交為害
　　而初九最為卑逺者故獨有无交之害也(易/説)
　　漢上朱氏曰初九守正无交在它卦未有害大有
　　柔得尊位大中上下應之而初九无交則害也正
　　匪可咎艱以守正擇可而後交則无咎交道難不
　　可苟合也四來下初已乃可動此王丹自重之爻
　　乎(易/傳)
　　新安朱氏曰雖當大有之時然以陽居下上无繫
　　應而在事初未涉乎害者也何咎之有然亦必艱
　　以處之則无咎戒占者宜如是也(本/義)　問初九无
　　交害匪咎艱則无咎曰此爻本最吉不解有咎然
　　須説艱則无咎盖易之書大抵敎人戒謹恐懼无
　　有以為易而處之者雖至易之事亦必以艱難處
　　之然後无咎也(語/録)
九二大車以載有攸往无咎象曰大車以載積中不敗
也
　伊川先生曰九以陽剛居二為六五之君所倚任剛
　健則才勝居柔則謙順得中則无過其才如此所以
　能勝大有之任如大車之材強壯能勝載重物也可
　以任重行逺故有攸往而无咎也大有豐盛之時有
　而未極故以二之才可往而无咎至於盛極則不可
　以往矣　壯大之車重積載於其中而不損敗猶九
　二材力之強能勝大有之任也(並易/傳)
　　藍田吕氏曰九二大有之時以陽居隂无所驕亢
　　以剛居中無所偏邪可以任天下之重而行者也
　　龜山楊氏曰六五柔得尊位大中以居其上九二
　　以剛健之才應乎下上下相與大車以載之象也
　　剛中而不過故積而不敗其才足以任重而致逺
　　故有攸往无咎(易/説)
　　兼山郭氏曰九二天保之詩言君能下下以成其
　　政臣能歸美以報其上則大有柔得位而上下應
　　之九二其著也(易/説)
　　白雲郭氏曰自任以天下之重者伊尹也大車以
　　載非伊尹不足以當之以此而往就湯可也就桀
　　可也相湯伐桀可也放太甲于桐可也歸太甲于
　　亳可也又何咎之有盖聖人道積於中无所往而
　　不利故如大車之不可敗也九二有剛健之才柔
　　謙之徳居中而无過其積於中者如此(易/説)
　　漢上朱氏曰六五不有其大屈體下交九二而倚
　　任之猶大車也坤為輿乾變坤為大車九二剛中
　　而居柔剛則才勝中則不過居柔則謙順具此三
　　者往之五以任天下之重猶車載也大有物歸者
　　衆富有之時六五中而未極故有攸往无咎往之
　　得正也盛極則不可往矣陽為重五中也積重其
　　中而剛不傾撓積中不敗也大車以載者貴夫積
　　中不敗也大有六五而任小才不勝其任矣(易/傳)
　　新安朱氏曰剛中在下得應乎上大車以載之象
　　有所往而如是可以无咎矣占者必有此徳乃應
　　其占也(本/義)
九三公用亨于天子小人弗克象曰公用亨于天子小
人害也
　伊川先生曰三居下體之上在下而居人上諸侯人
　君之象也公侯上承天子天子居天下之尊率土之
　濵莫非王臣在下者何敢專其有凡土地之富人民
　之衆皆王者之有也此理之正也故三當大有之時
　居諸侯之位有其富盛必用亨通乎天子謂以其有
　為天子之有也乃人臣之常義也若小人處之則專
　其富有以為私不知公以奉上之道故曰小人弗克
　也　公當用(一无/用字)亨于天子若小人處之則為害也
　自古諸侯能守臣節忠順奉上者則蕃養其衆以為
　王之屏翰豐殖其財以待上之徴賦若小人處之則
　不知為臣奉上之道以其為己之私民衆財豐則反
　擅其富強益為不順是小人大有則為害又大有為
　小人之害也(並易/傳)
　横渠先生曰非柔中文明之主不能察非剛健不私
　之臣不能通故曰小人弗克(易/説)
　　藍田吕氏曰九三以剛居下卦之上猶公居卿大
　　夫士之上也居羣臣之上而上迫於君如伊尹周
　　公之心乃可以亨於天子小人居權勢之盛弗克
　　負荷必害于其家凶于其國
　　龜山楊氏曰九三居下卦之上人臣之尊位公侯
　　之任也公者背私之名當盛大之時以其所有奉
　　職貢而无私焉亨於天子之道也小人處之擅其
　　有以為己私分朋陵僭之患生矣故小人害也(易/説)
　　白雲郭氏曰九三居下卦之上為臣之尊位方之
　　九二之權或不足是為諸侯之尊大者矣先儒多
　　以亨為享獨王輔嗣曰通也且天子饗諸侯皆於
　　祖廟上公備九獻之禮其為禮也莫加焉小人安
　　能勝此享哉小人享之則其榮也適所以為害與
　　(易/説)
　　漢上朱氏曰三者公之位春秋傳晉文公將納王
　　使卜偃筮之遇大有之睽曰吉遇公用享于天子
　　之卦戰克而王享吉孰大焉杜預曰大有九三爻
　　辭也則卜偃時讀易作公用享于天子杜預亦然
　　京房曰享獻也干寶曰享燕也姚信作享祀義雖
　　小異然讀為享則同今從舊讀三五相交乾變離
　　兊乾為天離為日兊為澤卜偃謂天為澤以當日
　　天子降心以逆公是也夫天子施澤於下降心而
　　説有粲然之文者莫如公之享于天子也天子享
　　諸侯之禮必于祖廟六五承上九宗廟享于祖廟
　　之象也上公備九獻之禮乃以圭鬯祼賔客設太
　　牢體薦之俎備金石之樂升歌下管於獻酬之時
　　王以琥璜繡黼束帛送爵坤離為文明三五相際
　　之象九三剛健而正與五同功故用此爻當天子
　　之享則无驕亢矣若小人處之柔弗勝其任處之
　　不當必有滿盈之害豈特害于而家哉三五既交
　　易剛為柔聖人因柔以著戒焉(易/傳)
　　新安朱氏曰亨春秋傳作享謂朝獻也古者亨通
　　之亨享獻之享烹飪之烹皆作亨字九三居下之
　　上公侯之象剛而得正上有六五之君虚中下賢
　　故為享于天子之象占者有其徳則其占如是小
　　人无剛正之徳則雖得此爻不能當也(本/義)　問公
　　用亨于天子亨只當作享字看與王用亨于西山
　　同先生曰公用亨于天子已有左氏所引可證如
　　隨之王用亨于西山亦必是祭享之享无疑(語/録)
九四匪其彭无咎象曰匪其彭无咎明辨晳也
　伊川先生曰九四居大有之時已過中矣是大有之
　盛者也過盛則凶咎所生也故處之之道匪其彭則
　得无咎謂能謙損不處其太盛則得无咎也四近君
　之髙位苟處太盛則致凶咎彭盛多之貌詩載驅云
　汶水湯湯行人彭彭行人盛多之狀雅大明云駟騵
　彭彭言武王戎馬之盛也　能不處其盛而得无咎
　者盖有明辨之智也晳明智也賢智之人明辨物理
　當其方盛則知咎之將至故能損抑不敢至於滿極
　也(並易/傳)
　　藍田吕氏曰彭如四牡彭彭之彭彭盛大也九四
　　當大有之世居近至尊其勢盛大然以陽居隂不
　　以盛大自有明辨之知燭知事幾之必然故无咎
　　也
　　廣平游氏曰舒王以匪其彭為其旁不知所據何
　　説且近君之位有下比之嫌恐非獨大有之時為
　　然伊川以彭為衆多似於大有為親一説彭有張
　　大之意當大有之勢居近君之位輒據而矜之志
　　於張大則羣賢解體天地鬼神亦且弗祐矣此昧
　　者所以敗也辨晳明之著也(易/説)
　　龜山楊氏曰九四剛過乎中居大有之盛能匪其
　　彭則无咎矣彭盛多也處多懼之地而有其盛多
　　則害矣與小人弗克无以異也非明辨之晳何以
　　與此(易/説)
　　白雲郭氏曰賢者居近君之位特立獨行自進於
　　君而无外交者九四是也故雖九三之剛徳亦不
　　與之親附而進焉此所謂匪其彭也如是則其明
　　足以辨晳何咎之有九四離之初故知其有明徳
　　子夏傳彭作旁伊川云如詩行人彭彭駟騵彭彭
　　皆盛多之貌(易/説)
　　漢上朱氏曰彭子夏傳讀作旁旁盛滿貌離大腹
　　象也大有至四盛矣昧者處之盈滿而不知變安
　　得无咎九四不安其位震見離毁懼而守正抑損
　　不至於滿匪其彭故无咎所以然者以其明而辨
　　於盈虚之理甚白也離為明兊口為辨晳荀氏作
　　晰(易/傳)
　　新安朱氏曰彭字音義未詳程傳曰盛貌理或當
　　然六五柔中之君九四以剛近之有僭逼之嫌然
　　以其處柔也故有不極其盛之象而得无咎戒占
　　者宜如是也晳明貌(本/義)　問匪其彭只當依程傳
　　作盛貌先生曰程説為優王弼作下比九三分權
　　之臣盖以彭為旁言專心承五常匪其旁因説王
　　荆公上韓魏公啓云時當大有更懐下比之嫌用
　　此事蓋譏魏公也(語/録)
六五厥孚交如威如吉象曰厥孚交如信以發志也威
如之吉易而无備也
　伊川先生曰六五當大有之時居君位虚中為孚信
　之象人君執柔守中而以孚信接於下則下亦盡其
　信誠以事於上上下孚信相交也以柔居尊位當大
　有之時人心安易若專尚柔順則陵慢生矣故必威
　如則吉威如有威嚴之謂也既以柔和孚信接於下
　衆志説從又有威嚴使之有畏善處有者也吉可知
　矣　下之志從乎上者也上以孚信接於下則下亦
　以誠信事其上故厥孚交如由上有孚信以發其下
　孚信之志下之從上猶響之應聲也(一有威如之吉/易而旡備也九)
　(字/)威如之所以吉者謂若无威嚴則下易慢而无戒
　備也謂无恭畏備上之道備謂備上之求責也(並易/傳)
　横渠先生曰人威重有徳望則人自畏服易曰厥孚
　交如威如吉君子以至誠交人然後有威重威如之
　吉易而无備也君子至平易有何關防擬備惟以抑
　抑威儀為徳之隅儼然人望而畏之既易而无備則
　威如乃吉也(易/説)
　　廣平游氏曰大有之成體文明而剛健之主故能
　　以至誠與下而下亦以至誠應之上下合徳而无
　　間故曰厥孚交如為大有之主髙拱尊位其明不
　　可欺其健不可陵則人之畏之將如神明矣故曰
　　威如吉彼且推赤心置人腹中其胸中坦然无疑
　　忌誰肯用數以御下哉此太平之君子所以易而
　　无備也(易/説)
　　龜山楊氏曰柔得尊位大中有孚也一隂在上以
　　虚受之為衆陽所宗故上下應而厥孚交如也柔
　　順而處剛則柔亦不茹威如之吉以徳而不以力
　　也所謂徳威惟畏也易而无備者以此(易/説)
　　兼山郭氏曰六五信者吾信之不信者吾亦信之
　　徳信矣君子正其衣冠尊其瞻視儼然人望而畏
　　之不亦威而不猛乎此衆人之所謂信衆人之所
　　謂威況居大有之時履崇髙之勢位者乎故先王
　　垂衣拱手不下衽席之上而莫不承徳以來王有
　　道以先之也書曰徳威惟畏徳明惟明其是之謂
　　乎(易/説)
　　白雲郭氏曰君能下下以成其政臣能歸美以報
　　其上盡君臣相與之誠故曰厥孚交如也凡為臣
　　者皆以誠交非一臣也書曰威克厥愛允濟大有
　　之君以柔居尊而有衆賢雖盡相與之誠苟无克
　　愛之威亦且未為吉也交如親之也通誠信之道
　　也威如尊之也嚴君臣之分也誠信之道已通君
　　臣之分已嚴故能銷患於无形矣非明君盡惟㡬
　　惟康之道者不足以與此君臣上下信以發志孰
　　為猜嫌之患是以易而无備也且初九之難進九
　　二之積中九三之克亨九四之匪彭各以其道而
　　來親而尊之可謂有賢之極矣舜闢四門明四目
　　達四聦終至於无為而治君臣賡歌都俞而已其
　　六五易而无備之吉乎(易/説)
　　漢上朱氏曰五執柔守中以誠信交於下而其孚
　　在二孚信之應也二交於五體異志同厥孚交如
　　也二以誠信交五發五之剛志謂之發者五本有
　　剛因二而發之信以發志積誠不已至於不怒而
　　威則吉威剛嚴也六柔變九而在上威之象也大
　　有之時人心安易若專尚柔順則下無戒備凌慢
　　生矣二乾為易交五離變乾二復成離離為兵戈
　　下有戒備之象易傳曰夫以柔孚接下衆志悦從
　　又有威嚴使之有畏善處大有者也(易/傳)
　　新安朱氏曰大有之世柔順而中以處尊位虚
　　己以應九二之賢而上下歸之是其孚信之交
　　也然君道貴剛太柔則廢當以威濟之則吉故
　　其象占如此亦戒辭也　一人之信足以發上
　　下之志也太柔則人將易之而无畏備之心(並/本)
　　(義/)
上九自天祐之吉无不利象曰大有上吉自天祐也
　伊川先生曰上九在卦之終居无位之地是大有之
　極而不居其有者也處離之上明之極也唯至明所
　以不居其有不至於過極也有極而不處則无盈滿
　之災能順乎理者也五之孚信而履其上為蹈履誠
　信之義五有文明之徳上能降志以應之為尚賢崇
　善之義其處如此合道之至也自當享其福慶自天
　祐之行順乎天而獲天祐故所往皆吉无所不利也
　　大有之上有極當變由其所為順天合道故天祐
　助之所以吉也君子滿而不溢乃天祐也繫辭復申
　之云天之所助者順也人之所助者信也履信思乎
　順又以尚賢也是以自天祐之吉无不利也履信謂
　履五五虚中信也思順謂謙退不居尚賢謂志從於
　五大有之世不可以盈豐而復處盈焉非所宜也六
　爻之中皆樂據權位唯初上不處其位故初九无咎
　上九无不利上九在上履信思順故在上而得吉盖
　自天祐也(並易/傳)
　横渠先生曰以剛而下柔居上而志應于中故曰履
　信思順又以尚賢盖五陽一隂又无物以間焉耳剛
　柔相求情也信也(易/説)
　　廣平游氏曰六五有至信之徳而上履之故有履
　　信之義五為大君而上九與衆陽同體而應之故
　　有思乎順之義上九為明之極而自處无位之地
　　推衆陽而進之故有尚賢之義能如是則无天災
　　物累无人非鬼責天人交助之宜其吉无不利也
　　自天云者理之必至非有求而得也伊尹將告歸
　　旁求俊乂啓迪後人自不居其成功盖用此道也
　　又以尚賢者體信順以處已而又以尚賢也(易/説)
　　龜山楊氏曰六五以柔順大中而履尊位有孚也
　　上九居其上而應焉履信思乎順又以尚賢也信
　　順天人所助也故自天祐之吉无不利(易/説)
　　兼山郭氏曰六五厥孚交如而上九履之履信者
　　也不當有為之地而身退以安之思順者也賢人
　　衆多不固位以妨之尚賢者也如是則不獨无人
　　非自天且祐之矣使不居大有之世无崇髙之位
　　一能擇信而履之擇時而順之見賢而尚之雖曰
　　人不知而不愠天其厭之乎(易/説)
　　白雲郭氏曰繫辭曰祐者助也天之所助者順也
　　人之所助者信也履信思乎順又以尚賢也六五
　　之君實盡此而言於上九者非上九之才能得此
　　也盖言大有之吉以此終也故象曰大有上吉則
　　知此吉大有之吉也非止上九之吉也與小雅樂
　　得賢之詩毎章必終以夀考同意然大有之時不
　　以无交為害獨初九卑逺有是患焉故象曰大有
　　初九言大有之初九獨有是患也上九之吉大有
　　之吉也故象曰大有上吉如言大有之極則終有
　　是吉也聖人變文立義如此(易/説)
　　漢上朱氏曰繫辭曰天之所助者順也人之所助
　　者信也履信思乎順又以尚賢也是以自天祐之
　　吉无不利此特曰大有上吉自天祐也上九大有
　　之極盛極則衰凶將至矣而上吉者以自天祐也
　　六五履信思順尚賢而人助之人助之則天助之
　　吉无不利上五相易乾成兑兑為言而正信也坤
　　順也乾為天兑為右右助之也上九動而正正則
　　吉故曰大有上吉(易/傳)
　　新安朱氏曰大有之世以剛居上而能下從六五
　　是能履信思順而尚賢也滿而不溢故其占如此
　　(本/義)　問上九自天祐之吉无不利先生曰上九以
　　陽剛居上而能下從六五者盖陽從隂也大有惟
　　六五一隂而上下五陽應之上九能下從六五則
　　為履信思順而尚賢盖五之交孚信也而上能履
　　之謙退不居思順也志從於五尚賢也天之所助
　　者順人之所助者信所以有自天祐之吉无不利
　　之象若无繫辭此數句此爻遂无収殺以此見聖
　　人讀易見爻辭有不分明處則於繫辭傳説破如
　　此類是也(語/録)
　
　
　
　
　
　
　
　
　
　
　
　
　
　合訂刪補大易集義粹言卷十八
欽定四庫全書
　合訂刪補大易集義粹言卷十九
　　　　　　　　　　頭等侍衞納喇性德編
䷎(艮下/坤上)
　伊川先生曰謙序卦有大者不可以盈故受之以謙
　其有既大不可至於盈滿必在謙損故大有之後受
　之以謙也爲卦坤上艮下地中有山也地體卑下山
　髙大之物而居地之下謙之象也以崇髙之德而處
　卑下謙之義也(易/傳)
謙亨君子有終
　伊川先生曰謙有亨之道也有其德而不居謂之謙
　人以謙巽自處何往而不亨乎君子有終君子志存
　乎謙巽達理故樂天而不競内充故退讓而不矜安
　履乎謙終身不易自卑而人益尊之自晦而德益光
　顯此所謂君子有終也在小人則有欲必競有德必
　伐雖使勉慕於謙亦不能安行而固守不能有終也
　(易/傳)　他卦皆有悔凶咎唯謙未嘗有它卦有待而亨
　唯謙則便亨(羅氏/拾遺)
　　白雲郭氏曰繫辭曰勞而不伐有功而不德厚之
　　至也故謙為不居其德之稱德且不居則富貴崇
　　髙皆餘事矣孔子不居聖顔淵願无伐善无施勞
　　之謂也然有德而不居亨在其中矣小人矜能伐
　　功日損之道君子德日進而謙不已是有終也然
　　一盈而有四害一謙而有四益是以君子拳拳而
　　弗失之矣(易/說)
　　新安朱氏曰謙者有而不居之義止乎内而順乎
　　外謙之意也山至髙而地至卑乃屈而止於其下
　　謙之象也占者如是則亨通而有終謂先屈而後
　　伸也(本/義)　謙便能亨又為君子有終之象(語/録)
　　東萊呂氏曰易六十四卦皆有凶爻此卦六爻无
　　凶以能謙故也大凡學者要看謙卦當味伊川兩
　　句曰達理則樂天而不競内充故退讓而不矜此
　　兩句乃入謙道之門蓋天命所在自有定分初无
　　一毫加損君子達其理則知求勝者徒然耳要之
　　初无増損於其間也人惟中无所有則必誇人以
　　為有譬如貧賤者恐人輕其貧賤必外以富有自
　　誇无文學者恐人輕其无文學必外以詞采自衒
　　實有者却不如此(易/説)
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
　康節先生漁樵對問人有禱鬼神而求福者福可禱
　而求邪求之而可得邪敢問其所以曰語善惡者人
　也禍福者天也天道福善而禍淫鬼神其能違天乎
　自作之咎固難逃矣天䧏之災禳之奚益修德積善
　君子常分安有餘事於其間哉樵者曰有為善而遇
　禍有為惡而獲福者何也漁者曰有幸與不幸也幸
　不幸命也當不當分也一命一分人其逃乎曰何謂
　分何謂命曰小人之遇福非分也有命也當禍分也
　非命也君子之遇禍非分也有命也當福分也非命
　也(邵子/外書)
　明道先生曰易言天亦不同如天道虧盈而益謙此
　通上下理亦如此天道之運亦如此如言天且不違
　况於人乎況於鬼神乎此直謂形而上者言以鬼神
　為天地矣(謝顯/道録)
　伊川先生曰濟當為際此明謙而能亨之義天之道
　以其氣下際故能化育萬物其道光明下際謂下交
　也地之道以其處卑所以其氣上行交於天皆以卑
　䧏而亨也　以天行而言盈者則虧謙者則益日月
　隂陽是也以地勢而言盈滿者傾變而反陷卑下者
　流注而益増也　鬼神謂造化之跡盈滿者禍害之
　謙損者福祐之凡過而損不足而益者皆是也　人
　情疾惡於盈滿而好與於謙巽也謙者人之至德故
　聖人詳言所以戒盈而勸謙也　謙為卑巽也而其
　道尊大而光顯自處雖卑屈而其德實髙不可加尚
　是不可踰也君子至誠於謙恒而不變有終也故尊
　光(並易/傳)
　横渠先生曰止於下故光明　人樂尊之故光而不
　揜志下於人故人不能加天以廣大自然取貴人自
　要尊大須意我固必欲順己尊己又說己之情此所
　以取辱取怒也謙尊而光卑而不可踰夫尊者謙則
　更光卑者已謙又如何踰之此天德至虚者焉以其
　能謙故尊而益光卑又无人可踰盖已謙矣復如何
　踰越也謙天下之良德(並易/説)
　　藍田呂氏曰謙持盈若不足也艮以陽下坤之隂
　　而有止所謂天道下濟而光明者也坤以隂而居
　　艮之上地道卑而上行者也謙道雖主於自下然
　　不可以不執中尊者之謙有所止則光夷王下堂
　　而見諸侯是太不自尊而无所止招辱而已不足
　　光也卑者之謙不可為物之所踰庶人召之役則
　　往役可也召之見則往見不可也可召而見是在
　　卑而可踰也以謙下人无有不亨尊卑之謙不失
　　乎中惟君子為能終之
　　龜山楊氏曰謙也者致恭以存其位也故髙而不
　　危滿而不溢君子所以有終也自天道下濟而下
　　謙亨之道也夫謙德之柄也君子執之以為禮德
　　盛道尊而不居厚之至也故自下而人髙之自後
　　而人先之所以尊而光卑而不踰也(易/説)
　　兼山郭氏曰山非不髙也地非不卑也髙者下下
　　卑者上行謙之道也山在地上則為剥殺瘦之象
　　也山在地中則為謙畜德之象也是故滿則招損
　　謙則得益自然之理也天道下濟而光明者艮也
　　地道卑而上行者坤也天之虧益日月是也地之
　　變流山河是也鬼神害福吉凶是也人之好惡得
　　失是也故勞而不伐有功而不德有若無實若虚
　　其謙亨之謂乎故在尊而光在卑而不可踰惟君
　　子能終之(易/說)
　　白雲郭氏曰先人曰天之虧盈日月是也地之變
　　流山河是也鬼神害福吉凶是也人之好惡得失
　　是也以此居尊則益光以此居卑則不可踰故惟
　　有德君子能終之伊川曰以地勢而言則盈滿者
　　傾變而反陷卑下者流注而益増也雍曰四者非
　　天地鬼神人有心如是其道自然如此故皆曰道
　　艮之一陽即有天道下濟之象(易/說)
　　漢上朱氏曰復三變剥四變皆成謙彖辭以剥上
　　九言之者在上而降下者謙也處下而能卑者常
　　也未足以盡謙之義上九降三六三升乎上此謙
　　所以亨也尊卑相去其位不同於是情暌勢隔上
　　下不能通尊者既屈卑者獲伸然後上下交而功
　　勲成矣以天地言之天道下濟地道上行萬物化
　　生其道光明而所以光明者陽濟乎隂也非謙亨
　　乎曰濟曰光明者坎象也此以剝之上九六三升
　　降言謙亨也天陽地隂鬼神者天地之大用人也
　　者參天地而行鬼神者也天地也鬼神也人也以
　　分言之則殊以理言之則一故觀日月之進退則
　　知天道之虧盈矣觀山川之髙卑則知地道之變
　　流矣觀人事之得喪則知鬼神之禍福矣觀物論
　　之取捨則知人情之好惡矣變禍為害者言不利
　　也是數者无不以盈為去以謙為尚九在上盈也
　　三往損之則為虧盈為變盈為禍盈為惡盈三在
　　下謙也九來益之為益謙為流謙為福謙為好謙
　　流之者坎也益之福之好之者陽也此再以上九
　　六三論盈虚之理明謙也九三自上位降而言之
　　則尊而光天道下濟是也自九三卑位言之則卑
　　而不可踰山在地中是也謙之為德其至矣乎所
　　處尊矣道則彌光也所執卑矣而德則彌尊也君
　　子觀諸天地騐諸幽明故處卑而不爭居尊而能
　　降愈久而不厭乃能有終故曰君子有終此再以
　　九三言君子體謙而終也上者外卦之終三者内
　　卦之終也以卦氣言之小寒也故太𤣥準之以少
　　(易/傳)
　　屏山劉氏曰聖人明為善之大端使人向焉而不
　　誘人以利心苟有冀焉不如其己(謂人之為善苟/有所希冀不如)
　　(己之不/為也)謙者盛德之事也易但言其終吉而已安
　　而行之尊而光卑而不可踰言之法也有曰自下
　　者人髙之自後者人先之意同言異病行之有冀
　　是計効課功也利心存焉出于矯激反悖其性有
　　所歆慕益亂其眞故无利心而為惡其惡可移有
　　利心而為善其善日隳大躁靜其容大辨訥其口
　　貪倚亷為地佞假眞為媒非无善迹也利心存焉
　　泯泯棼棼多見資吾術借聖言以濟其私者矣周
　　公吐哺握髪謙之至也豈以此來天下之士而沽
　　一時之名乎非也何為拳拳勤勤若是邪成其己
　　也易曰謙以自牧謙之妙用也周公所行安有利
　　心哉(屏山/文集)
　　新安朱氏曰謙亨言謙之必亨變謂傾壊流謂聚
　　而歸之人能謙則其居尊者其德愈光其居卑者
　　人亦莫能過此君子所以有終也(本/義)　變盈流謙
　　揚子雲言山殺瘦澤増髙此是説山上之土為水
　　漂下來山便瘦澤便髙　虧盈益謙是自然之理
　　　鬼神言害言福是有些造化之柄　問鬼神是
　　造化之跡既言天地之道又言鬼神何邪先生云
　　天道是就寒暑往來上説地道是就地形髙下上
　　説鬼神是就禍福上説各自主一事而言耳　謙
　　之為義不知天地人鬼何以皆好尚之盖太極中
　　本无物若事業功勞又於我何有觀天地生萬物
　　而不言所利可見矣　謙尊而光卑而不可踰以
　　尊而行謙則其道光以卑而行謙則其德不可踰
　　尊對卑言伊川以謙對卑説非是但聖人九卦又
　　引天道虧盈而益謙地道變盈而流謙此是説卦
　　體(語/録)
　　東萊呂氏曰聖人言天地鬼神人道无不好謙然
　　人多不能好謙何也不能捨己故也不能捨己則
　　好勝人之心生欲求其尊必自髙大欲求其光明
　　必自眩露欲求其不可踰者必自髙抗不知求尊
　　者當自下求髙明者當自隠求不可踰者當自卑
　　謙尊而光卑而不可踰常人之所謂謙乃易之所
　　謂尊而光也常人之所謂卑乃易之所謂不可踰
　　也君子之終者君子能達謙之理至於終吉也(易/説)
象曰地中有山謙君子以裒多益寡稱物平施
　明道先生曰謙者治盈之道故曰裒多益寡稱物平
　施(劉絢/師訓)
　伊川先生曰地體卑下山之髙大而在地中外卑下
　而内藴髙大之象故為謙也不云山在地中而曰地
　中有山言卑下之中藴其崇髙也若言崇髙藴於卑
　下之中則文理不順諸象皆然觀文可見君子以裒
　多益寡稱物平施君子觀謙之象山而在地下是髙
　者下之卑者上之見抑髙舉下損過益不及之義以
　施於事則裒取多者増益寡者稱物之多寡以均其
　施與使得其平也(易/傳)　謙君子所以有終故不言吉
　裒取其多而増益其寡天理也(羅氏/拾遺)
　横渠先生曰隠髙於卑謙之象也　易大象皆是實
　事卦爻小象則容有寓意而已言風自火出家人家
　人之道必自烹飪始風風也教也盖言教家人之道
　必自此始也又如言木上有水井則明言井之實事
　也又言地中有山謙夫山者崇髙之物非謙而何
　多者寡者皆量宜下之(並易/說)
　　龜山楊氏曰地中有山謙髙者下之謙之象也多
　　者裒之寡者益之是謂稱物均一无偏陂之私是
　　謂平施盖取虧盈益謙之義(易/説)　理一而分殊故
　　聖人稱物而平施之兹所以為仁之至義之盡也
　　何謂稱物逺近親踈各當其分所謂稱也何謂平
　　施所以施之其心一焉所謂平也(與伊川書/附西銘解)
　　兼山郭氏曰天之道其猶張弓乎髙者抑之下者
　　舉之有餘者損之不足者補之天之道損有餘補
　　不足人之道損不足以奉有餘故非謙也裒多益
　　寡德之盛也稱物平施禮之功也故孔子曰德言
　　盛禮言恭謙也者致恭以存其位者也(易/説)
　　白雲郭氏曰謙地類也故象以地見其義地卑而
　　山髙理之常也今地在上益之也山在下損之也
　　非以山居地中為山謙也乃以地謙而致益也是
　　為變盈流謙之義裒多益寡者損有餘補不足之
　　道也稱物平施者裒多益寡之道也裒多益寡見
　　於彼者也稱物平施行乎此者也天地鬼神莫不
　　皆然故君子法之以此此君子有為之道(易/說)
　　漢上朱氏曰裒鄭荀諸儒讀作捊取也字書作掊
　　山在地中則髙者降而下卑者升而上髙卑適乎
　　劉表曰謙之為道降己而升人者也以象考之上
　　三隂多也下二隂寡也艮為手掊也故君子取有
　　餘益不足以貴下人則貴賤平矣以財分人則貧
　　富平矣以德分人則賢不肖平矣然物之不齊物
　　之情也所謂平者非漫无尊卑上下差等也稱物
　　而施適平而止平者施之則也坎為水天下之平
　　施者無若水也(易/傳)
　　新安朱氏曰以卑藴髙謙之象也裒多益寡所以
　　稱物之宜而平其施損髙増卑以趨於平亦謙之
　　意也(本/義)　裒多益寡便是謙稱物平施便是裒多
　　益寡　問謙卦裒多益寡看來謙雖是若放低去
　　實是損髙益低使教恰好不是一向低去先生云
　　大抵人都見得在己者髙在人者卑謙則抑己之
　　髙而卑以下人便是平也(語/録)　又曰天地之間理
　　一而已然乾道成男坤道成女二氣交感化生萬
　　物則其小大之分親疎之等至於十百千萬而不
　　能齊也不有聖賢者出孰能合其異而反其同哉
　　西銘之作意盖如此程子以為西銘理一而分殊
　　可謂一言以蔽之矣盖以乾為父以坤為母有生
　　之類无物不然所謂理一也而人物之生血脉之
　　屬各親其親各子其子則其分亦安得而不殊哉
　　一統而萬殊則雖天下一家中國一人而不流於
　　兼愛之敝萬殊而一貫則雖親疎異情貴賤異等
　　而不梏於為我之私此西銘之大㫖也觀其推親
　　親之厚以大无我之公因事親之誠以明事天之
　　道盖無適而非所謂分立而推理一者也夫豈專
　　以民吾同胞長長幼幼為理一而必黙識於言意
　　之表然後知其分之殊哉且所謂稱物平施者正
　　謂稱物之宜以平吾之施云爾若无稱物之義則
　　亦何以知夫所施之平哉龜山苐二書欲發明此
　　意然言不盡而理有餘也故愚得因其說而遂言
　　之(西銘/解義)
　　廣漢張氏曰陳平甫問心无内外心而有内外是
　　私心也非天理也故愛吾親而人之親亦所當愛
　　敬吾長而人之長亦所當敬今吾有親則愛焉而
　　人之親不愛有長則敬焉而人之長不敬是心有
　　兩也是二本也且天之生物使之一本而二本可
　　乎荅曰此𦂳要處不可毫釐差盖愛敬之心由一
　　本而施有等差此仁義之道所以未嘗相離也易
　　所謂稱物平施稱物之輕重而吾施无不平焉此
　　吾儒所謂理一而分殊也若墨氏愛无等差即是
　　二本伊川先生荅楊龜山論西銘書當熟玩味(南/軒)
　　(集/)
初六謙謙君子用涉大川吉象曰謙謙君子卑以自牧
也
　伊川先生曰初六以柔順處謙又居一卦之下為自
　處卑下之至謙而又謙也故曰謙謙能如是者君子
　也自處至謙衆所共與也雖用涉險難亦无患害況
　居平易乎何所不吉也初處謙而以柔居下得无過
　于謙乎曰柔居下乃其常也但見其謙之至故為謙
　謙未見其失也　謙謙謙之至也謂君子以謙卑之
　道自牧也自牧自處也詩云自牧歸荑(並易/傳)　自牧
　歸荑卑以自牧之意荑柔順意(朱氏/拾遺)
　横渠先生曰牧逸也(易/説)
　　藍田呂氏曰初六以隂居下其謙不一故曰謙謙
　　君子能止於始而上无偏應可以涉難而無害
　　龜山楊氏曰以柔順之資居一卦之下謙之至也
　　故曰謙謙君子卑以自牧也謙之為德天地神人
　　之所共與用是而往雖涉險難无不濟矣故吉(易/說)
　　　恂恂一於誠也與國人交止於信故在鄉黨所
　　先如此似不能言者以卑自牧不以言知先人也
　　盖鄉黨尚齒故其自牧如此(語/解)
　　兼山郭氏曰初六謙之言虚也中虚以涉難庸有
　　不濟者乎(易/説)
　　白雲郭氏曰卦之六爻三言吉三言利是知謙之
　　為道天地人鬼之所貴也謙謙者謙而又謙也謙
　　而又謙是為有終君子能之昔舜戒禹曰汝惟不
　　矜天下莫與汝爭能汝惟不伐天下莫與汝爭功
　　曽子稱顔淵曰有若無實若虚是知謙謙非君子
　　不能也書曰滿招損謙受益是謙為滿之反亦有
　　虚之象也乘木舟虚故用涉大川吉易於乾健之
　　才多言利涉大川如謙與中孚皆以虚而有濟耳
　　卑則謙之道也卑以自牧言又能自養其謙以至
　　於謙謙也(易/説)
　　漢上朱氏曰初六本復之六三以柔退居謙之下
　　謙之又謙者也謙謙故能得衆用之可以犯大難
　　況居平易乎三坎為大川初動之四成巽股涉大
　　川也自牧者自養也牧畜者擾之得其宜一童子
　　自後鞭之足以制其剛夫然後其剛可用也坤為
　　牛艮為少男初處柔在内其動剛卑以自牧也君
　　子卑以自牧則能謙謙則能得衆此爻施之於自
　　牧則可施之於他則卑己甚矣(易/傳)
　　新安朱氏曰以柔處下謙之至也君子之行也以
　　此涉難何往不濟故占者如是則利以涉川也(本/義)
　　東萊呂氏曰初六凡事不可太甚惟謙无窮極故
　　謙而又謙雖涉大害亦吉卑以自牧人之病莫盛
　　於有矜心勝心必欲醫此病須用謙譬如病之深
　　者用藥過多亦无害欲救矜勝之心雖謙而又謙
　　亦无害故曰謙謙君子卑以自牧也須著意看此
　　四字牧如牧牛馬之牧牛馬不牧則蹊人之田傷
　　人之稼人不以謙自牧則矜勝之心必為害(易/說)
六二鳴謙貞吉象曰鳴謙貞吉中心得也
　伊川先生曰二以柔順居中是為謙德積於中謙德
　充積於中故發於外見於聲音顔色故曰鳴謙居中
　得正有中正之德也故云貞吉凡貞吉有為貞且吉
　者有為得貞(一有/正字)則吉者六二之貞吉所自有也
　二之謙德由至誠積於中所以發於聲音中心所自
　得也非勉(一有/强字)為之也(並易/傳)　六二鳴謙處中得正
　而有德者故鳴謙者乃中心得也(羅氏/拾遺)
　横渠先生曰體柔居正故以謙獲譽與上六之鳴異
　矣故曰貞吉(易/說)
　　藍田呂氏曰六二以柔居下體之中謙道之至美
　　故其聲逺聞反之中心而无憾君子之所固守而
　　獲吉也
　　龜山楊氏曰六二柔履中正謙德之盛也故和順
　　積中而英華發外其鳴也出於中心之自得與鳴
　　豫之鳴異矣是以貞吉(易/說)
　　白雲郭氏曰詩曰鶴鳴于九臯聲聞于天則鳴者
　　聲必逺聞也易曰鳴鶴在隂其子和之則聲之有
　　聞必有應焉六二得位得中謙德著聞而貞吉者
　　也得位得中則非在隂之幽近於九三又非于天
　　之逺況九三方以功下人如謙之近而有聞者无
　　不應矣中心得者非有心於鳴以感人於外者也
　　盖脩德於内而自然有聞者其得自於中心故也
　　(易/說)
　　漢上朱氏曰謙自初六卑以自牧積其德至於六
　　二柔順而中正其樂發於聲音而不自知故鳴謙
　　動成兊兊為口為說雖鳴也而非求應以正為吉
　　吉自有也是以求福不回守正而已非中心自得
　　无待於外者能之乎何以知其自得以鳴謙也(易/傳)
　　新安朱氏曰柔順中正以謙有聞正而且吉也其
　　占如此(本/義)　鳴謙在六二又言貞者言謙而有聞
　　須得其正則吉盖六二以隂處隂所以戒它要貞
　　謙而不貞則近於邪佞上六之鳴却不同處謙之
　　極而有聞則失謙本意盖謙本不要人知況在人
　　之上而有聞乎此所以志未得(語/録)
　　東萊呂氏曰六二鳴謙是謙之發於聲音者也然
　　而謙之鳴當觀其所發處其發也出於真心則吉
　　使其不出於真心而發於聲音笑貌則有凶(易/説)
九三勞謙君子有終吉象曰勞謙君子萬民服也
　伊川先生曰三以陽剛之德而居下體為衆隂所宗
　履得其(一作/正)位為下之上是上為君所任下為衆所
　從有功勞而持謙德者也故曰勞謙古之人有當之
　者周公是也身當天下之大任上奉幼弱之主謙恭
　自牧夔夔如畏然可謂有勞而能謙矣既能勞謙又
　須君子行之有終則吉夫樂髙喜勝人之常情平時
　能謙固已鮮矣況有功勞可尊乎雖使知謙之善勉
　而為之若矜負之心不忘則不能常久欲其有終不
　可得也唯君子安履謙順乃其常行故久而不變乃
　所謂有終則吉也九三以剛居正能終者也此爻之
　德最盛故象辭特重　能勞謙之君子萬民所尊服
　也繫辭云勞而不伐有功而不德厚之至也語以其
　功下人者也德言盛禮言恭謙也者致功以存其位
　者也有勞而不自矜伐有功而不自以為德是其德
　𢎞厚之至也言以其功勞而自謙以下於人也德言
　盛禮言恭以其德言之則至盛以其自處之禮言之
　則至恭此所謂謙也夫謙也者謂致功以存其位者
　也存守也致其恭巽以守其位故髙而不危滿而不
　溢是以能終吉也夫君子履謙乃其常行非為保其
　位而為之也而言存其位者盖能致恭所以能存其
　位言謙之道如此如言為善有令名君子豈為令名
　而為善也哉亦言有令名者為善之故(一作/効)也(並易/傳)
　横渠先生曰中心安之也有終則吉人所難能(易/說)
　　藍田呂氏曰九三居下體之上其才剛其德止謙
　　尊而光者也為上下五隂之所歸而安於下體德
　　有所止勞而不伐有功而不德者也德有止則可
　　以有終位非中則慮其不克終故戒之以有終吉
　　龜山楊氏曰卦惟一陽衆隂宗之止於下體而不
　　過勞謙君子也禹之不矜不伐而天下莫與之爭
　　此勞而謙君子所以有終而萬民服也(易/說)
　　白雲郭氏曰九三以一陽而為衆隂之主衆隂宗
　　之而俱與之有終則其為勞也大矣勞而不伐是
　　曰勞謙非君子能之乎故惟君子有終吉唐虞之
　　際能盡勞謙之道者其禹歟克勤于拜而至於九
　　功惟叙所謂勞也不自滿假而拜昌言所謂謙也
　　至於詢謀僉同鬼神其依則天地人鬼莫不從有
　　終之吉大矣萬民服者特其一而已然卦以一隂
　　為主者難以一陽為主者易隂常失之不足非有
　　至明之德不能也大有同人是也陽常失之太過
　　非有至中之德不能也師比是也謙豫近師比而
　　德不同者非中故也故謙以德下人則民服豫以
　　順合衆則得志皆不失損剛從柔之道於中為近
　　矣(易/說)
　　漢上朱氏曰坎勞卦三與五同功九三勞而有功
　　以陽下隂安於卑下艮見兊伏勞而不伐有功而
　　不德君子致恭以存其位之道也内卦以三為終
　　故曰勞謙君子有終吉夫有血氣者必有爭心故
　　有能而矜之有功而伐之未有不爭爭則危矣九
　　三致恭上下五隂宗之萬民服矣其誰爭之所以
　　能存其位存其位所以有終吉也萬盈數合乾坤
　　隂陽之策乃盈是數唯天地之元始生萬物足以
　　當之易言萬國萬民萬夫大之辭也易傳曰古人
　　有當之者周公是也(易/傳)
　　新安朱氏曰卦惟一陽居下之上剛而得正上下
　　所歸有功勞而能謙尤人所難故有終而吉占者
　　如是則如其應矣(本/義)
　　東萊呂氏曰九三居下體之上甚髙之處大抵人
　　自有驕矜之心又加之以功勞必益自尊安能謙
　　惟君子雖有功勞而謙則有終此所以為吉民之
　　所以不服者以上之人求以勝之故耳今君子雖
　　有功勞尚以謙自處宜萬民之服也(易/說)
六四无不利撝謙象曰无不利撝謙不違則也
　伊川先生曰四居上體切近君位六五之君又以謙
　柔自處九三又有大功德為上所任衆所宗而已居
　其上當恭畏以奉謙德之君卑巽以讓勞謙之臣動
　作施為无所不利於撝謙也撝施布之象如人手之
　撝也動息進退必施其謙盖居多懼之地又在賢臣
　之上故也　凡人之謙有所宜施不可過其宜也如
　六五或用侵伐是也唯四以處近君之地據勞臣之
　上故凡所動作靡不利於施謙如是然後中於法則
　故曰不違則也謂得其宜也(並易/傳)
　横渠先生曰裒多益寡无不盡道舉措皆謙(易/說)
　　藍田呂氏曰六四以隂居隂其體則順謙之至者
　　也然居上體之下卑而不可踰者也居謙之時卑
　　不可踰不至卑柔不失乎法則之中故指撝進退
　　无所不利
　　龜山楊氏曰六四履近尊之位上承下比无所不
　　用其謙則不違則矣盖物各有則或過或不及皆
　　違則也故曰无不利撝謙撝言發撝也初六處一
　　卦之下自牧而已二則中心得而已三之勞謙不
　　伐而已四則異於是上承柔巽之君下比勞謙之
　　臣非撝謙不足以存其位也(易/說)
　　白雲郭氏曰六四以柔順之德兼四益之道天地
　　人鬼何所不利哉故曰无不利然四有近君之權
　　能撝而不有以尊勞謙之臣可謂得謙之道者矣
　　合謙之道而无過焉故曰不違則也觀帝堯曰汝
　　能庸命巽朕位岳曰否德忝帝位有鰥在下曰虞
　　舜若四岳者可謂撝謙矣伊川曰撝如手之撝也
　　(易/説)
　　漢上朱氏曰六四坤體柔順而正上以奉六五之
　　君下以下九三勞謙之臣上下皆得其宜故曰无
　　不利撝謙艮為手止也震起也手止而復起有揮
　　散之象六四揮散其謙之道布於上下撝謙也所
　　以奉上下下无不利者非事是君為容悦也非持
　　禄養交也不違其則而已人之大倫天下之正理
　　也理之所至天地萬物之所不能違故謂之則不
　　違其則无往而不得其宜則无不利矣子夏曰撝
　　謙化謙也言上下化其謙也京房曰上下皆通曰
　　揮謙是也謂三撝之四化之誤矣(易/傳)
　　新安朱氏曰柔而得正上而能下其占无不利矣
　　然居九三之上故戒以更當發撝其謙以示不敢
　　自安之意也不違則言不為過(本/義)　撝謙言發撝
　　其謙盖四是隂位又在上卦之下九三之上所以
　　更當發撝其謙不違法則　撝謙是合如此不是
　　過分事故某解其象云言不為過不違則是不違
　　法則(語/録)
　　東萊呂氏曰六四无不利撝謙聖人作易只是教
　　人處事且如今人方在難處之地而人教之以處
　　之之道其幸如何四當大臣之位上有謙順之君
　　下有勞謙之臣而已居其上須有處之之道如撝
　　謙乃可如漢之楊敞車千秋當霍光上官事惟聽
　　光所為却不足以當之盖敞千秋乃无能而已(易/說)
　　　又曰楊敞車千秋之流不足以當之(己丑/課程)
六五不富以其鄰利用侵伐无不利象曰利用侵伐征
不服也
　伊川先生曰富者衆之所歸唯財為能聚人五以君
　位之尊而執謙順以接於下衆所歸也故不以富而
　能有其鄰也鄰近也不富而得人之親也為人君而
　持謙順天下所歸心也然君道不可專尚謙柔必須
　威武相濟然後能懐服天下故利用行侵伐也威德
　並著然後盡君道之宜而无所不利也盖五之謙柔
　當防於過故發此義　征其文德謙巽所不能服者
　也文德所不能服而不用威武何以平治天下非人
　君之中道謙之過也(並易/傳)
　　藍田呂氏曰六五以柔中居尊位其體又順不以
　　威武臨天下者也然至於侵伐者得道者多助廹
　　而後動不得已而後起故所征皆服也造攻自鳴
　　條朕載自毫其迫而不得已可知矣
　　龜山楊氏曰六五柔得尊位大中處謙之時以謙
　　接下者也謙德之光而人之從之也輕故能不富
　　以其鄰不富言以德而不以利合也夫侵伐先王
　　不得已而用之非治世之利也然人君執謙以涖
　　下不富而以其鄰宜无不從矣而猶有不服者焉
　　縱而不治則亂羣必矣故利用侵伐征不服也以
　　侵伐為利惟謙之時為然(易/說)
　　兼山郭氏曰六五尊位大中而謙以處之德盛禮
　　恭統和天人而无間者也孟子曰得道者多助失
　　道者寡助寡助之至親戚畔之多助之至天下順
　　之以天下之所順攻親戚之所畔故君子有不戰
　　戰必勝矣不富以其鄰利用侵伐无不利其理如
　　是也孔子曰利用侵伐征不服也猶曰不服而後
　　征盖无不服无征可也六五全德之爻故戒之其
　　詳如此益贊于禹曰惟德動天无逺弗届滿招損
　　謙受益時乃天道其斯之謂歟(易/說)
　　白雲郭氏曰先人曰孟子有言得道者多助失道
　　者寡助寡助之至親戚畔之多助之至天下順之
　　以天下之所順攻親戚之所畔故君子有不戰戰
　　必勝矣雍曰謙之為卦五隂一陽隂虚之象以乾
　　坤之策言之亦已耗矣故為不富不富非足也與
　　泰之六四同義而六五尊位大中謙以居之德盛
　　禮恭之主是以為衆所歸而能有其鄰也以其鄰
　　故多助多助則戰必勝故利用侵伐也征不服者
　　盖有不服則征无不服則勿征也昔禹之徂征苗
　　民逆命益贊于禹曰惟德動天无逺弗届滿招損
　　謙受益時乃天道盖謙以德為主有謙之德則无
　　不利其於侵伐用與不用在上之人耳非必於用
　　師也六五坤道不足而不富故容有不服之征九
　　三陽道有餘而有終故萬民无不服也(易/説)
　　漢上朱氏曰陽實富也隂虚貧也鄰謂四與上也
　　以用也能左右之也富而能以其鄰者常也不富
　　而能以其鄰者以六五處尊位而謙虚也能以其
　　鄰則能得衆得衆故利用侵伐无不利五動成離
　　坎上與四變有弓矢甲胄之象以其鄰也動之二
　　入坎險侵伐也征者上伐下以正而行也司馬法
　　曰負固不服則征之聖人慮後世觀此爻有干戈
　　妄動不省厥躬者故發之曰征不服也六五謙虚
　　六二恃險不應乃可以侵伐禹征有苗是也若我
　　不謙虚彼不肯服自其宜也(易/傳)
　　新安朱氏曰以柔居尊在上而能謙者也故為不
　　富而能以其鄰之象盖從之者衆矣猶有未服者
　　則利以征之而於他事亦无不利人有是德則如
　　其占也(本/義)　富以其鄰言以富厚之力而能用其
　　鄰不富以其鄰言不待富厚之力而能用其鄰(語/録)
　　東萊呂氏曰六五利用侵伐須先有不富以其鄰
　　盖我處人既盡而猶有不服方可用侵伐(易/説)
上六鳴謙利用行師征邑國象曰鳴謙志未得也可用
行師征邑國也
　伊川先生曰六以柔處柔順之極又處謙之極極乎
　謙者也以極謙而反居髙未得遂其謙之志故至發
　於聲音又柔處謙之極亦必見於聲色故曰鳴謙雖
　居无位之地非任天下之事然人之行已必須剛柔
　相濟上謙之極也至於太甚則反為過矣故利在以
　剛武自治邑國己之私有行師謂用剛武征邑國謂
　自治其私　謙極而居上欲謙之志未得故不勝其
　切至於鳴也雖不當位謙既過極宜以剛武自治其
　私故云利用行師征邑國也(並易/傳)　上六鳴謙乃有
　求者也有求之小止於征國邑而已故曰志未得也
　(羅氏/拾遺)
　横渠先生曰下應於三其迹顯聞故曰鳴謙最上用
　謙為衆所服故利用行師然聲鳴其謙必志有求焉
　非如六二之正也三止於下如邑國之未賔也一云
　鳴謙則師有名(易/說)
　　藍田呂氏曰上六以柔居最上之位與六二同德
　　其聲皆可以逺聞然二居艮體之中正而得中中
　　心得上居坤體之末至順而无位可以小有為不
　　可以大得志
　　龜山楊氏曰上六處謙之極過乎謙者也在一卦
　　之外髙而无民雖鳴而天下无應之者與鳴鶴在
　　隂異矣故曰志未得也然君子行有不得則反求
　　諸己故曰利用行師征邑國也邑國私於己者也
　　征邑國自治也不用剛克而能勝己之私者未之
　　有也故利用行師征邑國(易/說)
　　白雲郭氏曰上六之鳴異乎六二之鳴也六二之
　　鳴非有求於應而欲人之聞之也其聲之自聞而
　　人自應之也所謂聲无逺而弗聞行无隱而弗彰
　　者也上與三為應也有應而鳴以聲感三也九三
　　止而不求又且為衆隂之主而无私焉此上六所
　　以志未得也終以其應而有助故可用行師征邑
　　國而已邑國小也非无不利之師也可者僅辭也
　　謙道本亨六爻无凶咎悔吝危厲之變以此知德
　　盛禮恭之事天地人鬼无不宜者矣然謙之為德
　　非有挾泰山超北海之難能而人每患其不能行
　　者此君子小人所以分也故卦皆以君子為言君
　　子无大過人者特能行之耳(易/說)
　　漢上朱氏曰六五征不服上六又曰征邑國者征
　　邑國非侵伐也克己之謂也君子自克人欲盡而
　　天理得則誠誠則化物无不應有不應焉誠未至
　　也上六極謙至柔九三當應止於下而不來故鳴
　　隂陽相求天地萬物之情坤為牛應三震有鳴之
　　象故曰鳴謙鳴而求應志未得也然則如之何反
　　求諸己而已其在勝己之私乎克己則无我物我
　　一則物亦以誠應之矣坤在諸侯位為國在大夫
　　位為邑上至二體師上以正行之三征也三之上
　　坎險平征邑國也故曰可用行師征邑國也易傳
　　曰邑國己之私有也征邑國謂自治其私也(易/傳)
　　新安朱氏曰謙極有聞人之所與故可用行師然
　　以其質柔而无位故可以征己之國邑而已隂柔
　　无位才力不足故其志未得而至於行師然亦適
　　足以治其私邑而已(本/義)　用之問謙上六云鳴謙
　　利用行師征邑國象曰志未得也如何曰為其志
　　未得所以行師征邑國盖以未盡信從故也　問
　　程易説利用侵伐盖以六五柔順謙卑然君道又
　　當有剛武意故有利用侵伐之象然上九亦言利
　　用行師如何先生曰便是此等有不通處　問謙
　　是不與人爭如何六五上六二爻皆言利用侵伐
　　利用行師象曰利用侵伐征不服也若以其不服
　　而征則非所以為謙矣先生曰老子言大國以下
　　小國則取小國小國以下大國則取大國又言抗
　　兵相加哀者勝矣孫子曰始如處女敵人開户終
　　如脫兔敵不及禦大扺謙自是用兵之道只退處
　　一步耳所以利用侵伐也盖自初六積到六五上
　　六謙亦極矣自宜人人服之尚更不服則非人矣
　　故利用侵伐也如必也臨事而懼皆是此意　問
　　謙上六志未得也先生曰志未得所以行師亦如
　　六五之意又問謙上六何取象於行師先生曰坤
　　為衆有坤卦處多言師如泰上六城復于隍勿用
　　師之類坤為土土為國故云征邑國也以此見聖
　　人於易不是硬做皆是取象因有這象方就這上
　　靣說(並語/録)
　　東萊吕氏曰此一卦兩鳴謙在六二則好在上六
　　則不好六二處得中正上六謙之極發於聲音故
　　宜以剛武自治大扺謙固美事若一向只見於聲
　　音却不濟事須就内以剛武自治其邑國則可六
　　五上六利用字須仔細看(易/説)
　合訂刪補大易集義粹言卷十九
欽定四庫全書
　合訂刪補大易集義粹言卷二十
　　　　　　　　　　頭等侍衞納喇性德編
䷏(坤下/震上)
　明道先生曰豫者備豫也逸豫也事豫故逸樂其義
　一也(劉絢/師訓)
　伊川先生曰豫序卦有大而能謙必豫故受之以豫
　承二卦之義而為次也有既大而能謙則有豫樂也
　豫者安和恱樂之義為卦震上坤下順動之象動而
　和順是以豫也九四為動之主上下羣隂所共應也
　坤又承之以順是以動而上下順應故為和豫之義
　以二象言之雷出於地上陽始潛閉(一作/閉潛)於地中及
　其動而出地奮發其聲通暢和豫故為豫也(易/傳)
豫利建侯行師
　伊川先生曰豫順而動也豫之義所利在於建侯行
　師夫建侯樹屏所以共安天下諸侯和順則萬(一作/兆)
　民恱服兵師之興衆心和恱則順從而有功故恱豫
　之道利於建侯行師也又上動而下順諸侯從王師
　衆順令之象君萬邦聚大衆非和恱不能使之服從
　也(易/傳)
　　白雲郭氏曰馬氏王氏以豫為樂從釋詁也闗氏
　　曰豫備也備豫則安逸也孔氏為逸豫或亦為說
　　豫亦釋詁之義程氏言動而上下順應為和豫盖
　　取彖義諸儒之說不同如此大率易之名卦兼備
　　衆義固非一字可訓故豫得兼和說逸樂備豫為
　　名而和說逸樂不可以一字盡豫之道也故伊川
　　既曰和豫又曰逸豫為得之矣考之於卦獨无備
　　豫之義而闗子明言之者盖因繫辭言重門擊柝
　　以待暴客之意也且豫之為卦上動而下順惟動
　　丕應徯志者也以此建侯則内无不服之人以此
　　行師則外无逆命之敵周封同姓五十而不以為
　　私順故也所謂利建侯也湯東西南北之征而天
　　下不以為怨順故也所謂利行師也(易/說)
　　新安朱氏曰豫和樂也人心和樂以應其上也九
　　四一陽上下應之其志得行又以坤遇震為順以
　　動故其卦為豫而其占利以立君用師也(本/義)
　　東萊吕氏曰豫利建侯行師序卦曰有大而能謙
　　必豫謂人處富貴榮顯之地須是得謙然後和豫
　　夫當天下无事時則建侯有事之時則行師事之
　　最大者若非和豫何以舉此(易/說)　又曰豫利建侯
　　行師怠之病何自生(己丑/課程)
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
　伊川先生曰剛應謂四為羣隂所應剛得衆應也志
　行謂陽志上行動而上下順從其志得行也順以動
　豫震動而坤順為動而順理順理而動又為動而衆
　順所以豫也　以豫順而動則天地如之而弗違況
　建侯行師豈有不順乎天地之道萬物之理唯至順
　而已大人所以先天後天而不違者亦順乎理而已
　　天地以順動復詳言順動之道天地之運以其順
　動所以日月之度不過差四時之行不愆忒聖人以
　順動故經正而民興於善刑罰清簡而萬民服也
　既言豫順之道矣然其㫖味淵深言盡而意有餘也
　故復贊之云豫之時義大矣哉欲人研味其理優柔
　涵泳而識之也時義謂豫之時義諸卦之時與義用
　大者皆賛其大矣哉豫以下十一卦是也豫遯姤旅
　言時義坎睽蹇言時用頤大過解革言時各以其大
　者也(並易/傳)
　横渠先生曰上動而下不順非建侯行師之利也(易/說)
　　藍田吕氏曰豫安逸无所事豫前定也事前定則
　　安逸无所事其所以動必有所不得已不得已則
　　莫非順也
　　龜山楊氏曰屯者建侯之時豫者建侯行師之道
　　一陽為順動之主而上下應之故其志行順以動
　　合二體言之也此卦之所以為豫也動而不以順
　　則上下不應而能志行致天下之豫未之有也既
　　豫矣則順以動乃處豫之道也夫聖人應天下之
　　用非外襲而取之也即諸體而已矣(易/說)
　　白雲郭氏曰三才一理也順之則易逆之則難行
　　於一身尚不能違況有天下國家如建侯行師者
　　乎故得其理而順動則豫雖天地於日月四時尚
　　不能外此則人道固不能違也是以聖人刑罰清
　　而民服所以為順也歟夫順坤道也貫通三才非
　　止人事故論其時則建侯行師論其義則天地如
　　之不亦大乎卦以九四為主言剛應而志行者羣
　　隂應剛得行其志順動而已(易/說)
　　漢上朱氏曰豫謙之反謙九三反而之四四動羣
　　隂應之其志上行以順理而動也我動彼應豈不
　　豫乎豫和豫也休逸閒暇之謂也故曰豫剛應而
　　志行順以動豫此以九四合坤震二體而言豫也
　　謙九三在三公之位自二以上有師體反之則三
　　升四四為諸侯三公出封之象故利建侯師動而
　　往行師之象故利行師二者皆順以動周之大封
　　湯武之征伐无非順民欲也順民欲則民說之說
　　豫也豫順以動雖天地之大猶不能違故天地如
　　其理而動而況建侯行師乎乾坤天地也坎有伏
　　離日月也二至也天之動始於坎歴艮與震而左
　　行地之動始於離歴坤與兊而右行是日月㑹於
　　牽牛萬物成于艮故曰天地以順動故日月不過
　　而四時不忒此以九四互體論坤震之義也坎為
　　律刑罰也坤為衆民也艮止也聖人之動必順乎
　　萬物之理法之所取必民之所欲也法之所去必
　　民之所惡也故法律正於上刑罰清簡也衆止於
　　下民服從也故曰聖人以順動則刑罰清而民服
　　此以互體之坎變艮推廣坤震以盡豫之義也然
　　意味淵長言之有不能盡故夫子贊之曰豫之時
　　義大矣哉易傳曰豫遯垢言時義坎睽蹇言時用
　　頤大過解革言時各以其大者也以卦氣言之春
　　分也太𤣥凖之以樂或問互體之變有㡬曰體有
　　六變春秋傳畢萬筮仕于晉遇屯之比辛廖占之
　　曰震為土車從馬足居之兄長之母覆之衆歸之
　　六體不易廖以震坤合而言六體也且以豫卦九
　　四論之自四以上震也四以下艮也合上下視之
　　坎也震有伏巽艮有伏兊坎有伏離六體也變而
　　化之則无窮矣故曰雜物撰德其微顯闡幽之道
　　乎(易/傳)
　　新安朱氏曰剛應而志行以卦體卦德釋卦名義
　　豫順以動以卦德釋卦辭天地極言之而贊其大
　　也(本/義)　建侯行師順動之大者立个國君非順動
　　而何　刑罰不清民不服只為舉動不順了致得
　　民不服便是徒配了他亦不服　豫之時義言豫
　　之時底道理(並語/録)
　　東萊吕氏曰剛應而志行順以動豫此一卦五位
　　是隂獨九四位是陽剛陽也今以一位之陽應五
　　位之隂則志遂行非和易何以得此又天下之事
　　須順理而動則豫如君子坦蕩蕩作德心逸日休
　　此順動之謂也小人長戚戚作偽心勞日拙此不
　　順動之謂也天地以順動則日月躔次四時代謝
　　自然不過不忒況聖人乎天地以動順故日月不
　　過天下雷行物與无妄則為无妄雷在地上則為
　　豫天地之間只有一順字順即行其所无事　豫
　　之時義大矣哉此是大矣哉之最先者
象曰雷出地奮豫先王以作樂崇德殷薦之上帝以配
祖考
　濓溪先生曰古者聖王制禮法修教化三綱正九疇
　叙百姓大和萬物咸若乃作樂以宣八風之氣以平
　天下之情故樂聲澹而不傷和而不淫入其耳感其
　心莫不澹且和焉澹則欲心平和則躁心釋優柔平
　中德之盛也天下化中治之至也是謂道配天地古
　之極也後世禮法不修政刑苛紊縱欲敗度下民困
　苦謂古樂不足聽也代變新聲妖淫愁怨導欲増悲
　不能自止故有賊君棄父輕生敗倫不可禁者矣鳴
　呼樂者古以平心今以助欲古以宣化今以長怨不
　復古禮不變今樂而欲至治者逺矣(通/書)
　伊川先生曰雷者陽氣奮發隂陽相薄而成聲也陽
　始潛閉地中及其動則出地奮震也始閉鬱及奮發
　則通暢和豫故為豫也坤順震發和順積中而發於
　聲樂之象也先王觀雷出地而奮和暢發於聲之象
　作聲樂以襃崇功德其殷盛至於薦之上帝推配之
　以祖考殷盛也禮有殷奠謂盛也薦上帝配祖考盛
　之至也(易/傳)
　横渠先生曰王者之樂莫大於是(易/說)
　　龜山楊氏曰雷在地中則復而已雷出地故氣達
　　而奮豫此聲樂之象也樂記曰鼓之以雷霆奮之
　　以風雨而樂者天地之和也然先王之作樂非徒
　　自豫而已所以崇德也如咸池大章之類皆是也
　　得四海之歡心然後可以事上帝配祖考惟豫之
　　時為然(易/説)
　　兼山郭氏曰雷出地盖帝出乎震之時於夏則仲
　　春之二月於周則孟夏之四月也故先儒咸謂天
　　子三年一郊盖言夏祠上帝於郊詩云昊天冇成
　　命是也周官大司樂以圜鍾為宫靁鼓靁鼗孤竹
　　之管雲和之琴瑟雲門之舞於地上之圜丘奏之
　　圜鍾夾鍾也於夏時二月律也則雷出地奮豫而
　　作樂崇德其在於斯時乎帝者生物之宗祖考者
　　人之始也故推以配焉(易/說)
　　白雲郭氏曰先人曰雷出地盖帝出乎震之時於
　　夏則仲春之二月於周則孟夏之四月也又曰大
　　司樂以圜鍾為宫靁鼓靁鼗孤竹之管雲和之琴
　　瑟雲門之舞於地上之圜丘奏之圜鍾夾鍾也夏
　　時二月律也則雷出地奮豫而作樂崇德其在於
　　斯時乎帝者生物之宗祖考者人之始也故推以
　　配焉雍曰雷出地奮夏之二月天地萬物説豫之
　　時也作樂崇德治定功成君臣萬民說豫之時也
　　樂之出虚盖本隂陽之氣自无而生有故因器而
　　成聲器可見者也聲可聞者也氣不作焉聲不聞
　　矣雷之收發何以異此故隂陽者雷之氣也而雷
　　者隂陽之聲也春秋者又雷之器也非鐘鼓則樂
　　无作止非春秋則雷无收發以是知雷之與樂非
　　特取象而成其實一氣同類特大而作於天地者
　　曰雷小而作於人者曰樂此見先王法象乎天地
　　之道也故祭義曰君子合諸天道春禘秋嘗此言
　　夏商之時也又曰禘有樂而嘗无樂以見先王作
　　樂之道因雷之收發其微如此盖春秋者天地之
　　闔闢也一闢而雷奮於是乎作樂故能通隂陽之
　　氣一闔而雷收於是乎不作樂以順隂陽之理此
　　所以禘有樂而嘗无樂合於豫之作樂崇德也(易/説)
　　漢上朱氏曰雷之出地奮然而作萬物豫之時也
　　九四具天地日月雷霆風雨萬物化生作樂起於
　　冬至黄鍾之象郊也者天祭也在内外之際為郊
　　坤為牛坎為血陽為德豫自復三變初九升四作
　　樂崇德也殺牛於郊薦上帝也上帝乾在上之象
　　殷盛也自四至上震變坤坤為衆故曰殷禮有殷
　　奠殷祭言盛也五變比乾為考六變剥乾為祖以
　　配祖考者報本反始也(易/傳)
　　新安朱氏曰雷出地奮和之至也先王作樂既象
　　其聲又取其義殷盛也(本/義)　先王作樂如燕饗飲
　　食之類無處不用然用樂之大者尤在於薦上帝
　　配祖考也　雷出地奮止是象其聲而已薦上帝
　　配祖考大槩言之　問作樂崇其德如大韶大武
　　之類否先生曰然　象其聲者謂雷取其義者謂
　　和崇德謂著其德作樂所以發揚其德也　問作
　　樂崇德曰先王作樂其功德便自不可掩也(並語/録)
　　東萊吕氏曰地中先有雷然後能出而發聲胷中
　　元无樂如何作樂夫雷本發於地則奮然而震驚
　　此亦順動之象也故先王體此作樂夫樂者亦本
　　諸人心發而寓諸金石鐘鼓之間今人須看雷之
　　所自發處及樂之所自起處則豫之義可知不然
　　則徒見震驚之聲則謂之雷論其清濁調其宫角
　　則謂之樂此不足與語雷樂之義也上天下澤履
　　此易之言禮雷出地奮豫此易之言樂大凡天下
　　事不知其理不可便言其无有如柳子厚言樂不
　　能殖財只為自不見此道理(易/說)
初六鳴豫凶象曰初六鳴豫志窮凶也
　伊川先生曰初六以隂柔居下四豫之主也而應之
　是不中正之小人處豫而為上所寵其志意滿極不
　勝其豫至發於聲音輕淺如是必至於凶也鳴發於
　聲也　象云初六謂以其隂柔(一无/柔字)處下而志意窮
　極不勝其豫至於鳴也必驕肆而致(一作/至)凶矣(並易/傳)
　横渠先生曰知㡬者上交不諂今得應於上豫獨著
　聞終凶之道也故凡豫之理莫若安其分動以義也
　(易/說)
　　藍田吕氏曰初六處豫之初不知所戒恃四志有
　　所矜其聲宜逺聞者也恃交於外有矜大之志志
　　窮必乖取凶之道
　　龜山楊氏曰和順積中而形於外所樂者仁義之
　　實而已夫豫豈可以聲音笑貌為哉四以一陽為
　　豫之主而初以隂柔不中正應之則其鳴也是乃
　　脅肩諂笑而已其凶不亦宜乎(易/說)
　　白雲郭氏曰初六之鳴如謙上六之鳴感其應而
　　有求也上六之鳴盖鳴而求謙初六之鳴盖鳴而
　　求豫豫而知戒尚或有失況知其説逸而鳴以求
　　之乎且鳴而求謙者志猶未可得況鳴豫乎其志
　　窮凶也宜矣夫履霜之始未堅冰也馴致其道則
　　堅冰也鳴而求豫未至於凶馴致其道則凶矣聖
　　人知㡬故欲早辯也志窮者窮其求豫之志則凶
　　也(易/說)
　　漢上朱氏曰四者豫之主初六不中正而順從逸
　　豫者也初四相易成震震為聲有相應而鳴之象
　　從逸豫而發于聲音者也故鳴初六豫之始於其
　　始也鳴豫至於末流則志窮而凶中為志謂四也
　　初復動而之四則止而不行其志窮矣太康后羿
　　之事乎(易/傳)
　　新安朱氏曰隂柔小人上有强援得時主事故不
　　勝其豫而以自鳴凶之道也故其占如此卦之得
　　名本為和樂然卦辭為衆樂之義爻辭除九四與
　　卦同外皆為自樂所以有吉凶之異窮謂滿極(本/義)
　　東萊吕氏曰初六鳴豫凶一爻備極小人之情状
　　小人一得意於上便志得意滿易傳言輕淺兩字
　　最好(易/說)
六二介于石不終日貞吉象曰不終日貞吉以中正也
　明道先生曰介于石理素定也理素定故見㡬而作
　何俟終日哉(劉絢/師訓)
　伊川先生曰逸豫之道放則失正故豫之諸爻多不
　得正才與時合也唯六二一爻處中正又无應為自
　守之象當豫之時獨能以中正自守可謂特立之操
　是以節介如石之堅也介于石其介如石也人之於
　豫樂心説之故遲遲遂至於躭戀不能已也二以中
　正自守其介如石其去之速不俟終日故貞正而吉
　也處豫不可安且久也久則溺矣如二可謂見㡬而
　作者也夫子因二之見㡬而極言知㡬之道曰知㡬
　其神乎君子上交不諂下交不瀆其知㡬乎㡬者動
　之微吉之先見者也君子見㡬而作不俟終日易曰
　介于石不終日貞吉介如石焉寧用終日斷可識矣
　君子知微知彰知柔知剛萬夫之望夫見事之㡬微
　者其神妙矣乎君子上交不至於諂下交不至於瀆
　者盖知㡬也不知㡬則至於過而不已交於上以恭
　巽故過則為諂交於下以和易故過則為瀆君子見
　於㡬微故不至於過也所謂㡬者始動之微也吉凶
　之端可先見而未著者也獨言吉者見之於先豈復
　至有凶也君子明哲見事之㡬微故能其介如石其
　守既堅則不惑而明見㡬而動豈俟終日也斷别也
　其判别可見矣微與彰柔與剛相對者也君子見微
　則知彰矣見柔則知剛矣知㡬如是衆所仰也故賛
　之曰萬夫之望　能不終日而貞且吉者以有中正
　之德也中正故其守堅而能辯之蚤去之速爻言六
　二處豫之道為教之意深矣(並易/傳)
　横渠先生曰不終日貞吉言疾正則吉也六二以隂
　居隂獨無累於四故其介如石雖體柔順以其在中
　而靜何俟終日必知㡬而正矣體順用中以隂居隂
　堅介如石故在理則悟為豫之吉莫甚焉不以說豫
　而流也(易/說)
　　藍田吕氏曰人道主交上交下交盡矣交不以中
　　正者必流於諂瀆其取凶悔必矣何可以保其安
　　佚而終吉乎六二以柔順而守中正知交際之道
　　易此則不可先見之㡬不待久而後喻者也
　　龜山楊氏曰六二柔順中正无應於上下故介于
　　石言靜而正也夫一物不該非中也有所倚非正
　　也豫者順動之時也極天下之大順其惟六二乎
　　以中正故也唯中正為能㑹物於一己雖動之微
　　其知之矣斯所以為知㡬其神乎(易/說)
　　兼山郭氏曰凡事豫則立不豫則廢言前定則不
　　跲事前定則不困行前定則不疚道前定則不窮
　　此言豫之有素也況六二柔順中正无上下之交
　　介于石焉其為豫也至矣中正介于石可也若夫
　　上交不諂下交不瀆非知㡬詎能之乎(易/說)
　　白雲郭氏曰繫辭曰㡬者動之微吉之先見者也
　　又曰唯㡬也故能成天下之務是以聖人貴夫知
　　㡬者以此豫之六二知㡬之君子也知逸豫之道
　　必凶而後已故不為逸豫中正自居介如石焉守
　　以貞固是以吉也觀其上交不諂是不與上為豫
　　也下交不瀆是不與下為豫也上下无與應不得
　　變其志故中正之道常存而貞固之守益堅非介
　　如石之象乎終日則失於不能早辯不終日所以
　　為知㡬也古之人行此道者其惟文王乎始於憂
　　勤終於逸樂文王之治也至於不敢盤于遊田以
　　庶邦惟正之供故能享國久長而得介于石之吉
　　也明此道者其惟周公乎觀其作无逸以戒成王
　　曰无淫于觀于逸于遊于田以萬民惟正之供故
　　成王能持盈守成為太平之君子亦得介于石之
　　吉也不然則盤遊无度太康尸位之逸豫也酗于
　　酒德商王受之迷亂也故孔子曰知㡬其神矣乎
　　惟文王周公其盡之(易/說)
　　漢上朱氏曰四艮為石初三不正二介于不正之
　　間上交于三而不諂下交于初而不瀆確然如石
　　不可轉也夫始交者安危之㡬不諂不瀆則不過
　　乎中故曰介于石三為内卦之終二動離為日不
　　終日也所謂㡬者始動之微吉之端可見而未著
　　者也離日為見見之是以不俟終日而作作則動
　　也豫之時上下逸豫失正諸爻之才多與時合二
　　以中正自守不溺於豫可謂見㡬矣備豫之道也
　　不俟終日而作以貞故吉貞者守正之謂也心不
　　動則中正中也故見不中正也故見不正中正故
　　知微知柔不罹於咎故曰介于石焉用終日(易/傳)
　　新安朱氏曰豫雖主樂然易以溺人溺則反而憂
　　矣卦獨此爻中而得正是上下皆溺於豫而獨能
　　以中正自守其介如石也其德安靜而堅確故其
　　思慮明審不俟終日而見凡事之㡬微也大學曰
　　安而后能慮慮而后能得意正如此占者如是則
　　正而吉矣(本/義)　介于石言兩石相摩擊而出火之
　　意言介然之頃不待終日而便見得此道理(語/録)
　　廣漢張氏曰或問君子上交不諂下交不瀆何以
　　謂之知㡬其神乎荅曰交際易於因循上交主於
　　恭過其則斯為諂下交主於和過其則斯為瀆能
　　持而不失非知㡬其能之乎聖人論介于石之義
　　而獨以上下交之事為言惟篤實為己者知其為
　　甚切要也(南軒集荅/口子約)
　　東萊吕氏曰六二介于石處豫樂之中不有其豫
　　樂故能見㡬而作人多在順中壊了惟六二便能
　　覺象言以中正也盖豫得中正則不為豫樂所移
　　(易/説)
六三盱豫悔遲有悔象曰盱豫有悔位不當也
　伊川先生曰六三隂而居陽不中不正之人也以不
　中正而處豫動皆有悔盱上視也上瞻望於四則以
　不中正不為四所取故有悔也四豫之主與之切近
　苟遲遲而不前則見棄絶亦有悔也盖處身不正進
　退皆有悔吝當如之何在正身而已君子處己有道
　以禮制心雖處豫時不失中正故无悔也　自處不
　當失中正也是以進退有悔(並易/傳)
　　藍田呂氏曰六三以隂居陽迫近九四位既不當
　　德亦无常進退久速皆未得其所安以斯求豫宜
　　有悔也
　　龜山楊氏曰盱上視也盱豫求豫於上也處非中
　　正故盱則失義遲則失時皆不免於悔也與六二
　　介于石不終日異矣(易/說)
　　白雲郭氏曰處豫之道戒在於不能自立而優柔
　　无斷是以馴致必至於凶故六二以介如石為得
　　而六三以盱遲有失也夫睢盱視上而說之非介
　　如石者也遲遲疑而有待非不終日者也視而恱
　　之者失於不立遲疑有待者失於無斷與夫鳴而
　　求之者過猶不及耳宜其皆為有悔之道欲无悔
　　者无它道焉介然不動以守之斷然不疑以行之
　　惟此見六二之貞可謂能知能行者也孔子之不
　　惑顔子之弗失孟子之不動心亦皆六二介于石
　　之道歟(易/說)
　　漢上朱氏曰三四處位不當同而不和者也睢盱
　　上視而不正也向秀曰小人喜恱佞媚之貌四豫
　　之主三以柔順承之動成巽巽為多白眼睢盱上
　　視佞媚以求豫而四不動則悔其動故盱豫悔三
　　不能去且靜而待之四又不動故遲有悔悔其不
　　動四艮體止於上三動巽為進退故動靜皆有悔
　　三猶豫如是无他位不當也小人恱於豫寧悔而
　　終不以所處為不當而去之柔不正故也(易/傳)
　　新安朱氏曰盱上視也隂不中正而近於四四為
　　卦主故六三上視於四而下溺於豫宜有悔者也
　　故其象如此而其占為事當速悔若悔之遲則必
　　有悔也(本/義)　盱豫悔言覻著九四之豫便當速悔
　　遲時便有悔盱豫是句(語/録)
九四由豫大有得勿疑朋盍簪象曰由豫大有得志大
行也
　伊川先生曰豫之所以為豫者由(一无/由字)九四也為動
　之主動而衆隂說順為豫之義四大臣之位六五之
　君順從之以陽剛而任上之事豫之所由也故云由
　豫大有得言得大行其志以致天下之豫也勿疑朋
　盍簪四居大臣之位承柔弱之君而當天下之任危
　疑之地也獨當上之倚任而下无同德之助所以疑
　也惟當盡其至誠勿有疑慮則(一有/其字)朋類自當合聚
　夫欲上下之信惟至誠而已苟盡其至誠則何患乎
　其(一无乎字/一旡其字)无助也簪聚也簪之名簪取聚髪也或
　曰卦惟一陽安得同德之助曰居上位而至誠求助
　理必得之姤之九五曰有隕自天是也四以陽剛迫
　(一作/逼)近君位而專主乎豫聖人宜為之戒而不然者
　豫和順之道也由和順之道不失為臣之正也如此
　而專主於豫乃是任天下之事而致時於豫者也故
　惟戒以至誠勿疑　由己而致天下於樂豫故為大
　有得謂其志得大行也(並易/傳)
　　龜山楊氏曰四以一陽為順動之主剛應而志行
　　天下由之而豫也故大有得也處多懼之地承柔
　　弱之君而任天下之責危疑之時也惟至誠為能
　　通天下之志至誠而不動者未之有也故曰勿疑
　　朋盍簪言誠而不疑則其類自合矣簪髪之簪則
　　其合也固矣方成王幼沖周公為冡宰百官總己
　　而聽焉上則成王未悟下則羣叔流言危疑之甚
　　也惟周公以身任之而不疑故民獻有十夫予翼
　　此朋盍簪之謂也使周公懐自疑之心畏艱大之
　　言以考翼不可征則亂无日矣其能成寕考之圖
　　功哉(易/說)
　　兼山郭氏曰九四順以動豫而一陽以總之上无
　　剛健之君下无分民之臣是以為由豫也然而功
　　震主者身必危能无疑乎惟在豫之時有陽勝之
　　德故可以總衆志以安上也盖道足乎己時有所
　　當然則其志得行不然桓文之舉未免為三王之
　　罪人也(易/說)
　　白雲郭氏曰九四以一陽而總衆隂為豫之主以
　　順動自任者方是時上无剛健之君則衆隂不得
　　不由之以豫也由之以豫則天下少安所以大有
　　得也然處由豫之道在於信立而勿疑勿疑故朋
　　盍明盍則總衆智力以安上其序如此也昔齊晉
　　之霸也歸魯三敗之地示原三日之圍可謂信立
　　矣㑹于葵丘㑹于踐土可謂朋盍矣總諸侯以尊
　　王室非安上乎此雖霸者之事然孔子嘗曰微管
　　仲吾其被髪左衽矣盖孔子之意以為雖非三王
　　之舉豈不愈於委而棄之夷狄也哉是所以由豫
　　之為大有得也伊川曰簪聚也簪之名取聚髪也
　　(易/說)
　　漢上朱氏曰四為豫之主五隂順從由己以致豫故
　　曰大有得然不免於疑者在近君危疑之地无同徳
　　之助衆隂不從五而從己也疑謂伏巽巽為不果坎
　　見巽伏故勿疑盍合也五交四也言積誠不已下情
　　通於上也坎為髪為通四剛在上下衆柔之際交而
　　通之猶簪也髪非簪則散亂不理安有髪之柔順而
　　不從簪乎夫朋歸己而致疑於五者有二招權也專
　　功也下情通於上上下既交以誠何疑於招權不有
　　其功歸美于上其中洞然何疑於專功四五相易伏
　　巽象毁則四剛中之志上行率天下而從五何疑於
　　朋之衆乎五不疑四四不疑五君臣上下各守其正
　　為由豫也大矣先儒以坎為髪何也曰以巽為寡髪
　　而知也乾為首柔其毛也故須象亦然(易/傳)
　　新安朱氏曰九四卦之所由以為豫者也故其象如
　　此而其占為大有得然又當至誠不疑則朋類合而
　　從之矣故又因而戒之簪聚也又速也(本/義)
　　問豫卦初六與九四為應九四由豫大有得本亦
　　自好但初六恃有强援不勝其豫至於自鳴所以
　　凶否先生曰九四自好自是初六自不好怎奈他
　　何　由豫猶言由頤(並語/録)
　　東萊吕氏曰四是大臣之位又多懼之地也今人
　　處多懼之地一向就危疑上猜防自為疑阻惟由
　　豫之道但推誠於上下不復自為疑阻所以大有
　　得而志大行周公當攝政之際外則四國流言内
　　則王不知周公只是推誠而已不惟大臣如此而
　　朋友之道亦只是推誠相與自然勿疑而朋盍簪
　　(易/說)
六五貞疾恒不死象曰六五貞疾乘剛也恒不死中未
亡也
　伊川先生曰六五以隂(一无/隂字)柔居君位當豫之時沈
　溺於豫不能自立者也權之所主衆之所歸皆在於
　四四之陽剛得衆非耽惑柔弱之君所能制也乃柔
　弱不能自立之君受制於專權之臣也居得君位貞
　也受制於下有疾苦也五居尊位權雖失而位未亡
　故云貞疾恒不死言貞而有疾常疾而不死如漢魏
　末世之君也人君致危亡之道非一而以豫為多
　在四不言失正而於五乃見其強逼者四本无失故
　於四言大臣任天下之事之義於五則言柔弱居尊
　不能自立威權去己之義各據爻以取義故不同也
　若五不失君道而四主於豫乃是任得其人安享其
　功如太甲成王也蒙亦以(一无/以字)隂居尊位二以陽為
　蒙之主然彼吉而此疾者時不同也童蒙而資之於
　人宜也耽豫而失之於人危亡之道也故蒙相應則
　倚任者豫相逼則失權者也又上下之心專歸於四
　也　貞而疾由乘剛為剛所逼也恒不死中之尊位
　未亡也(並易/傳)
　　藍田吕氏曰九四以一陽為五隂之主六五柔居
　　其上處至尊以臨之有位號而无勢者也居安豫
　　之時有位號而无勢不可以令天下矣如人之有
　　疾常久而不死者猶有中氣存焉然不足頼也
　　龜山楊氏曰居豫之時无剛健之才逸於豫者也
　　孟子曰入則无法家拂士出則无敵國外患者國
　　恒亡六五之乘剛有法家拂士敵國外患之謂也
　　左右正救之故以正為疾雖未能執其中而中未
　　亡也則不死於安樂矣故常不死(易/說)
　　兼山郭氏曰六五謙輕而豫怠也怠則失其柄也
　　久矣然而入則无法家拂士出則无敵國外患者
　　國恒亡六五非能固存其不亡也僅矣乘剛疾也
　　九四亦震體順動之臣也(易/説)
　　白雲郭氏曰伊川曰居得君位貞也受制於四有
　　疾也五居尊位權雖失而位未亡故云貞疾恒不
　　死雍曰九四以一剛為豫之主六五不能正為君
　　之道求其所以然盖失於好逸不知文王周公之
　　戒馴致於君弱臣强而不能振也其猶平王東遷
　　下堂而見諸侯之時乎君德微矣雖僅能守其位
　　譬夫人之老也血氣既衰疾亦甚矣僅得常不死
　　而已中未亡者終亡之象已見特其中未盡亡而
　　已(易/說)
　　漢上朱氏曰四以剛動為豫之主衆之所歸權之
　　所主也五以柔弱沈㝠於逸豫而乘其上豈能制
　　四哉六五受制於四而不可動亦不復安豫矣故
　　此爻獨不言豫不可動則於正為有害故曰貞疾
　　恒震巽也天地可久之道也六五動則有震巽恒
　　久之象人君中正然後六二為之用九四同德也
　　何乘剛之有五不可動以失正也故九四為腹心
　　之疾然主祭祀守位號而猶存者正雖亡而中未
　　亡也中者人心也中盡亡則滅矣故曰貞疾恒不
　　死言貞雖有疾其中固在能動以正則可久矣恒
　　未嘗死也坤為死震為反生未亡之象周室東遷
　　齊晉二伯托公義以令諸侯中未亡也失天下者
　　多矣必曰豫者威權之失必自逸豫也諛臣進女
　　謁行大臣專主威則社稷移矣易傳曰若五不失
　　君道而四主於豫乃任得其人安享其功如太甲
　　成王也(易/傳)
　　新安朱氏曰當豫之時以柔居尊沈溺於豫又乘
　　九四之剛衆不附而處勢危故為貞疾之象然以
　　其得中故又為恒不死之象即象而觀占在其中
　　矣(本/義)
　　東萊吕氏曰六五貞疾恒不死傳曰人君致危亡
　　之道非一而以豫為多若以豫自處則權必移於
　　下既逸豫雖云久不死亦終於亡而已如人氣血
　　耗散而膚革僅存亦終於死而已九四一爻在九
　　四觀之則為大臣在六五觀之則為權臣故逐爻
　　取義不同(易/說)　又曰觀豫六五之象然後知上无
　　耽樂之君則下无擅權之臣(己丑/課程)
上六㝠豫成有渝无咎象曰㝠豫在上何可長也
　伊川先生曰上六隂柔非有中正之德以隂居上不
　正也而當豫極之時以君子居斯時亦當戒懼況隂
　柔乎乃耽肆於豫昏迷不知反者也在豫之終故為
　昬冥已成也若能有渝變則可以无咎矣在豫之終
　有變之義人之失苟能自變皆可以无咎故冥雖己
　成能變則善也聖人發此義所以勸遷善也故更不
　言㝠之凶專言渝之无咎　昬冥於豫至於終極災
　咎行及矣其可長然乎當速渝也(並易/傳)
　　龜山楊氏曰豫之終沈冥於豫者也故冥豫成然
　　居動之極有變之象焉故曰有渝无咎然君子與
　　為善故不言㝠豫之凶而專言有渝之无咎也(易/說)
　　兼山郭氏曰上六豫之極也然豫有二義猶所謂
　　一極備凶一極无凶者也如利建侯行師順以動
　　豫豫順以動重門擊柝以待暴客无凶者也若㝠
　　豫在上而不知變惟康好逸豫乃盤遊无度備凶
　　者也是以五子咸怨述大禹之戒以作歌則有窮
　　后羿因民弗忍距於河者有以致之焉爾而孔子
　　之辭戒之在逸而不及其備者豈聖人之情見於
　　辭者乎(易/說)
　　白雲郭氏曰上六豫極之時冥昧耽樂迷不知反
　　豫之凶將成矣或有變焉亦且无咎盖豫雖必至
　　於凶而上六知變之位聖人貴其能變故不言冥
　　之凶而言渝之无咎也且於初六之鳴未凶而言
　　凶上六之㝠當凶而曰无咎何哉盖鳴於終者則
　　未必凶鳴於初者馴至於終則其凶必矣㝠於終
　　者變則无咎㝠於初者雖變亦有咎其凶又有甚
　　於鳴矣故上六之㝠始勤而終怠者也非若鳴之
　　怠於初也是以其為凶咎係乎初終而不與於鳴
　　㝠之輕重也(易/說)
　　漢上朱氏曰上六豫之終沈㝠於豫成而不變者
　　也坤為冥昧古之逸豫之人固有不恤名聲之醜
　　性命之危而樂之者不知因佚樂之過變前之為
　　乃善補過也何咎之有故曰成有渝无咎聖人發
　　此義以勉夫困而學者焉上六動之三成巽巽為
　　長四坎為可㝠豫在上而不變未有不反何可長
　　也(易/傳)
　　新安朱氏曰以隂柔居豫極為昬𠖇於豫之象以
　　其動體故又為其事雖成而能有渝之象戒占者
　　如是則能補過而无咎所以廣遷善之門也(本/義)
　　東萊吕氏曰上六㝠豫今人當㝠豫之極便謂不
　　可救藥不知一念才正即是好人易傳曰不言㝠
　　成之凶而言有渝无咎聖人勸人遷善之意深矣
　　(易/說)
　
　
　
　
　合訂刪補大易集義粹言卷二十
欽定四庫全書
　合訂删補大易集義粹言卷二十一
　　　　　　　　　　頭等侍衞納喇性德編
䷐(震下/兊上)
　伊川先生曰隨序卦豫必有隨故受之以隨夫説豫
　之道物所隨也隨所以次豫也為卦兊上震下兊為
　説震為動說而動動而説皆隨之義女隨人者也以
　少女從長男隨之義也又震為雷兊為澤雷震於澤
　中澤隨而動隨之象也又以卦變言之乾之上來居
　坤之下坤之初徃居乾之上陽來下於隂也以陽下
　隂隂必説隨為隨之義凡成卦既取二體之義又有
　取爻義者復有更取卦變之義者如隨之取義尤為
　詳備(易/傳)
隨元亨利貞无咎
　伊川先生曰隨之道可以致大亨也君子之道為衆
　所隨與己隨於人及臨事擇所隨皆隨也隨得其道
　則可以致大亨也凡人君之從善臣下之奉命學者
　之徙義臨事而從長皆隨也隨之道利在於貞正隨
　得其正然後能大亨而无咎失其正則有咎矣豈能
　亨乎(易/傳)
　　龜山楊氏曰隨无故也有亨之道焉然隨非其正
　　雖道通而志行君子不與也故利貞乃无咎(易/説)
　　白雲郭氏曰隨有隨之王有隨之者有隨於内有
　　隨於外者隨之主大矣而隨之則小也隨於内小
　　矣而隨於外則大也以隨之成卦言之剛來隨於
　　内而柔上隨於外二三得剛而隨以動四五得柔
　　而隨以説此隨之義也六爻无不隨者矣然謙卦
　　一謙而得四益為吉隨卦一隨具四德而无咎非
　　无咎不足於吉也葢謙之得失在人事人事以吉
　　為善隨之得失在道道以无咎則不失不可一槩
　　論也(易/説)
　　新安朱氏曰隨從也以卦變言之本自困卦九來
　　居初又自噬嗑九來居五而自未濟來者兼此二
　　變皆剛來隨柔之義以二體言之為此動而彼説
　　亦隨之義故為隨己能隨物物來隨己彼此相從
　　其通易矣故其占為元亨然必利於正乃得无咎
　　若所隨不正則雖大亨而不免於有咎矣春秋傳
　　穆姜曰有是四德隨而元咎我皆无之豈隨也哉
　　今案四德雖非本義然其下云云深得占法之意
　　(本/義)
彖曰隨剛來而下柔動而説隨大亨貞无咎而天下隨
時隨時之義大矣哉
　伊川先生曰卦所以為隨以剛來而下柔動而説也
　謂乾之上九來居坤之下坤之初六徃居乾之上以
　陽剛來下於隂柔是以上下下以貴下賤能如是物
　之所説隨也又下動而上説動而可説也所以隨也
　如是則可(一有/以字)大亨而得正能大亨而得正則為无
　咎不能亨不得正則非可隨之道豈能使天下隨之
　乎天下所隨者時也故云天下隨時　君子之道隨
　時而動從宜適變不可為典要非造道之深知幾能
　權者不能與於此也故賛之曰隨時之義大矣哉凡
　賛之者欲人知其義之大玩而識之也此賛隨時之
　義大與豫等諸卦不同諸卦時與義是兩事(一作與/豫卦以)
　(下諸卦不同時義是兩事事一作與豫/等諸卦不同時與義是兩    並易傳)　禮孰為大
　時為大亦須隨時當隨則隨當治則治當其時作其
　事便是能隨時隨時之義大矣哉尋常人言隨時為
　且和同只是流徇耳不可謂和和則已是和於義故
　學者患在不能識時時出之亦須有溥博淵泉方能
　出之　自畫卦垂衣裳至周文方備只為時也若不
　是隨時即一聖人出百事皆做了後來者沒事又非
　聖人智慮所不及只是時不可也只歸之自然則无
　可觀更无可玩頤(並入闗/語録)
　　藍田吕氏曰隨有從而无違也剛來下柔者隨自
　　否來乾之上九下居坤之初六也以剛下柔物所
　　以隨我也物不説則我不動我所以隨物也君子
　　不過時而已矣以道徇身隨時也以身徇道亦隨
　　時也惟變所適无徃而非義故曰隨時之義如不
　　合於義天下靡然成風亦往隨之以取凶咎非所
　　謂隨時之義也故必大亨无咎然後可隨
　　龜山楊氏曰一陽在下剛來而下柔也動而説合
　　二體言之也剛不下柔則亢動而不説則括夫如
　　是人孰隨之故剛來而下柔動而説所以為隨也
　　隨而大亨貞則為隨之主而天下隨之以為時矣
　　若泰之時君子以其彚征是也夫趨變无常而各
　　當其可非夫可與權者其孰能之其義豈不大矣
　　哉(易/説)
　　兼山郭氏曰剛自上來而成震柔自下往而成兊
　　故震動而兊説不止於人道而言凡受命賦形於
　　天地之間者无不為隨也盖震東方之卦也萬物
　　隨之以生兊西方之卦也萬物隨之以成其出也
　　其入也孰不隨之故春生之夏長之秋成之冬藏
　　之隨也聖人東作西成亦隨也五載一廵守亦隨
　　也隨之大豈一端而已耶(易/説)
　　白雲郭氏曰先人曰隨不止於人道而言震東方
　　之卦也萬物隨之以生兊西方之卦也萬物隨之
　　以成其出入也孰不隨之故春生之夏長之秋成
　　之冬蔵之隨也聖人東作西成亦隨也五載一廵
　　守亦隨也隨之大豈一端而已耶伊川曰凡人君
　　之從善臣下之奉命學者之徙義衆人之隨己巳
　　之隨人與臨事而擇所隨皆隨也雍曰隨之成卦
　　以初九上六來往成震兊動説而有隨王輔嗣以
　　震為剛而兑為柔是剛下柔如咸卦男下女之説
　　不言初九上六之義若如王氏言則剛來下柔之
　　卦居易之半矣何獨於隨言之也且天下之理不
　　動則無所隨不説則不能隨所以致動而説者初
　　九上六之力也聖人論上下卦則言男女隂陽及
　　論爻則言剛柔隨蠱二卦不以初上之變論之則
　　剛來下柔與剛上柔下之義終不可眀也然隨之
　　道大而天地小而人民細而蟲魚草木无不有隨
　　不能以言盡要其歸則隨時而已至如堯舜隨於
　　揖讓湯武隨於征伐伊周隨於致君孔孟隨於設
　　教以聖人之隨其不同已如此況天地萬物之隨
　　乎盖道與時㑹則聖人隨之易地皆然也是以聖
　　人所任者道而不能違者時故曰隨時之義大矣
　　哉(易/説)
　　漢上朱氏曰隨自否來上九之初剛人之所隨柔
　　隨人者也上九過剛而不反君子小人相絶非道
　　也剛來下於柔柔往而隨之下動而上説所以隨
　　也自初九言之君子之道為衆所隨人君屈己以
　　隨善者也自上六言之臣下之奉命學者之徙義
　　臨事之從長无非隨也故曰隨此以剛柔相易合
　　兩體而言隨也上九之初大者亨也其亨以貞也
　　上九過剛嘗有咎矣无咎者善補過也大者亨以
　　貞利於正也又善補過至於无咎天下豈不動而
　　説以隨之乎故曰元亨利貞无咎此以初九一爻
　　言隨之道也易傳曰隨之道利在於正隨得其正
　　然後能大亨而无咎失其正則有咎矣豈能亨乎
　　春秋傳穆姜往東宫筮之遇艮之八史曰是謂艮
　　之隨姜曰是於周易曰隨元亨利貞无咎有四徳
　　者隨而无咎盖穆姜時以元亨利貞為隨之四徳
　　夫子作彖辭然後明元亨利貞者大亨正非若乾
　　之四徳也夫天下之隨君子者隨其正也君子之
　　動者隨其時也時无常是以正為是君子得其正
　　天下是之是之斯隨之矣天下之物靜而在下莫
　　如澤也驚蟄既至雷動於澤中澤氣隨之下者上
　　靜者動誰為之哉時也故曰大亨貞无咎而天下
　　隨時然隨時之義非達權知變者不能盡或因或
　　革或損或益人之所説不以强去人所不説不以
　　强留如天地之隨時乃无咎矣故曰隨時之義大
　　矣哉天下隨時王昭素曰舊本多不連時字王弼
　　亦曰得時則天下隨之矣隨之所施唯在於時也
　　胡旦曰王肅本作隨之篆字之為□時為□轉隷
　　者増日為時胡説為長在卦氣為驚蟄二月中故
　　太𤣥準之以從(易/傳)
　　新安朱氏曰隨剛來而下柔以卦變卦德釋卦名
　　義大亨貞无咎而天下隨時王肅本時作之今當
　　從之釋卦辭言能如是則天下之所從也隨時之
　　義大矣哉王肅本時字在之字下今當從之(本/義)
　　伊川先生説説而動動而説不是不當説説而動
　　凡卦皆從内説出去盖卦自内生動而説却是若
　　説説而動却是自家說他後他動不成隨了我動
　　彼説此之謂隨　又曰動而説成隨巽而止成蠱
　　(語/録)
　　東萊吕氏曰乾之上來居坤之下坤之初往居乾
　　之上　又曰人之性本同一有所隨便分善惡如
　　堯之朝舜禹為善人之宗共鯀為惡人之主方未
　　有所隨則同此人也一歩隨舜禹則為善人之歸
　　一歩隨共鯀則為惡人之黨是為善為惡為正為
　　邪皆在舉歩間不可汎有所隨盖隨人不是小事
　　須元亨利貞乃无咎如比之親輔人必須原筮元
　　永貞乃无咎　大凡隨雖小隨大柔隨剛隂隨陽
　　下隨上必是上有以先之天下之理未有无感而
　　應故剛來而下柔然後柔動而説如堯舜之聖只
　　是舍己從人必須我有可隨之道然後能使人隨
　　我至於變時雍則人來隨我矣隨時之義大矣哉
　　不曰隨君子而曰隨時者盖君子與造化為一隨
　　時所以隨君子也　又曰隨時之義大矣哉先輩
　　謂易三百八十四爻一言以蔽之只是一時字如
　　孔子大不可名孟子只以聖之時盡之如中庸只
　　説一時中易傳曰凡賛之者欲人知其義之大玩
　　而識之也只教人玩識時字(並易/説)
象曰澤中有雷隨君子以嚮晦入宴息
　伊川先生曰雷震於澤中澤隨震而動為隨之象君
　子觀象以隨時而動隨時之宜萬事皆然取其最明
　且近者言之君子以嚮晦入宴息君子晝則自强不
　息及嚮昬晦則入居於内宴息以安其身起居隨時
　適其宜也禮君子晝不居内夜不居外隨時之道也
　(易/傳)　凡易卦有就卦才而得其義者亦有舉兩體便
　得其義者隨剛來而下柔動而説隨此是就卦才而
　得隨之義澤中有雷隨此是就象上得隨之義也(周/行)
　(已/編)　隨卦言君子嚮晦入宴息解者多作遵養時晦
　之晦或問作甚晦字曰此只是隨時之大者嚮晦則
　宴息也更别有甚義(劉元承/手編)
　横渠先生曰人到向道後俄頃不舎豈暇安寢然君
　子嚮晦入燕處君子隨物而止故入燕處然其仁義
　功業之心未嘗忘但以其物之皆息吾兀然而坐无
　以為接无以為功業須亦入息(經學/理窟)
　　藍田吕氏曰雷入于澤退藏不用如日之嚮晦羣
　　動皆息君子不得不隨
　　龜山楊氏曰雷在澤中其動息矣故君子以是嚮
　　晦入宴息夫日出而作晦而息人之所同然者君
　　子則知隨時之義者也衆人則由之而不知耳處
　　隨之義至於晦明動息而不違況出處之大致乎
　　(易/説)
　　白雲郭氏曰伊川曰禮晝不居内夜不居外亦隨
　　時也雍曰夫君子一動一静至於宴息猶有隨焉
　　大者可知也此盖因其小者足以見隨之大不然
　　君子之道宴息而已乎(易/説)
　　漢上朱氏曰雷降於兑息於坤坤晦也澤中有雷
　　嚮晦也天地之動静隂陽之明晦自大觀言之晝
　　夜之道也君子隨時之道著而易見者莫若隨晝
　　夜也晝則嚮明而動作夜則嚮晦而宴息自有天
　　地以來未有能違之者知此則知用天地隂陽矣
　　君子日用而知小人日用而不知(易/傳)
　　新安朱氏曰雷藏澤中隨時休息(本/義)
　　東萊吕氏曰雷震於澤中澤隨震而動隨之至也
　　震者時也澤隨震而動猶人之隨時然澤中有雷
　　則時本自有初非外物也凡隨者必與之為一始
　　為隨之至孔門弟子善隨夫子莫如顔子至奔逸
　　絶塵瞠若乎後猶未能一夫子歩亦歩趨亦趨畢
　　竟有顔子之歩又有夫子之歩有顔子之趨又有
　　夫子之趨亦未為隨之至嚮晦入宴息曉便起晦
　　便息飢便食渇便飲堯舜便禪讓湯武便征誅八
　　元便舉四㓙便逐姑舉一事以明之則知事事皆
　　如飢食渇飲晝作夜息不費思量本无一事祇為
　　見得理明時到自應天下之理既如渇飲飢食晝
　　作夜息理甚明白初无難知惟人自見不明往往
　　求之至難不可卒曉之處故多辛苦憔悴而无成
　　殊不知天下本无事所以然者以其不善推之故
　　也此之謂不受命(易/説)
初九官有渝貞吉出門交有功象曰官有渝從正吉也
出門交有功不失也
　伊川先生曰九居隨時而震體且動之主有所隨者
　也官主守也既有所隨是其所主守有變易也故曰
　官有渝貞吉所隨得正則吉也有渝而不得正乃過
　動也出門交有功人心所從多所親愛者也常人之
　情愛之則見其是惡之則見其非故妻孥之言雖失
　而多從所憎之言雖善為惡也苟以親愛而隨之則
　是私情所與豈合正理故出門而交則有功也出門
　謂非私暱交不以私故其隨當而有功　既有隨而
　變必所從得正則吉也所從不正則有悔吝　出門
　而交非牽於私其交必正矣正則无失而有功(並易/傳)
　横渠先生曰言凡所治務能變而任正不膠柱也處
　隨之初為動之主心无私係故能動必擇義善與人
　同者也(易/説)
　　藍田吕氏曰初九凡有所隨皆以柔順剛也居隨
　　之始獨以剛下柔官有渝也官守也所守不流於
　　邪變而從正故吉也上无偏應又守之以正无所
　　交而不可故出門交有功也
　　龜山楊氏曰居隨之初以時為大宜有渝者也知
　　守而不知變則失時矣初九陽剛而震體能有渝
　　者也然而渝不以正咎孰大焉故正乃吉也夫體
　　隨時之義而蔽於暱己之私則所失多矣故出門
　　交而後有功不失也(易/説)
　　白雲郭氏曰剛來隨於内者也在内之隨主於初
　　九夫以乾剛之性豈能變其所守哉能變而從動
　　雖未至隨之大已為動之主矣易曰變則通此隨
　　之成卦所以有取於初之變也能變其所守是以
　　得貞而吉二三得剛而後動剛亦得二三而後動
　　剛柔相須以動故出門交而有功也出門交兊然
　　後隨道成而不失隨之大也盖初雖為主於内特
　　動之主未為隨耳伊尹幡然而改是為出門交有
　　功也(易/説)
　　漢上朱氏曰五乾為君巽為命四受命於君以帥
　　其屬官之象也初應四動其屬也初隨四四隨事
　　事有變動剛而不知變不足以隨事渝變也故曰
　　官有渝變有正否變而不正惟官是隨非交修不
　　逮也不知大亨正无咎也九四變而正以剛下柔
　　其道足以使人隨之初九隨之者隨其正也不隨
　　其不正也正則吉故曰從正吉也人之情隨同而
　　背異隨親昵而背踈逺故朋友責善或牽於妾婦
　　附耳之語溺於私也初在内安之又比於二二初
　　相易皆失正私暱之為害也故戒之以出門交有
　　功四艮為門初舍二出交於四出門也出門交之
　　不失其正何往而无功故曰不失其正也易傳曰
　　隨當而有功(易/傳)
　　新安朱氏曰卦以物隨為義爻以隨物為義初九
　　以陽居下為震之主卦之所以為隨者也既有所
　　隨則有所偏主而變其常矣惟得其正則吉又當
　　出門以交不私其隨則有功也故其象占如此亦
　　因以戒之(本/義)　官有渝隨之初主有變動然尚未
　　深　問初九官有渝貞吉出門交有功官是主字
　　之義是一卦之主首變得正便吉不正便凶先生
　　曰是如此又曰這必是變了只是要出門交有功
　　却是變(語/録)
　　東萊吕氏曰初九官有渝貞吉出門交有功官主
　　守也大率隨人必胷中先有所主宰若无主宰一
　　向隨人必入於邪至於變所守以隨人尤非小事
　　若所隨不得其正則悔吝而不得其吉矣此隨人
　　之初尤不可忽故聖人教人以隨之本言人先内
　　有所主然後可以隨人或變而隨人惟正而後吉
　　也出門交有功非特處事如此學者為學亦如此
　　今之為學自幼至長多隨所習熟者為之皆不出
　　窠臼外惟出窠臼外然後有功象又賛以不失也
　　者常人多謂親䁥之言必不誤我隨之必可无失
　　殊不知親暱蔽於愛其為我謀也必不盡公且如
　　與親暱論官職則必多勸我進少勸我退從之豈
　　不失乎如與親暱論財利則必多勸我受少勸我
　　辭從之豈不失乎惟利害不相及之人往往説得
　　依公合理吾能隨之所以多有功而不失也(易/説)
六二係小子失丈夫象曰係小子弗兼與也
　伊川先生曰二應五而比初隨先於近柔不能固守
　故為之戒云若係小子則失丈夫也初陽在下小子
　也五正應在(一作/居)上丈夫也二若志係於初則失九
　五之正應是失丈夫也(一无/也字)係小子而失丈夫舍正
　應而從不正其咎大矣二有中正之徳非必至如是
　也在隨之時當為之戒也　人之所隨得正則逺邪
　從非則失是无兩從之理二苟係初則失五矣弗能
　兼與也所以戒人從正當專一也(並易/傳)
　　龜山楊氏曰徇暱己之私忘天下之公故偏係而
　　不能兼與也六三隂柔小子也(易/説)
　　白雲郭氏曰六二初不能動今居動之中者得初
　　九而後動也故舍應從初非得已也亦隨之小者
　　耳是以有係小子失丈夫之象方其未動之時雖
　　欲應五豈可得哉然終无絶五之志以急於託初
　　之動未能兼與故也與夫愚而好自用賤而好自
　　專者異矣是以所係雖小而无凶咎也(易/説)
　　漢上朱氏曰四艮為少男有乾父坤母小子也初
　　震為長男有巽婦夫也隨利於正初九正也九四
　　不正也二與四同功以情言之柔必隨剛隂必隨
　　陽初九九四皆陽剛也其能兼與之乎四雖在上
　　不正也初雖在己之下正也六二係情於四比初
　　不專雖與之相比而情不親雖有中正之德而所
　　隨非其人其失在於不能權輕重也故曰係小子
　　失丈夫弗兼與也臨事擇義於六二六三見之(易/傳)
　　新安朱氏曰初陽在下而近五陽正應而逺二隂
　　柔不能自守以須正應故其象如此凶吝可知不
　　假言矣(本/義)　小子丈夫程説是(語/録)
　　東萊吕氏曰凡人既要隨君子又要隨小人終必
　　為小人之歸故象曰弗兼與也伊川云人之所隨
　　得正則遠邪從非則失是无兩從之理二苟係初
　　則失五矣弗能兼與也此數句最當朝夕看且如
　　宣政間蔡京為相有一給事中封駁稍多以是罷
　　黜所親或問蔡曰是亦相門出也何故罷之蔡曰
　　彼既欲為好官又欲為好人此雖姦人之言然正
　　合弗兼與也之意可以為世戒也(易/説)
六三係丈夫失小子隨有求得利居貞象曰係丈夫志
舎下也
　伊川先生曰丈夫九四也小子初也陽之在上者丈
　夫也居下者小子也三雖與初同體而切近於四故
　係於四也大抵隂柔不能自立常親係於所近者上
　係於四故下失於初舎初從上得隨之宜也上隨則
　善也如昬之隨明事之從善上隨也背是從非舎明
　逐暗下隨也四亦无應无隨之者也近得三之隨必
　與之親善故三之隨四有求必得也人之隨於上而
　上與之是得所求也又凡所求者可得也雖然固不
　可非理枉道以隨於上苟取愛説以遂所求如此乃
　小人邪諂趨利之為也故云利居貞自處於正則所
　謂有求而必(一无/必字)得者乃正事君子之隨也　既隨
　於上則是其志舎下而不從也舎下從上舎卑而從
　髙也於隨為善矣(並易/傳)
　横渠先生曰舎小隨大所求可得必守正不邪乃吉
　(易/説)
　　龜山楊氏曰陽剛丈夫隂柔小子也不係二而係
　　四係丈夫也雖有所係而所隨者上與夫失丈夫
　　者異矣盖親仁尚賢隨之上也合汙世同流俗隨
　　之下也三雖未足以與權而志舎矣亦君子所與
　　也故有求斯得然隨而有求求在外者也君子之
　　求求在我而已故雖有得不若居正之為利(易/説)
　　白雲郭氏曰六二隨於内者也六三隨於外者也
　　隨之道貴知變知變故能隨時非六三之智優於
　　六二也時之不同耳方其不能動之時則不得不
　　隨於初及其居動之極則不得不隨於説此六三
　　係丈夫失小子之義盖盡初九出門交有功之説
　　也雖小有失於内而其於隨之大者盖有得也故
　　曰隨有求得有得則利居正以守之故利居貞然
　　初自守而變而三自變而守易地觀之皆一道也
　　志舎下者六三於斯時志在於隨而不在於動故
　　也(易/説)
　　漢上朱氏曰先儒舊讀舎音捨張弼讀舎與乾九
　　二時舎也之舎同辭曰利居貞象曰志舎下也以
　　舎訓居弼讀為長三四相比近也四三无應宜相
　　親也以隂承陽以下隨上順也三寧失其親比而
　　順者而係情於初以初正四不正也故曰係丈夫
　　失小子三柔不能自立而隨初是去昏而隨明背
　　非而隨是違不善而從善得隨之宜也初亦以三
　　同體而又下之故三之隨初有求而得艮為手求
　　也初三相易得正也三苟知隨而已不知自處以
　　正人將拒我其能久乎盖隨人宜以柔處已當以
　　正三六之隨利居貞也此三所以係初歟巽為繩
　　係也(易/傳)
　　新安朱氏曰丈夫謂九四小子亦謂初也三近係
　　四而失於初其象與六二正相反四陽當任而已
　　隨之有求必得然非正應故有不正而為邪媚之
　　嫌故其占如此而又戒以居貞也(本/義)
　　東萊吕氏曰此爻却與六二政相反六二隨小人
　　失君子六三却是隨君子失小人盖六三之失小
　　人乃是得處所以言隨有求得如病以去為得瘡
　　以潰為平利居貞者今人多言諂媚君子无害不
　　知諂君子與諂小人无異古之人親附君子之心
　　雖切而守道之心甚堅使其一向直前則君子亦
　　未必與我盖君子易事而難説玩味利居貞之義
　　則知君子不可苟隨也六二既失君子隨小人固
　　不足論至六三既能隨君子而聖人又教之以利
　　居貞盖隨君子而不能利居貞則君子所見於我
　　无預以是知隨人者不可无所主也邵堯夫所謂
　　君子不可以强合此正得利居貞之意孔門弟子
　　最得此三字如孔子欲正名子路曰子之迂也奚
　　其正子路所見雖未至然亦不肯遽舍所疑而從
　　聖人大抵孔門問答多爾易傳上隨下隨之義最
　　好令人能上隨則一歩髙一歩下隨則一歩下一
　　歩如修身如為學一向隨上則髙明如飲酒如佚
　　樂一向隨下則卑陋矣爻言利居正象言志舍下
　　也能決志舎下則能上隨矣(易/説)　又曰係丈夫失
　　小子隨有求得失即得也(己丑/課程)
九四隨有獲貞凶有孚在道以明何咎象曰隨有獲其
義凶也有孚在道明功也
　伊川先生曰九四以陽剛之才處臣位之極若於隨
　有獲則雖正亦凶有獲謂得天下之心隨於已為臣
　之道當使恩威一出於上衆心皆隨於君若人心從
　已危疑之道也故凶居此地者奈何唯孚誠積於中
　動為合於道以明哲處之則又何咎古之人有行之
　者伊尹周公孔明是也皆徳及於(一无/於字)民而民隨之
　其得民之隨所以成其君之功致其國之安其至誠
　存乎中是有孚也其所施為无不中道在道也惟其
　明哲故能如是以明也復何過咎之有是以下信而
　上不疑位極而無逼上之嫌勢重而无專强(一作/權)之
　過非聖人大賢則不能也其次如唐之郭子儀威震
　主而主不疑亦由中有誠孚而處无甚失也非明哲
　能如是乎　居近君之位而有獲其義固凶能有孚
　而在道則无咎葢明哲之功也(並易/傳)
　横渠先生曰以陽居隂利於比三則凶也處隨之世
　為衆所附苟利其獲凶之道也能以信存道則功業
　可明无所咎矣(易/説)
　　藍田吕氏曰六二六三隨彼則失此能知所擇則
　　无不得也六三以柔隨剛得其所求故曰隨有求
　　得九四以剛帥柔而從己以力驅三而使隨如禽
　　之獲故曰隨有獲隨隂求於陽恐入於不正故利
　　居貞陽帥於隂以力制物終必畔之守此不變取
　　凶之道貞者守而不變之義也然三亦无應我以
　　正帥雖若力制久則信之故曰有孚在道以明何
　　咎
　　龜山楊氏曰九四震兊之交動而説也動而説而
　　天下隨之隨有獲也履近君之位任大臣之責危
　　疑所集也雖有獲其義凶矣非有孚在道而明足
　　以與權其能无咎乎故孔子曰明功也昔周公東
　　征而罪人斯得以至東人欲其留西人欲其歸可
　　謂隨有獲而天下隨之矣然公孫碩膚赤舄几几
　　夫何咎之有非有孚在道以明寧有是夫(易/説)
　　白雲郭氏曰九四居尊近之位有剛健之才天下
　　之所説隨亦足以致人之隨者也故為隨之有獲
　　者六三隨有求得盖隨人而有得者九四隨有獲
　　盖以得人之隨為獲也夫尊近之臣勢疑於君又
　　獲天下之隨守此為貞則凶矣是必有至誠之道
　　大明於天下足以使天地人鬼萬世无疑焉斯无
　　咎矣文王之時三分天下有其二可謂有獲矣
　　方且以服事殷不識不知順帝之則而已是以萬
　　邦作孚而天下萬世稱其德焉非有孚在道者乎
　　其義凶者非九四誠有是凶也若貞固守之其義
　　有得凶之理也明功者有孚在道明隨之功也(易/説)
　　漢上朱氏曰三不隨四四據而有之獲也獲難辭
　　也二與三當隨五為四所隔下而從初四在大臣
　　之位處可懼之地與五爭三能无凶乎三四易位
　　正也雖正亦凶義不可有三故曰貞凶象曰其義
　　凶也然四終不可以有三乎曰非不可有也動而
　　有孚於道无意於有三而三自隨之可也初九其
　　行以正所謂道也道之所在故初九為隨之主四
　　動正與初相應有孚在道也四正而誠孚於道則
　　三亦唯正之隨豈唯有三而二亦隨初是率天下
　　以隨五而成隨之功也三四易位成離離為明以
　　明則无獲三之咎无咎則无凶可知故有孚在道
　　者明之功也易傳曰孚誠積中動必合道故下信
　　而上不疑古人有行之者伊尹周公孔明是也(易/傳)
　　新安朱氏曰九四以剛居上之下與五同德故其
　　占隨而有獲然勢陵於五故雖正而凶惟有孚在
　　道而明則上安而下從之可以无咎也占者當時
　　之任宜審此戒(本/義)
　　東萊吕氏曰天下皆隨於己當危疑之地雖正亦
　　凶惟至誠於道自然无咎所以至誠无咎者為其
　　自誠而明故也伊川所以引伊尹周公孔明皆以
　　其明哲而誠故可處危疑之地然又如燕之慕容
　　恪亦當主少國危之時内有强臣外有强宗惟慕
　　容恪能以至誠自守故能全燕之社稷而无纎毫
　　之咎正得有孚在道一爻之象象曰隨時之義大
　　矣哉此危疑之地本自當凶然君子處此自有轉
　　移换易之理此所謂吉人吉其凶凶人凶其吉又
　　曰居大臣之位處多懼之地若有心於得民之説
　　此固姦臣所為不可論至如中正之大臣為民心
　　所隨雖貞猶凶要必有䖏之之道有孚在道以明
　　何咎是也有孚在道此一句最好看盖有孚誠於
　　中即所為合道見善又明何咎之有何咎與无咎
　　不同乃伊尹周公孔明事也有孚在道以明董仲
　　舒曰為人臣而不知春秋必䧟簒弑之禍為人君
　　而不知春秋必被首惡之名其始莫不自以為善
　　而不知其非自以為善則似有孚不知其非則不
　　能在道以明又如釋氏之湛然不動道家之精神
　　專一亦近於有孚只為无在道以明(易/説)
九五孚于嘉吉象曰孚于嘉吉位正中也
　伊川先生曰九五居尊得正而中實是其中誠在於
　隨善其吉可知嘉善也自人君至於庶人隨道之吉
　惟在隨善而已下應二之正中為隨善之義　處正
　中之位由正中之道孚誠所隨者正中也所謂嘉也
　其吉可知所孚之嘉謂六二也隨以得中為善隨之
　所防者過也盖心所説隨則不知其過矣(並易/傳)
　横渠先生曰處隨之世而剛正宅尊善為衆信故吉
　或曰孚于二則吉(易/説)
　　藍田吕氏曰隨之為義惟恐不中不正九五處尊
　　而位正中至美之徳信於物者也
　　龜山楊氏曰二五皆正中也孚于正中善之至也
　　吉孰加焉故曰孚于嘉吉(易/説)
　　白雲郭氏曰九五之於隨所謂信以成之者也亦
　　所謂安而行之者也故能无事於隨不優不廹居
　　中履正孚于嘉而已嘉美徳也美徳孚於天下无
　　外内之限豈堯所謂欽明文思允恭克讓光被四
　　表之徳哉豈舜所謂濬哲文明温恭允塞之徳哉
　　位正中者天下之人莫知其有為之迹所可見者
　　位正中而已孔子言堯无能名舜恭己南面之意
　　也或謂孚于六二則與屯其膏同人號咷无以異
　　安足以見隨時之大哉(易/説)
　　漢上朱氏曰陽為美九五位正中美无以加於是
　　矣故曰孚于嘉吉者誠信孚於二也二正中也五
　　不有其美隨六二之中道則得物之誠二樂告以
　　善故能不過而止於至善觀乎位正中則知孚於
　　二而吉矣道之中天地萬物所不能違有之則生
　　無之則死故謂之至善謂之至美雖子路之勇禹
　　之大智舜之明徳不能加毫毛矣易傳曰自人君
　　至於庶人隨道之吉惟在隨善而已下應六二之
　　正中隨善之義也或問隂亦有美矣何謂陽為美
　　曰隂含陽以為美者也至兊而隂見陽伏至坤而
　　萬物虚陽美盡則隂之美亦盡故嘉之㑹者謂乾
　　亨也坤品物咸亨者含𢎞光大也坤豈能專之是
　　以坤三含美以從王天保歸美以報上(易/傳)
　　新安朱氏曰陽剛中正下應中正是信於善也占
　　者如是其吉宜矣(本/義)
　　東萊吕氏曰九五孚于嘉吉此正當以六二六三
　　參看大凡病有粗有細六二一爻隨小人固不足
　　道六三既知隨君子又不可以非道隨之必居正
　　然後可然六三一爻病麤者易見九五居正中之
　　位則隨用皆嘉善又恐隨之太過伊川云隨以得
　　中為善隨之所防者過也盖心所恱隨則不知其
　　過矣此正病之細者最難看此數句學者當玩味
　　置之座右盖人只言能從君子便是趨向已是此
　　外无事殊不知雖所從得君子猶自大有事在六
　　三之隨四九五之隨二所隨者皆得君子也然三
　　所戒者以謂不能自守其正而欲苟恱君子則便
　　與諂媚無異此其失猶易見至於九五所戒則謂
　　雖无諂媚之心而慕用君子之心太過見得君子
　　无事不善件件隨之則亦非得中矣此其失則難
　　知也傳所謂中實者九居五之中則為中實盖隨
　　善而不中實則名為隨善何益於己如人為學見
　　前輩若不中實則見如不見中實乃為學之根本
　　(易/説)　又曰隨九五傳居尊得正而中實是其中誠
　　在於隨善中不實豈能隨善(己丑/課程)　又荅張敬夫
　　書云易傳隨孚于嘉義最宜精玩葢多為其樂善
　　羙意所移易得侵過爾又賔主資稟皆明快則欠
　　相濟之義尤易得侵過也(見别/集)
上六拘係之乃從維之王用亨于西山象曰拘係之上
窮也
　明道先生曰隨之上六才與位皆隂柔隨之極也故
　曰拘係之乃從維之(又從而/維之)王用亨于西山唯太王
　之事民心固結而不可解者其他皆不可如是之固
　也(劉絢/師訓)
　伊川先生曰上六以柔順而居隨之極極乎隨者也
　拘係之謂隨之極如拘持縻係之乃從維之又從而
　維係之也謂隨之固結如此王用亨于西山隨之極
　如是昔者太王用此大亨王業于西山太王避狄之
　難去豳來岐豳人老稚扶攜以隨之如歸市盖其人
　心之隨固結如此用此故能亨盛其王業于西山西
　山岐山也周之王業盖興於此上居隨極固為太過
　然在得民(一有/心字)之隨與隨善之固如此乃為善也施
　於他則過矣　隨之固如拘係(一无/係字)維持(一无/持字)隨道
　之窮極也(並易/傳)
　　龜山楊氏曰居隨之極在一卦之外而不應於内
　　非知隨者也故拘係之乃從文王三分天下有其
　　二宜无不從者其伐崇也至於執訊連連所謂拘
　　係之乃從也其卒也是致是附四方以无侮所謂
　　維之也此文王所以亨于西山也(易/說)
　　兼山郭氏曰舎己從人不咈人以從己之欲隨民
　　之道也隨民之極則民之隨也亦如是而已方文
　　王之三分天下有其二固有不隨者也至於其化
　　自北而南皆有徳以維其心中心恱而誠服者此
　　亨于西山之道也故詩曰自西自東自南自北無
　　思不服方是時民歸之若自拘係之又從而維之
　　見其歸之固如是也必也有以拘係有以維縶豈
　　文王之道哉而上六所言乃上窮之民將從文王
　　之維无孑遺者也大哉隨乎舎己從人隨也達則
　　兼善天下亦隨也不當時命而獨善其身亦隨也
　　故始之言父子夫婦朋友之隨而終之以文王之
　　成王道皆隨時之義也(易/説)
　　白雲郭氏曰先人曰舎己從人不咈人以從己之
　　欲隨民之道也隨民之極則民之隨也亦如是而
　　已方文王之三分天下有其二固有不隨者也至
　　於其化自北而南皆有徳以維其心此亨于西山
　　之道也故詩曰自西自東自南自北無思不服方
　　是時民歸之若自拘係之又從而維之也必也有
　　以拘係有以維縶豈文王之道哉而上六所言乃
　　上窮之民將從文王之維无孑遺者也大哉隨乎
　　舎己從人隨也達則兼善天下亦隨也不當時命
　　而獨善其身亦隨也故始之言父子夫婦朋友之
　　隨而終之以文王之成王道皆隨時之義也雍曰
　　上六隨道之成盡動而説隨之義故如水之就下
　　獸之走壙各從其類拘係而來莫之能禦也為之
　　主者乃從而以道維之而已觀二老之歸文王孟
　　子曰天下之父歸之其子焉往夫其歸也如父子
　　相拘而來豈非拘係之謂乎至於虞芮之訟亦非
　　文王有以係之也然文王發政施仁必先於鰥寡
　　孤獨視之如傷使无凍餒是為維之之道盖非文
　　王有心於其間隨時之義當然耳孟子言朝覲獄
　　訟謳歌之歸舜禹亦由是也說者謂有不從者必
　　拘係之乃從此宜齊桓晉文之所不為而謂文王
　　為之乎(易/説)
　　漢上朱氏曰上六隨之窮也窮則變變則不隨然
　　而隨者非禮義拘係之又從而維持之不能也三
　　上相應三有艮巽艮手拘之也巽繩係之也上窮
　　反三復成巽乃從而係維之也拘之使不動係之
　　使相屬係維之使不得去三坤也坤為衆衆之恱
　　隨上六固結有如此者昔周之太王用此爻以亨
　　于西山杖䇿而去隨之者如歸市非得民之隨豈
　　能使已窮而更隨至於不可解乎兊西也艮為山
　　乾五為王三上往來不窮亨也先儒以此為文王
　　之爻誤矣故易傳正之曰周之王業葢興於此(易/傳)
　　新安朱氏曰居隨之極隨之固結而不可解者也
　　誠意之極可通神明故其占為王用亨于西山亨
　　亦當作祭享之享自周而言岐山在西凡筮祭山
　　川者得之其誠意如是則吉也窮極也(本/義)　王用
　　亨于西山言誠意通神明神亦隨之如況於鬼神
　　乎之意　又曰易難看不比他書易說一箇物非
　　真是一箇物如說龍非真龍若他書則真是事實
　　孝弟便是孝弟仁便是仁易中多有不可曉處如
　　王用亨于西山此却是享字只看王用亨于帝吉
　　則知此是祭祀山川底意思如公用亨于天子亦
　　是享字盖朝覲燕饗之意易中如此類甚多後來
　　諸公解只是以己意牽强附合終不是聖人本意
　　易難看盖緣如此(並語/録)
　　東萊吕氏曰上六拘係之此正民隨君學者隨賢
　　拘係而不可解隨之極者也太王邠民隨之者如
　　歸市正合此爻所以亨于西山也非特太王如有
　　客詩言有客宿宿有客信信言授之縶以縶其馬
　　白駒詩言皎皎白駒食我塲苖縶之維之以永今
　　朝亦合此爻(易/説)
　
　
　
　
　
　
　
　
　
　
　
　
　
　合訂刪補大易集義粹言卷二十一
欽定四庫全書
　合訂删補大易集義粹言卷二十二
　　　　　　　　　　頭等侍衞納喇性德編
䷑(巽下/艮上)
　伊川先生曰蠱序卦以喜隨人者必有事故受之以
　蠱承二卦之義以為次也夫喜說以隨於人者必有
　事也无事則何喜何隨蠱所以次隨也蠱事也蠱非
　訓事蠱乃有事也為卦山下有風風在山下遇山而
　回則物亂是為蠱象蠱之義壊亂也在文為蟲皿皿
　之有蟲蠱壞之義左氏傳云風落山女惑男以長女
　下於少男亂其情也風遇山而回物皆撓亂是為有
　事之象故云蠱者事也既蠱而治之亦事也以卦之
　象言之所以成蠱也以卦之才言之所以治蠱也(易/傳)
　　東萊吕氏曰易傳云乃有事也天下本无事(己丑/課程)
蠱元亨利渉大川先甲三日後甲三日
　伊川先生曰既蠱則有復治之理自古治必因亂亂
　則開治理自然也如卦之才以治蠱則能致元亨也
　蠱之大者濟時之艱難險阻也故利渉大川　先甲
　後甲者甲數之首事之始也如辰之甲乙甲第甲令
　皆謂首也事之端也治蠱之道當思慮其先後三日
　葢推原先後為救弊可久之道先甲謂先於此究其
　所以然也後甲謂後於此慮其將然也一日二日至
　於三日言慮之深推之逺也究其所以然則知救之
　之道慮其將然則知備之之方善救則前弊可革善
　備則後利可久此古之聖王所以新天下而垂後世
　也後之治蠱者不明聖人先甲後甲之誡慮淺而事
　近故勞於救亂而亂不革功未及成而弊已生矣甲
　者事之首庚者變更之首制作政教之類則云甲舉
　其首也發號施令之事則云庚庚猶更也有所變更
　也(並易/傳)　先甲三日以窮其所以然而處其事後甲
　三日以究其將然而為之防甲者事之始也庚者有
　所革也自甲乙至於戊己春夏生物之氣已備庚者
　秋冬成物之氣也故有所革(劉絢/師訓)
　横渠先生曰元亨然後利渉大川(易/説)
　　白雲郭氏曰伊川曰自古治必因亂亂則開治理
　　自然也又曰甲數之首事之始也如辰之甲乙是
　　也有始必有終有終必有始天之道也聖人知始
　　終之道故能原始而究其所以然要終而備其將
　　然先甲謂先於此究其所以然也後甲謂後於此
　　慮其將然也一日二日至於三日言慮之深推之
　　逺也究其所以然則知救之之道慮其將然則知
　　備之之方善救則前弊可革善備則後利可久此
　　古之聖王所以新天下而垂後世也又曰甲者事
　　之首庚者變之首制作政教之類則云甲舉其首
　　也發號施令之事則稱庚庚猶更也雍曰甲庚之
　　說自古失之甚至於論及辛丁為巫史之言獨伊
　　川先生最為得也且蠱者事也事之蠧弊者也故
　　傳曰皿蟲為蠱天下之事如循環新故治亂相因
　　而不留也故亂則將治弊則將新理之必然者也
　　是以蠱為己弊而大亨居前勢甚易為也利渉大
　　川言其有為之易也易言利渉大川非剛健之才
　　則虚中有濟之象而蠱特言其易於有為也觀易
　　之爻兼三才而兩之故六是以陽不過六隂不過
　　六而盡矣復稱七日自姤經六爻至復初九而七
　　也臨稱八月自復經六爻至遯六二而八也蠱之
　　先甲後甲亦六日之義先甲三日者蠱之先也新
　　之終而弊之始也至中而大弊矣是為蠱也以言
　　乎治則不治之時也後甲三日者蠱之後也弊之
　　終而新之始也至中而大新矣是為蠱之反也以
　　言乎治則治之時也故治為蠱之反而蠱為治之
　　反二者之象兼於先甲後甲之中相與循環而已
　　甲即蠱也(易/說)
　　新安朱氏曰蠱壞極而有事也其卦艮剛居上巽
　　柔居下上下不交下卑巽而上苟止故其卦為蠱
　　或曰剛上柔下謂卦變自賁來者初上二下自井
　　來者五上上下自既濟來者兼之亦剛上而柔下
　　皆所以為蠱也蠱壞之極亂當復治故其占為元
　　亨而利渉大川甲日之始事之端也先甲三日辛
　　也後甲三日丁也前事過中而將壞則可自新以
　　為後事之端而不使至於大壞後事方始而尚新
　　然便當致其丁寧之意以監其前事之失而不使
　　至於速壞聖人之深戒也(本/義)
　　東萊吕氏曰蠱之為卦取事為諭乃取蠱壞之義
　　何也天下本无事惟其蠱壞修治整頓方是有事
　　至人所以以蠱而繼之以有事示天下本无事之
　　義蠱事也蠱非訓事蠱乃有事也在文為皿蟲使
　　天下之器服不為蠱所壞則必不修整以此看惟
　　壞亂然後有事元亨者天下之事常相對有一病
　　則有一治法當蠱壞之時元亨乃治蠱之法為卦
　　艮上巽下剛柔既不偏有所止而巽順行之不失
　　其當如此治天下自然大亨雖險難无不濟是以
　　利渉大川帷其蠱壞所以却有亨渉大川之理盖
　　易盈虚消息成敗常相倚伏正如路温舒所謂禍
　　亂之作天所以開聖人也盖當壞亂之極自然必
　　有開通之理上如湯武下如髙光皆因蠱壞之後
　　然後大業以濟先甲三日後甲三日推原事之終
　　始聖人舉事不獨去一事上看事之前後即事之
　　終始也甲者事之始每有事先三日而慮其所以
　　蠱之根本然後為之既為之又後三日而慮其將
　　然然後其利可久聖人為事詳審如此此二句皆
　　事未出之前而非事見之後也以喜隨人者必有
　　事傳最好看以君子小人言之小人以喜隨人者
　　必利達之事君子以喜隨人者必脩已之事(易/説)
彖曰蠱剛上而柔下巽而止蠱蠱元亨而天下治也利
渉大川往有事也先甲三日後甲三日終則有始天行
也
　伊川先生曰以卦變及二體之義而言剛上而柔下
　謂乾之初九上而為上九坤之上六下而為初六也
　陽剛尊而在上者也今往居於上隂柔卑而在下者
　也今來居於下男雖少而居上女雖長而在下尊卑
　得正上下順理治蠱之道也由剛之上柔之下變而
　為艮巽艮止也巽順也下巽而上止止於巽順也以
　巽順之道治蠱是以元亨也　元亨而天下治者治
　蠱之道如卦之才則元亨而天下治矣夫治亂者苟
　能使尊卑上下之義正在下者巽順在上者能止齊
　安定之事皆止於順則何蠱之不治也其道大善而
　亨也如此則天下治矣　往有事也者方天下壞亂
　之際宜渉艱險以往而濟之是往有所事也　終則
　有始者夫有始則必有終既終則必有始天之道也
　聖人知終始之道故能原始而究其所以然要終而
　備其將然先甲後甲而為之慮所以能治蠱而致元
　亨也(並易/傳)
　横渠先生曰憂患内萌蠱之謂也泰終反否蠱之體
　也巽而止待能之時也　後甲三日成前事之終先
　甲三日善後事之始也剛上柔下故可為之倡是故
　先甲三日以蠲其法後甲三日以重其初明終而復
　始通變不窮也至於巽之九五以其上下皆柔故必
　无初有終是故先庚後庚不為物首也於甲取應物
　而動順乎民心也(一本為事之倡法/一作治  並易説)
　　藍田吕氏曰蠱治壞者也蠱之所治可治而不可
　　革之事也故爻辭皆以父母為言成卦之義取巽
　　而止巽則因故而脩之止則幹蠱而使不壞治壞
　　者不䘮其本而能通於天下乃可治也故蠱元亨
　　甲者令行之始先甲三日議是令也後甲三日申
　　是令也蠱壞之世一有所治先之後之如是之慎
　　所以俾勿壞也
　　廣平游氏曰飭蠱以有事者不可以有擾故於蠱
　　以先甲後甲言之甲者仁柔也發號施令者不可
　　以狥人故於巽以先庚後庚言之庚者義剛也傳
　　曰通變之謂事事往來終始如循環必至之理也
　　故曰天行君子察於此故先事而豫以弭於未然
　　故能致治於未亂非知幾不足以與此後事而圖
　　以防其將然故能轉凶而為吉非知化不足以與
　　此三日者成數也原始要終亦推其數而已先後
　　至於成數則无虞矣　巽而止者飭天下之蠱義
　　主於巽而道貴於止也巽而止則元亨而天下治
　　矣故諸爻皆以家道言之盖當是時治大宜如小
　　治衆宜如寡治煩宜如簡一切以柔巽自處而无
　　意於動衆順其序而弗擾因其情而无咈如子之
　　任父事則觀聽不駭而害己消矣且有而為之其
　　易邪如欲以發强剛毅勇於作為多所紛更者任
　　是猶治絲而棼之益以壞亂而已非治蠱之道也
　　(並易/説)
　　龜山楊氏曰剛上而柔下剛柔不交上下不相與
　　不足與有為巽而止无健行之才不能以有為此
　　事之所以蠱也春秋傳曰皿蟲為蠱蠱者弊壞之
　　時也先王之治蠱也如治陋室然欂櫨扂楔各安
　　所施而不易其處則庶乎其苟完矣動而紛更之
　　則腐者敗傾者覆不可復支矣非治蠱之道也夫
　　剛上而柔下巽而止合二體而為蠱也即其體因
　　其才而用之以通其變則蠱元亨而天下治矣治
　　然後可以往有事也周之宣王承厲王之後天下
　　蕩蕩无綱紀文章蠱已甚矣宣王勞來還定安集
　　之而已初非有為也其卒也内修政事外攘夷狄
　　修車馬備器械復㑹諸侯於東都因田獵而選車
　　徒焉此既治而往有事之謂也既治矣終於无所
　　事而欲復文武之境土成中興之功不可得也(易/説)
　　白雲郭氏曰否泰反其類者也而蠱之於泰亦有
　　相循之義焉然泰之道大蠱之事小雖不能如否
　　之反而泰之後先蠱而後否聖人圖難於其易為
　　大於其細是以有治蠱之道使不至於否此商宗
　　周宣之所以興也先儒謂蠱自泰來剛上而柔下
　　是也知蠱之極而治之則有治无亂故後甲三日
　　之後元亨而天下治也蠱之時事為易圖宜往有
　　事故利渉大川先甲後甲則天行終始之道循環
　　然耳易於泰言其命亂於蠱言天下治皆先甲後
　　甲之常也故聖人於蠱弊之時未嘗憂其不治特
　　患幹之无其人耳知其道得其人治天下可運諸
　　掌也觀傅說之戒髙宗曰事不師古以克永世匪
　　說攸聞又曰監于先王成憲其永無愆詩人之美
　　宣王曰復古也天下喜於王化復行也復文武之
　　境土復㑹諸侯於東都也觀是二者則知蠱之道
　　特在於除前人之弊復先王之法而已盖无創業
　　垂統之多難也(易/説)
　　漢上朱氏曰乾甲圖蠱彖曰先甲三日後甲三日
　　終則有始天行也虞曰謂初變成乾乾為甲至二
　　成離離為日乾三爻在前故先甲三日賁時也變
　　三至四體離至五成乾乾三爻在後故後甲三日
　　无妄時也易出震消息歴乾坤象乾為始坤為終
　　故終則有始乾為天震為行故天行也(圖/說)　又曰
　　春秋傳秦醫曰於文皿蟲為蠱穀之飛亦為蠱在
　　周易女惑男風落山謂之蠱尚書大傳曰乃命五
　　史以書五帝之蠱事雜卦曰蠱則飭也則蠱非訓
　　事事至蠱壞乃有事也泰初九之剛上而為艮上
　　六之柔下而為巽剛上柔下各得其所事已治矣
　　下巽而已莫予違也上亦因是止而不復有為則
　　禍亂之萌乃伏於己治之中遂頽靡而不振亦何
　　異於皿蟲穀飛男惑山落之類哉故曰剛上柔下
　　巽而止蠱此以泰變合二體而言蠱也然治蠱之
　　道不逺在乎上下之志交而元亨則天下復治矣
　　泰初九始也始而動剛柔相易而亨无亨也元亨
　　而天下治始而亨者也兊為澤決之為川初九越
　　兊成艮艮為指利渉大川也初九犯難顧望而不
　　為蠱不可得而治矣上下志交動以濟大難往事
　　乎蠱也巽為事故曰元亨利渉大川往有事也此
　　因初上之交言治蠱之道也天道之行終則有始
　　无非事者聖人於蠱巽二卦明之蠱東方卦也巽
　　西方卦也甲者事之始庚者事之終始則有終終
　　則更始往來不窮以日言之春分旦出於甲秋分
　　暮入於庚以月言之三日成震震納庚十五成乾
　　乾納甲三十日成坤滅藏於癸復為震甲庚者天
　　地之終始也蠱事之壞也巽行事也變更之始當
　　慮其終事久而蠱當圖其始先甲三日圖其始也
　　蠱一變大畜乾納甲再變賁離為日乾三爻在先
　　先甲三日也三變頤四變噬嗑離為日五變无妄
　　乾納甲乾三爻在後後甲三日也先甲者先其事
　　而究其所以然後甲者後其事而慮其將然究其
　　所以然則知救之之道慮其將然則知備之之方
　　一日二日至於三日慮之深推之逺故能革前弊
　　弭後患久而可行圖始者至矣漢嘗削諸侯之地
　　矣唐嘗討弑君之賊矣令下而兵起言出而禍隨
　　昧治蠱之道也不曰乾行者周而復始也納甲之
　　説乾納甲子甲寅甲辰而壬在其中納壬午壬申
　　壬戌而甲在其中矣坤納乙癸亦然易傳曰後之
　　治蠱者不明乎聖人先甲後甲之戒慮淺而事近
　　故勞於救亂而亂不革功未及成而弊已生矣夫
　　蠱言先甲後甲於彖巽言先庚後庚於九五一爻
　　何也曰蠱者巽九五之變也上剛下柔巽而止所
　　以為蠱也巽則九五位乎中正事有過中而當變
　　更則更之而適於中蠱何由生乎明此九五之功
　　也以卦氣言之三月卦故太𤣥準以務事(易/傳)
　　新安朱氏曰蠱剛上而柔下以卦體卦變卦徳釋
　　卦名義盖如此則積弊而至於蠱矣元亨釋卦辭
　　治蠱至於元亨則亂而復治之象也亂之終治之
　　始天運然也(本/義)　動而説成隨巽而止成蠱　問
　　巽而止蠱莫是遇事巽順以求其理之所止而後
　　為治蠱之道曰非也大抵資質柔巽之人遇事便
　　不能做得无奮迅之意所以事遂至於蠱壞了蠱
　　只是事之壞了者　先甲後甲言先甲之前三日
　　乃辛也是時前段事已過中了是那欲壞之時便
　　當圖後事之端略略撐柱則箇雖終歸於弊且得
　　支吾幾時　文皿蟲為蠱言器中盛那蟲教他自
　　相併便是積蓄到那壞爛的意思一似漢唐之衰
　　㺯得來到極弊大壞時所以言元亨盖極弊則將
　　復興故言元亨巽而止蠱却不是巽而止能治蠱
　　巽而止所以為蠱趙徳莊說下面人只務巽上面
　　人又懶惰不肯向前上面一向剛下靣一向柔倒
　　塌了這便是蠱底道理　蠱元亨而天下治言蠱
　　之時如此必須是大善享通而後天下治　問蠱
　　卦剛上柔下有數義剛在上而柔在下為卦體下
　　卑巽而上苟止所以為蠱此卦義又自卦變言之
　　自賁井既濟來皆剛上而柔下此卦變先生曰是
　　龜山説巽而止乃治蠱之道言當柔順而止不可
　　堅正必為此説非惟不成道理且非易彖文義彖
　　曰巽而止蠱猶順以動豫動而説隨皆言卦義某
　　本義之説盖是趙徳莊説趙云剛在上柔在下下
　　卑巽而上苟止所以蠱壞此則文義甚協又問先
　　甲辛也後甲丁也辛有新意丁有丁寧意意其説
　　似出月令注先生曰然但古人祭祀亦多用先庚
　　先甲先庚丁也後庚癸也如用丁亥辛􁁲之類
　　先生説汪聖錫曽言某人别龜山往赴召龜山送
　　之云且緩下手莫出去拆倒人屋子因龜山解蠱
　　以巽而止為治蠱之道所以有此説大凡看易須
　　先看成卦之義險而健則成訟巽而止則成蠱蠱
　　艮上而巽下艮剛居上巽柔居下上髙亢而不下
　　交下卑巽而不能救此所以蠱壞也巽而止則是
　　巽順便止了更无所施為如何治蠱蠱元亨而天
　　下治須是大善以亨方能治蠱也(並語/録)
　　東萊吕氏曰剛上而柔下當萬事蠱壞之時下巽
　　順而從上上之意惟欲止亂下既順而上即止不
　　復過當窮治此所以能治蠱也又有一義此卦上
　　止下巽天下之事所以不治者在上常患主宰不
　　定在下常患人各有心若上之止如山岳之定下
　　之順如水之從何蠱之不可治又其卦上剛而下
　　柔上剛則果决而有行下柔則易使如此而治蠱
　　則元善大亨而天下治矣若是上柔下剛君弱臣
　　强安能治天下之事巽而止舉事皆然既巽順曲
　　折不逆人心又須中有所主確然不可變若是中
　　无所主但只止而不巽无巽以出之之道亦是拂
　　人心處既胷中有所定而柔順以行之始是大亨
　　以此處天下之事必其勢順其才全剛上而柔下
　　其勢順矣巽而止其才全矣利渉大川往有事也
　　往則有事天下之事向前則有功不向前百年亦
　　只如此葢往則有功也天下之事方其蠱也皆有
　　可畏之勢如大川之滔滔然於此而往焉則有事
　　而可治矣如憲宗武宗平淮蔡澤潞當時雖羣臣
　　沮者甚多以謂根深蒂固牢不可破二君惟斷然
　　而往故克濟然天下之事无窮必須量度其才可
　　以渉大川當風濤洶湧若能操舟楫便自有无窮
　　事當春秋時惟夫子盡此若季路之於季氏冉有
　　之於衛皆是未到濟大川䖏須是知才出去了事
　　漸漸多終則有始天行也先甲後甲若只以人求
　　之自不知其所以然之故須明天行終始之理言
　　天下之事有終則有始乃天道如此君子知之故
　　每事先甲三日而慮之常人不知臨事只於一事
　　而思不知終始之道乃天行也孔子釋彖推原先
　　後之意事之終始不是人安排殷因於夏禮所損
　　益可知也周因於殷禮所損益可知也天下之消
　　長盈虚文質剛柔如環之无端乃是天行若是要
　　得自窮智慮探事先料事後不知消息盈虚只是
　　臆度(易/說)
象曰山下有風蠱君子以振民育徳
　明道先生曰有人治園圃役知力甚勞先生曰蠱之
　象君子以振民育徳君子之事惟有此二者餘无它
　為二者為己為人之道也(為己為人吳本作治/己治人  劉絢所録)　須
　是就事上學蠱振民育徳然有所知後方能如此何
　必讀書然後為學(顯道/所録)
　伊川先生曰山下有風風遇山而回則物皆散亂故
　為有事之象君子觀有事之象以振濟於民養育其
　徳也在已則養徳於天下則濟民君子之所事无大
　於此二者(易/傳)
　　藍田吕氏曰山下有風振動草木使之有成者也
　　龜山楊氏曰山下有風振物之象也蠱之時以振
　　民為先振民以育徳為本衛文公之營楚丘至於
　　騋牝三千乃在乎秉心塞淵此之謂也(易/説)
　　兼山郭氏曰窪則盈弊則新者事也弊不新成則
　　无弊无新不成不敗也以此御彼則君子之所患
　　聖人有不患也春秋傳曰於文皿蟲為蠱在周易
　　女惑男風落山為蠱巽為長女艮為少男長女從
　　少男惑也風在山下落也以人言之亦風俗之大
　　壞也放勲曰匡之直之輔之翼之又從而振徳之
　　則當斯時也其振徳之者固必有術也(易/說)
　　白雲郭氏曰先人曰女惑男風落山為蠱女從男
　　惑也風在山下落也以人言之亦風俗之大壞也
　　故必有振德之之術焉雍曰蠱自泰來是泰之道
　　弊而為蠱也夫泰之所謂地今弊而為山矣所謂
　　天今弊而為風矣天地之道弊而為山風之事矣
　　道弊於事大弊於小君子弊於小人安得不振而
　　起之也哉此君子所以振民育徳也能振而起之
　　以復於泰是以元亨而天下治也不能振之日入
　　於頽弊之域此所以否而不反矣振民風象育徳
　　山象也(易/説)
　　漢上朱氏曰風木之氣山百物之所阜生木氣動
　　摇於土石之下陽升風鼓草木敷榮飭蠱之象黄
　　帝書曰東方生風風生木傳言景霽山昏蒼埃際
　　合崖谷若一岩岫之風也君子體之於民也振作
　　之使不倦將振作之則自育其徳徳日進則民徳
　　生矣震動在外振民也兊澤在内育徳也育徳者
　　振民之本史言風落山取女説男蠱之象此言飭
　　蠱之象故取象異(易/傳)
　　新安朱氏曰山下有風物壞而有事矣而事莫大
　　於二者乃治己治人之道也(本/義)　問蠱之象君子
　　以振民育徳如何先生曰當蠱之時必有以振起
　　聳動民之觀聽而在已進德不已必須有此二者
　　則可以治蠱矣(語/録)
　　東萊吕氏曰山下有風之時震摇播蕩萬物皆錯
　　亂若无震蕩動摇萬物如何會錯亂大凡天下自
　　有定分不必用人安置緣其擾亂以至蠱壞如山
　　下之草木自生自死何必整理一為風所鼓以至
　　蠱壞方用整治天清日明則无所事矣天下本无
　　事惟蠱壞之世如風遇山而回物皆撓亂而事乃
　　出如卦之象則為蠱如卦之才則治蠱之法已隨
　　之矣君子振民育徳蠱事也天下事只有治己治
　　人更无它事然振民便是育徳治人便是治己雖
　　名兩事元非兩事无事則内自育其徳臨民振之
　　而已中庸曰成己仁也成物知也性之徳也合外
　　内之道也故時措之宜也葢終日所行若不入此
　　兩事則皆非吾所當事矣今人所作不是无益於
　　己无益於人即有害於己有害於人(易/説)
初六幹父之蠱有子考无咎厲終吉象曰幹父之蠱意
承考也
　伊川先生曰初六雖居最下成卦由之有主之義居
　内在下而為主子幹父蠱也子幹父蠱之道能堪其
　事則為有子而其考得无咎不然則為父之累故必
　惕厲則得終吉也處卑而尸尊事自當兢畏以六之
　才雖能巽順體乃隂柔在下无應而主幹非有能濟
　之義若以不克幹(一有/而字)言則其義甚小故專言為子
　幹蠱之道必克濟則不累其父能厲則可以終吉乃
　備見為子幹蠱之大法也　意承考也者子幹父蠱
　之道意在承當於父之事也故祗敬其事以置父於
　无咎之地常懷惕厲則終得其吉也盡誠於父事吉
　之道也(並易/傳)
　横渠先生曰處下不係應於上如子之專制雖意在
　承考然亦危厲以其柔巽故終吉(易/說)
　　藍田吕氏曰父母之蠱人子所難治也幹者以身
　　任其事不敢避也過則殘忍不及則不勝其任以
　　人子之所難故初則厲二則不可貞三則小有悔
　　然卒以任事為功故初終吉三无咎五用譽也初
　　六處蠱之初始往治之勝子之任卒乎有成乃可
　　无咎然子治父事已為之首厲也以柔巽成之終
　　吉也
　　廣平游氏曰初六才不足以應宜不足以幹蠱而
　　能考无咎者以柔巽為體而意專於承考也意承
　　考者子道之正也故爻稱為有子况夫一家之事
　　固不煩而初亦未廣也持吾承考之意以從事則
　　何事而不濟邪書曰罔曰弗克惟既厥心意在於
　　承考斯能盡其心矣人心其神矣乎能盡其心則
　　雖愚必明雖柔必强才之不足非所患也(易/説)
　　龜山楊氏曰以柔在下无克濟之才而居幹蠱之
　　任意在承考而已非父子之懿也而惟父之從必
　　有䧟於不義者能无咎乎故有子之考然後无咎
　　夫先意承志諭父母於道唯賢者能之見志不從
　　又敬不違然後為孝故厲乃終吉(易/説)
　　白雲郭氏曰蠱非創始之事葢嘗作之而弊者弊
　　而改為則治矣非若屯難之難濟否塞之難傾也
　　故雖初六柔弱之才亦能幹焉蠱實家道葢承父
　　已基之事又非去故而鼎新也能幹父之蠱則有
　　子矣有子則考乃无過雖有渉川之危亦終吉也
　　況非危事者乎考无咎若武王言惟朕文考无罪
　　同意而初六非武王之才徳耳意承考者善繼父
　　之志也(易/説)
　　漢上朱氏曰乾為父泰初九之上父往矣考也坤
　　子來居父之位父往而其事不正咎也有子幹之
　　考可以无咎矣厲危也子居父之位以事之不正
　　為危厲之道則變而之正於考為无咎於己為終
　　吉堪任其事者也故曰有子然變其事而之正无
　　乃改父之道乎曰柔巽者子承考之意也變其事
　　而之正致其考於无咎者子幹父之蠱也巽柔而
　　已䧟父於有咎而不恤焉豈考之意哉故以我之
　　意逆父之意而承之則變其事可也變其事者時
　　有損益不可盡承所以從道也孝子生也諭父母
　　於道及其沒也以意承考事死如事生之道也貞
　　事之幹也幹父之蠱則初六變而正矣意者中心
　　之所欲也坤為中巽柔坤也故曰意(易/傳)
　　新安朱氏曰幹如木之幹枝葉之所附而立者也
　　蠱者前人已壞之緒故諸爻皆有父母之象子能
　　幹之則飭治而振起矣初六蠱未深而事易濟故
　　其占為有子則能治蠱而考得无咎然亦危矣戒
　　占者宜如是又知危而能戒則終吉也(本/義)　問有
　　子考无咎與意承考之考皆是指父在父在而得
　　云考何也曰古人多通言如康誥大傷厥考心可
　　見(語/録)
　　東萊吕氏曰初六幹父之蠱置父於无過之地人
　　稱之為有子亦可以无憾矣然必厲終吉此三字
　　須仔細看葢不知戒懼則自以為事父之道足矣
　　所謂意承考者從父之意而已譬如人君之繼志
　　是也祖宗之意只欲天下安我措置得天下安便
　　是承祖宗之意不必事事要學也(易/説)　又曰幹父
　　之蠱有子考无咎猶繼以厲終吉(己丑/課程)
九二幹母之蠱不可貞象曰幹母之蠱得中道也
　伊川先生曰九二陽剛為六五所應是以陽剛之才
　在下而幹夫在上隂柔之事也故取子幹母蠱為義
　以剛陽之臣輔柔弱之君義亦相近二巽體而處柔
　順義為多幹母之蠱之道也夫子之於母當以柔巽
　輔𨗳之使得於義(一有/母字)不順而致敗蠱則子之罪也
　從容將順豈無道乎以婦人言之則隂柔可知若伸
　已剛陽之道遽然矯拂則傷恩所害大矣亦安能入
　乎在乎屈己下意巽順將承使之身正事治而已故
　曰不可貞謂不可貞固盡其剛直之道如是乃中道
　也又安能使之為甚髙之事乎若於柔弱之君盡誠
　竭忠致之於中道則可矣又安能使之大有為乎且
　以周公之聖輔成王成王非甚柔弱也然能成之為
　成王而已守成不失道則可矣固不能使之為羲黄
　堯舜之事也二巽體而得中是能巽順而得中道合
　不可貞之義得幹母蠱之道也　得中道也者二得
　中道而不過剛幹母蠱之善者也(並易/傳)
　横渠先生曰處中用巽以剛繫柔幹母之蠱得剛柔
　之中也(易/説)
　　藍田吕氏曰九二以剛居中子幹母事者也執不
　　知變賊恩之大委而不幹不孝也幹而賊恩亦不
　　孝也有中道存焉惟君子能之
　　廣平游氏曰九二處多譽之地才有餘而道不失
　　中固衆譽之所歸六五因衆譽而用之則人情莫
　　不恱服彼其才足以任劇而以中道承柔中之君
　　則其君且仰成而繼志述事有餘地矣然譽在下
　　而上不忌者得中道而承以徳也(易/説)
　　龜山楊氏曰五以隂柔之質止乎上二以剛明之
　　才應乎内幹母之蠱也幹母之蠱門内之治恩掩
　　義故不可正正之則有不勝其責者故子之克家
　　包蒙納婦而後吉臣之事君亦如是而已苟人君
　　无剛健之才輔之以大有為之事鮮克濟矣齊王
　　問好貨好色孟子務引之當道而已不逆其欲也
　　貨色非人君所宜好也一以義正之則齊王不勝
　　其責矣故孟子之言如此夫謂吾君不能是不敬
　　其君也故以幹母之蠱明之知此其知所以事君
　　也(易/説)
　　兼山郭氏曰九二蠱之柔在内事之所以起剛在
　　上蠱之所以飭也不任其剛而柔以濟之不狥其
　　内而剛以制之此有其事而有其治所以終至於
　　无事也以斯道處斯時所謂元亨者也況九二幹
　　母之蠱者乎(易/説)
　　白雲郭氏曰初六以隂承陽故言幹父九二以陽
　　應隂故言幹母然九二以剛强之才而幹隂柔之
　　事方之初六有餘力矣不可固守剛强以盡用其
　　才也惟九二能得中道故克幹焉貞本幹事之徳
　　而九二不用者蠱之時易為力適中足矣不可過
　　也(易/説)
　　漢上朱氏曰坤居尊位母也以隂居陽處之不當
　　事之蠱也九二巽為子應五而處内幹母之蠱者
　　也坤隂柔為難輔處之不當則當正然正之則剛
　　或至於傷恩不正之則致母於有咎故不可貞言
　　巽而動優柔不廹得中道則善矣事柔弱之君亦
　　然易傳曰以周公之聖輔成王成王非甚柔弱也
　　然能使之為成王而已不失其道則可矣固不
　　能使之為羲黄堯舜之事也(易/傳)
　　新安朱氏曰九二剛中上應六五子幹母蠱而得
　　中之象以剛承柔而治其壞故又戒以不可堅貞
　　言當巽以入之也(本/義)　幹母之蠱伊川説得是(語/録)
　　東萊吕氏曰九二人只知幹母之蠱須是婉順不
　　可太剛便道此是不得已為母故少屈其道殊不
　　知只此便是中道貞之一字如天之不階而升尋
　　常用工夫五六十年未必到得惟於六二却不可
　　貞葢須識用處若用貞以幹母之事則證父攘羊
　　之直也傳曰若於柔弱之君盡謀竭忠致之於中
　　道則可矣又何能使之大有為乎夫責難於君謂
　　之恭陳善閉邪謂之敬於九二却如此説此須要
　　看此是伊川晚年更練世變故見得到此(易/説)
九三幹父之蠱小有悔无大咎象曰幹父之蠱終无咎
也
　伊川先生曰三以剛陽之才居下之上主幹者也子
　幹父之蠱也以陽處剛而不中剛之過也然而在巽
　體雖剛過而不為无順順事親之夲也又居得正故
　无大過以剛陽之才克幹其事雖以剛過而有小小
　之悔終无大過咎也然有小悔己非善事親也　以
　三之才幹父之蠱雖小有悔終无大咎也葢剛斷能
　幹不失正而有順所以終无咎也(並易/傳)
　横渠先生曰義如初六小有悔者以其剛也(易/説)
　　藍田吕氏曰九三剛而不中居下體之上治事過
　　中者也故小有悔然體夲於巽卒於能任故无大
　　咎
　　龜山楊氏曰子職以順父之為正九三剛過中於
　　子職不能无小悔然其才足以幹蠱雖有悔无大
　　咎也(易/説)
　　白雲郭氏曰幹蠱之道欲知其弊而順治之耳固
　　不必經綸之大才也不順其弊而治反更張作新
　　未嘗不至於變亂也詩曰不愆不忘率由舊章遵
　　先王之法而過者未之有也九三之才已過矣然
　　不至於大悔終无咎者盖所幹之蠱遵前人之法
　　而已宣王之詩有箴規是為小有悔也(易/説)
　　漢上朱氏曰上九處位不當父之蠱也九三重剛
　　幹父之蠱而剛過中者也剛過動則小有悔然无
　　大咎者雖過而正也三下卦之終故又曰終无咎
　　夫无大咎未免小有咎聖人以謂終无咎以其體
　　巽也易解曰不應上子之能爭而不能從其父令
　　者也(易/傳)
　　新安朱氏曰過剛不中故小有悔巽體得正故无
　　大咎(本/義)
　　東萊吕氏曰九三以剛居剛而承父之事必至矯
　　厲過當然却有小悔无大咎葢下卦全體是巽於
　　巽體而用剛所以小有悔无大咎須看巽體乃可
　　傳曰小有悔己非善事親也此極好看譬如一正
　　人其間雖有小過亦不害其為正但要事上放教
　　紆囘曲折使无大過聖人教人與已到者為地又
　　與未到者為地若只與已到者為地則是未到者
　　无一入得道理(易/説)
六四裕父之蠱往見吝象曰裕父之蠱往未得也
　伊川先生曰四以隂居隂柔順之才也所處得正故
　為寛裕以處其父事者也夫柔順之才而處正僅能
　尋常自守而已若往幹過常之事則不勝而見吝也
　以隂柔而无應助往安能濟　以四之才守常居寛
　裕之時則可矣欲有所往則未得也加其所任則不
　勝矣(並易/傳)
　横渠先生曰裕父之蠱不能為父除患能寛裕和緩
　之而已以柔居隂失之太柔故吝貞固乃可幹事以
　柔致逺往未得也(易/説)
　　藍田吕氏曰六四以隂居隂純柔為用其才不足
　　以治蠱壞姑能寛裕之而已苟於順從不勝子職
　　妾婦之道无往而得葢吝道也
　　龜山楊氏曰六四柔順而不中无幹蠱之才裕父
　　母之蠱者也天地萬物父母萬物裕於天地人子
　　之於父母則異乎此矣父裕於子可也子不可裕
　　於父裕父之蠱則往宜見吝矣(易/説)
　　白雲郭氏曰幹蠱之爻多无大才以弊事順治不
　　用過也過則有害非幹蠱也然才之過者九三而
　　止耳亦无太過也其不及者六四是己以六四隂
　　柔不及之才猶能裕父之蠱則知治蠱不為難也
　　裕父非幹也能因其基而増益之耳或往幹之則
　　見吝矣葢才力太柔未可往故也繼體守文之治
　　似之(易/説)
　　漢上朱氏曰六四柔而止不能去上九之蠱寛裕
　　自守而已裕父之蠱者諸爻以剛為幹蠱之道九
　　二九三初六六五之動曰幹六四曰裕者不剛也
　　不能動也吝者安其位而不能往動成離離目為
　　見故往見吝初六應之牽於下亦不得往矣故曰
　　往未得也漢之元帝是已(易/傳)
　　新安朱氏曰以隂居隂不能有為寛裕以治蠱之
　　象也如是則蠱將日深故往則見吝戒占者不可
　　如是也(本/義)　問九三幹父之蠱小有悔无大咎言
　　小有悔則无大悔矣言无大咎則不免有小咎矣
　　但象曰終无咎則以九三雖過剛不中然在巽體
　　不為无順而得正故雖悔而无咎至六四則不然
　　以隂居柔不能有為寛裕以治蠱則蠱將日深而
　　不可治故往則見吝言自此以往則有吝也先生
　　曰此兩爻説得悔吝二字最分明九三有悔而无
　　咎由凶而趨吉也六四雖目下无事然却終吝由
　　吉而趨凶也元祐間劉莘老劉器之之徒必欲盡
　　去小人却是未免有悔至其它諸公欲且寛裕无
　　事莫大段整頓不知目前雖遮掩拖延得過後面
　　憂吝却多可見聖人之深戒(語/録)
　　東萊吕氏曰六四逼近於五正如子逼近於父只
　　是就父之事調停教從容寛裕始得若欲專輒徑
　　往自任必見吝也又以隂居隂柔弱之才无應則
　　至誠不能感通所處之地如此若往幹父之事必
　　有悔吝惟優游寛裕以處其父之事乃可(易/説)
六五幹父之蠱用譽象曰幹父用譽承以徳也
　伊川先生曰五居尊位以隂柔之質當人君之幹而
　下應於九二是能任剛陽之臣也雖能下應剛陽之
　賢而倚任之然已實隂柔故(一作/固)不能為創始開基
　之事承其舊業則可矣故為幹父之蠱夫創業垂統
　之事非剛明之才則不能繼世之君雖柔弱之資苟
　能(一有/信字)任剛賢則可以為善繼而成令譽也太甲成
　王皆以臣而用譽者也　承以徳也者幹父之蠱而
　用有令譽者以其在下之賢承輔之以剛中之徳也
　(並易/傳)
　横渠先生曰雖天子必有繼也故亦云幹父之蠱(易/説)
　　藍田吕氏曰六四以姑息事其親六五以徳事其
　　親以姑息事者苟安於一時而親卒受其弊用毁
　　者也以徳事者柔不失中全其良貴起敬起孝使
　　親不離於令名用譽者也
　　龜山楊氏曰六五履尊位而无剛健有為之才酌
　　先祖之道而行之可也故以幹父之蠱言之用譽
　　非過矯以近名也承以徳而已(易/説)
　　白雲郭氏曰六五以柔順中正居尊位盛徳之君
　　也幹蠱有餘裕矣是以聲名洋溢乎中國而蚤有
　　譽於天下者以徳不以力故也觀成王之時作詩
　　者嘉羙之喜樂之安樂之其詩有曰顒顒卭卭如
　　圭如璋令問令望豈弟君子四方為綱所謂用譽
　　承以徳者也幹蠱之羙不可以有加矣(易/説)
　　漢上朱氏曰六居尊位尚柔下應九二二與之體
　　兊兊為口譽之象也二易五柔成剛其徳中正上
　　承上九幹父之蠱用譽也以徳承父下之服從者
　　衆以是去蠱用力不勞則幹父之蠱莫善於用譽
　　矣蠱之患非一世譬如人嗜酒色餌金石傳氣於
　　子孫者潰為癰疽死與不死在治之如何耳秦皇
　　漢武窮兵黷武一也秦亡而漢存者始皇无子而
　　武帝有子以幹之也必曰承以徳者譽謂徳譽非
　　虚譽也隋煬以儉聞以奢敗虚譽也(易/傳)
　　新安朱氏曰柔中居尊而九二承之以徳以此幹
　　蠱可致聞譽故其象占如此(本/義)
　　東萊吕氏曰六五幹父之蠱傳云有就爻求意者
　　有求意於爻之外者六五當幹蠱之任自能用譽
　　亦何不可須求意於九二者葢度六五才質隂柔
　　必不能獨辦此也象曰幹父用譽承以徳也九二
　　雖有陽剛之才若非六五之君巽順以求之安能
　　委曲承之而用譽也須看此一句說命曰后從諫
　　則聖后克聖臣不命其承疇敢不祗若王之休命
　　(易/説)
上九不事王侯髙尚其事象曰不事王侯志可則也
　伊川先生曰上九居蠱之終无繫應(一无/應字)於下處事
　之外无所事之地也以剛明之才无應援而處无事
　之地是賢人君子不偶於時而髙潔自守不累於世
　務者也故云不事王侯髙尚其事古之人有行之者
　伊尹太公望之事曽子子思之徒是也不屈道以徇時
　既不得施設於天下則自善其身尊髙敦尚其事守其
　志節而已士之自髙尚亦(一无/亦字)非一道有懷抱道徳
　不偶於時而髙潔自守者有知止足之道退而自保
　者有量力度分安於不求知(一无/知字)者有清介自守不
　屑天下之事獨潔其身者所處雖有得失小大之殊
　皆自髙尚其事者也象所謂志可則者進退合道者
　也　志可則也者如上九之處事外不累於世務不
　臣事於王侯葢進退以道用舍隨時非賢者能之乎
　其所存之志可為法則也(並易/傳)
　横渠先生曰隠居以求其志故可則也(易/説)
　　藍田吕氏曰上九髙而无位以剛居之遠於事而
　　不屈者也事君人者事是君以為容悅者也不事
　　王侯則非事君人者雖非事人然尊敬其事不敢
　　慢也斯人也其事道者與
　　龜山楊氏曰居一卦之外而无應於内非幹蠱之
　　任也不事王侯髙尚其事者也(易/説)
　　兼山郭氏曰上九君子之徳風小人之徳草草上
　　之風必偃方女之惑男風之落山風俗之弊日入
　　於大壞而不能振也故於斯時豈無道以興起之
　　哉孟子曰聖人百世之師也伯夷柳下惠是也伯
　　夷目不視惡色耳不聽惡聲非其君不事非其民
　　不使治則進亂則退横政之所出横民之所止不
　　忍居也思與鄉人處如以朝衣朝冠坐於塗炭當
　　紂之時居北海之濵以待天下之清也故聞伯夷
　　之風者頑夫亷懦夫有立志故曰伯夷聖之清者
　　也故於蠱也始以柔巽而將之又以剛中而制之
　　終至於教不足以率之刑不足以禁之非其徳可
　　以忘世其道可以髙人不為事窮不以物累不如
　　是曷足以振之哉故我心匪石不可轉也我心匪
　　席不可卷也非獨於斯時也可以窮天地亘萬世
　　而不顧聞之者又豈止頑夫亷懦夫有立志而已
　　邪此許由務光見取於唐虞蓋有時而尚之也(易/説)
　　白雲郭氏曰先人曰伯夷目不視惡色耳不聽惡
　　聲非其君不事非其民不使治則進亂則退横政
　　之所出横民之所止不忍居也思與鄉人處如以
　　朝衣朝冠坐於塗炭當紂之時居北海之濵以待
　　天下之清也故聞伯夷之風者頑夫亷懦夫有立
　　志故曰伯夷聖之清者也當蠱之時非其徳可以
　　忘世其道可以髙人不為事窮不以物累不如是
　　曷足以振之哉雍曰夏尚忠商尚質周尚文三王
　　非故為異也救一時之弊耳知此故足以興道不
　　知此雖歴舉三代之政其治道愈逺矣孟子言伯
　　夷之清伊尹之任柳下惠之和為行不同而同歸
　　於聖者所以救弊之方在時有不同故也蠱之時
　　天下事弊人知幹治為急而不知幹治之弊又有
　　甚焉是以舎夲源循末流風俗鄙陋委靡而不振
　　去道日已逺矣此不事王侯髙尚之士所為作也
　　髙尚之士豈直以不事王侯為髙哉葢必有其道
　　焉非舎簞食豆羮之義也方蠱之時大道不明王
　　侯之賢者知趨事赴功而已非獨不知道之大全
　　而用之也亦有以道為不切時務而不用者多矣
　　如是則髙尚之所守乃當世之不用而王侯之所
　　務或髙尚未嘗容心焉故髙尚之士既不欲屈道
　　伸身則王侯不可得而事也王侯不可得而事而
　　人謂之髙尚其事亦宜矣在君子則盡用舎行藏
　　之道夫何容心於髙尚哉是以天下既又弊於幹
　　蠱非夫人孰能振之蠱之上九既无絶物之過又
　　无屈道之累其用舎行藏之志是可為法於天下
　　後世矣此孟子所以稱伯夷為百世之師也不然
　　雖不仕如荷蓧狂歌如接輿放蕩不法如莊周為
　　我无君如楊氏皆流浪不反其自為髙尚以欺世
　　俗耳目則有之君子未嘗有取焉故孔子不能為
　　素隱行怪而孟子深鄙陳仲子之為亷也非夫伯
　　夷之聖使聞其風者頑夫亷懦夫有立志又安能
　　振蠱之風也歟易於否有彚貞之君子在蠱有不
　　事王侯之士其道不同不可同論也(易/説)
　　漢上朱氏曰蠱之終有不事者上九自巽往於外
　　處蠱之上而不當位巽為事為髙尚上也五王四
　　侯三公位上執剛不屈不事王侯髙尚其事夫自
　　臺輿至王公无非事者不事王侯何以貴之謂其
　　志於三三无應則去之不累於物其志為可則也
　　易傳曰伊尹太公望之事曾子子思之徒是也所
　　謂志可則者進退合道也(易/傳)
　　新安朱氏曰剛陽居上在事之外故為此象而占
　　與戒皆在其中矣(本/義)　不事王侯无位之地如何
　　出得來更幹个甚麽　問上九不事王侯髙尚其
　　事占與戒皆在其中如何先生曰有此象則其占
　　當如此又戒其必如此乃可也若得此象而不能
　　從則有凶矣當此時節若能斷然不事王侯髙尚
　　其事不半上落下或出或入則其志真可法則矣
　　只為人不能如此也(並語/録)
　　東萊吕氏曰上九不事王侯髙尚其事人須是辦
　　得此一著方做得事蠱卦專為治事故以此爻終
　　之諸爻皆以當天下之事為己任至於上九却取
　　意於事外(易/説)　又曰不事王侯志可則也沮溺之
　　志不可則(己丑/課程)
　
　
　
　
　
　
　
　
　
　
　合訂刪補大易集義粹言卷二十二
欽定四庫全書
　合訂删補大易集義粹言卷二十三
　　　　　　　　　頭等侍衞納喇性德編
䷒(兌下/坤上)
　伊川先生曰臨序卦有事而後可大故受之以臨臨
　者大也蠱者事也有事則可大矣故受之以臨也韓
　康伯云可大之業由事而生二陽方長而盛大故為
　臨也為卦澤上有地澤上之地岸也與水相際臨近
　乎水故為臨天下之物宻近(一作/邇)相臨者莫若地與
　水故地上有水則為比澤上有地則為臨也臨者臨
　民臨事凡所臨皆是在卦取自上臨下臨民為義(易/傳)
臨元亨利貞至於八月有凶
　伊川先生曰以卦才言也臨之道如卦之才則大亨
　而正也　二陽方長於下陽道嚮盛之時聖人豫為
　之戒曰陽雖方盛至于八月則其道消矣是有凶也
　大率聖人為戒必於方盛之時方盛而慮衰則可以
　防其滿極而圖其永久若既衰而後戒則无及矣自
　古天下安治未有久而不亂者葢不能戒於盛也方
　其盛而不知戒故狃安富則驕侈生樂舒肆則綱紀
　壞忘禍亂則釁孽萌是以浸淫不知亂之至也(並易/傳)
　　臨言八月有凶謂至八月是遯也當其剛浸長之
　時便戒以隂長之意(周行/已録)
　横渠先生曰臨言有凶者大抵易之於爻變陽至二
　便為之戒恐有過滿之萌未過中已戒猶履霜堅冰
　之義及泰之三曰无平不陂无往不復皆過中之戒
　也(易/説)
　　白雲郭氏曰臨以大臨小上臨下為義序卦曰臨
　　者大也葢臨為大而所臨者小故也元亨利貞天
　　地生物之大徳澤下於地施生物之徳故臨具四
　　德也自一陽生而為復長而為臨凡八變而得遯
　　遯臨之反也有臨之大亨是以知遯之有凶也有
　　凶不必凶至葢有凶之理也與隨有獲其義凶同
　　意易於臨言月於復言日者日月皆一也論天道
　　則稱日論人道則稱月從其類也堯典言日中日
　　永稱日也仲春仲夏稱月也日之所次月之所周
　　皆為一月故後世為月令者曰孟春之月日在營
　　室雖别言之亦合言之其義皆同(易/説)
　　漢上朱氏曰臨八月有凶圖説先儒論八月不同
　　孔穎逹從建丑至建申禇氏從建寅至建酉何氏
　　王昭素胡旦從建子至建未考隂陽消息之理二
　　陽生則剛長二隂生則柔長剛長則君子之道息
　　小人之道消柔長則君子之道消小人之道息易
　　舉消息之理以明吉凶之道以建子至建未為正
　　　又曰鄭康成虞翻以八月為遯荀爽蜀才以八
　　月為否當從鄭虞文王繫卦辭周月始建子臨丑
　　月卦也自子數之丑為二月至於未為八月遯未
　　月卦也劉牧曰遯之六二消臨之九二又引卦略
　　曰臨剛長則柔㣲遯柔長故剛遯易傳亦然(並圖/説)
　　新安朱氏曰臨進而淩逼於物也二陽浸長以逼
　　於隂故為臨十二月之卦也又其為卦下兌説上
　　坤順九二以剛居中上應六五故占者大亨而利
　　於正然至于八月當有凶也八月謂自復卦一陽
　　之月至於遯卦二隂之月隂長陽遯之時也或曰
　　八月謂夏正八月於卦為觀亦臨之反對也又因
　　占而戒之(本/義)
彖曰臨剛浸而長説而順剛中而應大亨以正天之道
也至于八月有凶消不久也
　伊川先生曰浸漸也二陽長於下而漸進也下兌上
　坤和説而順也剛得中道而有應助是以能大亨而
　得正合天之道剛正而和順天之道也化育之功所
　以不息者剛正和順而已以此臨人臨事臨天下莫
　不大亨而得正也兊為説説乃和也夬彖云决而和
　　臨二陽生陽方漸盛之時故聖人為之戒云陽雖
　方長然至于八月則消而凶矣八月謂陽生之八月
　陽始生於復自復至遯凡八月自建子至建未也二
　隂長而陽消矣故云消不久也在隂陽之氣言之則
　消長如循環不可易也以人事言之則陽為君子隂
　為小人方君子道長之時聖人為之誡使知極則有
　凶之理而虞備之常不至於滿極則无凶也(並易/傳)
　　龜山楊氏曰復陽始生也五隂在上小人衆而君
　　子獨非一人一日之力所能勝也故動而以順行
　　朋來乃无咎臨二陽朋來也浸而長非暴為之也
　　剛方長之時恃剛以臨之則勝復作而亂之所由
　　生也故説而順剛中而應臨之所以大亨以正也
　　夫説而順合二體言之也剛中而應以九二之才
　　言之也而臨之大亨以正此葢天之道非人所能
　　為也至于八月有凶者自臨至遯凡八月也遯二
　　隂也以二陽進而為泰則二隂進而為否可知矣
　　故言八月有凶知其消不久也夫隂陽之往來相
　　為屈伸葢天地常然之理不能相无也故雖治世
　　不能絶之使无小人君子能於幾㣲之際預為之
　　防而已夫姤隂始生也而初爻曰繫于金柅葢柅
　　之使无行也至於二隂浸而長則必至於否矣尚
　　如之何哉有遯而已矣故言八月有凶欲其預為
　　之防也非夫知㣲知彰其孰能與於此(易/説)
　　白雲郭氏曰自一卦之象言之二陽之生為臨其
　　生不已也故曰剛浸而長不言陽而言剛者以初
　　九九二二爻言也自内外二卦之象言之則曰説
　　而順自九二成卦之爻言之則曰剛中而應順者
　　順天之道而説萬物也九二剛中之德足以有臨
　　其有不大亨以正者乎且剛柔之義相反以相生
　　故泰中有復否中有傾而臨之中有八月之凶也
　　君子知㡬之義欲其辨蚤而思其亡之戒也(易/説)
　　漢上朱氏曰剛自復浸浸以長大而後有臨一氣
　　不頓進兊為澤三四五進而不已浸長也臨以大
　　臨小其進非一日而大大則小者自順此臨之時
　　也故曰臨兊説坤順説而順其民也九二剛中六
　　五應乎外則説而順者非苟説之順乎理也臨之
　　道成而大亨矣然其端始於復之初九剛反動於
　　初正也浸長而之九二大者亨以正故亨造端不
　　正其能大亨乎此臨之道也夫天之道剛始於子
　　進而至臨又進而至泰然後萬物通亦以正也故
　　曰元亨利貞彖曰說而順剛中而應大亨以正天
　　之道也天之道言乾也至于八月有凶戒進之不
　　已也隂陽消長循環无窮自子至未八月而二隂
　　長隂長陽衰其卦為遯小人道長君子道消不可
　　以久不直曰凶者有凶之道聖人闔小人闢君子
　　凶未必至范長生以八月為否誤也周正建子劉
　　牧曰遯之六二消臨之九二卦略曰臨剛長則柔
　　㣲柔長故剛遯是也臨在復泰之中方長而戒之
　　不俟乎極也故堯舜禹三聖人相戒必於臨民之
　　初過此則无及已在卦氣為十二月故太𤣥凖之
　　以狩(易/傳)　又曰遯臨卦義不同何氏從建子陽生
　　至建未為八月褚氏自建寅至酉為八月孔氏以
　　建丑至否卦為八月劉氏云若從建子則卦辭當
　　在復卦之下否之六三當消泰之九三又與臨卦
　　之九二不應今以遯之六二消臨之九二則於義
　　為得則是劉氏取何氏之説而條逹之也　又曰
　　臨彖曰浸而長遯彖亦曰浸而長二卦之爻相偶
　　而彖辭皆有隂陽消長之義又王氏卦略云臨剛
　　長則柔㣲遯柔長故剛遯故伊川亦用此説(並叢/説)
　　新安朱氏曰臨剛浸而長以卦體釋卦名説而順
　　又以卦徳卦體言卦之善大亨當剛長之時又有
　　此善故其占如此也至于八月有凶言雖天運之
　　當然君子宜知所戒(本/義)　剛浸而長以下三句解
　　臨字大亨以正便是天之道也解亨字亦是惟其
　　如此所以如此須用說八月有凶者葢要反那二
　　陽二陽在下四五皆以正應臨之上无所臨却還
　　去臨那二陽三近二陽也去臨他如小人在上位
　　却把甘言好語臨在下之君子至臨言其相臨之
　　切敦臨有敦厚之意　問臨卦至于八月有兩説
　　前説自復一陽之月至遯二隂之月隂長陽遯之
　　時後説自秦至觀觀二陽在上四隂在下與臨相
　　反亦隂長陽消之時二説孰長先生曰前説是周
　　正八月後説是夏正八月恐文王作卦辭時只用
　　周正紀之不可知也(並語/録)
　　東萊吕氏曰序卦有事而後可大須看此句天下
　　之事若不向前安能成其大如士人為學有志伊
　　周事業也須是向前去至于八月有凶説者謂五
　　月諸陽方盛一隂已生即能知戒此未為知㡬葢
　　一隂已生此二陽方長即知二隂之生乃是求對
　　法例卦體便可見葢只是反掌間爾䷒臨䷠
　　遯若能見此方是知㡬彖剛浸而長至天之道也
　　化育之功所以不息者剛正和順而已若知此理
　　便識一隂一陽之謂道消不久也人自以為久且
　　自建子至建未八月之逺却言消不久也此句最
　　好看葢只是反掌間事耳學者能常思消不久之
　　戒他日臨事必不失枝落節若持八月尚久之心
　　事到面前必元措置(易/説)
象曰澤上有地臨君子以教思无窮容保民无疆
　伊川先生曰澤之上有地澤岸也水之際也物之相
　臨與含容无若水之在地故澤上有地為臨也君子
　觀親臨之象則教思无窮親臨於民則有(一无/有字)教導
　之意思也无窮至誠无斁也觀含容之象則有容保
　民之心无疆廣大无疆限也含容有廣大之意故為
　无窮无疆之義(易/傳)
　　藍田吕氏曰地居至下非臨物者也澤又卑於地
　　為地所臨臨之義至於地臨澤盡矣地廣无窮故
　　澤能容物而不辭
　　龜山楊氏曰君子之臨人非以力制之也亦教之
　　容庇之而已此坤澤之象也教而稽其弊故无窮
　　容保之无遠邇之異故无疆(易/説)
　　白雲郭氏曰天之澤謂之澤地之澤亦謂之澤皆
　　以及物為功故澤為説也猶坎之水在上為雲在
　　下為雨在地為水具三者之義斯為坎矣坎之為
　　水本周流轉注淵深莫測而已及其為澤皆兊之
　　功也然其道亦相須焉此坎為險而兌為説之意
　　也觀雲雷為屯雷雨作解澤地為萃地澤為臨則
　　知臨之及物至矣是以有元亨利貞之德也君子
　　法之以教思无窮充澤之利也保民无疆充地之
　　容也不如是則不能大不能大則不足以有臨也
　　(易/説)
　　漢上朱氏曰水天下之至柔也以土制水宜若易
　　者然廹之以險隘奔潰四出壞之而後已居之以
　　寛大則畜而為澤矣君子之於民也亦然臨之以
　　勢勢有盡也親之以教教无窮也是以忘有盡之
　　勢思无窮之教教思无窮則待之非一日也故包
　　容之保有之而无疆无疆者坤徳也厚之至也三
　　代之民不忘乎先王之澤者教之也三代而下一
　　決則横流而不可復者臨之以勢也說卦以坎為
　　盗兌為少女大象以澤為民何也曰善保之則吾
　　民也坎非坤衆能為盗乎易傳曰无窮至誠无斁
　　也(易/傳)
　　新安朱氏曰地臨於澤上臨下也二者皆臨下之
　　事教之无窮者兊也容之无疆者坤也(本/義)
　　東萊吕氏曰象曰澤上有地臨為人上者須細玩
　　澤上有地臨之象此不可只以上臨下之象觀之
　　水地相浸漬而臨其上便自有教思无窮容保民
　　无疆意(易/説)
初九咸臨貞吉象曰咸臨貞吉志行正也
　伊川先生曰咸感也陽長之時感動於隂四應於初
　感之者也比它卦相應尤重四近君之位初得正位
　與四感應是以正道為當位所信任得行其志獲乎
　上而得行其正道是以吉也他卦初上爻不言得位
　失位葢初終之義為重也臨則以初得位居正為重
　凡言貞吉有既正且吉者有得正則吉者有貞固守
　之則吉者各隨其事(一作/時)也　所謂貞吉九之志在
　於行正也以九居陽又應四之正其志正也(並易/傳)
　横渠先生曰臨為剛長己志應上故雖感而行正也
　(易/説)
　　龜山楊氏曰二陽浸而長其勢足以有臨矣而上
　　下感應以相與咸臨也初與四皆居得其正故正
　　吉夫剛方長葢以大臨小之時也然以位則子君
　　也我臣也初在下屈己以應上亦志行正而已(易/説)
　　白雲郭氏曰先人曰臨觀之義或與或求故初九
　　九二六四六五皆有焉雍曰咸感也感之而應也
　　初九以此道正而吉无他求焉可謂行正之君子
　　也諸卦皆感而應也獨臨觀具與求之義者葢臨
　　者求也臨之者與也童闚求也大觀與也(易/説)
　　漢上朱氏曰以大臨小者臨之道以上臨下者臨
　　之位故諸爻位以上為臨五者臨之尊位也初九
　　六五非應也初處下而說五自應之初兌體之五
　　成艮山澤相感之象咸徧感也无心相感也故曰
　　咸臨初九正正其始也初與四為正應然六四不
　　正五感之動而上行則正位以臨其民而萬物正
　　矣舜德升聞豈有心乎有心則凶不正亦凶故曰
　　貞吉初九其始正者非一日也古之人正其心及
　　感之而動舉斯心以加諸彼志行正也(易/傳)
　　新安朱氏曰卦唯二陽徧臨四隂故二爻皆有咸
　　臨之象初九剛而得正故其占為貞吉(本/義)
　　東萊吕氏曰初九有感於四為四所説在下位而
　　為上所説要須以貞則吉志行正也葢其志在於
　　行正道以利天下也蓋初以下位而感於上也(易/説)
　　　又曰臨初感於四也而曰志行正二感於五者
　　而曰未順命則下之事上可知矣(己丑/課程)
九二咸臨吉无不利象曰咸臨吉无不利未順命也
　伊川先生曰二方陽長而漸盛感(一作/咸)動於六五中
　順之君其交之親故見信任得行其志所臨吉而无
　不利也吉者已然如是故吉也无不利者將然於所
　施為无所不利也　未者非遽之辭孟子或問勸齊
　伐燕有諸曰未也又云仲子所食之粟伯夷之所樹
　歟抑亦盗蹠之所樹歟是未可知也史記侯嬴曰人
　固未易知古人用字之意皆如此今人大率用對己
　字故意似異然實不殊也九二與五感應以臨下葢
　以剛德之長而又得中至誠相感非由順上之命也
　是以吉而无不利五順體而二說體又隂陽相應故
　象特明其非由説順也(並易/傳)
　横渠先生曰非咸則有上下之疑有所不利(易/説)
　　廣平游氏曰君倡而臣和禮之正也若臨之九二
　　以剛中之才任六五之眷倚則有從道不從君之
　　事矣故象以為未順命至於為上為德而君臣一
　　道則上之所倡豈終不和耶故以未順言之　咸
　　臨吉无不利者二與五以同徳相與至誠以相應
　　而无私意也其順之實固己見於未命之前矣故
　　曰未順命也猶言未占有孚也(並易/説)
　　龜山楊氏曰九二剛浸長而上應六五中順之君
　　所謂説而順剛中而應也故吉无不利然九二以
　　剛中之徳而位乎下位雖君臣以德則子事我者
　　也故欲有謀焉則就之召之則不往未順命也未
　　者非遽然之辭學然後臣之終則順命矣(易/説)
　　兼山郭氏曰九二雜卦曰臨觀之義或與或求故
　　初九九二六四六五皆有焉故曰咸臨也方剛浸
　　而長大亨以正天之命也何事於感而行未順命
　　者言君命也(易/説)
　　白雲郭氏曰剛中有應為一卦之主方剛長之時
　　權獨在已而能感中順之君以求應焉斯吉无不
　　利矣未順命者有獻可替否之義非獨順命而後
　　利也葢君之所言而然所行而善則世俗謂之不
　　肖臣故舜之戒禹曰予違汝弼汝無面從退有後
　　言六五中順之君在上故九二未以順命為吉也
　　(易/説)
　　漢上朱氏曰二有剛中之德而應五動而正吉无
　　不利无心於臨五自感之二之五成艮澤山象也
　　故亦曰咸臨九居二有不利然處下而說曰吉无
　　不利者以未順命也九二待時者乎二至四有伏
　　巽巽為命坤順也易傳曰未者非遽然之辭孟子
　　或問勸齊伐燕有諸曰未也亦非遽然之也夫初
　　九有應而不應九二有應而未順君子之樂王天
　　下有不與存焉臨非君子之所樂也(易/傳)
　　新安朱氏曰剛得中而勢上進故其占吉而无不
　　利也　未順命也未詳(並本/義)　問二爻皆云咸臨
　　二陽徧臨四隂故有咸臨之象程易作咸感之義
　　如何先生曰隂必從陽謂咸為感亦是但覺得牽
　　强此等處皆曉未得如至臨與敦臨亦相似難分
　　别今只得如此說此易所以未易看也(語/録)
　　東萊吕氏曰九二初以下位而感於上而二以大
　　臣而感於君故亦云咸臨然下之感上須守其正
　　臣之感君須戒於順(易/説)
六三甘臨无攸利既憂之无咎象曰甘臨位不當也既
憂之咎不長也
　伊川先生曰三居下之上臨人者也隂柔而說體又
　處不中正以甘説臨人者也在上而(一无/而字)以甘説臨
　下失徳之甚无所利也兌性既説又乗二陽之上陽
　方長而上進故不安而益甘既知危懼而憂之若能
　持謙守正至誠以自處則无咎也邪説由已能憂而
　改之復何咎乎　隂柔之人處不中正而居下之上
　復乘二陽是處不當位也既能知懼而憂之則必强
　勉自改故其過咎不長也(並易/傳)
　横渠先生曰體說乘剛故甘邪説求容而以臨物安
　有所利能自憂懼庶可免咎(易/説)
　　藍田吕氏曰六三以隂居陽下臨二陽位既不當
　　又非正應下剛長上逼所不賓而苟説以從之未
　　見其所以利也憂剛之長雖説不邪庶乎其无咎
　　矣
　　龜山楊氏曰柔不中正居説之極甘臨也以姑息
　　臨下而不以德无往而利矣(易/説)
　　白雲郭氏曰以柔而居不中不正之位是以不正
　　之道甘而説人者也安足以有臨乎无攸利者也
　　剛長泰來又豈容小人以邪説誣民而充塞仁義
　　也哉能知時之變懼而憂之可以補過矣咎不長
　　者憂則其咎不能久也(易/説)
　　漢上朱氏曰六三有臨人之位而无臨人之徳柔
　　不當位以口説人甘臨也若當位則不言而信何
　　俟於說人哉子朝之文辭新室之姦言内不足也
　　處則不當之上則不應无攸利也雖甘臨能无咎
　　乎陽浸長自下進宜憂也六三知處不當位能下
　　九二之賢降尊接卑二三相易成坎坎為加憂隂
　　陽失位既憂之又加憂則正正則无咎夫咎豈長
　　哉在我而已二至四有伏巽巽為長二三相易巽
　　變坎故曰既憂之咎不長也(易/傳)
　　新安朱氏曰隂柔不中正而居下之上為以甘説
　　臨人之象其占固无所利然能憂而改之則无咎
　　也勉人遷善為教深矣(本/義)
　　東萊吕氏曰六三以隂柔在上處位不當却有兩
　　路若知處位不當强煦煦説人則无攸利若知處
　　位不當戒懼自守則可无咎甘臨求諸人既憂之
　　求諸己(易/説)　又曰外求不若内求(己丑/課程)
六四至臨无咎象曰至臨无咎位當也
　伊川先生曰四居上之下與下體相比是切臨於下
　臨之至也臨道尚近故以比為至四居正位而下應
　於剛陽之初處近君之位守正而任賢以親臨於下
　是以无咎所處當也　居近君之位為得其任以隂
　處四為得其正與初相應為下賢所以无咎葢由位
　之當也(並易/傳)
　横渠先生曰以隂居隂體順應正(一作/説)盡臨之道雖
　在剛長可以无咎(易/説)
　　藍田吕氏曰六四居臨之世不尚以剛四以隂居
　　隂以柔臨下臨道至矣徳位咸當可以无咎
　　廣平游氏曰臨之六四為至臨者應下而順上守
　　之以正以臨其民則民敬而從之是其為臨也可
　　名於至矣然多懼之地而才不足以有為非若六
　　五知臨之大也故稱无咎而不言吉適當其位而
　　已(易/説)
　　龜山楊氏曰四初皆當位誠意以相與至臨也故
　　无咎(易/説)
　　白雲郭氏曰六之居四柔之至也初以至剛而感
　　四以至柔臨之以至柔臨至剛无乖爭之變是為
　　至臨然位則當然也知當然而然則不失剛長之
　　道故无咎(易/説)
　　漢上朱氏曰臨以大臨小四居下之上為五所任
　　而比於下得君而近民者也臨道尚近臨之至也
　　以隂處四為得正體坤為處順與初相應為下賢
　　得君近民而又兼此三者所以无咎此无他位正
　　徳當也故曰至臨无咎位當也(易/傳)
　　新安朱氏曰處得其位下應初九相臨之至宜无
　　咎者也(本/義)
　　東萊吕氏曰六四臨道尚近故以比下為至伊川
　　於象又發明三句葢上得乎君身得其正下得其
　　助臨之至也(易/説)
六五知臨大君之宜吉象曰大君之宜行中之謂也
　伊川先生曰五以柔中順體居尊位而下應於二剛
　中之臣是能倚任於二不勞而治以知臨下者也夫
　以一人之身臨乎天下之廣若區區自任豈能周於
　萬事故自任其知者適足為不知唯能取天下之善
　任天下之聰明則无所不周是不自任其知則其知
　大矣五順應於九二剛中之賢任之以臨下乃已以
　明知臨天下大君之所宜也其吉可知　君臣道合
　葢以氣類相求五有中徳故能倚任剛中之賢得大
　君之宜成知臨之功葢由行其中徳也人君之於賢
　才非道同德合豈能用也(並易/傳)
　横渠先生曰順命行中天子之宜(易/説)
　　藍田呂氏曰六五居尊守中以柔臨下君佚臣勞
　　夫何為哉知臨之道大君之所宜也
　　龜山楊氏曰中庸曰聰明睿知足以有臨也人君
　　之聰明憲天而已非以小智自私也故明四目達
　　四聰好問而好察邇言樂取諸人以為善此舜所
　　以為大知也歟人君之知孰過於是(易/説)
　　兼山郭氏曰六五臨人之道知柔以臨之无剛以
　　制之不可也知剛以制之无柔以接之不可也君
　　子知柔知剛知㣲知彰萬夫之望惟六五能盡之
　　矣故寛而有制從容以和知柔知剛者也方剛長
　　之世而接之以柔知天道之行戒之以蚤知㣲知
　　彰者也故萬夫之望宜以君臨者也詩云不剛不
　　柔敷政優優其是之謂乎(易/説)
　　白雲郭氏曰聰明睿知足以有臨聖之事也大君
　　之宜也何往而不吉也舜之大智是也舜執其兩
　　端用其中於民其行中之謂乎非行中葢不足以
　　為大君之宜矣中庸率性之謂道脩道之為教洪
　　範皇建其有極用敷錫厥庶民皆行中也(易/説)
　　漢上朱氏曰兼天下之明而不自用者知也五處
　　尊位虚中而納二九二相易成坎坎為水内景知
　　也兼九二之明而不自用其明陽為大此大君用
　　天下之明以臨天下於臨之義為宜相易而正正
　　則吉故曰知臨大君之宜吉所謂大君之宜者行
　　中之謂也二以剛中上行五以柔中下行上下相
　　交五兼二而用之上下行中道也不交則明何由
　　生義何由明故曰大君之宜行中之謂也王弼曰
　　聦明者竭其視聽智力者盡其謀能(易/説)
　　新安朱氏曰以柔居中下應九二不自用而任人
　　乃知之事而大君之宜吉之道也(本/義)
　　東萊吕氏曰六五以中順居尊下應九二剛中之
　　賢謂之知臨大君之宜者此與後世所謂知臨不
　　同後世之君自任一己聦明以臨下適足為不知
　　葢用衆人聦明以臨下此乃大君之所宜也舜闢
　　四門明四目達四聦之意(易/説)
上六敦臨吉无咎象曰敦臨之吉志在内也
　伊川先生曰上六坤之極順之至也居臨之終敦厚
　於臨也與初二雖非正應然大率隂求於陽又其至
　順故志在從乎二陽尊而應卑髙而從下尊賢取善
　敦厚之至也故曰敦臨所以吉而无咎隂柔在上非
　能臨者宜有咎也以其敦厚於順剛是以吉而无咎
　六居臨之終而不取極義臨無過極故止為厚義上
　无位之地止以在上言　志在内應乎初與二也志
　順剛陽而敦篤其吉可知也(並易/傳)
　横渠先生曰體順則无所違極上則无所進不以无
　應而志在於臨故曰敦臨志在内也(易/説)
　　藍田吕氏曰上六以柔居尊其體至順貴而无位
　　不與下爭剛浸而長柔不忌剛以敦厚臨物者也
　　剛長害柔吉乃无咎
　　龜山楊氏曰上六以隂柔居上卦之上而无應於
　　内處順之極不以勢臨下而志在於從剛厚之至
　　也故曰敦臨吉然柔不當位宜有咎也以其吉故
　　无咎(易/説)
　　兼山郭氏曰上六敦臨之道其盡臨之所以為臨
　　者乎(易/説)
　　白雲郭氏曰有感而應理之常也无感而志在内
　　者葢二陽方進為君子道長之時不以尊髙自居
　　而有下賢之志是厚於君子而薄於小人徳之盛
　　者也其有敦臨之吉宜矣以一身言之則可獲吉
　　以臨之道論之是无咎也(易/説)
　　漢上朱氏曰上六臨之極極則窮變而通之其敦
　　臨乎上與二非正應而隂必求陽志在乎内者處
　　臨之極非内有賢人之助不能資其臨下之道尊
　　賢取善以剛益柔厚之至也故曰敦臨坤厚也二
　　之上成艮為篤實厚而篤實敦之象六正則吉无
　　咎上二相易而曰吉曰无咎者得九二之助然後
　　上安其位臨道不窮安其位所謂吉不窮所謂无
　　咎故曰敦臨之吉志在内也易傳曰臨隂柔在上
　　非能臨者宜有咎以其敦厚於順剛則无咎(易/傳)
　　新安朱氏曰居卦之上處臨之終敦厚於臨吉而
　　无咎之道也故其象占如此(本/義)
　　東萊吕氏曰上六无應然隂之志必求陽下之二
　　陽本不應乎上而上之志常在於内之二陽此所
　　謂敦臨也敦厚也彼應我而我厚之者常也彼不
　　應我而我猶厚之非常也敦也敦過厚之義上與
　　三正應本當相厚未足為敦惟與初非相應而厚
　　之所以為敦大抵在上臨下須看敦臨下雖未應
　　在上不可不過厚以臨之如堯舜之世上厚於下
　　下厚於上上下相應固盡善矣若盤庚遷都胥動
　　浮言下不應上如此盤庚三篇之戒諄諄告諭如
　　此亦敦臨之意(易/説)
　
　
　
　
　
　
　合訂刪補大易集義粹言卷二十三
欽定四庫全書
　合訂刪補大易集義粹言卷二十四
　　　　　　　　　　頭等侍衞納喇性德編
䷓(坤下/巽上)
　伊川先生曰觀序卦臨者大也物大然後可觀故受
　之以觀觀所以次臨也凡觀視於物則為觀(平/聲)為觀
　於下則為觀(去/聲)如樓觀謂之觀者為觀於下也人君
　上觀天道下觀民俗則為觀脩徳行政為民瞻仰則
　為觀風行地上徧觸萬類周觀之象也二陽在上四
　隂在下陽剛居尊為羣下所觀仰觀之義也在諸爻
　則唯取觀見隨時為義也(易/傳)
觀盥而不薦有孚顒若
　伊川先生曰予聞之胡翼之先生曰君子居上為天
　下之(一无/之字)表儀必極其莊敬則下觀仰而化也故為
　天下之觀當如宗廟之祭始盥之時不可如既薦之
　後則下民盡其至誠顒然瞻仰之矣盥謂祭祀之始
　盥手酌鬱鬯於地求神之時也薦謂獻腥獻熟之時
　也盥者事之始人心方盡其精誠嚴肅之至也至既
　薦之後禮數繁縟則人心散而精一不若始盥之時
　矣居上者正其表儀以為下民之觀當(一作/常)莊嚴(一/作)
　(敬/)如始盥之初勿使誠意少散如既薦之後則天下
　之人莫不盡其孚誠顒然瞻仰之矣顒仰望也(易/傳)
　横渠先生曰盥求神而薦䙝也(易/説)
　　藍田呂氏曰觀以下觀上也惟至誠可以交神明
　　然後動而為天下信信心服也聖人設教於上天
　　下不心服而化者未之有也祭祀之實以誠敬交
　　乎神明誠敬之至莫先乎盥當是時也恍惚以與
　　神明交使人觀之斯心可以化天下矣及乎饋薦
　　之入則其事也其誠不若盥之始也有孚顒若不
　　言而信也荀卿云祭祀之未入尸也大昏之未發
　　齊也䘮之未小斂也一也斯得之矣天何言哉四
　　時行焉百物生焉天之神道也惟聖人至誠然後
　　可與天通此所以設教而天下服也
　　龜山楊氏曰觀盥而不薦有孚顒若誠意所寓故
　　也古人脩身齊家治國平天下本於誠吾意而已
　　詩書所言莫非明此者但人自信不及故无其效
　　聖人知其效必本於此是以必由也(語/録)
　　白雲郭氏曰鬼神至幽也人至明也聲臭之所不
　　能交也聖人設為祭祀寓之誠心洋洋乎如在其
　　上如在其左右是道也天地鬼神尚且弗違况人
　　乎故盥而不薦一示於上則有孚顒若必見於下
　　觀而化也馬氏曰盥者進爵灌地以降神也郊特
　　牲言周人既灌然後迎牲祭統曰祭有三重焉獻
　　之屬莫重於祼祭必先灌而後薦腥薦熟方灌之
　　時其道一於誠而已非若薦之託物也灌者祭之
　　本也薦者祭之末也籩豆之事則有司存是為有
　　司可備之禮也故自灌而往孔子不觀葢君子惟
　　誠之為貴之義也夫誠之感人不行而至故方盥
　　之時欲誠於求神初非有意於化天下而天下觀
　　之者感其誠而顒肅之心自生焉惟其不期化而
　　自化此所謂大觀之道使聖人有意於化民是教
　　以化之非大觀之意也記曰明乎郊社之禮禘嘗
　　之義治國其如示諸掌乎豈非誠之所感天地鬼
　　神不能違況人也哉(易/説)
　　新安朱氏曰觀者有以示人而為人所仰也九五
　　居上四隂仰之又内巽外順而九五以中正示天
　　下所以為觀盥將祭而潔手也薦奉酒食以祭也
　　顒然尊敬之貌言致其潔清而不輕自用則其孚
　　信在中而顒然可仰戒占者宜如是也或曰有孚
　　顒若謂在下之人信而仰之也此卦四隂長而二
　　陽消正為八月之卦而名卦繫辭更取他義亦扶
　　陽抑隂之意(本/義)
　　東萊吕氏曰一隂生于姤二隂遯三隂否四隂觀
　　五隂剥姤勿用娶女剥不利有攸往否之匪人皆
　　是不好惟觀四隂在下二陽為觀於上却與諸卦
　　不同盖治中有亂亂中有治觀卦體可見盥而不
　　薦有孚顒若上下交孚氣象(易/説)
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
　伊川先生曰五居尊位以陽剛中正之德為下所觀
　其徳甚大故曰大觀在上下坤而上巽是能順而巽
　也五居中正以巽順中正之徳為觀於天下也　為
　觀之道嚴敬如始盥之時則下民至誠瞻仰(一作/仰觀)而
　從化也不薦謂不使誠意少散也　天道至神故曰
　神道觀天之運行四時无有差忒則見其神妙聖人
　見天道之神體神道以設教故天下莫不服也夫天
　道至神故運行四時化育萬物无有差忒至神之道
　莫可名言惟聖人黙契體其妙用設為政教故天下
　之人涵泳其徳而不知其功鼓舞其化而莫測其用
　自然仰觀而戴服故曰以神道設教而天下服矣(並/易)
　(傳/)
　横渠先生曰内順外巽示民以順而外從巽此祭所
　以為教之本故盥而不薦中正以觀天下又曰大觀
　在上皆謂五也凡言觀我生亦皆謂五也天不言藏
　其用而四時行神道如盥而不薦之類盥簡潔而神
　薦䙝近而煩也　有兩則須有感然天之感有何思
　慮莫非自然聖人則能用感何謂用感凡教化設施
　皆是用感也作於此化於彼者皆感之道聖人以神
　道設教是也(並易/説)　上天之載有感必通聖人之為
　得為而為之也天不言而四時行聖人神道設教而
　天下服誠於此動於彼神之道歟(成變化行鬼神成/行隂陽之氣而已)
　(矣/)　又云天不言而信神不怒而威誠故信无私故
　威天之不測謂神神而有常謂天(並正/䝉)
　　廣平游氏曰聖人久於其道而天下化成葢天下
　　之化非有資於號令之鼓舞也刑賞之懲勸也一
　　於誠而已誠至則天下徯其志而從之如恐不及
　　矣故曰盥而不薦有孚顒若先王之化民豈能拂
　　其所有而與之以所无哉亦曰順以巽而已中正
　　民之性也順其性而入之則將淪肌膚而浹骨髓
　　矣下觀而化自然之理也(易/説)
　　龜山楊氏曰二陽在上居中履正而得尊位下之
　　所觀也故曰大觀在上盥者酌鬯求神之時也祭
　　莫重焉貴氣臭而不以物誠一而已惟天下至誠
　　為能化故有孚顒若下觀而化也夫其為物不貳
　　其生物不測天之神道也而四時不忒以其誠无
　　息而已聖人觀天之神道而設教亦惟誠而已故
　　天下服君子篤恭而天下平意誠心正而天下治
　　率此道也(易/説)　盥而不薦初未嘗致物也威儀度
　　數亦皆未舉而已有孚顒若其所以交於神明者
　　葢有在矣　又曰古人所以交神而接人其道一
　　主於誠初无二也故曰明則有禮樂幽則有鬼神
　　幽明本无二理故所以感之者亦以一理聖人以
　　神道設教而天下服所謂神道誠意而已誠意天
　　徳也(餘杭/語録)
　　兼山郭氏曰在下而觀上謂之觀童觀闚觀觀國
　　之光是也在上而眂下謂之觀大觀在上觀我生
　　觀民是也故在下者觀上之好惡而風知所移在
　　上者不求於下至誠以示之而已故曰大觀在上
　　順而巽中正以觀天下盥而不薦有孚顒若下觀
　　而化也觀之成卦二陽在上四隂在下所謂大觀
　　也坤下而巽上所謂巽而順也九五得位而應焉
　　所謂中正以觀天下也聖人在上无思无為以治
　　天下何事於精神心思之所及哉至誠以示之而
　　已故曰可以贊天地之化育與天地參況萬民乎
　　故垂衣拱手不下袵席之上而天下化者誠以先
　　之也故曰誠則形形則著著則明明則動動則變
　　變則化惟天下至誠為能化經曰觀盥而不薦有
　　孚顒若誠之本也至於薦也備物而將之末也且
　　天之神道四時見之矣其升降之運本之一氣一
　　氣之運夲之於一誠故八卦之變起於中孚非誠
　　則不能也聖人之神道見於教化教化之成敗見
　　於風俗風俗之所自出於上之誠信故知逺之近
　　知風之自則有至於无聲无臭者矣彼刑名度數
　　曷足以明之故聖人以神道設教而天下服者予
　　知其聲色之於化民末也　夫乾確然示人易矣
　　夫坤隤然示人簡矣又曰天地之道貞觀者也其
　　所以為貞觀者何乎易簡而已矣天之生物也不
　　期於生而萬物以之生地之成物也不期於成而
　　萬物以之成孰為之主張孰為之或使莫之令而
　　常自然葢天得一以清地得一以寧一者誠而已
　　故聖人之治順而巽中正以觀天下中正以應之
　　而已故曰侯王得一以為天下貞貞則亦誠而已
　　故誠者天之道也聖人不勉而中不思而得從容
　　中道者也夫誠之為道也至矣則何施何為而可
　　以臻於此乎葢君子内省不疚无惡於志其所不
　　可及者唯人之不見乎詩云相在爾室尚不愧于
　　屋漏不動而敬不言而信篤恭而天下平也三代
　　之盛時正月之吉布治於邦國乃縣治象之法使
　　萬民觀治象浹日而斂之及其衰也治象之法未
　　廢也而治亂之迹如是之不同何也誠與不誠之
　　效也故曰至誠如神鬼神之為徳也視之而不見
　　聽之而不聞使天下齊明盛服以承其祭祀洋洋
　　乎如在其上如在其左右故曰神之格思不可度
　　思故天之神道聖人之神道推此可得而知之也
　　嗚乎二帝三王逺矣吾於此猶可觀焉(並易/説)
　　白雲郭氏曰大觀在上以巽順之徳居中正之位
　　初未嘗有心於示人也其誠明之著晬然見於面
　　盎於背施於四體有不可揜者焉亦猶聖人有以
　　示之也觀之者至於不期化而自化是之謂神道
　　神道之謂大觀且觀之天則天亦无所示也特四
　　時不忒而已因四時不忒而萬物自生自化故知
　　四時不忒是為天之神道由人言之亦曰天之大
　　觀也聖人大觀其道同天則下觀而化也宜矣曰
　　設教者天无教聖人主教雖以不教教之亦曰設
　　教可也帝堯之則天孔子欲无言皆是道也乾卦
　　言各正性命保合太和天之神道其及物如此而
　　已然彖因卦辭盥而不薦明一卦之全體盡巽順
　　之道以居中正故曰大觀九五言一爻之義能巽
　　而已故反諸其身為觀民之道也卦辭彖辭明其
　　大者象與爻抑又次焉是亦取義不同也卦之名
　　不曰大觀者以上下大小之觀无不兼統而言故
　　獨曰觀而彖則首明大觀之義也(易/説)
　　漢上朱氏曰觀成卦之義在於九五九五剛大履
　　至尊之位四隂觀之大者在上而下為小者之所
　　觀坤為衆巽為多白眼衆觀上之象故曰大觀在
　　上此以九五釋觀也下順上巽順物之理巽而施
　　之也九五无偏黨反側建極立表天下注目故曰
　　順而巽中正以觀天下此合坤巽言九五大觀在
　　上之道也觀臨之覆臨兊為澤艮為手上為宗廟
　　巽入也入宗廟而澤手盥也與内則沃盥之盥同
　　坤為牛兊為刑殺殺於下手薦之於上薦也孚者
　　九五之誠信孚於下也乾為首兊變之肅然在上
　　莊而不惰有敬順之貌顒若也觀之道至簡而不
　　煩其要在誠而已无待於物也故明之以宗廟之
　　禮焉宗廟之禮所以致誠敬也散齋七日致齋三
　　日祭之初迎尸入廟天子涗手而後酌酒涗謂之
　　盥酌酒獻尸尸得之灌地而祭謂之祼祼之後三
　　獻而薦腥五獻而薦熟謂之薦故獻之属莫重於
　　祼而盥者未祼之時精神專一誠意未散不言之
　　信發而為敬順之貌者顒顒如也故下觀而化金
　　聲而玉色莫不有敬順之心及其薦獻禮文繁縟
　　人之精一不若始盥之時雖强有力者猶有時而
　　倦惰矣以此見下之觀上在誠而不在物其道豈
　　不至簡而不煩乎是以觀盥而不觀薦也巽眼視
　　艮而兊伏觀盥而不觀薦之象也巽巽也坤順也
　　二應於五化為巽順故曰觀盥而不薦有孚顒若
　　下觀而化也聖人常觀諸天也四時本於隂陽隂
　　陽合而為一一則神神者天之道也故隂陽自行
　　四時自運人見其始於艮終於艮无有差忒而已
　　孰為此者一也聖人觀天設教亦一而已矣一則
　　誠誠則明明則變變則化不假强聒人自服從亦
　　豈知所謂一哉惟天下至誠為能化故曰觀天之
　　神道而四時不忒聖人以神道設教而天下服此
　　推原觀卦之始要其終而言之以明大觀在上其
　　道止於誠誠則順而巽中正以觀天下矣以卦氣
　　言之八月節也故太𤣥凖之以視(易/傳)
　　五峯胡氏曰三綱人之本性神化天之良能堯舜
　　禹湯文武恭已盡性徳合於天一言一行當物情
　　之精中民心之㑹利用出入民所共由故精神感
　　通折衝萬里天下心服莫測其用易曰聖人以神
　　道設教而天下服此之謂也(上髙/宗書)
　　新安朱氏曰大觀以卦體卦徳釋卦名義觀盥釋
　　卦辭觀天極言觀之道也四時不忒天之所以為
　　觀神道設教聖人之所以為觀也(本/義)　盥非灌之
　　義盥本謂薦而不薦是欲蓄其誠意以觀示民使
　　民觀感而化之義有孚顒若便是那下觀而化却
　　不是説人君身上事聖人以神道設教是聖人不
　　犯手做底即是盥而不薦之義順而巽中正以觀
　　天下謂以此觀示之也　觀我是自觀如視履考
　　祥語勢觀其亦是自觀却從别人説易中其字不
　　説别人只是自家如乗其墉之類　觀天之神道
　　只是自然運行的道理四時自然不忒聖人神道
　　亦是説他有教人自然觀感處　問觀盥而不薦
　　伊川以為灌鬯之初誠敬猶存至薦羞之後精意
　　懈怠本義以為致其潔清而不輕自用義不同曰
　　盥只是浣手不是灌鬯伊川承先儒之誤若云薦
　　羞之後誠意懈怠則先王祭祀只是灌鬯之初猶
　　有誠意及薦羞之後皆不成禮矣問若爾則是聖
　　人在上視聽言動皆當為天下法而不敢輕亦猶
　　祭祀之時致其潔清而不敢輕用否曰然問有孚
　　顒若先生以為孚信在中而尊嚴故下觀而化之
　　伊川以為天下之人孚信顒然而仰之恐須是孚
　　信尊嚴方得下觀而化曰然又問觀觀之義曰自
　　上示下曰觀(去/聲)自下觀上曰觀(平/聲)故卦名之觀去
　　聲而六爻之觀皆平聲　問有孚顒若承上文盥
　　而不薦葢致其潔清而不輕自用則孚信在中而
　　顒然可仰一説下之人信而仰之二説孰長先生
　　曰從後説則合得彖辭下觀而化之義或曰前説
　　似好先生曰當以彖為定　問觀盥而不薦是取
　　未薦之時誠意渾全而未散否先生曰祭祀无不
　　薦者此是假設來説薦是用事了盥是未用事之
　　初云不薦者謂常持得這誠敬如盥之意常在若
　　薦則是用出用出則才畢便過了无復有初意矣
　　詩云心乎愛矣遐不謂矣中心藏之何日忘之楚
　　辭云思公子兮未敢言正是此意説出這愛了則
　　都无事可記持矣惟其不説但蔵在中心所以常
　　見其不忘也　觀盥而不薦有孚顒若下觀而化
　　也這盥自與灌不同灌自是以秬鬯之酒灌地以
　　降神這盥只是洗手凡祭祀數數盥手一拜則掌
　　拊地便又著洗伊川云人君正其表儀以為下民
　　之觀當莊嚴如始盥之初勿使誠意稍散如既薦
　　之後某看觀卦意思不是如此觀義自説聖人至
　　徳出治天下自然而化更不待用力而下莫不觀
　　感而化故取義於觀盥意謂積誠信之至但是盥
　　滌而不待乎薦亨有孚已自顒若故曰下觀而化
　　也蔡季通因云盥而不薦有孚顒若言其理也下
　　觀而化述其徳也　問觀卦隂盛而不言凶咎曰
　　此卦取義不同葢隂雖盛於下而九五之君乃當
　　正位故只取為觀於下之義而不取隂盛之象也
　　(並語/録)
　　東萊吕氏曰順而巽中正以觀天下五居尊位以
　　中正為天下所觀須看順而巽一句葢專中正而
　　不巽順則亦非為上之道(易/説)　又曰易傳見天道
　　之神體神道以設教非見則莫能體(己丑/課程)
象曰風行地上觀先生以省方觀民設教
　伊川先生曰風行地上周及庶物為由歴周覽之象
　故先王體之為省方之禮以觀民俗而設政教也天
　子巡省四方觀視民俗設為政教如奢則約之以儉
　儉則示之以禮是也省方觀民也設教為民觀也(易/傳)
　　藍田吕氏曰風行地上萬物皆得其所以化物性
　　不一其化一也先王省方觀民設教其道如此
　　龜山楊氏曰風行地上省方之象也先生之省方
　　无非事者所以觀民設教也(易/説)
　　白雲郭氏曰風之為物初不知其生化萬物也而
　　風行地上萬物自生自化猶大觀在上下觀而化
　　故為觀之象也省方觀民設教伊川謂如奢則示
　　之以儉儉則示之以禮是也禮王制言廵守之禮
　　命太史陳詩以觀民風命市納賈以觀民之所好
　　惡命典禮考時月定日同律禮樂制度衣服正之
　　此省方觀民設教也彖言神道設教天下不知所
　　以然而然觀民設教則其迹可見矣所以為王者
　　之事非盡彖之義者也(易/説)
　　漢上朱氏曰風行地上无所不周觀也先生以巡
　　省四方象風之行觀民設教象風行於地上巽而
　　順萬物也巽為多白眼觀也坤為民易傳曰觀民
　　設教如奢者示之以儉儉者示之以禮省方觀民
　　也設教為民觀也(易/傳)
　　新安朱氏曰省方以觀民設教以為觀(本/義)
　　東萊吕氏曰象風行地上觀風行地上无所不徧
　　先王體之為省方之制如虞之巡四岳周之巡守
　　此却是據象取義聖人深居法宫之中精神所運
　　无不到豈待省方而後觀民設教盖精神无所不
　　到而省方之禮自不可廢老氏言聖人无為只見
　　一邉事(易/説)
初六童觀小人无咎君子吝象曰初六童觀小人道也
　伊川先生曰六以隂柔之質居逺於陽是以(一作/其)觀
　見者淺近如童稚然故曰童觀陽剛中正在上聖賢
　之君也近之則見其道徳之盛所觀深逺初乃逺之
　所見不明如童䝉之觀也小人下民也所見昏淺不
　能識君子之道乃常分也不足謂之過咎若君子而
　如是則可鄙吝也　所觀不明如童稚乃小人之分
　故曰小人道也(並易/傳)
　横渠先生曰所觀者末小人之道施於君子則吝(易/説)
　　廣平游氏曰夫先王豈以其術智籠天下之民而
　　愚之哉盖道无方也反而觀之則无己泛而觀之
　　則无物虎豹得之而猛噬蛇虺得之而毒螫厚者
　　見之而為仁薄者見之而為惡觀老子之學變而
　　為申韓則民不可使知之理可見矣盖其氣質或
　　不良而竊窺其端倪則適足以逞其不肖之心而
　　已此小人之童觀所以无咎也(語/解)
　　龜山楊氏曰初以隂柔在下而逺於陽明不足以
　　視逺童觀也童䝉未有知者也君子之所為衆人
　　固不識乃其常分耳大觀在上而小人以童觀未
　　有咎也君子宜知之者也而以童觀則可吝矣(易/説)
　　白雲郭氏曰在觀之初以柔自處未見其有立童
　　觀是也童則蒙而无知小人道也小人能用童觀
　　則内无剛戾之性外无强暴之行惟知觀人而效
　　之者也何咎之有君子以設教立道為事反同小
　　人之觀不亦鄙乎故曰君子吝初六小人之觀也
　　六二女子之觀也三四君子之觀也(易/説)
　　漢上朱氏曰初六坤㝠不正而往觀五小人之觀
　　君子也烏覩所謂正哉不足咎小人不足以知君
　　子猶童稚之觀成人也艮為少男故曰童觀初九
　　動則正以正而往觀者君子之觀君子也然不動
　　焉吝也故曰小人无咎君子吝(易/傳)
　　新安朱氏曰卦以觀示為義據九五為主也爻以
　　觀瞻為義皆觀乎九五也初六隂柔在下不能遠
　　見童觀之象小人之道君子之羞也故其占在小
　　人則无咎君子得之則可羞矣(本/義)
　　東萊呂氏曰初六童觀小人道也辭雖指小人意
　　却屬君子小人則可君子則不可(易/説)
六二闚觀利女貞象曰闚觀女貞亦可醜也
　伊川先生曰二應於五觀於五也五剛陽中正之道
　非二隂暗柔弱所能觀見也故但如闚覘之觀耳闚
　覘之觀雖少見而不能甚(一作/盡)明也二既不能明見
　剛陽中正之道則利如女子之貞雖見之不能甚明
　而能順從者女子之道也在女子為貞也二既不能
　明見九五之道能如女子之順則不失中正乃為利
　也君子不能觀見剛陽中正之大道而僅(一有/能字)闚覘
　其彷彿雖能順從乃同女子之貞亦可羞醜也(易/傳)
　横渠先生曰得婦人之道雖正可羞(易/説)
　　龜山楊氏曰大觀在上而二以隂柔之質在下卦
　　之内五之宗廟之羙室家之好非二所能見也闚
　　觀而已夫視不出乎閨門之内為女子之正則利
　　矣居大觀之時而為女子之正是亦醜也(易/説)
　　白雲郭氏曰闚者觀之小道也六二柔順居中女
　　子之象也而見應焉故利女貞所謂可醜者非女
　　子之醜也君子為闚觀則醜也男女吉凶不同故
　　恒卦曰婦人貞吉夫子凶則此利女貞者固知為
　　男子之醜也故初之象言小人道則知君子必吝
　　二之爻言利女貞則知男子可醜不然柔順居中
　　得其正應何醜之有(易/説)
　　漢上朱氏曰大觀在上六二不往闔户而觀之所
　　見狹矣故曰闚觀禮女不踰閾守正不動女之貞
　　也故曰利女貞二離為女為目坤為闔户女處乎
　　内而闚外之象九五以中正觀天下六二守闚觀
　　而為女貞亦可醜也隂為醜此爻女子居之則利
　　君子為之則醜(易/傳)
　　新安朱氏曰隂柔居内而觀乎外闚觀之象女子
　　之正也故其占如此丈夫得之則非所利矣在丈
　　夫則為醜也(本/義)
六三觀我生進退象曰觀我生進退未失道也
　伊川先生曰三居非其位處順之極能順時以進退
　者也若居當其位則无進退之義也觀我生我之所
　生謂動作施為出於己者觀其所生而隨宜進退所
　以處雖非正而未至失道也隨時進退求不失道故
　无悔咎(一作/吝)以能順也能觀己之生而進退以順乎
　宜故未至於失道也(並易/傳)
　横渠先生曰觀上所施而進退雖以隂居陽於道未
　失以其在下卦之體而應於上故曰進退(易/説)
　　廣平游氏曰六三觀我生進退者省諸已也度徳
　　以就位量能以任官也九五觀我生者驗諸民也
　　所以審好惡而察治忽也夫如是則興事造業无
　　過舉矣故无咎此在上位者與徳稱而志在民者
　　之所為也故特稱君子以别六三也若夫上九之
　　觀其生則觀其時之施設也此有君子之才而无
　　其位身在畎畝而志常在君者之所為故亦稱君
　　子而象因其有觀以知其志未平也(易/説)
　　藍田吕氏曰觀我生自觀也觀其生觀彼也六三
　　柔順居二卦之際不苟進以比尊不苟退以逺陽
　　知反己以自觀不失進退之道也
　　龜山楊氏曰九五以中正之徳觀天下之所宜觀
　　也六三上應於九而居非其位能量己以進退雖
　　未得正未失道也(易/説)
　　白雲郭氏曰六三順而應上可以進也柔不當位
　　可以退也觀我道之可進而進可退而退則為不
　　失進退之道矣雖孔子用舎行藏孟子得志不得
　　志之説不過如是而已(易/説)
　　漢上朱氏曰卦以九五為主我謂九五也生動也
　　五之三震為動動謂之生者陽剛反動天地之生
　　五之三三則進而上五不動三則退而止進退動
　　止觀九五而已巽為進退三不當位在上下之際
　　故其象如此六三不能自必其進退者在九五不
　　在六三也九五中正其動必正故六三雖不當位
　　未為失觀之道(易/傳)
　　新安朱氏曰我生我之所行也六三居下之上可
　　進可退故不觀九五而獨觀己所行之通塞以為
　　進退占者宜自審也(本/義)　問六三觀我生進退是
　　不觀九五而觀己所行通塞以為進退否先生曰
　　看來合是觀九五大率觀卦二陽在上四隂仰之
　　九五為主六三觀我生進退者觀九五如何而為
　　進退也初六六二以去五之遠(觀貴/于近)所觀不明不
　　大六四却見得親切故有觀光利用之象六三處
　　二四之間固當觀九五以為進退也子善遂問如
　　此則我字乃是指九五而言易中亦有此例如頤
　　之初九曰舎爾靈龜觀我朶頤是也先生曰此我
　　乃是假外而言耳(語/録)
　　東萊吕氏曰六三居下之上又接上體觀是則向
　　是不是則退而脩正(易/説)　又曰三居上下之交政
　　是用力斟量處(己丑/課程)
六四觀國之光利用賔于王象曰觀國之光尚賔也
　伊川先生曰觀莫明於近五以剛陽中正居尊位聖
　賢之君也四切近之觀見其道故云觀國之光觀見
　國之盛德光輝也不指君之身而云國者在人君而
　言豈止觀其行一身乎當觀天下之政化則人君之
　道徳可見矣四雖隂柔而巽體居正切近於五觀見
　而能順從者也利用賔于王夫聖明在上則懷抱才
　徳之人皆願進於朝廷輔戴之以康濟天下四既觀
　見人君之徳國家之治光華盛美所宜賔于王朝效
　其智力上輔於君以施澤天下故云利用賔于王也
　古者有賢徳之人則人君賔禮之故士之仕進于王
　朝則謂之賔　君子懷負才業志在乎兼善天下然
　有卷懷自守者盖時无明君莫能用其道不得已也
　豈君子之志哉故孟子曰中天下而立定四海之民
　君子樂之既觀見國之盛徳光華古人所謂非常之
　遇也(一无/也字)所以志願登進王朝以行其道故云觀國
　之光尚賔也尚謂志尚其志意願慕賔于王朝也(並/易)
　(傳/)
　横渠先生曰體柔巽而以隂居下(一作/隂)賔之必无過
　也故利(易/説)
　　藍田吕氏曰六四以柔居隂處上體之下比於貴
　　而非王也故利用賔于王
　　龜山楊氏曰大觀在上國之光也而四近之則觀
　　國之光宜賔于王矣盖四大臣之位人主之所尊
　　禮也故謂之賔(易/説)
　　兼山郭氏曰六四詩云樂只君子邦家之光六三
　　觀我生進退量力度徳而後進也六四以量力度
　　徳為未盡則又觀國之光見其有禮也見其多賢
　　也然後利賔于王盖君子難進而易退也如是而
　　説者乃謂賔有不純臣之義舜賔于四門豈皆禮
　　其不純臣者邪盖道合則從不合則去則孰无賔
　　之義乎(易/説)
　　白雲郭氏曰先人曰古之人道合則從不合則去
　　孰无賔之義乎雍曰君之光莫光於有徳國之光
　　莫光於用賢六三逺君方且自觀其身而圖進退
　　四則處近君之地已進而觀國者也國有光焉非
　　利用賔于王之時乎盖无進退之疑也或謂賔有
　　不純臣之義夫忠臣嘉賔賢有徳之稱也(易/説)
　　漢上朱氏曰四觀五也四侯位坤為國五王位六
　　四上賔於五五降而接之成坎離光也故曰觀國
　　之光四為朝廷艮為門闕乾五為王動之四為金
　　坤為布帛乾坤𤣥黄幣帛之文升自門闕陳於庭
　　王降而接賔賔下升於西北賔于王也尚者主人
　　以賔為上尚之也古者諸侯入見於王王以賔禮
　　之士而未受禄亦賔之九五中正在上六四體巽
　　而正觀國之光知尚賔忘勢矣尚賔者國之光也
　　禮主人尊賔故坐賔於西北主人接人以仁厚之
　　氣故坐於東南易言賔位者乾也西北方也主人
　　位者巽也東南也(易/傳)
　　新安朱氏曰六四最近於五故有此象其占為利
　　於朝覲進仕也(本/義)
　　東萊吕氏曰六四須看觀莫明於近盖觀近則見
　　得親切洪範曰以近天子之光盖惟近乃見其光
　　華此却不論地之逺近乃心之逺近志異道殊雖
　　近而逺尚友千載雖逺而近孔子之與陽貨堯舜
　　之與驩兠近而逺者也孟子之於孔子文王之於
　　舜逺而近者也(易/説)
九五觀我生君子无咎象曰觀我生觀民也
　伊川先生曰九五居人君之位時之治亂俗之美惡
　繫乎已而己觀己之生若天下之俗皆君子矣則是
　己之所為政化善也乃无咎矣若天下之俗未合君
　子之道則是己之所為政治未善不(一作/未)能免於咎
　也　我生出於己者人君欲觀己之施為善否當觀
　於民民俗善則政化善也王弼云觀民以察己之道
　是也(並易/傳)
　横渠先生曰觀我所自出者(易/説)
　　藍田吕氏　解見上九爻
　　龜山楊氏曰九五以中正觀天下而天下之所觀
　　也故得失驗之民而後見欲觀我生觀諸民而已
　　矣苟有失焉其過可補也故君子无咎(易/説)　道雖
　　夲諸身得失則驗之民而後見故易曰觀我生觀
　　民也(語/録)
　　白雲郭氏曰九五尊位大中居大觀之位未嘗責
　　天下以必化惟觀我道之何如耳天下入於君子
　　之塗我之道得也故无咎是觀民所以為觀我生
　　也中庸曰取人以身修身以道又曰失諸正鵠則
　　反諸其身皆九五觀民之道也羣黎百姓徧為爾
　　徳人有士君子之行皆天下為君子之時也(易/説)
　　漢上朱氏曰五自觀也五君也坤為民五動之二
　　坤變震為動動謂之生天動則地應觀天道之得
　　失觀諸地可也天為君地為民君者民之所觀而
　　時之治亂風俗之羙惡繫之觀其民則知君君之
　　自觀其得失者亦觀諸民而已中庸曰君子之道
　　本諸身徴諸庶民故君道得其民君子也於己為
　　无咎君道失其民小人也必有失道之咎有堯舜
　　之君則必有堯舜之民矣五之二陽為君子故曰
　　君子无咎成湯曰萬方有罪在予一人先王省方
　　命太師陳詩觀民風乃所以自觀也(易/傳)
　　新安朱氏曰九五陽剛中正以居尊位其下四隂
　　仰而觀之君子之象也故戒居此位得此占者當
　　觀己所行必其陽剛中正亦如是焉則得无咎也
　　此夫子以義言之明人君觀己所行不但一身之
　　得失又當觀民徳之善否以自省察也(本/義)　觀我
　　生如月受日光觀其生只是日光(語/録)
　　東萊吕氏曰九五居人君之位故須觀我之所生
　　徳教刑政之類事事合於君子之道人人歸於君
　　子之域方始无咎且九五剛陽中正之徳處於尊
　　位觀之極盛者也不謂之元吉无不利只謂之无
　　咎者葢使天下皆為君子是人君本分職事才得
　　恰好故只謂之无咎人君居尊位最難自觀盖左
　　右前後阿諛迎合然却自有驗得處俗之羙惡時
　　之治亂此其不可掩而最可觀者也(易/説)
上九觀其生君子无咎象曰觀其生志未平也
　伊川先生曰上九以剛陽之徳處於上為下之所觀
　而不當位是賢人君子不在於位而道徳為天下所
　觀仰者也觀其生觀其所生也謂出於己者徳業行
　義也既為天下所觀仰故自觀其所生若皆君子矣
　則无過咎也苟未君子則何以使人觀仰矜式是其
　咎也　雖不在位然以人觀其徳用為儀法故當自
　慎省觀其所生常不失於君子則人不失所望而化
　之矣不可以不在於位故安然放意无所事也是其
　志意未得安也故云志未平也平謂安寧也(並易/傳)
　上九以剛陽之徳居无位之地是賢人君子抱道徳
　不居位為衆人觀仰法式者也雖不當位然為衆人
　所觀固不得安然放意謂已無與於天下也必觀其
　所生君子矣乃得无咎聖人又從而賛之謂志當在
　此固未得安然平定无所慮也觀聖人教示後賢如
　是之深賢者存心如是之仁與夫素隐獨善者異矣
　(語/録)
　横渠先生曰以剛陽極上之徳居不臣不任之位以
　觀國家之政志有所未平也有君子徇理之心則可
　免咎俯視九五之為故曰觀其生(易/説)
　　藍田吕氏曰九五以陽居尊中正之位為下所觀
　　觀之盛者也當觀之盛我道己行民之淑慝莫非
　　我也由是觀之斯見我矣書云人无於水監當於
　　民監上九陽居尊處卦之末有徳而无位者也髙
　　而過中與物少可下觀九五未合己故未平也觀
　　民察已得乎自觀以免於咎惟君子能之以我觀
　　彼反求己志極髙明而道中庸以免於咎惟君子
　　能之
　　龜山楊氏曰居一卦之外賢人无位而為天下之
　　所觀也能觀己之動出而補其過則无咎矣曽子
　　之三省是也(易/説)
　　白雲郭氏曰上九道之已成處觀之極不當其任
　　者非若小人女子之童闚又无進退之疑无賔王
　　之利者也故觀其生九五之君六三之臣皆在所
　　觀也志未平者上不能忘君下不能忘民猶有心
　　於觀焉故君子居之則无咎是以聖人慎於在上
　　之觀必觀天而設教者以此(易/説)
　　漢上朱氏曰上觀五也上來之三仰觀九五觀其
　　動之所自出故曰觀其生三動於中志也坎險不
　　平也三觀於五有難焉其志不能平乃往於外三
　　動正也君子也正則无咎上九過剛也過則有咎
　　自古觀其君而去者以未平之志為忿世疾邪之
　　事多失之於矯激太過豈能无咎夫聰明深察而
　　近於死者好譏議人也辯博閎逺而危其身者好
　　發人之過者也梁鴻作五噫以顯宗之賢猶不能
　　堪之非失之過乎夫子不合者多矣進退无咎者
　　君子之道也巽究為躁故以君子戒之易解曰知
　　微知彰知柔知剛然後能觀其生而不失進退之
　　幾焉(易/傳)
　　新安朱氏曰上九陽剛居尊位之上雖不當事任
　　而亦為下所觀故其戒辭略與五同但以我為其
　　小有主賔之異耳志未平言雖不得位未可忘戒
　　懼也(本/義)　所生謂言行事為見之於外者既有所
　　省便是未能安然无事
　　東萊呂氏答張敬夫曰吾丈世道所繫居之實難
　　謂宜深體志未平之戒朝夕省察所存者果常不
　　違乎所感者果皆正乎日用飲食之間果皆不踰
　　節乎踈密生熟歴歴可見於此實用力焉工夫自
　　无不進之理(别/集)
　
　
　
　合訂刪補大易集義粹言卷二十四
欽定四庫全書
　合訂刪補大易集義粹言卷二十五
　　　　　　　　　　頭等侍衛納喇性德編
䷔(震下/離上)
　伊川先生曰噬嗑序卦可觀而後有所合故受之以
　噬嗑嗑者合也既有可觀然後有來合之者也噬嗑
　所以次觀也噬齧也嗑合也口中有物間之齧而後
　合之也卦上下二剛爻而中柔外剛中虚人頤口之
　象也中虚之中又一剛爻為頤中有物之象口中有
　物則隔其上下不得嗑必齧之則得嗑故為噬嗑聖
　人以卦之象推之於天下之事在口則為有物隔而
　不得合在天下則為有强梗或讒邪間隔於其間故
　天下之事不得合也(一无/也字)當用刑法小則懲誡大則
　誅戮以除去之然後天下之治得成矣凡天下至於
　一國一家至於萬事所以不和合者皆由有間也无
　間則合矣以至天地之生萬物之成皆合而後能遂
　凡未合者皆為間也若君臣父子親戚朋友之間有
　離貳怨隙者葢讒邪間於其間也除去之則和合矣
　故間隔者天下之大害也聖人觀噬嗑(一作/齧合)之象推
　之於天下萬事皆使去其間隔而合之則无不和且
　治(一作/洽)矣噬嗑者治天下之大用也去天下之間在
　任刑罰故卦取用刑為義在二體明照而威震乃用
　刑之象也(易/傳)
　　東萊吕氏曰噬嗑傳聖人觀齧合之象推之於天
　　下萬事使皆去其間隔而合之顔子未達一間亦
　　間也鑚仰之勤其噬嗑之用乎(己丑/課程)
噬嗑亨利用獄
　伊川先生曰噬嗑亨卦自有亨義也天下之事所以
　不得亨者以有間也噬而嗑之則亨通矣利用獄噬
　而嗑之之道宜用刑獄也天下之間非刑獄何以(一/作)
　(不可/以)去之不云利用刑而云利用(一无利/用字)獄者卦有
　明照之象利於察獄也獄者所以究察情偽得其情
　則知為間之道然後可以設防與致刑也(易/傳)
　横渠先生曰子路禮樂文章未足盡為政之道以其
　重然諾言為衆信故片言可以折獄如易所謂利用
　獄利用刑人皆非卦爻盛德適能是而已焉(正/蒙)
　　白雲郭氏曰噬嗑之名有二義合而言之則噬而
　　後合嗑而後亨事之序也别而言之則方噬者未
　　合既嗑者不噬噬為始也嗑為終也終始之義分
　　焉文王之辭兼始終故言亨謂嗑之終也言利用
　　獄謂噬之始也噬之始立卦之義也嗑之終卦成
　　之義也周公論立卦之始故爻辭言噬而不言嗑
　　非无嗑義也舉一以明之耳孔子於彖從文王葢
　　釋文王之辭也於象從周公葢釋周公之辭也於
　　繫辭極其終葢明文王周公之所未言也故言日
　　中為市致天下之民聚天下之貨又曰嗑者合也
　　物不可以苟合而已皆以嗑為義而不及噬也如
　　是則知方立卦之始主於噬而卦成之後主於嗑
　　矣主於噬故利用獄嗑亨之時非利用矣是以聖
　　人於道徳仁義无時不用刑獄雖設而其用有時
　　者葢本噬嗑之義故也唐虞之民不犯成康刑措
　　不用方是時則不以用獄為利也故知利用特在
　　於有間之時易之為辭其㫖逺哉然頤中有物事
　　之至小者也而名卦之義有取於此者葢易之道
　　觸類而長之雖大而天下莫能載小而物莫能破
　　者其道皆一也又況頤中至小猶須震之動離之
　　明而後可斷矧有大於此者乎是以聖人欽慎之
　　而不忽也(易/説)
　　新安朱氏曰噬齧也嗑合也物有間者齧而合之
　　也為卦上下兩陽而中虚頤口之象九四一陽間
　　於其中必噬之而後合故為噬嗑其占當得亨通
　　者有間故不通齧之而合則亨通矣又三隂三陽
　　剛柔中半下動上明下雷上電本自益卦六四之
　　柔上行以至於五而得其中是以隂居陽雖不當
　　位而利用獄葢治獄之道惟威與明而得其中之
　　為貴故筮得之者有其德則應其占也(本/義)
　　東萊吕氏曰利用獄須是去其間所以言獄者又
　　須是推究病源所在不曰用刑而曰用獄者葢獄
　　者察其情也當察其何處間隔然後治之譬如人
　　固是被私意間隔處各不同苟不察見間隔所在
　　則枉用力噬嗑縁有物間隔故須用明與威治之
　　然後无間不特治天下如此且如人身本與天地
　　无間只為私意間之故與天地相逺苟見善明用
　　心剛去私意之間則自與天地相近(易/説)　又曰噬
　　嗑而亨不噬嗑而欲自亨者世之所謂无礙者也
　　(己丑/課程)
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
　伊川先生曰頤中有物故為噬嗑有物間於頤中則
　為害噬而嗑之則其害亡乃亨通也故云噬嗑而亨
　　剛柔分以卦才言也剛爻與柔相間剛柔分而不
　相雜為明辨之象明辨察獄之本也動而明下震上
　離其動而明也雷電合而章雷震而電耀相須並見
　合而章也照與威並行用獄之道也能照則无所隠
　情有威則莫敢不畏上既以二象言其動而明故復
　言威照並用之意　六五以柔居中為用柔得中之
　義上行謂居尊位雖不當位謂以柔居五為不當而
　利於用獄者治獄之道全剛則傷於嚴暴過柔則失
　於寛縱五為用獄之主以柔處剛而得中得用獄之
　宜也以柔居剛為利用獄以剛居柔為利否曰剛柔
　質也居用也用柔非治獄之宜也(並易/傳)　電者隂陽
　相軋雷者隂陽相擊也軋者如石相磨而火光出者
　電便有雷擊者是也(吕與/叔録)
　横渠先生曰九五分而下初六分而上故曰剛柔分
　合而章合而成文也　六自初而進之於五故曰上
　行(並易/説)
　　龜山楊氏曰上麗而下動一剛間之頤中有物之
　　象也噬而嗑則間去矣故噬嗑而亨也夫噬嗑者
　　除間之卦也除間以刑為用故利用獄獄者所以
　　治間而求其情也治而得其情則刑之而天下服
　　矣故不言利用刑而曰利用獄也夫剛柔分以爻
　　言也動而明雷電合而章以二體言也繫辭曰爻
　　有等故曰物物相雜故曰文剛柔分而不相雜非
　　文也用文非所以治獄故也動而明雷電合而章
　　則威明並著而无留獄矣此治獄之道也六五柔
　　得中而上行用獄之主也人君阻法度之威而濟
　　之以剛果則片言折之可也然刑者侀也一成而
　　不可變則人君所宜恤也故古之治獄者史以獄
　　成告於正正聽之正以獄成告於大司寇司寇聽
　　之棘木之下大司寇以獄之成告於王王命三公
　　參聽之三公以獄成告於王王三宥之而後制刑
　　此以柔用刑不以剛決之意也人君以剛健為德
　　五君位也而柔居之不當位也故所利惟用獄而
　　已(易/説)
　　兼山郭氏曰噬嗑自否出者也否乾上而坤下乾
　　剛而坤柔初六一變而為六五離柔也九五一變
　　而為初九震剛也昔之剛者今則分而下為柔昔
　　之柔者今則分而上為剛故曰剛柔分剛在下而
　　動柔在上而明動而明初未章也合而後章而六
　　五居上无剛健之材利獄除間而已老子曰天地
　　之道虚而不屈動而愈出此間之不可不除而利
　　獄以除間者人事也(易/説)
　　白雲郭氏曰先人曰噬嗑自否來否乾剛而坤柔
　　初六升而為離柔也九五降而為震剛也雍曰剛
　　柔之分葢以乾之三剛分一以成震坤之三柔分
　　一以成離也否泰二體乾坤之純故噬嗑與賁皆
　　稱分焉噬嗑之彖葢具三義自已成一體論之合
　　六爻而言有頤中有物之象自乾坤之變論之則
　　有剛柔分之義自震離二體而言故曰動而明雷
　　動也電明也雷與電合則天威於是乎章動而且
　　明則聖人之威於是乎立此聖人法天之道而用
　　獄也柔得中六五也上行則法天動而必明之意
　　也故雖无剛健之才以當其位亦可為噬嗑之主
　　而用獄矣由是知聖人用獄无私情一本天道而
　　已然則漢唐之興卒无三代之治者不明法天故
　　也其惡之大尤見於用獄之際不知雷電之必合
　　以盡動而明之義復蹈秦皇慘毒之政其傳祀數
　　百年亦已幸矣是以游聖門者羞稱之(易/説)
　　漢上朱氏曰離震合而成體為頤中有物之象九
　　四之剛頤中之物嗑合也噬而合之剛決而上下
　　亨矣推之人事上下之際有間之者强梗讒邪奸
　　宄弗率噬而合合而亨易傳曰君臣父子親戚朋
　　友之間有離貳怨隙者葢讒邪間於其間也除去
　　之則合矣間隔者天下之大害也故曰頤中有物
　　曰噬嗑噬嗑而亨此合兩體言噬嗑與亨之義也
　　夫互體之變難知也聖人於噬嗑彖明言之其所
　　不言者觀象玩辭可以類推固者為之彼將曰艮
　　震頤也責離而求艮離豈艮哉故曰知者觀其彖
　　辭則思過半矣噬嗑自否來否之時剛柔不分天
　　地閉塞九五之剛分而之初剛下柔也初六之柔
　　分而之五柔上行也剛柔分則上下交矣動而明
　　則否塞通矣以隂陽言之震陽也離隂也雷動電
　　明剛柔相文合一而成章則天地亨矣故曰剛柔
　　分動而明雷電合而章此以初五相易合兩體以
　　言噬嗑之才也噬嗑除間之卦不止於用獄言利
　　用獄者専以六五言噬嗑之用坎為律為棘獄象
　　也六五之柔得中而上行下據九四之坎用獄也
　　所謂上行者以柔道行之於上也五君位唯剛健
　　中正足以當之六五柔中不當位也雖不當位而
　　施之於用獄則无若柔中之為利矣或曰柔中足
　　以用獄乎曰人君者止於仁不以明斷稱也古之
　　用獄者史以獄成告於正而正聽之正以獄成告
　　於大司寇大司寇聽之棘木之下大司寇以獄之
　　成告於王王命三公參聽之三公以獄之成告於
　　王王三宥之然後制刑宥之者柔也三宥之然後
　　制刑者剛中也制刑者有司之事不得已而聽而
　　制刑者人君之德德歸於上有司不失其職於下
　　是以其民畏而愛之愛之斯戴之矣故曰人君之
　　用獄无若柔中之為利也臯陶之美舜曰與其殺
　　不辜寧失不經好生之德洽于民心夫殺不辜則
　　民將以虐我者為讎好生之德洽于民心則天下
　　樂推而不厭曽子曰上失其道民散久矣如得其
　　情則哀矜而勿喜士師有司也曽子告之如此況
　　人君乎觀臯陶曽子之言則在於寧失也在於哀
　　矜也不在乎明斷審矣自易失其傳參之以申韓
　　之學人君用明斷決獄訟躬行有司之事其弊至
　　於刻薄少恩民心日離思與之偕亡讀易不察之
　　過也故不可不與之辨焉卦氣秋分也故大𤣥準
　　之以䦯(易/傳)
　　新安朱氏曰噬嗑以卦體釋卦名義又以卦名卦
　　體卦德二象卦變釋卦辭(本/義)　彖辭中剛柔分以
　　下都掉了頤中有物只説利用獄爻亦各自取義
　　不説噬頤中之物　問易中言剛柔分者二一是
　　噬嗑一是節此三字何義先生曰據某所見只是
　　一卦三隂三陽謂之剛柔分曰易中三隂三陽卦
　　多獨於此言何也先生曰偶於此言之其他卦别
　　有義(並語/録)
象曰雷電噬嗑先王以明罰敕法
　伊川先生曰象无倒置者疑此文互也雷電相須並
　見之物亦有嗑象電明而雷威先王觀雷電之象法
　其明與威以明其刑罰飭其法令法者明事理而為
　之防者也(易/傳)
　　藍田吕氏曰噬嗑有所決而後合也噬嗑亨合乃
　　亨也利用獄獄必決而後合也剛柔分動而明雷
　　電合而章皆明斷之義柔得中而上行有恕心存
　　焉
　　龜山楊氏曰先王觀雷電威明之象而致慎焉故
　　明罰敕法明則不濫敕則不苛(易/説)
　　兼山郭氏曰春秋書震夷伯之廟左氏曰展氏有
　　隠慝焉書之金縢曰今天動威以彰周公之德故
　　知雷電之威无隠而弗及也易之取象噬嗑與豐
　　无以異此噬嗑者先動而後明初未明也故不敢
　　折獄致刑豐則先明而後動初已明也故不待明
　　罰勅法而後用也天之動威其行如此則先王之
　　用刑其有不慎者乎故書曰欽哉欽哉惟刑之恤
　　哉於此可見矣然則噬嗑與豐施設之序何異也
　　曰猶之天也將先春而後秋乎將先秋而後春乎
　　故折獄致刑葢有不得已而然矣(易/説)
　　白雲郭氏曰先人曰噬嗑先動而後明初未明也
　　故不敢折獄致刑豐則先明而後動初已明也故
　　不待明罰敕法而後用也雍曰二卦先後之象盡
　　於此矣然噬嗑方動以期於明必先明其罰敕其
　　法以示天下使天下知所避然後犯於有司者可
　　以麗其罪若周官大司寇縣刑象之法于象魏小
　　司寇令以木鐸曰不用法者國有常刑令羣士乃
　　宣布于四方憲刑禁至於士師又憲禁令于國及
　　郊野此之謂明罰敕法也豐則已明而動是已布
　　刑也已令憲也動則麗之刑矣若大司寇邦典定
　　之邦法斷之邦成弊之小司寇以五刑聽萬民之
　　獄訟附于刑用情訊之至于甸乃弊之士師察獄
　　訟之辭以詔司寇斷獄弊訟致邦令此之謂折獄
　　致刑也是皆聖人之政見於有迹者也若其至仁
　　内充推恩四海葢不可得而見焉特於聖人之言
　　得其大槩而已觀舜戒羣后曰欽哉欽哉惟刑之
　　恤哉其戒臯陶曰惟明克允又曰明于五刑以弼
　　五教又曰刑期于無刑而臯陶稱舜亦曰好生之
　　德洽于民心兹用不犯于有司知此則盡噬嗑之
　　用獄矣然舜之命臯陶必先曰蠻夷猾夏寇賊姦
　　宄然後曰汝作士葢蠻夷猾夏寇賊姦宄利用獄
　　之時也由是知非噬嗑之時聖人未嘗以用獄為
　　利也(易/説)
　　漢上朱氏曰勅當作敕明其罰之輕重使人曉然
　　易避效電之明也正其法令以警懈墯效雷之動
　　也九四坎為律法也三不正敕法也上三爻不正
　　明罰也先王將明罰必先敕法非謂法其威怒以
　　致刑此卦至爻變始有用刑之象(易/傳)
　　新安朱氏曰雷電當作電雷(本/義)　問諸卦象皆順
　　説獨雷電噬嗑倒説何邪曰先儒皆以為倒寫二
　　字二字相似疑是如此　問雷電噬嗑與雷電豐
　　似一般先生曰噬嗑明在上動在下是明得事理
　　先立這法在此未有犯底人留待異時之用故云
　　明罰敕法豐威在上明在下是用這法時須是明
　　見下情曲折方得不然威動於上必有過錯也故
　　云折獄致刑此是伊川之意其説極好(並語/録)　又
　　作盡心堂記曰予惟王制之篇雖傳以為漢博士
　　官所出然其所謂刑一成而不可變故君子盡心
　　焉者語約而意周教明而戒密意其或者古之遺
　　言也與今伯崇既躬行之而又以名其堂欲其出
　　入起居仰而見之常有以自警也以為未足又取
　　夫大易電雷之象明斷之義與夫剛柔上下淺深
　　難易之説金矢黄金艱貞厲之戒揭於坐右而以
　　蚤夜覽觀焉此其志豈以一得其情而遽喜者哉
　　(文/集)
初九屨校滅趾无咎象曰屨校滅趾不行也
　伊川先生曰九居初最在下无位者也下民之象為
　受刑之人當用刑之始罪小而刑輕校木械也其過
　小故屨之於足以滅傷其趾人有小過校而滅其趾
　則當懲懼不敢進於惡矣故得无咎繫辭云小懲而
　大誡此小人之福也言懲之於小與初故(一有/後字)得无
　咎也初與上无位為受刑之人餘四爻皆為用刑之
　人初居最下无位者也上處尊位之上過於尊位亦
　无位者也王弼以為无隂陽之位隂陽繫於竒偶豈
　容无也然諸卦(一作/爻)初上不言當位不當位者(一作/不言)
　(位當不/當者)葢初終之義為大臨之初九則以位為正若
　需上六云不當位乾上九云无位爵位之位非隂陽
　之位也　屨校而滅傷其趾則知懲誡而不敢長其
　惡故云不行也古人制刑有小罪則校其趾葢取禁
　止其行使不進於惡也(並易/傳)
　横渠先生曰戒之在初小懲可止故无咎(易/説)
　　龜山楊氏曰先王之用刑期於无刑而已當用獄
　　之初未至於惡積而罪大猶足以遷善也故屨校
　　滅趾使不進於惡而已所以小懲而大誡也(易/説)
　　白雲郭氏曰伊川曰初最下上過尊位皆无位也
　　无位受刑者也王弼謂无隂陽之位非也雍曰觀
　　輔嗣傳文曰无位而已伊川謂无隂陽之位者以
　　略例言初上无隂陽定位故也易之於爻以二三
　　四五為人道之著初上雖為始終然既居六畫之
　　内安得謂之无位若謂非有位用事之象則可也
　　是以在噬嗑為受刑之人夫以聖人仁覆天下於
　　小罪輕刑固宜赦宥而此初九屨校滅趾不以為
　　過何哉葢小懲於早所以大誡於後使惡不進是
　　為无刑之本此聖人之大仁也不然姑息不忍長
　　惡孰甚焉校者械之通名在足之校屨之而没其
　　趾大其校使之不能行也乃所以戒其惡之不行
　　也(易/説)
　　漢上朱氏曰否下體艮為指在下體之下為趾巽
　　變震為足為草木以草木連足指象没矣屨校滅
　　趾也荀卿曰菲䋽屨䋽枲也尚書大傳曰唐虞之
　　象刑上刑赭衣中刑雜屨雜屨即傳所謂藨蒯之
　　屨要之中刑之屨或菲或枲或藨或蒯皆草為之
　　疑古者制為菲屨赭衣當刑者服之以示媿恥非
　　无肉刑也慎子謂以屨當刖誤矣周官掌囚下罪
　　桎桎足械也械亦曰校大罪者小罪之積否初六
　　不正其行不已故屨校以没其足使止而不行所
　　懲者小所誡者大乃所以无咎震為行艮止之不
　　行也无咎正也卦以初上為受刑二至五為用刑
　　者用刑貴中也王弼謂初上无位非也六爻非竒
　　則偶豈容无位(易/傳)
　　新安朱氏曰初上无位為受刑之象中四爻為用
　　刑之象初在卦始罪薄過小又在卦下故為屨校
　　滅趾之象止惡於初故得无咎占者小傷而无咎
　　也滅趾又有不進於惡之象(本/義)
　　東萊吕氏曰初九受刑者也大抵為惡先從發足
　　處制之則惡必不能長矣屨校滅趾禁之使不得
　　行也既不入於惡必自進於善矣所以无咎也昔
　　周公治商之頑民不急於他事乃切切在於禁其
　　羣飲之患夫何故商民染紂之沈酣遂致頑而不
　　淳周公察其所從來自其所以為惡之本原而制
　　之豈後人區區制其末流之比哉(易/説)
六二噬膚滅鼻无咎象曰噬膚滅鼻乗剛也
　伊川先生曰二應五之位用刑者也四爻皆取噬為
　義二居中得正是用刑得其中正也用刑得其中正
　則罪惡者易服故取噬膚為象噬齧人之肌膚為易
　入也滅没也深入至没其鼻也二以中正之道其刑
　易服然乗初剛是用刑於剛强之人刑剛强之人必
　須深痛故至滅鼻而无咎也中正之道易以服人與
　嚴刑以待剛强義不相妨　深至滅鼻者乗剛故也
　乗剛乃用刑於剛强之人不得不深嚴也深嚴則得
　宜乃所謂中也(並易/傳)
　横渠先生曰六二居有過之地而已噬之乗剛而動
　為力不勞動未過中故无咎(易/説)
　　龜山楊氏曰六二以中正之德處用獄之時則刑
　　當而罪得矣故有噬膚之象焉膚言噬之易也鼻
　　者息之出入往來而不窮也九四為間者也而初
　　應之二剛合則為間大而難噬矣故乗之絶其往
　　來乃无咎(易/説)
　　兼山郭氏曰六二噬嗑柔得中而上行葢才不足
　　而資物以為用者也柔順中正裕於矜恤之仁而
　　略於剛斷之義然而噬膚之易有滅鼻之深葢乗
　　剛之過也六二且以為戒況其他乎(易/説)
　　白雲郭氏曰二三四五皆言噬葢用刑除間之爻
　　也膚柔脆之物易噬也夫六二柔順中正之德宜
　　其用刑无過舉矣今噬膚之易而有滅鼻之深者
　　葢六二以柔乗剛患在不及能勉於用剛焉乃能
　　乗剛故此噬深亦无咎也古者刑亂國用重典豈
　　非噬膚乗剛之義乎四爻必假膚腊胏肉見義者
　　以噬嗑之名本取頤中之象故也(易/説)
　　漢上朱氏曰艮隂為膚柔而近革噬之為易六三
　　是也何以知艮隂為膚剥六四曰剥牀以膚坤剥
　　乾成艮也六三不當六二噬之中正而動剛乗剛
　　而往所刑者當兊為口故曰噬膚艮為鼻二動兊
　　見艮毁滅鼻也鼻在面中滅鼻則當息不息則勢
　　不能久言雖不當而二之用刑亦不過中故无咎
　　二動宜有咎也(易/傳)
　　新安朱氏曰祭有膚鼎葢肉之柔脆噬而易嗑者
　　六二中正故其所治如噬膚之易然以柔乗剛故
　　雖甚易亦不免於傷滅其鼻占者雖傷而終无咎
　　也(本/義)　膚腹腴滅没也謂因噬膚而没其鼻於器
　　中也(語/録)
　　東萊吕氏曰六二乗初剛是用刑於剛强之人刑
　　剛强之人必須深痛故至滅鼻而无咎也二居中
　　正之位用刑之峻如此得非過於中乎治剛强而
　　用嚴刑正如病深者用藥猛方得適宜乃所謂中
　　也居中得正用刑之君子也乗初九之强暴而用
　　刑以制之故不得不下毒手也人皆謂刑平國用
　　中典即謂君子之中道殊不知以深刻之刑制强
　　暴之惡正聖人之中也觀孔子温和之氣象在朝
　　廷便便言唯謹爾處鄉黨則恂恂似不能言一旦
　　見原壤之箕倨則以杖叩其脛見冉求之聚斂則
　　鳴鼓而攻之聖人以嚴御惡政所謂中也(易/説)
六三噬腊肉遇毒小吝无咎象曰遇毒位不當也
　伊川先生曰三居下之上用刑者也六居三處不當
　位自處不得其當而刑於人則人不服而怨懟悖犯
　之如噬齧乾腊堅韌之物而遇毒惡之味反傷於口
　也用刑而人不服反致怨傷是可鄙吝也然當噬嗑
　之時大要噬間而嗑之雖其身處位不當而强梗難
　服至於遇毒然用刑非為不當也故雖可吝而(一无/而字)
　亦小噬而嗑之非有咎也　六三(一无/三字)以隂居陽處
　位不當自處不當故所刑者難服而反毒之也(並易/傳)
　横渠先生曰所間在四四為剛陽故曰腊肉非禮傷
　義故曰遇毒能以為毒而舍之雖近不相得小有吝
　而无咎也(易/説)
　　龜山楊氏曰頤中有物謂九四也則噬嗑之為間
　　惟九四而已故有腊肉之象焉腊肉物之全體也
　　六三柔不當位而居動之極上當九四之剛故噬
　　腊肉而遇毒也噬腊肉而遇毒故可吝然噬終必
　　合故无咎(易/説)
　　白雲郭氏曰六二雖乗剛而能噬深者中正故也
　　六三之柔又非中正其噬難矣而能擇乾物之小
　　者噬之猶如治小獄決小罪可謂度德而量力者
　　也然其德威終不足以服人適足以招怨懟而致
　　悔吝以其刑既小是以止於小吝而无大咎也鄭
　　氏周官注以小物全乾為腊馬氏以有骨謂之胏
　　其義最得之毒害也猶人不勝其噬而疾作也(易/説)
　　漢上朱氏曰鳥獸全體乾之為腊噬之最難者也
　　九四不正間於上下之際强梗者也艮為黔喙之
　　屬離為雉日熯之腊肉之象六三位不當以柔噬
　　剛刑人而不服必反傷之故遇毒毒坎險也何以
　　知坎為毒師曰以此毒天下謂坎也小吝者六三
　　位不當而柔也然无咎者動則正兊見坎毁强梗
　　去矣兊口噬也荀爽曰噬腊謂四也(易/傳)
　　新安朱氏曰腊肉謂獸腊全體骨而為之者堅韌
　　之物也隂柔不中正治人而人不服為噬腊遇毒
　　之象占雖小吝然時當噬嗑於義為无咎也(本/義)
　　東萊吕氏曰六三以隂居陽處不當位自不正而
　　欲正人難矣哉然而彼有罪惡之可誅則當誅之
　　而不宥在我亦自无咎聖人言此真有深意存乎
　　其間何者噬腊肉而遇毒當於此知正己之道雖
　　吝而无咎小人有惡從而治之在我則實无罪聖
　　人不長小人之惡之意也聖人之言譬如倉公扁
　　鵲用一藥而治二病立一言而正彼己其意深矣
　　(易/説)
九四噬乾胏得金矢利艱貞吉象曰利艱貞吉未光也
　伊川先生曰九四居近君之位當噬嗑之任者也四
　已過中是其間愈大而用刑愈深也故云噬乾胏胏
　肉之有聫(一无/聫字)骨者乾肉而兼骨至堅難噬者也噬
　至堅而得金矢金取剛矢取直九四陽德剛直為得
　剛直之道雖用剛直之道利在克艱其事而貞固其
　守則吉也九(一无/九字)四剛而明體陽而居柔剛明則傷
　於果故戒以知難居柔則守不固故戒以堅貞剛而
　不貞者有矣凡失剛者皆不貞也在噬嗑四最為善
　　凡言未光其道未光大也戒於(一作/以)利艱貞葢其
　所不足也不得中正故也(並易/傳)
　横渠先生曰五為隂柔故喻乾胏能守正得剛直之
　義故艱貞吉其德光大則其貞非艱也(易/説)
　　龜山楊氏曰九四合一卦言之則為間者也以爻
　　言之則居大臣之位任除間之責者也易之取象
　　不同類如此夫處羣隂之中當除間之責其任難
　　勝矣故有噬乾胏之象焉胏肉之有骨者堅而難
　　噬也噬胏而得金矢以剛克遇之也葢剛過中故
　　有金矢之象焉夫用獄之道君子所宜盡心也一
　　之以剛直則獄有不得其情者故利艱貞吉孔子
　　曰聽訟吾猶人也必也使無訟乎雖利艱貞未能
　　使无訟也故曰未光也(易/説)
　　白雲郭氏曰先人曰胏肉之乾堅强難噬者也噬
　　嗑皆以柔而四為頤中之間上下二隂三五之所
　　同欲以噬者也故在訟則為難聽之訟在獄則為
　　難折之獄而九四以剛明而聽之能得其情者也
　　古者以兩造禁民訟以兩造聽之而无所偏受則
　　不直者自反而民訟禁矣入束矢於朝不直則入
　　其矢所以懲不直也以兩劑禁民獄而无偏信則
　　不信者自反而民獄禁矣入鈞金三日乃致于朝
　　不信則入其金所以懲不信也方九四之聽訟也
　　既得其矢則不直者自反而服其非又得其金則
　　不信者自反而服其罪則難折之獄既折而得其
　　情矣尚且曰利艱貞吉則人之於獄訟其可易言
　　之哉故曰刑者侀也侀者成也死者不可復生刑
　　者不可復續言一成而不可變也故於聽之始也
　　如此之審於其成也則又可知矣雍曰九四有至
　　難之噬而得束矢鈞金猶曰利艱貞吉者曽子所
　　謂如得其情則哀矜而勿喜葢聖人明慎欽恤之
　　意也雖然刑期于无刑必也使无訟如是則得金
　　矢亦安足以為聖人之光哉所謂聽訟猶人者也
　　帝堯之光被四表文王之光于四方其道有大於
　　此者矣故孔子之象以九四為未光也(易/説)
　　漢上朱氏曰附骨之肉謂之胏胏古文作􁀵横渠
　　謂五也六五柔中有剛在二剛之中日熯之乾胏
　　之象胏比腊為易比膚為難九四剛直不撓往則
　　克之得金矢也乾變為金巽為木坎為矯為弓離
　　為兵矯木施金加於弓上矢也金剛矢直噬之則
　　剛直行矣四五易坎毁成頤噬乾胏得金矢也九
　　四不正動而正唯恐其不正不正不足以噬故利
　　艱貞乃吉不然則凶艱貞乃吉者以其道未光道
　　光則安用艱貞哉或曰五君位四噬之可乎曰噬
　　嗑爻辭取上下相噬明用刑難易而已不以君位
　　言之卦五不以君位言者六卦訟也噬嗑也恒也
　　遯也明夷也旅也訟不言君者人君不以聽訟為
　　主故風美召伯頌言臯陶而已恒不言君者君道
　　不可以柔為恒遯不言君者君不可遯也明夷不
　　言君者失君之則也旅不言君者君不可以旅也
　　春秋天王居于鄭書出諸侯去國書奔噬嗑決獄
　　有司之事非人君之職若以五為君則二大夫三
　　公四侯相噬何哉易不可一端盡也(易/傳)
　　新安朱氏曰胏肉之帶骨者與胾通周禮獄訟入
　　鈞金束矢而後聽之九四以剛居柔得用刑之道
　　故有此象言所噬愈堅而得聽訟之宜也然必利
　　於艱難正固則吉戒占者宜如是也(本/義)　荆公已
　　嘗引周禮鈞金之説　問噬嗑得金矢不知古人
　　獄訟要鈞金束矢之意如何先生曰這不見得想
　　是詞訟時便令他納此教他无切要底事不敢妄
　　來又問如此則不問曲直一例出此則實有寃枉
　　者亦懼而不敢訢矣先生曰這箇須是大切要底
　　事古人如平常事又别有所在如劑石之類　問
　　九四利艱貞六五貞厲皆有艱難正固危懼之意
　　故皆為戒占者之辭先生曰亦是爻中元自有此
　　道理大抵纔是治人彼必為敵不是易事故雖時
　　位卦德得用刑之宜亦須以艱難正固處之至於
　　六三噬腊肉遇毒則是所噬者堅韌難合六三以
　　隂柔不中正而遇此所以遇毒而小吝然此亦是
　　合當治者但難治耳治之雖小吝終无咎也(並語/録)
　　東萊吕氏曰九四此爻為間最大大凡噬乾胏乾
　　肉皆去間之理也九四為間既大須用力深則所
　　得亦大大抵人情當患難未平之時則克艱其事
　　及患難既平之後則忘其艱貞故聖人特於此致
　　戒後漢董卓為漢大間王允誅之至其終而不能
　　艱貞漢遂復亂正此爻之所戒也(易/説)
六五噬乾肉得黄金貞厲无咎象曰貞厲无咎得當也
　伊川先生曰五在卦愈上而為噬乾肉反易於四之
　乾胏者五居尊位乗在上之勢以刑於下其勢易也
　在卦將極矣其為間甚大非易嗑也故為噬乾肉也
　得黄金黄中色金剛物五居中為得中道處剛而四
　輔以剛得黄金也五无應而四居大臣之位得其助
　也貞厲无咎六五雖處中剛然實柔體故戒以必貞
　固而懷危厲則得无咎也以柔居尊而當噬嗑(一作/堅)
　之時豈可不貞固而懷危懼哉(一作忘/危懼也)　貞厲所以
　能无咎者以所為得其當也所謂當居中用剛而能
　守正慮危也(並易/傳)
　　龜山楊氏曰人君任天下之重而以柔居之欲除
　　天下之間噬之亦難矣故有乾肉之象焉然據天
　　下之利勢噬之雖難與噬乾胏則異矣居中而處
　　剛得黄金也噬乾肉得黄金雖不當位而居中則
　　不過處剛則不茹得當也其除間也能勝其任矣
　　故於貞厲而无咎(易/説)
　　兼山郭氏曰六五聽獄之道兩造具備師聽五辭
　　五辭簡孚正于五刑五刑不簡正于五罰五罰不
　　服正于五過五過之疵惟官惟反惟内惟貨惟來
　　然噬嗑之義有審克之斷无五過之疵可以明于
　　刑之中率乂于民非彝者也故噬乾肉得黄金亦
　　庶幾居中之得也尚且曰貞厲无咎何也曽子曰
　　上失其道民散久矣如得其情則哀矜而勿喜孔
　　子曰聽訟吾猶人也必也使无訟乎故六五之貞
　　厲才得當而已質之虞芮質厥成其亦未優乎(易/説)
　　白雲郭氏曰先人曰噬嗑之義有審克之斷无五
　　過之疵可以明于刑之中率乂于民棐彝者也故
　　噬乾肉得黄金亦庶幾居中之得也又曰六五之
　　貞厲才得當而已質之虞芮質厥成其亦未優乎
　　雍曰乾肉之噬易於乾胏六五柔而用中有可噬
　　之道故得黄金然猶貞厲者葢未能盡為君之道
　　故也觀舜命臯陶作士而戒以无刑孔子與仲由
　　折獄而自任以无訟葢君道无事於獄不必有乾
　　肉之噬矣(易/説)
　　漢上朱氏曰噬上也上剛而居柔離日熯之乾肉
　　之象乾肉比膚為難比胏為易五與上易成兊口
　　故曰噬乾肉黄中色離中之坤也上乾變為金故
　　曰得黄金言自五噬上噬之亦難噬之而服則於
　　剛為得中矣九居五貞也故曰貞五未易上有强
　　不能噬於正為厲於德為有咎噬上九而當雖厲
　　終无咎也故曰厲无咎得當也得當者於五剛中
　　為當也或曰用刑言噬何也曰此聖人之深意也
　　夫示之德讓使人安於至足之分則不爭不爭則
　　无訟今物至於噬而後合德下衰矣噬之當也猶
　　愧乎无訟矧噬之有不當乎末流之禍怨亂並興
　　反復相噬且萬物同體而使物至於噬自噬之道
　　也故四之剛直上九之剛未免於噬夫子曰必也
　　使无訟乎叔向曰三辟之興皆由叔世聖人之意
　　不其深乎(易/傳)
　　新安朱氏曰噬乾肉難於膚而易於腊胏者也黄
　　中色金亦謂鈞金六五柔順而中以居尊位用刑
　　於人人无不服故有此象然必貞厲乃得无咎亦
　　戒占者之辭也(本/義)
　　東萊吕氏曰剛在四則為直而已五得中則為剛
　　中大抵剛直中正之道本自我有患不能去其為
　　間者耳間既去則所得非自外來(易/説)
上九何校滅耳凶象曰何校滅耳聰不明也
　伊川先生曰上過乎尊位无位者也故為受刑者居
　卦之終是其間大噬之極也繫辭所謂惡積而不可
　揜罪大而不可解者也故何校而滅其耳凶可知矣
　何負也謂在頸也　人之聾暗不悟積其罪惡以至
　於極古人制法罪之大者何之以校為其无所聞知
　積成其惡故以校而滅傷(一无/傷字)其耳誡聰之不明也
　(並易/傳)
　　藍田吕氏曰頤中有物四之謂也三與五為四所
　　間皆欲噬而合之故四爻皆言噬六二噬六三六
　　三六五噬九四九四復噬六三六五凡噬遇柔則
　　易膚與乾胏是也遇剛則難腊肉乾肉是也二下
　　乗剛噬柔過分至於滅鼻然噬而求合不失乎中
　　故无咎六三以隂居陽位既失當所以遇毒然物
　　之所間不可不噬雖以失當小吝不進卒能噬之
　　故无咎九四一卦之體已為之間上下二隂噬之
　　雖易理苟不直不能无凶故鈞金束矢必得其直
　　利於艱貞然後獲吉不足光也六五以隂處陽以
　　柔噬剛雖正而厲也居中得直故得黄金以中噬
　　不中雖厲而當故无咎也腊比乾肉禽獸全體有
　　骨堅焉其噬也難五以上噬下故易三以下噬上
　　故難
　　龜山楊氏曰為間之極至於惡積而罪大以其聰
　　不明也使之聞過而改寧至是夫(易/説)
　　白雲郭氏曰小人不積小善不去小惡終至於不
　　可揜不可解之際故有何校滅耳之凶則其聰之
　　不明可知也葢能明善惡安危之戒必无是凶矣
　　然初六滅鼻上九滅耳或以滅為刑而疑之獨孔
　　氏以為滅没也葢屨校何校則刑也屨校桎其足
　　也桎大而没趾也何校械其首也械大而没耳也
　　噬膚之易而深噬焉自没其鼻用力之過也此皆
　　没之義也若以滅耳為刵滅鼻為劓滅趾為剕則
　　上九復不為凶而初二又不為无咎也書註劓刵
　　輕刑也考之吕刑剕辟為重故漢重斬趾同於棄
　　市方初九小懲固不當斷趾上九罪大復不當輕
　　刑以是知三者言滅皆非刑也初二无咎上九則
　　凶葢戒之於蚤故終為无咎上九已極雖戒亦晚
　　矣然則械其首者安知終不麗于大辟乎故為重
　　刑也(易/説)
　　漢上朱氏曰四坎為耳上九之三巽為木巽見坎
　　毁何校滅耳也上九有耳不明乎善罪大惡積陷
　　於凶而不知宜曰耳不聰而曰聰不明何也坎水
　　離火日月之光火外景也於目為視水内景也於
　　耳為聽視聽之用无非明也氣交則通精併則専
　　瞶者専視併耳之用於目也瞽者専聽併目之用
　　於耳也上之三離目毁无見善之明又不能専聽
　　是聰復不明何校滅耳責其有耳之形无耳之用
　　也(易/傳)
　　新安朱氏曰何負也過極之陽在卦之上惡極罪
　　大凶之道也故其象占如此滅耳葢罪其聽之不
　　聰也若能審聽而蚤圖之則无此凶矣(本/義)
　　東萊吕氏曰上九為惡之大一至於此為桀紂為
　　盜跖皆以不能聽人之言也(易/説)
　
　
　
　
　
　
　
　
　
　
　
　合訂刪補大易集義粹言卷二十五
欽定四庫全書
　合訂删補大易集義粹言卷二十六
　　　　　　　　　　頭等侍衛納喇性德編
䷔(離下/艮上)
　伊川先生曰賁序卦嗑者合也物不可以苟合而已
　故受之以賁賁者飾也物之合則必有文文乃飾也
　如人之合聚則有威儀上下物之合聚則有次序行
　列合則必有文也賁所以次噬嗑也為卦山下有火
　山者草木百物之所聚也下有火則照見其上草木
　品彚皆被其光彩有賁飾之象故為賁也(易/傳)
賁亨小利有攸往
　伊川先生曰物有飾而後能亨故曰无本不立无文
　不行有實而加飾則可以亨矣文飾之道可増其光
　彩故能小利於進也(易/傳)
　　藍田吕氏曰賁致飾以文也
　　白雲郭氏曰伊川曰賁飾之道非能増其實也能
　　加之文而已又曰理必有對待生生之本也有上
　　則有下有此則有彼有質則有文自然之理也一
　　則不立二則為文非知道者孰能識之凡卦有以
　　二體之義及二象成者如屯取動乎險中與雲雷
　　訟取上剛下險與夫天與水違行是也有取一爻
　　者柔得位而上下應之曰小畜柔得尊位大中而
　　上下應之曰大有是也有取二體又取消長之義
　　者雷在地中復山附於地剥是也有取二象兼取
　　二爻變者風雷益又取損上益下山下有澤損又
　　取損下益上是也有以二象成卦又取爻義者夬
　　之剛決柔姤之柔遇剛是也有以用成卦者巽乎
　　水而上水井木上有火鼎是也有以形為象者山
　　下有雷頤頤中有物曰噬嗑是也此成卦之義也
　　如剛上柔下損上益下據成卦而言非謂卦中升
　　降也如訟无妄云剛來非謂自上體而來也凡柔
　　居五者皆云柔進而上行柔居下者也居尊位是
　　進而上行也非謂自下體而上也先儒謂賁本泰
　　卦豈有乾坤重而為泰又由泰而變之理乎雍曰
　　賁自泰來雖取六二上九之變其實主文明之道
　　者六二而已故彖釋賁亨則曰柔來文剛其文有
　　異於噬嗑所謂剛柔分也小利有攸往以上九雖
　　變而非主卦之爻是以小利而已(易/説)
　　新安朱氏曰賁飾也卦自損來者柔自三來而文
　　二剛自二上而文三自既濟而來者柔自上來而
　　文五剛自五上而文上又内離而外艮有文明而
　　各得其分之象故為賁占者以其柔來文剛陽得
　　隂助而離明於内故為亨以其剛上文柔而艮止
　　於外故小利有攸往(本/義)
　　東萊吕氏曰伊川曰合而後有文此説甚好小利
　　有攸往當㸔小字雖如賁之文章亦止於小利有
　　攸往而已(易/説)
彖曰賁亨柔來而文剛故亨分剛上而文柔故小利有
攸往天文也文明以止人文也觀乎天文以察時變觀
乎人文以化成天下
　伊川先生曰卦為賁飾之象以上下二體剛柔交相
　(一作/相交)為文飾也下體本乾柔來文其中而為離上體
　本坤剛往文其上而為艮乃為山下有火止於文明
　而成賁也天下之事无飾不行故賁則能亨也柔來
　而文剛故亨柔來文於剛而成文明之象文明所以
　為賁也賁之道能致亨實由飾而能亨也分剛上而
　文柔故小利有攸往分乾之中爻往文於艮之上也
　事由飾而加盛由飾而能行故小利有攸往夫往而
　能利者以有本也賁飾之道非能増其實也但加之
　文彩耳事由文而顯盛故為小利有攸往亨者亨通
　也往者加進也二卦之變共成賁義而彖分言(一无/言字)
　上下各主一事者葢離明足以致亨文柔又能小進
　也天文也文明以止人文也此承上文言隂陽剛柔
　相文者天之文也止於文明者人之文也止謂處於
　文明也質必有文自然之理理必有對待生生之本
　也有上則有下有此則(一作/必)有彼有質則有文一不
　獨立二則為文非知道者孰能識之天文天之理也
　人文人之道也　天文謂日月星辰之錯列寒暑隂
　陽之代變觀其運行以察四時之遷改也　人文人
　理之倫序觀人文以教化天下天下成其禮俗乃聖
　人用賁之道也賁之象取山下有火又取卦變又柔
　來文剛剛上文柔凡卦有以二體之義及二象而(一/无)
　(而/字)成者如屯取動乎險中與雲雷訟取上剛下險與
　天水違行是也有取一爻者成卦之由也柔得位而
　上下應之曰小畜柔得尊位大中而上下應之曰大
　有是也有取二體又取消長之義者雷在地中復山
　附于地剥是也有取二象兼取二爻交變為義者風
　雷益兼取損上益下山下有澤損兼取損下益上是
　也有既以二象成卦復取爻之義者夬之剛決柔姤
　之柔遇剛是也有以用成卦者巽乎水而上水井木
　上有火鼎是也鼎又以卦形為象有以形為象者山
　下有雷頤頤中有物曰噬嗑是也此成卦之義也如
　剛上柔下損上益下謂剛居上柔在下損於上益於
　下據成卦而言非謂就卦中升降也如訟无妄云剛
　來豈自上體而來也凡以柔居五者皆云柔進而上
　行柔居下者也乃居尊位是進而上也非謂自下體
　而上也卦之變皆自乾坤先儒不達故謂賁本是泰
　卦豈有乾坤重而為泰又由泰而變之理下離本乾
　中爻變而成離上艮本坤上爻變而成艮離在内故
　云柔來艮在上故云剛上非自下體而上也乾坤變
　而為六子八卦重而為六十四皆由乾坤之變也(並/易)
　(傳/)　古者學為文否曰人見六經便以謂聖人亦作
　文不知聖人亦(一作/只)攄發胷中所藴自成文耳所謂
　有德者必有言也曰游夏稱文學何也曰游夏亦何
　嘗秉筆學為辭章也且如觀乎天文以察時變觀乎
　人文以化成天下此豈辭章之文也(劉元承/手編)
　　藍田吕氏曰剛柔相錯自然之文文明以止人為
　　之文文明不止則文必勝質名存實喪不可以化
　　成天下
　　龜山楊氏曰賁飾也文无所止則无所致飾焉文
　　明而麗乎止卦之所以為賁也凡賁之道能為之
　　文而已不能増其質也柔來文剛有其質矣故亨
　　剛上而文柔天文也由是而變化生焉故觀此足
　　以察時變傳曰器以藏禮禮以藏器則文明止矣
　　此人文也故觀此足以化成天下(易/説)
　　兼山郭氏曰王輔嗣曰互體不足推及卦變變又
　　不足推至五行一失其原巧愈彌甚甚哉斯言之
　　過也互體卦變其來尚矣將一切而去之不可也
　　且賁之成卦變自泰來上六之柔下文於九二之
　　剛九二之剛上文於上六之柔故曰柔來而文剛
　　故亨分剛上而文柔故小利有攸往是則剛柔上
　　下相錯而相文天文人文備於此矣此言不可誣
　　也而鄭康成之徒又謂離為日天文也艮為石地
　　文也天地二文交相飾焉成賁葢在天成象在地
　　成形无一物不相文今纔得之二象而已故經曰
　　日月麗乎天百穀草木麗乎土率由是也惟人也
　　内之於一身外之於庶物因其理而節文之所謂
　　文明以止是也故君尊臣卑君南嚮臣北面父坐
　　子立兄先弟後夫唱婦隨上行之以為教下化之
　　以成俗豈出於或使之然哉葢本於上下相文自
　　然而止耳故觀乎天文則有日中星鳥宵中星虚
　　而知東作西成之序薄蝕之異精祲之祥而知吉
　　凶水旱之變則時變可知也觀乎人文則二南之
　　道麟趾騶虞之應則化成可知矣故謂氷火土石
　　風雨露雷不如剛柔相摩八卦相盪之為博也斗
　　振天而進日違天而退者不如日往則月來寒往
　　則暑來之為約也故君子惟易可以盡心焉(易/説)
　　白雲郭氏曰先人曰鄭康成輩謂離為日天文也
　　艮為石地文也天地二文交相飾焉成賁葢在天
　　成象在地成形无一物不相文今纔得之二象而
　　已故經曰日月麗乎天百穀草木麗乎土則凡麗
　　乎天地者无非文也惟人則内之於一身外之於
　　庶物因其理而節文之所謂文明以止是也故君
　　尊臣卑君南面臣北面父坐子立兄先弟後夫唱
　　婦隨上行之以為教下化之以成俗一本於上下
　　相文自然而止耳故觀乎天文則日中星鳥宵中
　　星虚而知東作西成之序時變可知也觀乎人文
　　則二南之道麟趾騶虞之應化成可知矣故謂水
　　火土石風雨露雷不如剛柔相摩八卦相盪之為
　　博也斗振天而進日違天而退不如日往則月來
　　寒往則暑來之為約也故君子惟易可以盡心焉
　　雍曰王氏有言互體不足遂及卦變變又不足推
　　至五行一失其原巧愈彌甚此言卦變不可用也
　　及觀輔嗣解賁之彖辭則曰坤之上六來居二位
　　柔來文剛之義也乾之九二分居上位分剛上而
　　文柔之義也如此則賁自泰來乃卦變也故正義
　　曰今謂此卦本泰卦故也是以隨蠱噬嗑賁之彖
　　皆以卦變為主臨川則云艮乾德之所成離坤道
　　之所成如此則亦可為旅亦可為諸卦葢諸卦皆
　　自乾坤索而成今獨言於離下艮上之賁者以自
　　乾下坤上之泰來不得與諸卦同也且賁飾也交
　　相飾謂之賁柔來而文剛則剛為質而柔為文也
　　以剛為質而柔文之得中得正此六二所以亨賁
　　也分剛上而文柔則柔為質而剛為文也以柔為
　　質而剛文之又非中正之位可小事而已此上九
　　所以小利有攸往也然由二卦之變論之則以六
　　二上九二爻為主是為乾坤之變文也地道无成
　　而代有終則是地來文天天往文地皆以天為主
　　地在其中耳故獨曰天文也由一卦之成論之則
　　上體為艮下體為離是為艮離之成文也故曰文
　　明以止人文也天文主二卦之變人文由一卦之
　　成故觀乎天文者可察時變觀乎人文者能化成
　　天下此聖人觀賁之卦以用賁之道也以是知乾
　　坤相文而獨歸之天葢包羲畫乾之道也艮離因
　　變而得人文葢文王重卦之道也天人之分見矣
　　(易/説)
　　漢上朱氏曰賁本泰也坤之上六來居於二以一
　　柔而文二剛則柔得中而亨文柔德也故曰賁亨
　　九二分而往於上以一剛而文二柔剛不得中而
　　柔得中小者之利也然剛不往則小者无以濟之
　　不能文矣故曰小利有攸往柔來文剛而得中分
　　剛上而文柔柔者亦得中上下相文而不失乎中
　　則賁也非過飾也故曰賁賁者文飾之道曰往曰
　　來者往來相錯因其質而文之易傳曰質必有文
　　自然之理理必有對待生生之本也有上則有下
　　有此則有彼有質則有文一不獨立二則為文以
　　天文言之无非剛柔交錯隂陽之精在地象物成
　　列光耀離合皆剛柔也日陽也而為離月隂也而
　　為坎緯星動者陽也而太白辰星為隂經星不動
　　者隂也而析木鶉首為陽北斗振天二極不動故
　　曰天文也以人文言之坤來文乾而成離坤文而
　　離明文明也艮止也父剛子柔君剛臣柔夫剛婦
　　柔朋友者剛柔之合長幼者剛柔之序五者交錯
　　粲然成文天理也非人為也上下内外尊卑貴賤
　　其文明而不亂各當其分而止矣文明以止則禍
　　亂不生災害不作故日月軌道五星順序萬物自
　　遂天文人文其理一也故曰文明以止人文也此
　　合乾坤剛柔艮離兩體而言賁也聖人觀乎天文
　　則知剛柔有常矣故南面而立視昬旦之星日月
　　之次以知四時寒暑之變春震秋兊泰之時也夏
　　離冬坎賁之時也泰易為賁四時互變時變之象
　　也觀乎人文知天下之情必麗乎中正中正者理
　　之所當得者也故彰之車服明之藻色天下自化
　　矣柔麗乎中正者化成天下之道也乾天也二變
　　艮成也二柔麗乎中正也仰觀天文俯觀人文不
　　順乎天則反求乎人文而已矣此推原卦變以盡
　　賁之道也在卦氣為八月故太𤣥準之以飾(易/傳)
　　又曰賁自泰來坤上之乾二乾二之坤上剛柔相
　　文故曰賁天𤣥地黄𤣥黄者天地之雜也夫子筮
　　賁愀然其色不平曰以其雜乎所謂雜者即乾上
　　坤下相文之爻也　又曰星月之光皆離之陽也
　　故坎離以中相易而賁分剛上而文柔　又曰王
　　弼注賁曰坤之上六來居二位柔來文剛之義也
　　乾之九二分居上位分剛上而文柔之義也此即
　　卦變也而弼力詆卦變是終日數十而不知二五
　　也(並叢/説)　又曰徐氏云天文也上脫剛柔交錯四
　　字故彖總而釋之剛柔交錯天文也文明以止人
　　文也王昭素胡安定皆用此義石徂徠不然之曰
　　彖解亨小利有攸往中間更無異文即言天文者
　　言剛柔也者天之文也天之文即剛柔二氣也二
　　氣交錯成天之文柔來文剛分剛上而文柔者天
　　文也臣曰日為陽月為隂嵗熒惑鎮為陽太白辰
　　為隂斗魁為陽尾為隂天南為陽北為隂東為陽
　　西為隂日月東行天西轉日自牽牛至東井分剛
　　上而文柔也月自角至璧柔來而文剛也五星東
　　行有遲有速北斗西行昬明迭建二十八宿分配
　　五行各有隂陽四時隠見至於中外之宫无名之
　　星河漢之精皆發乎隂陽者也則二氣交錯成天
　　之文信矣(天文/圖説)
　　新安朱氏曰賁亨亨字疑衍天文也以卦變釋卦
　　辭剛柔之交自然之象故曰天文先儒説天文上
　　當有剛柔交錯四字理或然也文明以止又以卦
　　德言之止謂各得其分化成天下極言賁道之大
　　也(本/義)　賁彖辭先儒云天文也上有剛柔相錯四
　　字恐是有之方與下文相似且得分曉(語/録)
　　東萊吕氏曰彖天下之人先須㸔其基本如何剛
　　本强也文之以柔故无不亨柔本弱也文之以剛
　　則小利有攸往文者文飾之也因其質之厚薄而
　　加飾耳文王聖人也得尚父佐輔之故為大聖人
　　之事業伊尹周公聖人也所佐者太甲成王而已
　　則亦止於太甲成王之事業日月星辰雲漢之章
　　天之文也父子兄弟君臣朋友人之文也此理之
　　在天人常昭然未嘗滅没人惟不加考究則不見
　　其為文耳此一段當㸔觀字唯能觀察此理則在
　　天者可以知時變在人者可以化成天下也(易/説)
象曰山下有火賁君子以明庶政无敢折獄
　伊川先生曰山者草木百物之(一无/之字)所聚生也火在
　其(一无/其字)下而上照庶類皆被其光明為賁飾之象也
　君子觀山下有火明照之象以修明其庶政成文明
　之治而无果敢於折獄也折獄者人君之所致慎也
　豈可恃其(一无/其字)明而輕自用乎乃聖人之用心也為
　戒深矣象之所取惟以山下有火明照庶物以用明
　為戒而賁亦自有无敢折獄之義折獄者専用情實
　有文飾則没其情矣故无敢用文以折獄也(易/傳)
　横渠先生曰无敢折獄者明不兼於下民未孚也故
　止可明政以示民耳(易/説)
　　藍田吕氏曰山下有火可以燭乎細微而不可以
　　及遠庶政之目細微不遺獄情逺而難知也
　　龜山楊氏曰文明以止賁之象也觀文明之象則
　　可以明庶政用文非折獄之義也(易/説)
　　白雲郭氏曰本乎天者親上火之性也本乎地者
　　親下山之德也山在上而親下火在下而親上是
　　又相飾成文之象也聖人之德无加於明文明如
　　此故可以明庶政然无敢折獄者有其象而无其
　　才故也噬嗑以離明而明罰豐以離明而折獄賁
　　之文明是有其象也噬嗑動而明豐明以動而賁
　　文明以止是无其才也且噬嗑與賁皆有頤中有
　　物之象而賁无除間之義者葢動則閒當除而止
　　則不能除間也洪範曰龜筮共違于人用靜吉用
　　作凶亦猶為間雖一而有動止不同之義也(易/説)
　　漢上朱氏曰山下有火託物以明異乎晉之自昭
　　明德也賁飾之象君子體之以明庶政者初二三
　　四正坤為衆政者正也无敢折獄者折獄之道在
　　於用常人吉士哀矜獄情不恃明察也不尚文飾
　　也或曰噬嗑亦明也明罰何也曰噬嗑六三九四
　　六五上九不正不正者罰之賁无敢折獄下四爻
　　正也庶政明而後折獄乃无枉濫(易/傳)
　　新安朱氏曰山下有火明不及逺明庶政事之小
　　者折獄事之大者内離明而外艮止故取象如此
　　(本/義)　問山下有火賁君子以明庶政无敢折獄本
　　義云明庶政是明之小者无折獄是明之大者此
　　専是就象取義伊川説此則又就賁飾上説不知
　　二説可相備否先王曰明庶政是就離上説无敢
　　折獄是就艮上説離明在内艮止在外則是事之
　　小者可以用明折獄是大事一折便了有止之義
　　明在内不能及他故止而不敢折也大凡就象中
　　説則意味長若懸空説道理雖説得去亦不甚親
　　切也　問賁君子以明庶政无敢折獄先生曰此
　　與旅卦都説刑獄事但爭艮與離之在内外故其
　　説相反止在外明在内故明政而不敢折獄止在
　　内明在外故明慎用刑而不留獄又曰麄言之如
　　今州縣治獄禁勘審覆自有許多節次過乎此而
　　不決便是留獄不及乎此而決便是敢於折獄書
　　云要囚至于旬時他自是有許多時日此一段與
　　周禮秋官同意　山下有火賁(離下/艮上)内明外止雖
　　然内明是个止殺底明所以不敢用其明以折獄
　　此與山上有火旅君子以明慎用刑而不留獄正
　　相反賁内明外止旅外明内止(艮下/離上)故其象不同
　　如此　僴問苟明見其情罪之是非亦何難於折
　　獄曰是他自有个象如此遇著此象底便用如此
　　然獄亦自有十三八棒便了底亦有須待囚訊鞫
　　勘録問結證而後了底書曰要囚服念五六日至
　　于旬時丕蔽要囚周禮秋官亦有此數句便是有
　　合如此者若獄未具而決之是所謂敢折獄也若
　　獄已具而留之不決是所謂留獄也不留獄者謂
　　囚訊結證已畢而即決之也(並語/録)
　　東萊吕氏曰山下有火賁火在山下山上草木皆
　　被其光彩是以謂之賁賁文也山下有火山上方
　　有光輝猶文章必從根極中來聰明不可恃人多
　　恃其聰明以折獄故失之於過君子雖聰明而不
　　敢自恃其明故於獄无敢折大抵无敢折獄者非
　　謂延淹退縮也乃周詳審察常若不明者之所為
　　故曰无敢折獄(易/説)
初九賁其趾舎車而徒象曰舎車而徒義弗乗也
　伊川先生曰初九以剛陽居明體而處下君子有剛
　明之德而在下者也君子在无位之地无所施於天
　下惟自賁飾其所行而已趾取在下而所以行也君
　子修飾之道正其所行守節處義其行不苟義或不
　當則舎車輿而寧徒行衆人之所羞而君子以為賁
　也舎車而徒之義兼於比應取之初比二而應四應
　四正也與二非正也九之剛明守義不近與於二而
　逺應於四舎易而從難如舎車而徒行也守節義君
　子之賁也是故君子所賁世俗所羞世俗所貴(一作/賁)
　君子所賤以車徒為言者因趾與行為義也　舎車
　而徒行者於義不可以乗也初應四正也從二非正
　也近舎二之易而從四之難舎車而徒行也君子之
　賁守其義而已(並易/傳)
　横渠先生曰文明之德以貴居賤修飾於下故曰賁
　其趾義非苟進故曰舎車而徒(易/説)
　　藍田吕氏曰居賁之時以剛居下其體文明致飾
　　於其足者也致飾其足不可汚以不義不義之車
　　不若行之潔也
　　龜山楊氏曰居一卦之下趾之象也賁其趾徒行
　　之象也不為臣不見諸侯故召之則不往往役義
　　也故庶人召之亦往舎車而徒者也君子之自賁
　　其行豈有待乎外哉守義不渝而已故軒車不容
　　巷子貢以為愧仁義之慝輿馬之飾原憲不為也
　　此舎車而徒之謂歟(易/説)
　　白雲郭氏曰趾在下者也徒行賤者之事也皆初
　　之象也君子以義為榮而不以徒行為辱舎生取
　　義尚有之況車徒之間乎是以古之人禄以天下
　　弗顧繫馬千駟弗受一介不以與人一介不以取
　　諸人惟義所在而已故初九以賤自居舎車而徒
　　所謂窮不失義者矣雖徒行也乃以義飾其趾者
　　乎二之虚中猶載我者也舎二應四義弗乗也若
　　夫小人不義而乗盜之招也雖慶氏之車何有於
　　我哉孔子曰不義而富且貴於我如浮雲孟子曰
　　萬鍾不辨禮義而受之萬鍾於我何加焉充舎車
　　而徒之義則義不可勝用然後孔孟之學可得而
　　至也(易/説)
　　漢上朱氏曰艮為指初在下體之下動而應足趾
　　也坤為輿二坎為輪車也四震為大塗為足足趾
　　行乎大塗者徒行也初九於六二為近於六四為
　　逺舎二車弗乗寧徒行而弗辭者六二非正應義
　　弗乗也夫車所以賁其行義弗當乗而乗之辱也
　　非賁也是以寧徒行雖跣足賁也古之人有弗肯
　　乗人之車緩步以當車者守義故也(易/傳)
　　五峯胡氏曰季氏使閔子騫為費宰閔子騫曰善
　　為我辭焉如有復我者則吾必在汶上矣王烈寓
　　於遼東公孫度欲以為吏烈為商賈以自穢乃免
　　(易外/傳)
　　新安朱氏曰剛德明體自賁於下為舎非道之車
　　而安於徒步之象占者自處當如是也君子之取
　　舎決於義而已(本/義)
　　東萊吕氏曰大抵人皆以外物為光華而君子必
　　思所以久逺之道初九一爻本當從二之甚近不
　　以二光華可慕而逺從四則知久逺之道在此矣
　　夫舎車而徒非謂有車而不之乗以義之不當故
　　也象又恐人以道義自負驕富貴羞王公故又曰
　　義弗乗葢曰吾非輕富貴車服為不足道但義不
　　當乗之耳義當乗則乗之矣若義之所在而乗之
　　則亦足以光華此足以見君子不有外物之意(易/説)
六二賁其須象曰賁其須與上興也
　伊川先生曰卦之為賁雖由兩爻之變而文明之義
　為重一實賁之主也故主言賁之道飾於物者不能
　大變其質也因其質而加飾耳故取須義須隨頤而
　動者也動止惟繫於(一无/於字)所附猶善惡不由於賁也
　二之文明唯為賁飾善惡則繫其質也　以須為象
　者謂其與上同興也隨上而動動止惟繫所附也猶
　加飾於物因其質而賁之善惡在其質也(並易/傳)
　横渠先生曰賁其須起意在上也(易/説)
　　藍田吕氏曰須以柔附其上為上之賁者也
　　龜山楊氏曰離麗也隂麗乎陽也二雖為文明之
　　主然以隂麗陽而已其為賁也不能為无有須之
　　象焉須附頤而生與上俱興者也(易/説)
　　兼山郭氏曰安定先生謂須待也君子之道不可
　　以躁進也葢上下相文之時六二以文明而麗乎
　　下柔順中正无私无應靜而有待物必有致飾者
　　夫待而後應與上同興夫何咎焉不曰吉凶初无
　　失得故也(易/説)
　　白雲郭氏曰先人曰安定先生謂須待也君子之
　　道不可以躁進也葢上下相文之時六二以文明
　　而麗乎下柔順中正无私无應靜而有待物必有
　　致飾者雍曰以王輔嗣之清談猶以須為上附之
　　物獨安定以為須待然後賁之六二可得而言也
　　六二文明之主也有待而興智之事也然其須也
　　乃所以為賁歟與上興者柔而无應故須九三剛
　　為之助則可興於君矣(易/説)
　　漢上朱氏曰二言賁飾之道毛在頤曰須在口曰
　　髭在頰曰髯三有頤體二柔在頤下須之象二三
　　剛柔相賁賁其須也夫文不虛生譬之須生於頤
　　血盛則䌓滋血衰則減耗非増益為之飾與上興
　　也與相與也二三相賁而成震起也柔道上行有
　　興之象是故冠弁衣裳黼黻文章彫琢刻鏤𤣥黄
　　之飾因其有尊卑貴賤之實而明之實既不同其
　　文亦異不豐不殺惟其稱也棘子成曰質而已矣
　　何以文為不知文待質而後興也(易/傳)
　　五峯胡氏曰六二文明賁之主其質隂柔隨質之
　　善惡而賁之耳故不能變其質也如叔孫通制禮
　　儀因漢髙所能行者而已(易外/傳)
　　新安朱氏曰二以隂柔居中正三以陽剛而得正
　　皆无應與故二附三而動有賁須之象占者宜從
　　上之陽剛而動也(本/義)
　　東萊吕氏曰大凡有本則有文夫人之須不離於
　　頤頷文生於本无本之文則不足貴(易/説)
九三賁如濡如永貞吉象曰永貞之吉終莫之陵也
　伊川先生曰三處文明之極與二四二隂間處相賁
　賁之盛者也故云賁如如辭助也賁飾之盛光彩潤
　澤故云濡如光彩之盛則有潤澤詩云麀鹿濯濯永
　貞吉三與二四非正應相比而成相賁故戒以常永
　貞正賁者飾也賁飾之事難乎常也故永貞則吉三
　與四相賁又下比於二二柔文一剛上下交賁為賁
　之盛也賁飾而不常且非正(一有/則字)人所陵侮也故戒
　能永貞則吉也其賁既常而正誰能陵之乎(並易/傳)
　横渠先生曰上下皆柔无物陵犯然不可邪妄自肆
　故永貞然後終保无悔(易/説)
　　藍田吕氏曰賁如濡如賁之盛也居文明之極處
　　二隂之間交錯成文至於潤澤可謂盛矣上陵下
　　替文不明也知文明之盛别嫌明微等威以辨守
　　是不變至於悠久物莫之陵也
　　龜山楊氏曰九三剛得位有其質矣而間乎二隂
　　之間上下交賁之故曰賁如濡如也居文明之極
　　為二隂所濡非正固而移其質則凶之道也故惟
　　永正乃吉永正則其守固矣非二隂所能移也其
　　孰能陵之(易/説)
　　白雲郭氏曰三以剛德居文明之極其不待致飾
　　而賁於自然者故曰賁如也濡如有相與之義二
　　足以飾三而三亦所以飾二之須也賁之時上下
　　相文二三既以剛柔盡須濡之義得賁之道矣能
　　永保而固守何吉如之終孰得而陵之哉相與非
　　其道多致陵此言致飾故終莫之陵也(易/説)
　　漢上朱氏曰六二以柔賁剛賁如也九三坎體以
　　剛賁柔坎水濡之澤潤而有光耀濡如也剛柔相
　　賁文飾之盛禮之致隆者也然二非正應以近相
　　得故相賁相濡以成文九三守正不動二亦柔麗
　　乎中正故吉三賁將變動而失正則上且自外而
　　陵之禮者法之大分去爭奪之道也永正誰能陵
　　之今夫富商之財足以金玉其車文錯其服而木
　　楗葦藩過於朝而不歉者知禮法之不可以干也
　　苟失其正乗其間者有競心焉安能自免於淩轢
　　乎故終莫之陵者永貞之吉三下卦之終三不動
　　永貞之象(易/傳)
　　五峯胡氏曰三處文明之極陽竒隂耦陽居其中
　　隂陽交合情文恱澤賁之盛也如舜得十六相文
　　王得四友漢髙得三傑光武得二十八將唐太宗
　　得房杜王魏君臣相輔光被天下後世而膏澤下
　　於斯民賁如濡如也方世之亂英雄角逐君擇其
　　臣臣擇其君非素有定分也皆以情義意氣決相
　　從耳苟不長守正固而繼之以疑阻猜嫌則君臣
　　必不相保未有能終者也安得吉如陳靈之殺洩
　　冶趙遷之殺李牧袁紹之殺田豐是也終為人所
　　陵辱矣(易外/傳)
　　新安朱氏曰一陽居二隂之間得其賁而潤澤者
　　也然不可溺於所安故有永貞之戒(本/義)
　　東萊吕氏曰九三居内卦之極又有離體故為文
　　明之極故曰賁如濡如然又曰永貞吉何也葢文
　　之極須當守以正大凡有文之人自為人所重而
　　此象乃曰終莫之陵者此葢有説文士雖為人所
　　愛而亦為人所薄若唐之王楊盧駱雖有文采終
　　為人薄者以不正故耳若孔子孟子非不文也而
　　後人仰之莫不肅然而敬者以其永正也六經之
　　文亦然(易/説)
六四賁如皤如白馬翰如匪寇婚媾象曰六四當位疑
也匪寇婚媾終无尤也
　伊川先生曰四與初為正應相賁者也本當賁如而
　為三所隔故不獲相賁而皤如皤白也未獲賁也馬
　在下而動者也未獲相賁故云白馬其從正應之志
　如飛故云翰如匪為九三之寇讎所隔則婚媾遂其
　相親矣己之所乗與動於下者馬之象也初四正應
　終必獲親第始為其間隔耳　四與初相逺而三介
　於其間是所當之位為(一无/為字)可疑也雖為三寇讎所
　隔未得親於婚媾然其正應理直義勝終必得合故
　云終无尤也尤怨也終得相賁故无怨尤也(並易/傳)
　横渠先生曰以隂居隂性為艮止故志堅行潔終无
　尤累(易/説)
　　藍田吕氏曰六四以隂居隂當乎位質也以四應
　　初剛柔相錯文也雖與初應而近比九三近而不
　　相得以為已寇賁如者欲應初也皤如者安於當
　　位以辟寇也有是疑也故或文或質然潔白其行
　　以待之寇卒不可得而犯則婚媾諧矣
　　龜山楊氏曰剛上文柔而為艮艮止也剛止乎上
　　而四居其下未獲賁也故賁如皤如皤白也雖未
　　獲賁而從上之志已行矣故曰白馬翰如言從之
　　疾也然分剛文柔雖止乎上匪宼也是乃婚媾也
　　終必獲賁矣故无尤也(易/説)
　　白雲郭氏曰賁雖剛柔相文然陽道常饒故足以
　　兼人隂道常乏故有受飾之理四雖自飾矣亦有
　　皤如之質將受物之飾猶六二之須丘園之賁皆
　　虚已待物之象也初九以剛强之才飾其趾而來
　　翰如之馬也馬之來所以飾四之皤四亦以飾馬
　　之白皆有受飾之質而交相文也此其所以為賁
　　也凡剛自内進柔必疑之葢力不足而居上常懼
　　人之宼已也初以剛下柔而來應匪宼也婚媾之
　　道也六四雖多懼懷疑終何尤哉伊川云翰從之
　　疾也(易/説)
　　漢上朱氏曰六四初九以正相賁也六四之柔下
　　賁初九賁如也初九之剛上賁六四成巽六二為
　　須巽為白皤如也言初之賁四純白相賁飾也六
　　四當位伏巽為不果有疑志也四所以疑者初間
　　於三坎為盜盜據内外之際四有乗剛之險初四
　　未獲賁也雖未獲賁而應之志其疾如白馬翰如
　　飛騰而赴之匪九三之寇則遂婚媾矣初離為雉
　　之四巽為雞翰如也翰剛爻也震為作足之馬震
　　變巽故曰白馬翰如震長男離中女男女合故曰
　　婚媾純白无偽誰能間之始疑而終合故曰終无
　　尤也四之所尤者三也三下卦之終(易/傳)
　　新安朱氏曰皤白也馬人所乗人白則馬亦白矣
　　四與初相賁者乃為九三所隔而不得遂故皤如
　　而其往求之心如飛翰之疾也然九三剛正非為
　　宼者也乃求婚媾耳故其象如此當位疑謂所當
　　之位可疑也終无尤謂若守正而不與亦无它患
　　也(本/義)　言此爻无所賁飾其馬亦白也言无飾之
　　象如此(語/録)
　　東萊吕氏曰六四白馬翰如此一句須當㸔且四
　　與初為正應為九三之剛間隔故未婚媾初四雖
　　為九三間隔然其從正應之志如馬之飛故後必
　　合凡人之於事其所當合者終不為人所間然亦
　　不可以為當合而不思慮也必如馬之飛翰而後
　　可(易/説)
六五賁于丘園束帛戔戔吝終吉象曰六五之吉有喜
也
　伊川先生曰六五以隂柔之質密比於上九剛陽之
　賢隂比於陽復无所係應從之者也受賁於上九也
　自古設險守國故城壘多依丘坂丘謂在外而近且
　髙者園圃之地最近城邑亦在外而近者丘園謂在
　外而近者指上九也六五雖居君位而隂柔之才不
　足自守與上之剛陽相比而志從焉獲賁於外比之
　賢賁于丘園也若能受賁於上九受(一作/隨)其裁制如
　束帛而(一无/而字)戔戔則雖其柔弱不能自為為可吝少
　然能從於人成賁之功終獲其吉也戔戔翦裁分裂
　之狀帛未用則束之故謂之束帛及其制為衣服必
　翦裁分裂戔戔然束帛喻六五本質戔戔謂受人翦
　製而成用也其資於人與蒙同而蒙不言吝者葢童
　蒙而賴於人乃其宜也非童幼而資賁於人為可吝
　耳然享其功終為吉也　能從人以成賁之功享其
　吉美是有喜也(並易/傳)
　横渠先生曰隂陽相因物所阜生柔中之德比於上
　九上九敦素因可恃而致富雖為悔(一作/隘)吝然獲其
　吉也其道上行故曰丘園(易/説)
　　藍田吕氏曰六五賁飾之時以處尊位致乎文者
　　也以柔居中其體則止文極知反能止乎中矣飾
　　乎丘園樹藝而已家給人足束帛所以戔戔既知
　　反本則不妄費能知吝而終吉者也文多滅質反
　　飾其本以止乎中而保吉故可喜也
　　龜山楊氏曰先王備禮廣樂藻飾治具所以賁天
　　下也六五柔履尊位而賁于丘園則所賁小矣束
　　帛戔戔用禮薄矣非人君所以賁天下之道也故
　　吝夫丘園已所有也六二正應之象然二為文明
　　之主而五賁之得所賁矣故終吉而有喜(易/説)
　　兼山郭氏曰丘園以地言之則生財之本也以人
　　言之則尚德之人也夫得賢者則能立太平之基
　　亦致治之本也故六五致飾於本其末有不盛者
　　乎尚且束帛以卷之不嫌於損少亦儉而用禮之
　　意也儉而用禮則生物不匱而賢者不以没禮傷
　　廉而違之故終有喜也彼致飾於物至於窮侈極
　　美與夫得賢於畎畝之中幡然改曰使是君為堯
　　舜之君者可同言之哉(易/説)
　　白雲郭氏曰六五為賁之主及于丘園所飾逺矣
　　非若二三之須濡初四之私應也其道豈不廣且
　　大哉聖人不遐遺之義也逺且不遺況邇者乎丘
　　園尚及之況朝廷之上乎故商之賁也及於耕築
　　周之賁也及於漁釣賁于丘園乃所以飾天下國
　　家非特下飾窮士而已束帛戔戔幣聘之禮湯聘
　　伊尹文王聘吕望實幣帛箱篚之意也子夏傳云
　　三元二纁象隂陽為束帛或以戔戔為多何哉馬
　　氏云戔戔委積貌許慎以戔從二戈蓋謂有相次
　　不一之意四方聘賢前後相望於道如有次非一
　　所也然以幣聘賢猶為吝道故孟子言仁人不可
　　以貨取而在禮不廢故賢者至而終吉也人君與
　　天下之喜莫喜於得賢故君子能長育人材則天
　　下喜樂之而詩人於得賢與賢育材之際未嘗不
　　以喜樂壽考終之蓋六五之吉有喜之義也先儒
　　多以賁于丘園為聘士獨王氏孔氏以為國之道
　　不尚華侈而貴儉約其說不同然書言野无遺賢
　　詩有考槃在澗在阿之刺則丘園冝為賢者窮處
　　之地必曰賁于丘園蓋示无遺賢之意為國之道
　　孰大於此孰美於此天下之治孰不本於此故在
　　賁之時為君道之至廣大也在易言于野于郊于
　　陸于陵之類皆誠為郊野陵陸何獨假丘園以為
　　質素也況質素為上九之事六五正當賁之盛大
　　之時言賁之盛大无過於得賢及逺為國之休光
　　若從王孔二家說云賁飾於束帛珍寶則質素之
　　道乃隕落若設飾于丘園質素之所束帛乃戔戔
　　衆多此務在積帛之多即管墨喜利之學貪鄙小
　　道豈足以充賁之六五之義乎在節之彖曰節以
　　制度不傷財不害民聖人之崇尚節儉恐傷財害
　　民而已非有望於束帛珍寶之多也聖人所寶惟
　　賢苟有意於束帛戔戔之多又安足以為聖人也
　　哉故非聘賢之君不足以當六五之位王氏之言
　　害義孔氏膠於爻象无待士之文丘園之義幾不
　　復聞矣(易/說)
　　漢上朱氏曰艮為山為果蓏山半為丘而有果蓏
　　丘園也五尊位柔中外資上九之賢故曰賁于丘
　　園坤為帛艮手束之束帛五兩坤數也三𤣥二纁
　　天地竒耦之文上五相賁之象戔戔委積貌坤為
　　衆束帛其上多而委積用之以外聘故曰束帛戔
　　戔夫五得尊位當賁天下六二不應近比上九吝
　　道也然柔中厚禮上九自外賁之始吝而終吉正
　　則吉也隂陽得位曰喜上來賁五陽得位而正喜
　　豈偽為之哉好賢樂善有得於誠心故曰六五之
　　吉有喜也(易/傳)
　　五峯胡氏曰徳宗陸䞇(易外/傳)
　　新安朱氏曰六五柔中為賁之主敦本尚實得賁
　　之道故有丘園之象然隂性吝嗇故有束帛戔戔
　　之象束帛薄物戔戔淺小之意人而如此雖可羞
　　吝然禮奢寜儉故得終吉(本/義)　問賁于丘園束帛
　　戔戔吝終吉曰當賁飾華盛之時而安于丘園樸
　　陋之事其道雖可吝而終則有吉也　問六五之
　　吉何以有喜曰終吉所以有喜　問賁于丘園束
　　帛戔戔吝終吉曰上兩句只是當來卦辭非主事
　　而言看如何用皆有這个道理　或曰賁于丘園
　　安定作敦本說荅云某意正要如此或以戔戔為
　　盛多之貌曰非也戔戔者淺小之義凡淺字箋字
　　皆從戔　問淺小是儉之義否曰然所以下文云
　　吝終吉吝雖不好看然終却吉　伊川此卦傳大
　　有牽强處束帛解作翦裁恐无此理且如今將束
　　帛之說示人敎人解人決不思慮從翦裁上去
　　賁于丘園是人務實底束帛戔戔是賁得不甚大
　　所以說吝兩句是兩意　問九五賁于丘園是柔
　　中居尊敦本尚實故有賁于丘園之象然隂性吝
　　嗇故有束帛戔戔之象戔戔淺小貌人而如此雖
　　可羞吝然禮奢寜儉故得終吉此與程傳指丘園
　　為上九者如何先生曰舊說多作以束帛聘在外
　　之賢但若如此說則與吝終吉文義不恊今程傳
　　所指亦然蓋戔戔自是淺小之意如從水從戔則
　　為淺從人從戔則為俴從貝從戔則為賤皆淺小
　　意程傳作翦裁已是迀迴又說丘園更覺牽强如
　　本義所說却似與吝終吉文義稍協又問白賁无
　　咎上得志也何謂得志先生曰居卦之上在事之
　　外不假文飾而有自然之文便自優游自得也黄
　　銖曰如本義說六五上九兩爻却是賁極反本之
　　意先生曰六五已有反本之漸故曰丘園又曰束
　　帛戔戔至上九白賁則反本而復於无飾矣蓋皆
　　賁飾之象也　又曰賁于丘園是務農為本之義
　　　問伊川解賁于丘園指上九而言看來似好蓋
　　賁三隂皆受賁於陽不應此爻獨異而作敦本務
　　實說也先生曰如何丘園便能賁人束帛戔戔它
　　解作翦裁之象尤艱曲說不去這八字只平白在
　　這裏若似他說則曲折多意思逺舊說指上九作
　　髙尚隠于丘園之賢而用束帛之禮聘召之若不
　　用某說則此說似近它將丘園作上九之象束帛
　　戔戔作翦裁分裂之象則與象意大相逺也　問
　　賁六五賁于丘園是在艮體故安止于丘園而不
　　復有外賁之象先生曰雖是止體亦是上比於九
　　漸漸到極處若一向賁飾去亦自不好須是收斂
　　方得又問敦本務實莫是反樸還淳之義否先生
　　曰賁取賁飾之義它今却來賁田園為農圃之事
　　當賁之時似若鄙吝然儉約終得吉吉則有喜故
　　象云有喜也(並語/録)
　　東萊吕氏曰大凡居君位者當使我裁制於人不
　　可受人之裁制今六五雖居君位而隂柔之才不
　　足自守故求上九之賢而資比之故云吝然自知
　　其才柔弱不足有為而資求於人與不求者固異
　　矣故曰終吉(易/說)
上九白賁无咎象曰白賁无咎上得志也
　伊川先生曰上九賁之極也賁飾之極則失於華偽
　唯能質白其賁則无過飾之咎白素也尚質素則不
　失其本真所謂尚質素者非无飾也不使華没實耳
　　白賁无咎以其在上而得志也上九為得志者在
　上而文柔成賁之功六五之君又受其賁故雖居无
　位之地而實尸賁之功為得志也與它卦居極者異
　矣既在上而得志處賁之極將有華偽失實之咎故
　戒以質素則无咎飾不可過也(並易/傳)
　横渠先生曰上(一作/止)而居髙潔无所累為物所貴故
　曰上得志也(易/說)
　　藍田吕氏曰上九以陽居上至白之象也畫繪之
　　事後素功極乎藻絢必尚素功者衆色淆亂非白
　　无以别之也畫繪至於素功飾之道盡矣上之志
　　得矣
　　龜山楊氏曰賁无色色色者也白賁受色者也惟
　　无色為能賁有質為能受上九賁之極也剛止乎
　　上有其質矣而文明麗之受賁者也故无咎而得
　　志(易/說)
　　兼山郭氏曰上九見素抱樸成徳之始也明白入
　　素成徳之終也雜卦曰賁无色也孔子曰先進於
　　禮樂野人也後進於禮樂君子也如用之則吾從
　　先進又曰文勝質則史質勝文則野文質彬彬然
　　後君子聖人之於質文何如此之相戾也曰聖人
　　之尚質自然之質也聖人之貴文當文之文也故
　　曰忠信禮之質也義禮禮之文也苟无忠信不可
　　以虚拘者此也如賁之文隂陽上下之相文自然
　　之文也至於文明而不以止人為之偽也人為之
　　偽殆不若白賁之為得也禮曰有以文為貴者有
　　以素為貴者天子龍衮諸侯黼大夫黻士元衣纁
　　裳天子之冕朱緑藻十有二旒諸侯九上大夫七
　　下大夫五士三此以文為貴也有以素為貴者至
　　恭无文父黨无容大圭不琢大羹不和大路素而
　　越席犧尊䟽布鼏樿杓此以素為貴也然後知質
　　者自然之質文者當文之文孔子曰惡衣服而致
　　美乎黻冕卑宫室而盡力乎溝洫禹吾无閒然矣
　　此之謂也故三代之王忠質相先救時之弊也方
　　賁之時上下相文則文既勝矣白賁无咎其救僿
　　之道歟然則人之文也率歸之偽可乎曰文明以
　　止人文也至於偽何可尚也詩云綿蠻黄鳥止于
　　丘隅子曰於止知其所止可以人而不如鳥乎為
　　人君止於仁為人臣止於敬為人子止於孝為人
　　父止於慈與國人交止於信未有不知止者也故
　　孔子之筮曰白冝止白黒宜止黒其有取而言之
　　哉(易/說)
　　白雲郭氏曰先人曰賁之文隂陽上下之相文自
　　然之文也至於文明而不以止人為之偽也人為
　　之偽殆不若白賁之為得也禮有以文為貴者有
　　以素為貴者孔子曰惡衣服而致美乎黻冕卑宫
　　室而盡力乎溝洫禹吾無閒然矣此之謂也故三
　　代之王忠質相先救時之弊也方賁之時文既勝
　　矣白賁无咎其救僿之道歟然則人之文也率歸
　　之偽可乎詩云綿蠻黄鳥止于丘隅子曰於止知
　　其所止可以人而不如鳥乎為人君止於仁為人
　　臣止於敬為人子止於孝為人父止於慈與國人
　　交止於信未有不知止者也知止則誠而无偽矣
　　雍曰大哉白賁之義也立徳之始也治天下之本
　　也且以一性言之天命之謂性也聖人懼其質而
　　近於禽獸故假賁飾以文之文之不已於是乎窮
　　人欲而滅天理是豈人之性也哉知白賁之義則
　　知天命之性知天命之性則知率性之道知率性
　　之道則知修道之教此中庸之道所以立也以天下
　　言之則忠之弊救以質質之弊救以文文之不已其
　　弊僿矣大者驕奢滛泆於其上小者放辟邪侈於其
　　下是豈聖人之教哉知白賁之道則救僿以忠於以
　　繼周雖百世可知此三代之治可以復也不然則君
　　臣上下沈湎滛泆卿士師師非度從流忘反尚何
　　化成天下之有乎故彖言文明以止所以止其初
　　上九言白賁无咎所以復其終其義一也方未賁
　　之時則白賁為非既賁之後乃无咎矣此獨上九
　　之事故象言上得志蓋得上九之志也(易/說)
　　漢上朱氏曰上九賁之極有不賁者焉聖人因天
　　地自然之文立王制為天下之大隆是非之封界
　　分職名象之所起也其志在於著誠去偽使人各
　　由其情不失本真矣末流之弊尚文勝質而本真
　　衰焉豈賁飾之初志哉志者動於中之謂也上九
　　變動反三三有伏巽而離體離者乾再索而成巽
　　之變也巽為白離為文有色生於無色故曰白賁
　　白質也賁文也五色本於素五味本於淡五聲本
　　於虛質者文之本上九變動而反本則文何由勝
　　咎何由有我志得矣故曰大禮必簡至敬无文然
　　貴本之謂文親用之謂理兩者合而成文以歸太
　　一夫是之謂大隆故酒醴之美𤣥酒明水之尚黼
　　黻文繡之美䟽布之尚莞簟之安而蒲越稾鞂之
　　尚丹漆雕幾之美而素車之尚荀子曰禮始於脫
　　成於文終於稅夫終則有始質者文之始上九之
　　白賁文在其中矣變而通三代損益之道是以无
　　咎而得志不然事生送死而无敬文墨子之道烏
　　得為无咎賁四至上其變皆以巽人文相賁以禮
　　讓為本(易/傳)
　　新安朱氏曰賁極反本復於无色善補過矣故其
　　象占如此(本/義)　白賁无咎据剛上文柔是不當說
　　自然而卦之取象不恁地拘各自說一義　問白
　　賁无咎曰賁飾之事太盛則有咎所以處太盛之
　　終則歸於白賁勢當然也(語/録)
　　東萊吕氏曰上九伊川曰惟能質白其賁則无過
　　飾之咎此一過字須當看(易/說)
　合訂刪補大易集義粹言卷二十六
欽定四庫全書
　合訂删補大易集義粹言卷二十七
　　　　　　　　　　頭等侍衛納喇性德編
䷖(坤下/艮上)
　伊川先生曰剥序卦賁者飾也致飾然後亨則盡矣
　故受之以剥夫物至于文飾亨之極也極則必反故
　賁終則剥也卦五隂而一陽隂始自下生漸長至于
　盛極羣隂消剥于陽故為剥也以二體言之山附于
　地山髙起地上而反附著于地頽剥之象也(易/傳)
　　東萊吕氏曰賁者飾也致飾然後亨則盡矣以致
　　飾為亨則其亨盡矣譬如花開方其未開之時固
　　有无窮之意及其一開之後則殘謝而已豈復有
　　餘藴哉(易/説)
剥不利有攸往
　伊川先生曰剥者羣隂長盛消剥于(一作/一)陽之時衆
　小人剥喪於(一无/於字)君子故君子不利有所往唯當巽
　言晦迹隨時消息以免小人之害也(易/傳)
　　白雲郭氏曰剥有二道有民剥君小人剥君子民
　　之剥君不過厚百姓以自薄為安宅順止之道小
　　人剥君子則毋與爭利藏器待時而已潛龍勿用
　　内文明而外柔順艱正晦其明儉德辟難遯之時
　　義皆君子遇剥之義也剥之卦辭獨言不利有攸
　　往者遇剥无它説焉懼君子以道自任與小人校
　　也(易/説)
　　新安朱氏曰剥落也五隂在下而方生一陽在上
　　而將盡隂盛而陽消落九月之卦也隂盛陽衰小
　　人壯而君子病又内坤而外艮有順時而止之象
　　故占得之者不可以有所往也(本/義)
彖曰剥剥也柔變剛也不利有攸往小人長也順而止
之觀象也君子尚消息盈虚天行也
　伊川先生曰剥剥也謂剥落也柔變剛也柔長而剛
　剥也夏至一隂生而漸長一隂長則一陽消至于(一/无)
　(于/字)建戍則極而成剥是隂柔變剛陽也隂小人之道
　方長盛而剥消于(一作/剛)陽故君子不利有所往也
　君子當剥之時知不可有所往順時而止乃能觀剥
　之象也卦有順止之象乃處剥之道君子當觀而體
　之君子尚消息盈虚天行也君子存心消息盈虚之
　理而能順之乃合乎天行也理有消衰有息長有盈
　滿有虚損順之則吉逆之則凶君子隨時敦尚所以
　事天也(並易/傳)
　横渠先生曰處剥之時順止以觀天理之消息盈虚
　(易/説)
　　龜山楊氏曰剥剥也隂剥陽也五隂上行小人之
　　長極矣有爵賞以導其前刑威以驅其後中才而
　　下孰不變而從之乎雖有剛明之資葢將遜言屈
　　身以避害亦理勢然也夫剛柔之往來相為屈伸
　　天行也柔能變剛惟剥之時為然非特相為屈伸
　　而已君子於是時順而止之可也往斯害矣夫坤
　　順而艮止剥之成象也觀剥之象則知所以治剥
　　矣東漢之君子不知出此引姦凶而授之柄卒至
　　俱傷兩敗而國隨以亡葢有以取之也夫寒暑之
　　變天且不能暴為之況於人乎然君子之尚消息
　　盈虚无時而不然獨於剥言者葢當是時存亡之
　　機間不容息與它卦異故也(易/説)　或問臺諫官如
　　何作曰剥之彖曰不利有攸往小人長也順而止
　　之觀象也君子尚消息盈虚天行也夫君子之於
　　小人方其進也不可以驟去觀剥之象斯可見矣
　　剥坤下而艮上坤順也艮止也此天理之不可易
　　者也順而止之其漸而非暴之謂乎隂陽之氣消
　　息盈虚必以其漸君子所尚葢在於此(荆州/語録)
　　白雲郭氏曰伊川曰山附于地圯剥之象雍曰剥
　　落也剛過久而柔落之卦之所以為剥也自初至
　　五剥五剛而為柔剥之極也一陽順于下而止于
　　上僅足以避害而已故不利有攸往然衆柔剥剛
　　其害為難避君子觀順止之象而行順止之道故
　　能處剥之時也消息盈虚天道之運君子所尚之
　　道也當陽消隂息進盛而剥是為天道自然之運
　　君子何尤焉不過於觀象順止俟時而已(易/説)
　　漢上朱氏曰剥本乾隂侵陽進而剥之柔剥乎剛
　　下剥其上回邪剥正道小人剥君子剛為柔變故
　　曰剥剥也柔變剛也此以五隂剥陽言剥也剥而
　　不已一陽僅存小人既長君子道消往亦无與何
　　所之哉當巽言屈身避害而已故曰不利有攸往
　　小人長也此以上九言剥也聖人患君子不往人
　　道將絶故又發其義曰順而止之坤順艮止也止
　　小人之道當順其理而止之乃可以止葢以象觀
　　之剥極當止之時五變隂陽有可反之理剥反晉
　　晉反大有而乾體復矣天道之行消於巽息於兊
　　盈於乾虚於坤消極則息盈久則虚君子尚之與
　　時偕行能柔能剛任理而已矣漢唐之季小人道
　　長諸賢不能順而止之悉力以抗小人是以无成
　　功王弼謂强亢激拂觸忤以隕身身既傾焉功又
　　不就非君子之所尚也故曰順而止之觀象也君
　　子尚消息盈虚天行也此以艮坤二體剥復升降
　　明處剥之道也在卦氣為九月故太𤣥準之以割
　　鄭康成以萬物零落謂之剥者論卦氣也彖言象
　　者三剥也鼎也小過也剥小過卦變之象也卦變
　　自辟卦言之坤變復六變而成乾乾變姤六變而
　　成坤自反對言之復姤變十二卦遯否臨泰變四
　　十八卦自下而變也觀剥之象則知之矣自相生
　　言之復姤五變成十卦臨遯五復五變成二十四
　　卦泰否三復三變成十八卦上下相變也觀小過
　　之象則知之矣鼎互體之象也卦以隂陽虚實剛
　　柔竒耦交錯互變於六爻之中而象其物宜觀鼎
　　之象則知之矣觀是三者易之象舉積此矣(易/傳)
　　又剥之彖曰柔變剛也純乾之卦而柔變之一變
　　為姤二變為遯三變為否四變為觀五變為剥此
　　變卦見于易者也隂陽升降變而為六十四(叢/説)
　　新安朱氏曰剥剥也以卦體釋卦名義言柔進于
　　陽變剛為柔也不利有攸往以卦體卦德釋卦辭
　　(本/義)　問龜山云消息盈虚天且不能暴為之去小
　　人亦不可驟如何曰只看時如何不可執天亦有
　　迅雷風烈之時(語/録)
象曰山附於地剥上以厚下安宅
　伊川先生曰艮重於坤山附於地也山髙起於地而
　反附著於地圯剥之象也上謂人君與居人上者觀
　剥之象而厚固其下以安其居也下者上之本未有
　基本固而能剥者也故上(一作/山)之剥必自下下剥則
　上危矣為人上者知理之如是則安養人民以厚其
　本乃所以安其居也書曰民惟邦本本固邦寧(易/傳)
　　藍田吕氏曰剥浸以衰而將落也山崩則附于地
　　髙者雖下而其基固矣君子有取焉厚下安宅皆
　　所以固基也
　　廣平游氏曰山附於地則山頽之象山至於頽則
　　以下不厚而上危故也(易/説)
　　龜山楊氏曰小人之剥必自下始浸而至乎上君
　　子知所以厚下則无所措其剥矣乃可以安宅也
　　(易/説)
　　白雲郭氏曰以剛柔言之則天道盈虚消息所以
　　有剥自卦才言之則順而止之為處剥之道由象
　　言之則山附於地者剥也厚下安宅者處剥之道
　　也彖象之義不一而足象言上者非獨君后也凡
　　居上者皆當然也語曰百姓足君孰與不足是亦
　　厚下之道厚下所以安宅也夫知幾君子未必至
　　於剥之時也不幸而至是不過厚下俟時而已(易/説)
　　漢上朱氏曰山剥而附於地則其下厚矣為人上
　　者觀此故裕民崇本務厚其下是乃安宅不傾之
　　道書曰民惟邦本本固邦寧(易/傳)
　　新安朱氏曰僴問上以厚下安宅者安於禮義而
　　不遷否曰非也厚下者乃所以安宅如山附於地
　　地厚所以山安其居而不摇人君厚下以得民則
　　其位亦安而不搖猶所謂本固邦寧也(語/録)
初六剥牀以足蔑貞凶象曰剥牀以足以滅下也
　伊川先生曰隂之剥陽自下而上以牀為象者取身
　之所處也自下而剥漸至于身也剥牀以足剥牀之
　足也剥始自下故為剥足隂自下進漸消蔑於(一无/於字)
　貞正凶之道也蔑无也謂消亡於正道也(一作消亡/正道也一)
　(作消亡/於正也)隂剥陽柔變剛是邪侵正小人消君子其凶
　可知　取牀足為象者以隂侵没陽於下也滅没也
　侵滅正道自下而上也(並易/傳)
　　龜山楊氏曰剥自下而上惟厚下為可以安宅安
　　民所以厚下也牀人所安也足牀所恃以為安者
　　也剥牀以足則蔑厚下之道也故凶小人剥民以
　　自厚得志則害加乎人天下之凶也及夫進而位
　　乎上則下已不厚矣亦非所以自安也故其卒至
　　於剥廬而无所容其凶豈不已甚乎小人如此亦
　　足以戒矣(易/説)
　　白雲郭氏曰剥自下興也故初言剥牀以足剥以
　　厚下而安牀雖僅可安身亦非厚下之道況剥其
　　足者乎既失厚下之道則下已滅矣然剥之初而
　　未甚也所以蔑貞則凶言貞固不滅則无凶矣詩
　　曰載寢之牀故處牀為求安之道剥言牀亦見道
　　之无乎不在也(易/説)
　　漢上朱氏曰劉牧讀剥牀以足蔑案六四曰剥牀
　　以膚則剥牀以足當為句絶坤變乾也坤西南方
　　也初動成巽巽為木設木于西南之奥乾人藉之
　　牀之象也剥以其足寢其上者危矣初有伏震震
　　為足隂之剥陽必自下始蔑无之也无君子之正
　　則凶矣象曰滅者滅盡也无君子之正者以滅盡
　　之也小人之害正如此(易/傳)
　　新安朱氏曰剥自下起滅正則凶故其占如此蔑
　　滅也(本/義)
六二剥牀以辨蔑貞凶象曰剥牀以辨未有與也
　伊川先生曰辨分隔上下者牀之幹也隂漸進而上
　剥至於辨愈蔑於正也凶益甚矣　隂之侵剥於(一/作)
　(剛/)陽得以益盛至於剥辨者以陽未有應與故也小
　人侵剥君子若君子有與則可以勝小人不能為害
　矣惟其无與所以被蔑而凶當消剥之時而无徒與
　豈能自存也言未有與剥之未盛有與猶可勝也示
　人之意深矣(並易/傳)
　横渠先生曰三雖隂類然志應在上二不能進剥陽
　爻徒用口舌間説力未能勝故象曰未有與也然志
　在滅陽故亦云蔑貞凶(易/説)
　　龜山楊氏曰辨牀之幹葢上下之辨也剥止乎辨
　　則剥未及上矣以其无應而未有與也然處羣隂
　　之中其能終无與乎故曰未而已則蔑正之凶理
　　必至也(易/説)
　　白雲郭氏曰伊川曰辨牀之幹所以分上下也輔
　　嗣謂足之上孔氏謂牀身之下足之上分辨之處
　　義皆一也剥牀以辨則其剥進矣未有與者逺陽
　　而无應无以止之也或近陽而有應有以止之安
　　有蔑貞之凶哉天下之患未有不自小至大自微
　　至著苟不能辨之于早未有不至于凶者剥之初
　　二有凶之漸而非凶也三以應而无咎四則凶矣
　　(易/説)
　　漢上朱氏曰鄭康成曰足上稱辨近膝之下屈則
　　相近伸則相逺故謂之辨辨分也崔璟曰辨當在
　　笫足之間牀䏶也巽為木為股艮為指在初為趾
　　二在股趾之間近膝之下股之象䏶即股也隂浸
　　長次及於二猶剥牀至於股也九二无應未有與
　　之者是以小人无所忌憚二當内不失正以自守
　　斯可矣若迫窮禍患蔑所守之正則凶蔑无之也
　　曰蔑貞凶戒六二也剥之方長君子而有與猶可
　　勝也剥而自守其正小人雖勝猶未凶也(易/傳)
　　新安朱氏曰辨牀幹也進而上矣未有與言未大
　　盛(本/義)　問剥之初與二蔑貞凶是以隂滅陽以小
　　人滅君子之正道凶之象也不知只是陽與君子
　　當之則凶為復隂與小人亦自有凶先生曰自古
　　小人滅害君子終必自凶但此爻象只是説陽與
　　君子之凶也(語/録)
六三剥之无咎象曰剥之无咎失上下也
　伊川先生曰衆隂剥陽之時而三獨居剛應剛與上
　下之隂異矣志從於正在剥之時為无咎者也三之
　為可謂善矣不言吉何也曰方羣隂剥陽衆小人害
　君子三雖從正其勢孤弱所應在无位之地於斯時
　也難乎免矣安得吉也其義為无咎耳言其无咎所
　以勸也　三居剥而无咎者其所處與上下諸隂不
　同是與其同類相失於處剥之道為无咎如東漢之
　吕强是也(並易/傳)
　横渠先生曰獨應於陽故反為衆隂所剥然无所咎
　(易/説)
　　龜山楊氏曰以隂居陽不當位也而其志剛矣居
　　不當位而間乎衆隂之中勢不足以有為也隂方
　　剥陽而已獨應之失上下矣於義无咎則吉凶不
　　足言也(易/説)
　　白雲郭氏曰剥之時小人道長之極羣衆剥君子
　　獨六三捨其羣類於上下而應乎陽是捨小人而
　　從君子也所以在道為无咎然則六三之失其類
　　乃所以為有得歟(易/説)
　　漢上朱氏曰上九以剛居一卦之外六三在小人
　　中以柔應剛獨有輔上救亂之志易傳謂漢之吕
　　强是也然上九不當位其勢微弱不能相應而有
　　為失上也衆隂並進三獨為君子初二既剥安能
　　免於衆隂之所剥乎失下也上下皆失三雖不免
　　於剥而義則无咎非特立不懼者能如是乎(易/傳)
　　五峯胡氏曰剥者隂剥陽也三居剛應剛以隂從
　　陽者也昔東漢吕强處閹官之中獨有愛君子憂
　　宗社之心雖身被殺猶有令名故无咎也(易外/傳)
　　新安朱氏曰衆隂方剥陽而已獨應之去其黨而
　　從正无咎之道也占者如是則得无咎上下謂四
　　隂(本/義)
　　東萊吕氏曰六三居羣隂剥陽之時乃獨與上相
　　應則必與上下之羣隂相失也然謂之无咎者處
　　小人之羣必與小人相失然後於君子之道无咎
　　得小人之心必失君子之心得君子之心必失小
　　人之心无兩立之理(易/説)
六四剥牀以膚凶象曰剥牀以膚切近災也
　伊川先生曰始剥于牀足漸至于膚膚身之外也將
　滅其身矣其凶可知隂長已盛陽剥已甚貞道已消
　故更不言蔑貞直言凶也　五為君位剥已及四在
　人則剥其膚矣剥及其膚身垂於亡矣切近於災禍
　也(並易/傳)
　横渠先生曰迫近君位猶自下剥牀至牀之膚將及
　於人也不言蔑正剥道成矣一云五於隂陽之際義
　必上比故以喻膚(易/説)
　　龜山楊氏曰剥牀以足以辨則剥其所安而已未
　　及膚也六四履近尊位則剥及膚矣其災也豈不
　　切近乎(易/説)
　　白雲郭氏曰牀剥而後及其身及其身自膚始六
　　四上體居牀之上則膚矣初二先剥其所安而後
　　有及身之漸不能止之則災及其身矣故直云凶
　　也繫辭言剥窮上反下於此可見(易/説)
　　漢上朱氏曰艮為膚柔而近革六四之象巽為牀
　　剥牀及膚切近災也五君位剥陽至四而乾毁其
　　凶可知象言災者隂長剥陽天也剥道至此三不
　　能止君子其如天何(易/傳)
　　新安朱氏曰隂禍切身故不復言蔑貞而直言凶
　　也(本/義)
六五貫魚以宫人寵无不利象曰以宫人寵終无尤也
　伊川先生曰剥及君位剥之極也其凶可知故更不
　言剥而别設義以開小人遷善之門五羣隂之主也
　魚隂物故以為象五能使羣隂順序如貫魚然反獲
　寵愛於在上之陽如宫人則无所不利也宫人宫中
　之人妻妾侍使也以隂言且取獲寵(一作/親)愛之義以
　一陽在上衆隂有順從之道故發此義　羣隂消(一/无)
　(消/字)剥於(一无/於字)陽以至於極六五若能長率羣隂駢首
　順序反獲寵愛於陽則終无過尤也於剥之將終復
　發此義聖人勸遷善之意深切之至也(並易/傳)
　横渠先生曰六五為上九之膚能下寵衆隂則陽獲
　安而无不利矣異於六三者以其居尊制裁為卦之
　主故不云剥之也終无尤怨者以小人之心不過圖
　寵利而已不以宫人見蓄為恥也隂陽之際近必相
　比六五能上附於陽反制羣隂不使進逼方得處剥
　之善下无剥之之憂上得陽功之庇故曰无不利(易/説)
　　藍田吕氏曰剥之時小人長而君子消六五以柔
　　中居尊位其御小人以柔而不以威者也道以御
　　之小人不失其寵雖曰道長亦莫能害君子者御
　　得其道也
　　龜山楊氏曰五君位也剥至於切近災則極矣不
　　可以有加矣故言人君處剥之道夫魚隂物也貫
　　之則其敘不可亂羣隂順承之象也先王之時六
　　宫各帥其屬以時御敘于王所九嬪掌之御敘于
　　王之燕寢女御掌之而嬪御之職皆列于天官太
　　宰莅之則燕好嬖暱之私不得干其上矣貫魚之
　　象也以是寵之何尤之有夫女子與小人之難養
　　一也先王所以處之无二道焉使羣隂順承如魚
　　然以宫人寵之則无不利矣是亦順而止之之道
　　也若夫付之以心膂之寄借之以威福之重而遽
　　絶之則肘腋之變不可測可不戒之哉(易/説)
　　白雲郭氏曰六五柔得尊位大中為剥之主能御
　　衆隂以承陽者也魚隂類也六五未見其類是以
　　能聫而貫之制於我也雖制於我而在剥无剛決
　　之義故以宫人寵之孔子曰惟女子與小人為難
　　養也然則女子小人為同類御小人以宫人之道
　　斯其宜矣方剥之時小人進長六五知不可決而
　　寵之所謂順剥之時而為止剥之道者也雖然貫
　　衆隂而寵之疑非聖人之道而曰无不利終无尤
　　者葢消息盈虚天之所行君子之所尚雖聖人不
　　能違時特於其間既順以從時而又有止之道以
　　救時耳非若一於順而寵之不知濟時者也安定
　　先生曰以宫人寵但厚之田宅不使竊天下之權
　　則无不利然此謂根蔕之難去者(易/説)
　　漢上朱氏曰巽為魚為繩艮為手持繩下連衆隂
　　貫魚也艮坤為宫止于中也乾為人巽為進退以
　　宫人寵也宫人嬪婦女御之屬古之進御於君者
　　望前先卑望後先尊尊卑迭為進退五得尊位其
　　動也正與上同德下制衆隂若貫魚然咸順于上
　　以宫人寵之使尊卑有序厚恩錫予不及以政寵
　　均則勢分不及以政則无權小大相持乃可為也
　　故无不利六居五宜有尤而以正制小人者盡道
　　終无尤也五有伏兊為口尤之也不然魚脫于淵
　　其能制乎或曰先儒以巽為魚何也曰以重卦離
　　知之包犧氏結繩而為罔罟以佃以漁葢取諸離
　　離中冇巽巽復有離巽為魚以漁也離為雉以佃
　　也魚龍同氣東方鱗蟲龍為之長震為龍木之王
　　氣巽為魚木之廢氣故太𤣥以三八為木為鱗兼
　　震巽言之(易/傳)
　　新安朱氏曰魚隂物宫人隂之美而受制於陽者
　　也五為衆隂之長當率其類受制於陽故有此象
　　而占者如是則无不利也(本/義)
　　東萊吕氏曰六五居羣隂剥陽之首義本當凶然
　　為有一陽在上隂必從陽故五率羣隂順序從陽
　　如貫魚獲寵愛於陽如宫人葢五隂雖小人上御
　　得其道則天下狙詐咸作使(易/説)
上九碩果不食君子得輿小人剥廬象曰君子得輿民
所載也小人剥廬終不可用也
　明道先生曰息訓為生者葢息則生矣一事息則一
　事生中无間斷碩果不食則便為復也寒往則暑來
　暑往則寒來寒暑相推而嵗成焉(劉絢/師訓)
　伊川先生曰諸陽消剥已盡獨有上九一爻尚存如
　碩大之果不見食將見復生之理上九亦(一作一/一作已)變
　則純隂矣然陽无可盡之理變於上則生於下无間
　可容息也聖人發明此理以見陽與君子之道不可
　亡也或曰剥盡則為純坤豈復有陽乎曰以卦配月
　則坤當十月以氣消息言則陽剥(一有/盡字)為坤陽(一有/復字)
　來為復(一有/然字)陽未嘗盡也剥盡於上則復生於下矣
　故十月謂之陽月恐疑其无陽也隂亦然聖人不言
　耳隂道盛極之時其亂可知亂極則自當思治故衆
　心願載於君子君子得輿也詩匪風下泉所以居變
　風之終也理既如是在卦亦衆隂宗陽為共載之象
　小人剥廬若小人則當剥之極剥其廬矣无所容其
　身也更不論爻之隂陽但言小人處剥極則及其廬
　矣廬取在上之象或曰隂陽之消(一作/交)必待盡而後
　復生於下此在上便有復生之義何也夬之上六何
　以言終有凶曰上九居剥之極止有一陽陽无可盡
　之理故明其有復生之義見君子之道不可亡也夬
　者陽消隂隂小人之道也故但言其消亡耳何用更
　言却有復生之理乎　正道消剥既極則人復思治
　故陽剛君子為民所承載也若小人處剥之極則小
　人之窮耳終不可用也非謂九為小人但言剥極之
　時小人如是也(並易/傳)
　横渠先生曰處剥之世有美實而不見採然其德備
　猶為民所載小人處下則剥牀處上則反傷于下是
　終不可用之也(易/説)
　　龜山楊氏曰羣隂剥陽而一剛止乎上碩果不食
　　也剥乾五變也故有碩果之象焉(乾為/木果)然君道也
　　父道也天下不可一日而无也故隂雖上行剛則
　　不食與夬之上六不可長異矣夫坤順而艮止剥
　　之成象也碩果不食者順而有以止之故也坤則
　　順而已矣故履霜堅冰至而卒有疑陽之戰順而
　　无以止之故也故坤之文言曰履霜堅冰至葢言
　　順也然剥終則復亂極則思治當是時君子者民
　　所載也故得輿坤下承之得輿之象也(坤為/大輿)君子
　　而得輿道盛行也小人无所庇其身則剥廬矣夫
　　隂陽之往來屈伸理之必至也小人之為亂至於
　　剥廬而後已葢亦不思而已矣(易/説)
　　白雲郭氏曰果者易食之物也在剥之時君子易
　　傷之象也果之碩大易食而不食君子居剥易傷
　　而不傷者以君子觀剥之象中有順而止之之道
　　足以厚下故終不食也且无君子莫治野人无野
　　人莫養君子君子小人葢相須也輿所以載君子
　　小人之象廬所以庇小人君子之象君子得輿為
　　民所載則有厚下之道故也小人之性自下窮上
　　必剥其廬而後已剥其廬則无以自庇終失所安
　　之象以見小人不可用於天下國家也唯其終不
　　可用而遭時未復故以宫人寵之宜矣能貫之則
　　可窮而寵之亦可貫所以柔服其心毋使為患而
　　已此孔子所以嘆其難養也然君子之剥非自取
　　也小人剥之也故其剥也有漸小人之性不能有
　　物處剥之極必自剥矣是以其亡也忽焉葢自取
　　之速也易於小人女子有順止貫寵之道非達時
　　變者不足以知此(易/説)
　　漢上朱氏曰坤隂剥乾四成巽為木至五成艮為
　　果陽為大衆隂不能剥之碩果也兊為口艮見兊
　　伏不食也君子在外不為小人剥喪之象碩果不
　　食下而復生剥反為復必然之理天地間未嘗一
　　日无陽亦未嘗一日无君子剥終復始間不容髪
　　坤為輿為衆極亂之後五隂奉一陽君子於是得
　　衆而民載之故曰君子得輿民所載也易傳曰詩
　　匪風下泉所以居變風之終也艮為舎乾為天天
　　際在外野也舎在野廬之象陽為君子小人託庇
　　於君子上九剥而為六小人用事自徹其庇至於
　　无所容其軀而在外之君子亦失其所故曰小人
　　剥廬終不可用也(易/傳)
　　新安朱氏曰一陽在上剥未盡而能復生君子在
　　上則為衆隂所載小人居之則剥極於上自失所
　　覆而无復碩果得輿之象矣取象既明而君子小
　　人其占不同聖人之情益可見矣(本/義)　小人剥廬
　　是説隂到這裏時把它這些陽都剥了此是自剥
　　其廬舎无安身已處小人托君子為庇覆若更剥
　　了是自剥其廬舎便不成剥了　先生論易謂聖
　　人作易本為欲定天下之志斷天下之疑而已不
　　是要因此説道理也如人占得這爻便要人知得
　　這爻之象是吉是凶吉便為之凶便不為然如此
　　理却自在其中矣如剥之上九碩果不食君子得
　　輿小人剥廬其象如此謂一陽在上如碩大之果
　　人不及食而獨留於其上如君子在上而小人皆
　　載於下則是君子之得輿也然小人雖載君子而
　　乃欲自下而剥之則是自剥其廬耳葢惟君子乃
　　能覆葢小人必賴君子以保其身今小人欲剥君
　　子則君子亡而小人亦无所容其身如自剥其廬
　　也且看自古小人欲害君子到害得盡後國破家
　　亡其小人曽有存活得者否故聖人象曰君子得
　　輿民所載也小人剥廬終不可用也若人占得此
　　爻則為君子之所為者必吉而為小人之所為者
　　必凶矣其象如此而理在其中却不是因欲説道
　　理而後説象也　問伊川所説剥卦曰公説闗要
　　處未甚分明上纔消下便生且如復卦是一陽有
　　三十分他便從三十日頭逐分累起到得交十一
　　月冬至他一爻已成消時也如此只伊川説欠得
　　幾句説漸消漸長之意　問冬至子之半如何是
　　一陽方生或云冬至子之半是已生成一陽不是
　　一陽方生先生曰冬至方是結算那一陽冬至以
　　後又漸生成二陽過一月却成臨卦坤卦之下初
　　陽已生矣　或問碩果不食伊川謂陽无可盡之
　　理剥於上則生於下无間可容息也變於上則生
　　於下乃剥復相因之理畢竟須經由坤坤卦純隂
　　无陽如此陽有斷滅也何以能生於復曰凡隂陽
　　之生一爻當一月須是滿三十日方滿得那腔子
　　做得一畫成今坤卦非是无陽陽始生甚微未滿
　　那腔子做一畫未成非是坤卦純隂便无陽也然
　　此亦不是甚深奥事但伊川當時解不曽分明道
　　與人故令人做一件大事看　陽无驟生之理如
　　冬至前十月中氣是小雪陽已生三十分之一分
　　到得冬至前幾日須已生到二十七八分到至日
　　方始成一畫不是昨日全无今日一旦便都復了
　　大抵剥盡處便生莊子云造化密移疇克然哉這
　　語自説得好又如列子亦謂運轉亡已天地密移
　　疇覺之哉凡一氣不頓進一形不頓虧亦不覺其
　　成不覺其虧葢隂陽寖消寖盛人之一身自少至
　　老亦莫不然　為其嫌於无陽也自觀至剥三十
　　日剥方盡自剥至坤三十日方成坤三十日陽漸
　　長至冬至方是一陽第二陽方從此生去隂剥每
　　日剥三十分之一一月方剥得盡陽長每日長三
　　十分之一一月方長成一陽隂剥時一日十二刻
　　亦每刻中漸漸剥全一日方剥得三十分之一陽
　　長之漸亦如此長　直卿舉冬至子之半先生曰
　　正是子之半方成一陽子之半後第二陽方生陽
　　无可盡之理這箇才剥盡陽當下便生不曽斷續
　　伊川説這處未分曉似欠兩句在中間方説得隂
　　剥陽生不相離處虞復之云恰似月弦朢便見得
　　隂剥陽生逐旋如此隂不會一上剥陽不會一上
　　長也　問十月何以為陽月先生因反詰諸生令
　　思之云程先生於易傳中雖發其端然終説得不
　　透徹諸生以所見荅皆不合復請問其㫖先生云
　　剥盡為坤復則一陽生也復之一陽不是頓然便
　　生乃是自坤中積來且一月三十日以復之一陽
　　分作三十分從小雪後便一日生一分到十一月
　　半一陽始成也以此便見得天地无休息處　義
　　剛問十月為陽不應一月无陽恐陽是生於此月
　　但未成體耳先生曰九月隂極則下已陽下生謂
　　如六陽成六段而一段又分作三十小段從十月
　　積起至冬至積成一爻矣不成一陽是陡頓生亦
　　須從分毫積起且如天運流行本无一息間斷豈
　　解一月无陽且如木之黄落時萌芽已生了不特
　　如此木之冬青者必先生萌芽而後舊葉方落若
　　論變時天地无時不變如楞嚴經第二卷首段所
　　載非惟一嵗有變月亦有之非惟月有變日亦有
　　之非惟日有變時亦有之但人不知耳此説亦是
　　　剥上九一畫分為三十分一日剥一分至九月
　　畫方盡然剥於上則生於下无間可息至十月初
　　一日便生一分積三十分成一畫但其始未著耳
　　至十一月則此畫已成此所謂陽未嘗盡也道夫
　　問隂亦然今以夬乾姤推之亦可見矣但所謂聖
　　人不言者何如曰前日劉履之説蔡季通以為不
　　然某以為分明是如此但聖人所以不言者這便
　　是一箇參賛裁成之道葢抑隂而進陽長善而消
　　惡用君子而退小人這便可見此理自是恁地雖
　　堯舜之世豈无小人但有聖人壓在上面不容他
　　出而有為耳豈能使之无耶(劉履之曰蔡季通嘗/言隂不可以抗陽猶)
　　(地之不足以配天此固然之理也而伊川乃/謂隂亦然聖人不言耳元定不敢以為然也)　問
　　上九碩果不食先生因曰小人剥廬一句舊見二
　　十家叔説(懷字/公立)廬如周禮秦无廬之廬音盧葢㦸
　　柄也謂小人自剥消其㦸柄僅留其鐵而已果何
　　所用如此説方見得小象小人剥廬終不可用一
　　句意亦自好(並語/録)
　
　
　
　
　
　
　
　
　
　合訂刪補大易集義粹言卷二十七
欽定四庫全書
　合訂刪補大易集義粹言卷二十八
　　　　　　　　　　頭等侍衛納喇性德編
䷗(震下/坤上)
　康節先生曰无極之前隂含陽也有象之後陽分隂
　也隂為陽之母陽為隂之父故母孕長男而為復父
　生長女而為姤是以陽起於復而隂起於姤也　夫
　易根於乾坤而生於姤復葢剛交柔而為復柔交剛
　而為姤自兹而无窮矣　復次剥明治生於亂乎姤
　次夬明亂生於治乎時哉時哉未有剥而不復未有
　夬而不姤者防乎其防邦家其長子孫其昌是以聖
　人貴未然之防是謂易之大剛(並觀物/外篇)
　伊川先生曰復序卦物不可以終盡剥窮上反下故
　受之以復物无剥盡之理故剥極則復來(一无/來字)隂極
　則陽生陽剥極於上而復生於下窮上而反下也復
　所以次剥也為卦一陽生於五隂之下隂極而陽復
　也嵗十月隂盛既極冬至則一陽復生於地中故為
　復也陽君子之道陽消極而復反君子之道消極而
　復長也故為反善之義(易/傳)
　　和靖尹氏曰康節説易起於中孚非特中孚也卦
　　卦皆可起康節謂中孚以其信也康節對富韓公
　　以易數起於復此語甚當(康節詩有无妄對/中孚一聫  語録)
　　漢上朱氏曰周以子為正而孔子彖象皆用建寅
　　故以復為十一月姤為五月故曰行夏之時虞氏
　　已有此論(叢/説)
　　東萊吕氏曰復小而辨於物當初一下豈曽不完
　　具只是上面大有階級(易/説)
復亨出入无疾朋來无咎反復其道七日來復利有攸
往
　伊川先生曰復亨既復則亨也陽氣復生於下漸亨
　盛而生育萬物君子之道既復則漸以亨通澤於天
　下故復則有亨盛之理也出入无疾出入謂生長復
　生於内入也長進於外出也先云出語順耳陽生非
　自外也來於内故謂之入物之始生其氣至微故多
　屯難陽之始生其氣至微故多摧折春陽之發為隂
　寒所折觀草木於朝暮則可見矣出入无疾謂微陽
　生長无害之者也既无害之而其類漸進而來則將
　亨盛故无咎也所謂咎在氣則為差忒在君子(一有/之道)
　(字/)則為抑塞不得盡其理陽之當復雖使有疾之固
　不能止其復也但為阻礙耳而卦之才有无疾之義
　乃復道之善也一陽始生至微固未能勝羣隂而發
　生萬物必待諸陽之來然後能成生物之功而無差
　忒以朋來而无咎也三陽子丑寅之氣生成萬物衆
　陽之功也若君子之道既消而復豈能便勝於小人
　必待其朋類漸盛則能協力以勝之也　謂消長之
　道反復迭至陽之消至七日而來復姤陽之始消也
　七變而成復故云七日謂七更也臨云八月有凶謂
　陽長至於隂長厯八月也陽進則隂退君子道長則
　小人之道消故利有攸往也(並易/傳)
　横渠先生曰言反又言復終則有始循環无窮人指
　其化而裁之耳深其反也幾其復也故曰反復其道
　又曰出入无疾(易/説)
　　白雲郭氏曰乾剛坤柔相為消長隂剥陽盡至復
　　而剛反在卦之中其義為大幽微難言故因七日
　　以言之則復之義易明非復之義盡於七日而止
　　也陽道方復為泰之始故亨疾猶不疾而速之疾
　　隂陽消長有漸其出其入任道自運无遲速於其
　　間與天之行健无以異也方剛長之初獨陽未能
　　用必得其類斯无咎矣是以朋來則有臨有泰而
　　後為復之无咎也此皆隂陽剛柔大義微而難言
　　者欲觀復道反復无若嵗功之易明故繼以反復
　　其道七日來復也自夏至陽始剥而於卦為姤建
　　亥剥盡建子而一陽來復在天之日葢自鶉首以
　　及星紀凡更七舎在人之月亦七易矣人之月即
　　月之周天也從天道與日而言故云七日猶堯典
　　言日永星火日短星昴詩言一之日二之日皆是
　　也剛長之初利動而往之時葢自易言之不動而
　　往无以致臨泰自天地言之不動而往无以生萬
　　物自聖人言之不動而往无以治天下其利有攸
　　往皆一也然隂陽剛柔皆一道自天與氣言之則
　　曰隂陽自地與形言之則曰剛柔在易之卦麗於
　　形矣故六爻以剛柔言而復謂之剛反也(易/説)
　　漢上朱氏圖説曰子夏曰極六位而反於坤之復
　　其數七日其物陽也京房曰六爻反復之稱陸績
　　曰六陽涉六隂反下七爻在初故稱七日日亦陽
　　也虞翻曰消乾六爻為六日剛來反初葢先儒舊
　　傳自子夏京房陸績虞翻皆以陽涉六隂極而反
　　初為七日至王昭素乃暢其説曰乾有六陽坤有
　　六隂一隂自五月而生屬坤隂道始進陽道漸消
　　九月一陽在上衆隂剥物至十月則六隂數極十
　　一月一陽復生自剥至十一月隔坤之六隂隂數
　　既六過六而七則位屬陽以此知過坤六位即六
　　日之象至於復為七日之象矣是以安定曰凡厯
　　七爻以一爻為一日故謂之七日伊川曰七變而
　　為復故云七日蘇子曰坤與初九為七其實皆源
　　於子夏夫陽生於子隂生於午自午至子七而必
　　復乾坤消息之理也故以一日言之自午時至夜
　　半復得子時以一年言之自五月至十一月復得
　　子月以一月言之自午日凡七日復得子日以一
　　紀言之自午嵗凡七嵗復得子嵗天道運行其數
　　自爾合之為一紀分之為一嵗一月一日莫不皆
　　然故六十卦當三百六十日而兩卦相去皆以七
　　日且卦有以爻為嵗者有以爻為月者有以爻為
　　日者於復言七日來復者明卦氣也陸希聲謂聖
　　人言七日來復為厯數之微明是也以消息言之
　　自立冬十月節至大雪十一月節坤至復卦凡歴
　　七爻以卦氣言之自冬至十一月中氣卦起中孚
　　至復卦凡歴七日聖人觀天道之行反復不過七
　　日故曰七日來復彖曰七日來復天行也王輔嗣
　　曰復不可逺也夫天道如是復道豈可逺乎豈唯
　　不可逺亦不能逺矣　七日來復彖曰七日來復
　　天行也王輔嗣云陽氣剥盡至來復時凡七日以
　　天之行反復不過七日復之不可逺也孔穎達曰
　　陽氣始剥盡謂陽氣始於剥盡之後至於反復凡
　　經七日案易稽覽圖云卦氣起中孚故坎離震兊
　　各主一方其餘六十卦卦有六爻别主一日凡主
　　三百六十日餘有五日四分日之一者毎日分為
　　八十分五日分為四百分日之一又分為二十分
　　是四百二十分六十卦分之六七四十二卦别各
　　得七分每卦得六日七分也剥卦陽氣之盡在於
　　九月之末十月當純坤用事坤卦有六日七分坤
　　卦之盡則復卦陽來是從剥盡至陽氣來復隔坤
　　之一卦六日七分舉成數言之故輔嗣言凡七日
　　也兩漢諸儒傳經皆用六日七分之説故孔穎達
　　述而明之輔嗣論其大意而已至國朝王昭素王
　　㳂宋咸始著論駮之胡旦明其不然今録其語而
　　彌縫其闕云　王昭素曰注疏並違夫子之義序
　　卦云物不可以終盡剥窮上反下故受之以復以
　　此知不剥盡也況剥上九有一陽取碩果之象碩
　　果則不剥盡矣坤為十月卦十月純隂用事猶有
　　陽氣在内故薺麥先生直至坤卦之末尚有龍戰
　　之象龍亦陽也假使運有剥喪之時則商王受剥
　　喪元良賊虐諫輔乃至億兆夷人離心離德當此
　　之時豈无西伯之聖德箕子之賢良乎則知陽氣
　　固无剥盡之理況隂陽者剛柔迭用變化日新生
　　生所資永无盡矣　胡旦難昭素曰夫積陽則萎
　　凝水則載男老則弱女壯則雄故靡草死於始夏
　　薺麥生於孟冬數已盡而氣存時已極而物反天
　　地之常理隂陽之本性隂之極有龍戰之災故剥
　　盡則窮上反下皆正理也言窮者剥之盡也言反
　　者復之初也何知西伯箕子非剥喪之人哉昭素
　　未之辯也臣曰隂剥陽盡而成坤隂極陽反而成
　　復天之行也以時言之九月剥十月坤十一月復
　　以理言之陽无剥盡之理故坤之上六龍戰于野
　　為其嫌於无陽也上六則十月也説卦曰乾西北
　　方之卦也西北方亦十月也序卦曰物不可以終
　　盡剥窮上反下故受之以復非特此也五月一隂
　　生其卦為姤積而成坤故坤下有伏乾十一月一
　　陽生其卦為復積而成乾故乾下有伏坤反復相
　　明以見生生無窮之意葢書不盡言言不盡意天
　　地隂陽不可以一言盡故也王胡達序卦之義而
　　未盡夫説卦變卦之妙是以其論如此然各有所
　　長不可掩也　王昭素曰注云至來復時凡七日
　　注用凡字取七日之義即約酌而已然未見指歸
　　矣疏引易緯六日七分以十月純隂用事有六日
　　七分坤卦之盡則復卦陽來疏文此説未甚確當
　　其六日七分是六十四卦分配一嵗之中時日之
　　數今復卦是乾坤二卦隂陽反復之義疏若實用
　　六日七分以為坤卦之盡復卦陽來則十月之節
　　終則一陽便來也不得到冬至之日矣據其節終
　　尚去冬至十五日則知七日之義難用易緯之數
　　矣今論七日者不離乾坤二卦天地隂陽之理乾
　　坤者造化之本乾有六陽坤有六隂自建子而一
　　陽生至已統屬於乾自建午而一隂生至亥統屬
　　於坤　胡旦難昭素曰西漢京房以卦氣言事皆
　　有效驗東漢郎顗明六日七分之學最為精妙夫
　　卦之爻則實數也嵗之日則虛數也嵗月不盡之
　　數積而為閏則加算焉六日七分實數也三百六
　　十五日有餘焉故算而為閏昭素言從十月終至
　　冬至尚有十五日未明嵗月之積閏術數之精妙
　　也惜乎緯文喪失京郎已亡學者難知但憑臆説
　　後生穿鑿罕得師資是以紛然而致論也臣曰昭
　　素知九月剥十月坤十一月復而不知此言其大
　　綱耳坎離震兊各主一方六十卦分主一嵗卦有
　　六爻爻主一日凡三百六十日餘五日四分日之
　　一又分於六十卦每卦六日七分氣之進退推盪
　　而成如九月剥也有艮有既濟有噬嗑有大過凡
　　五卦而後成坤十月坤也有未濟有蹇有頥有中
　　孚凡五卦而後成復説卦言坎北方之卦也震東
　　方之卦也離南方之卦也兊正秋也於三卦言方
　　則知坎離震兊各主一方矣於兊言正秋者秋分
　　也兊言秋分則震春分坎冬至離夏至為四正矣
　　復大象曰先王以至日閉闗所謂至日者冬至也
　　於復言冬至日則姤為夏至而十二月消息之卦
　　可知矣復彖曰七日來復則六十卦分主一嵗卦
　　有六爻爻主一日可知矣繫辭曰三百八十四爻
　　當期之日葢六十卦當三百六十日四卦主十二
　　節十二中氣所餘五日則積分成閏也大綱而言
　　則剥九月坤十月復十一月故京房曰剥復相去
　　三十日别而言之復主冬至冬至中氣起於中孚
　　自中孚之後七日而復故曰七日來復譬如辰為
　　天樞而不動之處猶在極星之下聖人之言居其
　　所者曰北辰而占天者必曰極星之下詳略異也
　　厯代先儒唯𤣥得其㫖故𤣥一中二羨三從四更
　　五晬六廓七減八沈九成中者象中孚之卦冬至
　　之節日起牛宿一度斗建子律中黄鍾夏后氏之
　　十一月也其入牛宿之五度為周周者象復卦冬
　　至之後周復也宋衷陸績曰易七日來復是也夫
　　京房學於焦贛其説則源於易矣自楊子雲馬融
　　鄭康成宋衷虞翻陸績范望並傳此學而昭素非
　　之奈何　王洙曰孔穎達雖據稽覽圖以釋王傳
　　而易緯消息之術月有五卦卦有大小有諸侯有
　　大夫有卿有公有辟五卦分爻迭主一日周而復
　　始終月而既不連主七日則是剥盡至復全隔一
　　月恐王傳之㫖不在此義也當以七為陽數隂陽
　　消復不過七日天道之常也凡消息據陽而言之
　　陽尊隂卑也臣難王洙曰輔嗣之意謂陽為隂剥
　　其氣始盡至於陽氣來復之時凡七日而已何故
　　如是以天道之行反復不過七日復之不可逺也
　　葢本於天矣穎達以易緯消息之術考之月有五
　　卦五卦分爻迭主一日周而復始終月而既以成
　　一嵗其六十卦之相去不過七日隂陽消復天道
　　之常則輔嗣所謂復之不可逺也其言驗矣孰謂
　　王傳之㫖不在此哉宋咸曰卦氣起中孚如何曰
　　京房郎顗闗子明輩假易之名以行其壬遁卜祝
　　隂陽術數之學聖人之㫖則无有焉鳴呼好怪之
　　甚也文王周公仲尼悉以隂陽剛柔進退消長得
　　失存亡之象為之教云爾又何以是卦直是月是
　　爻直是日云云之為乎夫卦氣何不起於他卦而
　　獨起於中孚乎臣難咸曰六壬推日月行度叅以
　　時日得易之坎離者也遁甲九宫八門得易之河
　　圖者也壬遁得易之一端而不盡易之道散而為
　　隂陽術數之學易亦何往而非隂陽哉故曰易以
　　道隂陽又曰立天之道隂與陽立地之道柔與剛
　　聖人推隂陽剛柔進退消長之理為得失存亡之
　　象其道一歸於仁義而未始不原於天地咸信進
　　退消長而不信消息之卦是終日數十而不知二
　　五也又謂諸儒假壬遁言易學以籠天下不知壬
　　遁實出於易言易者亦何假壬遁哉咸謂易書所
　　不及者為聖人之㫖无有焉且如河圖洛書見於
　　繫辭而河圖四十五洛書五十之數傳於異人安
　　得以為聖人之㫖无有哉中孚十一月之卦也以
　　嵗言之陽始於冬至以厯言之日始於牽牛以日
　　言之晝始於夜半以人言之慮始於心思咸謂何
　　不起於他卦真不知者也且不信直卦則陽生為
　　復隂生為姤臨至于八月有凶八月不知果何月
　　也夫善味者别淄澠之水善聽者知要妙之音善
　　視者察秋毫之末咸讀易疏惡易緯之學而并廢
　　消息之卦豈得為知哉劉遵曰天行纏次有十二
　　隂行其六陽行其六當於隂六陽失位至於七則
　　陽復本位此周天十二次環轉反覆其數如此施
　　之於年月日時並同故一日之中七時而復一月
　　之中七日而復一年之中七月而復一紀之中七
　　嵗而復今云七日者取其中而言則時月年從可
　　知也　胡旦難劉遵曰一日之中從夜半至日中
　　一年之中從建子至建午言其復也亦以隂陽之
　　數也若一月之中七日一紀之中七年則未知隂
　　陽之復如何也若天之十二次環轉反復周而无
　　窮則未聞從𤣥枵至星紀何者為隂何者為陽以
　　寅卯子丑言之則天之十二辰也其以子為陽丑
　　為隂邪左轉之也與天戾矣劉遵之論妄也臣曰
　　遵論隂陽運行之數得天道之行七日必復之理
　　但不本於乾坤二卦消息之象以論之是以其言
　　近乎漫漶要之亦有所長未可斥之以為妄也夫
　　陽生於子隂生於午自午至子七而必復以一日
　　言之自午時至夜半而復得子時自一年言之自
　　五月至十一月而復得子月以一月言之自午日
　　凡七日而復得子日以一紀言之自午嵗凡七嵗
　　而復得子嵗天道運行其數如此合之為一紀分
　　之為一嵗一月一日莫不皆然故六十卦當三百
　　六十日而兩卦相去皆以七日聖人所以存其七
　　日來復於復卦者明卦氣也陸希聲謂聖人言七
　　日來復為厯數之微明是也　王洙曰凡隂息則
　　陽消自五月至十一月其日之厯行天七舎而陽
　　氣乃復故云七日來復復初體震震居少陽其數
　　七復則君子道長因慶之也慶在乎始其言速故
　　稱日取乎日行一舎也臣難王洙曰周天三百六
　　十五度二十八舎日行一度為一日行一舎與月
　　合朔為一月洙取日行一舎故稱日葢用禇氏莊
　　氏變月言日者欲見陽長欲速大同而小異要之
　　日行七舎自是七月安有變月言日之理且如詩
　　言一之日二之日止是省文葢言十一月之日十
　　二月之日也　王昭素曰乾有六陽坤有六隂一
　　隂自五月而生屬坤隂道始進陽道漸消九月雖
　　有一陽在上无奈衆隂之剥物也至十月則六隂
　　數極十一月一陽復生自剥至十一月隔坤之六
　　隂六隂盛時一陽自然息迹隂數既六過六而七
　　則位屬陽以此知過坤六位即六日之象至於復
　　為七日之象矣　胡旦難昭素曰易緯以剥卦陽
　　氣之盡在九月之末十月純坤用事隔坤一卦六
　　日七分陽氣來復昭素以五月一隂生至九月雖
　　有一陽无奈衆隂之剥物至十月六隂數極十一
　　月一陽復生此則謂昆為兄竊禇莊之美為己力
　　者也臣曰昭素雖掠禇莊之美其論乾坤消息隂
　　陽六位周而復始得易之象虞翻陸績推六十卦
　　以解太元八十一首於中言象中孚於周言象復
　　是於六日七分卦氣之學既篤信之矣而翻注七
　　日來復曰消乾六爻為六日剛來反初七日來復
　　天行也績注京房易傳曰六陽涉六隂反下七爻
　　在初故稱七日日亦陽也豈惟虞陸之學如此論
　　六十卦者京房也而房作復傳曰七日來復六爻
　　反復之稱葢天地之間有是理則有是象有是象
　　則有是術其致一也故子夏曰極六位而反於坤
　　之復其數七日其物陽也安定曰凡厯七爻以一
　　爻為一日故謂之七日伊川曰七變而為復故云
　　七日蘇氏曰坤與初九為七皆言七日之象也易
　　之為術深逺矣故鼎祚於此請俟來哲若陸希聲
　　劉牧王洙龍昌期以七為少陽之數則无取焉(並/七)
　　(日來復/圖説)
　　五峯胡氏曰易卦有復孔子曰復反也所以反本
　　復始求其全所由生也(文/集)
　　新安朱氏曰復陽復生於下也剥盡則為純坤十
　　月之卦而陽氣已生於下矣積之踰月然後一陽
　　之體始成而來復故十有一月其卦為復以其陽
　　既往而復反故有亨道又内震外坤有陽動於下
　　而以順上行之象故其占又為己之出入既得无
　　疾朋類之來亦得无咎又自五月姤卦一隂始生
　　至此七爻而一陽來復乃天運之自然故其占又
　　為反復其道至於七日當得來復又以剛德方長
　　故其占又為利有攸往也反復其道往而復來來
　　而復往之意七日者所占來復之期也(本/義)
　　廣漢張氏曰天地之心其體則微於動之端斯以
　　見之其端伊何維以生生羣物是資而以日亨其
　　在於人純是惻隠動匪以斯則非天命曰義禮知
　　位雖不同揆厥所基脈絡該通曷其保之日乾夕
　　惕斯須不存生道或息養而无害敬立義集是為
　　復亨出入无疾(伊傳復/卦義贊)
　　東萊吕氏曰復卦一陽生雖五隂之盛不能抑遏
　　猶人善端之生雖習氣豈能昬之猶笋迸於石自
　　然發生豈有障礙故曰復亨然善端初生全在愛
　　惜保䕶不可戕損方能德聚而不孤所以繼之以
　　出入无疾朋來无咎(易/説)　又荅朱元晦書近事頗
　　似有陽復之漸但出入无疾朋來无咎兩句大索
　　致意耳或問利有攸往向説當作純亦不已看恐
　　亦有時乗有為之意荅曰隨卦義看難立定説也
　　又易臨傳曰至于八月有凶八月謂陽生之八月
　　陽始生於復自復至遯凡八月自建子至建未也
　　二隂長而陽消矣又剥傳曰一隂長則一陽消至
　　建戌則極而成剥又復傳曰姤陽之始消也七變
　　而成復故曰七日猶七更也今總以圖明之(文/集)
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
　康節先生漁樵對問樵者問漁者曰復何以見天地
　之心乎曰先陽已盡後陽始生大則當天地始生之
　際中則當日月始周之際末則當星辰始終之際萬
　物死生寒暑代謝晝夜變遷非此无以見之當天地
　窮極之所必變變則通通則久故象言先王以至日
　閉闗商旅不行后不省方順天故也(邵子/外書)　又曰天
　地之心者生萬物之本也(觀物/外篇)　又觀物吟耳目聰
　明男子身洪鈞賦與不為貧因探月窟方知物未躡
　天根豈識人乾遇巽時觀月窟地逢雷處看天根天
　根月窟間來往三十六宫都是春(擊壤/集)
　伊川先生曰復亨謂剛反而亨也陽剛消極而來反
　既來反則漸長盛而亨通矣動而以順行是以出入
　无疾朋來无咎以卦才言其所以然也下動而上順
　是動而以順行也陽剛反而順動是以得出入无疾
　朋來而无咎也朋之來亦順動也　其道反復往來
　迭消迭息(一有/也字)七日來復者天之運行如是也消長
　相因天之理也陽剛君子之道長故利有攸往一陽
　復於下乃天地生物之心也先儒皆以靜為見天地
　之心葢不知動之端乃天地之心也非知道者孰能
　識之(並易/傳)　人説復其見天地之心皆以謂至靜能
　見天地之心非也復之卦下面一畫便是動也安得
　謂之靜自古儒者皆言靜見天地之心惟某言動而
　見天地之心或曰莫是於動上求靜否曰固是然最
　難(劉元承/手編)　近取諸身百理皆具屈伸往來之義只
　於鼻息之間見之屈伸往來只是理不必將既屈之
　氣復為方伸之氣生生之理自然不息如復言七日
　來復其間元不斷續陽已復生物極必返其理須如
　此有生便有死有始便有終(入闗/語録)　復其見天地之
　心一言以蔽之天地以生物為心(陳氏/拾遺)　復者反本
　也本有而去之今來復乃見天地之心也乃天理也
　此賢人之事也(大全集/拾遺)　復卦非天地之心復則見
　天地之心聖人无(一作/未嘗)復故未嘗見其心(語/録)
　横渠先生曰復言天地之心咸恒大壯言天地之情
　心内也其原在内時則有形見情則見於事也故可
　得而名状自姤而剥至於上九其數六也剥之與復
　不可容線須臾不復則乾坤之道息也故適盡即生
　更无先後之次也此義最大臨卦至于八月有凶此
　言七日來復何也剛長之時豫戒以隂長之事故言
　至于八月有凶若復則不可須臾斷故言七日七日
　者晝夜相繼元元斷續之時也大抵言天地之心者
　天地之大徳曰生則以生物為本者乃天地之心也
　地雷見天地之心者天地之心惟是生物天地之大
　徳曰生也雷復於地中却是生物彖曰終則有始天
　行也天行何嘗有息正以靜有何期程此動是靜中
　之動靜中之動動而不窮又有甚首尾起滅自有天
　地以來以迄於今蓋為靜而動天則无心无為无所
　主宰常然如此有何休歇人之徳性亦與此合乃是
　已有苟心中造作安排而靜則安能久然必從此去
　蓋靜者進徳之基也(易/說)
　　藍田吕氏曰復極而反其本也自姤至剥隂日長
　　而陽日消至於坤則无陽而隂極矣隂極則陽反
　　故彼長則此消此盈則彼虛消長盈虛終則有始
　　循環無窮理之必然者也復陽始生之卦也天地
　　之大徳曰生方陽之消雖理之必然然非天地之
　　本心故至陽始生則反行天地之本心故謂之復
　　復亨陽進必亨也陽消為入長為出出入皆理之
　　所必然非所病也方其未長羣隂朋來不足咎也
　　所以无疾无咎者以反復其道七日來復故也陽
　　自姤而始消剥盡六陽以為坤然後復故七日也
　　陽之未長止可以无疾无咎至於來復然後利有
　　攸徃以剛長也方陽之長生生无窮此天地之心
　　也
　　廣平游氏曰復其見天地之心乎天地之心主於
　　生物復之時未有物也而物以陽復而生博愛者
　　聖人之心也復禮未有愛也而博愛之實由復禮
　　而出故序卦曰復則不妄无妄者天命也先王以
　　此茂對時育萬物則於博施濟衆也何有(易/說)
　　龜山楊氏曰隂極而陽復復斯亨矣復剛反也震
　　動而坤順動而以順行也一陽復於下而五隂在
　　上則陽微而隂猶盛矣小人衆而君子獨非一人
　　一日之力所能勝也動而不以順行則疾之者至
　　則身之不能保尚何朋來之有故動而以順行而
　　後出入无疾出入无疾而後朋來无咎夫隂陽一
　　氣之往來也反復其道終則有始天行也七日謂
　　自姤至復也姤隂始生也隂生則陽消矣故七日
　　而後復夫四時之變浸而為寒暑固非一日之積
　　也天且不能暴為之而況於人乎故剥以順止之
　　復以順而行其道一也當是時陽微矣止而不行
　　則剛終不可長也故利有攸徃夫復也者陽始生
　　動之端也知復之道則天地之心可以黙識矣非
　　盡心知性其孰能見之(易/說)
　　兼山郭氏曰復者去此而反其本之謂也凡易之
　　道坤息消乾乾息消坤二氣徃來是以反其本者
　　復也易以乾坤言形以天地言氣以隂陽言故乾
　　坤之理天地之運隂陽之㑹无不反其始而後行
　　故乾之初九復於甲子嵗功之出起於冬至之夜
　　半七政之行復於牽牛之初以至律厯之紀四時
　　之序无不反於此者所以黄鍾為萬事本此之謂
　　也復者陽生之初動之始也故曰亨震者動也坤
　　者順也剛反動而以順行是以出入无疾也朋者
　　類也一陽生為復二陽生為臨方其未復也隂上
　　而消陽柔下而阻剛方是時也朋來可乎是以待
　　其陽復則朋來无咎也謂隂降而為朋則小人徃
　　來蓋不得為明矣然獨陽不生獨隂不成二者相
　　為消息亦无時而已也故陽一升而萬物生隂一
　　升而萬物死其反也其復也各終於六位而時成
　　是以知七日來復也然則四時之運行日月之代
　　明豈物或使之然哉此天行之自然者也故孔子
　　謂復其見天地之心乎夫然後知大徳之生生剛
　　反動而以順行而已而說者謂易以靜為復天地
　　以无心為心觀其自古以固存未有不由乎順行
　　周旋之必信者也且卦之二體靜以法坤動以象
　　震震已復於下雷已復於地中惡在其靜而已也
　　然謂靜之終動之始斯可矣且復言七日臨言八
　　月者隂陽之辭也故言陽以尚消息盈虛之自然
　　言隂亦内外使之知懼也(易/說)
　　和靖尹氏對楊子安問復其見天地之心曰或謂
　　靜為天地之心非也一作天地以生物為心非為
　　靜也天地以生物為心終而復始之義剥卦若終
　　剥則成坤(以一陽處/五隂之上)故剥極則復復則一陽居初
　　也伊川曰此如詩之下泉匪風之作故次以豳又
　　次之鹿鳴也否卦上九陽剛或能傾否屯卦上六
　　隂柔故不能濟屯也(語/録)
　　白雲郭氏曰先人曰先儒謂易以靜為復天地以
　　无心為心觀其自古以固存未有不由乎順行周
　　旋之必信者也且卦之二體靜以法坤動以象震
　　震已復於下雷已復於地中惡在其靜而已也然
　　謂靜之終動之始斯可矣雍曰復以剛反而亨則
　　天地萬物皆有待於剛者也剛故動柔故靜物久
　　於靜不能自動是所以有待於剛然後動而亨也
　　如此則復主動而非靜姤主靜而非動動靜之義
　　係乎剛柔之反也有震之動有坤之順以是行焉
　　則上順天地之道下順萬物之理是以出入行於
　　自然无遲速之異也且剛柔反復其運不停自其
　　小者視之四時日月可見也故在易之中一陽為
　　復進而為臨為泰為大壯為夬為乾一隂為姤進
　　而為遯為否為觀為剥為坤皆其出也陽出則隂
　　入隂出則陽入隂陽出入反復如此孰為遲速故
　　无疾而有常也朋來之後然後道大亨而功成故
　　言无咎天行者自天道以言之七日之復是也由
　　七日之復以觀則三才萬物之復莫不皆然復其
　　見天地之心者天地固无心於萬物也而萬物有
　　心於天地因其有心於天地言之故曰天地之心
　　然萬物資天地以有生故天地於是乎生萬物則
　　天地之心无它焉生物而已是以繫辭言天地之
　　大徳曰生以有生故有徳有徳則有心矣復為生
　　物之始是所以見天地之心也然復之時義大矣
　　而彖不言大矣哉者蓋復非小道不待言而可知
　　也姤遇之事有至小者存焉聖人欲人遺其小而
　　玩其大者故姤言大矣哉也　天地无心於隂陽
　　剛柔也窮極而變者天地之心也自生萬物觀之
　　則七日來復以生為天地之心矣自它道觀之皆
　　然故出入无疾反復其道可觀天地之心如此況
　　人乎(並易/說)
　　漢上朱氏曰復本坤而乾交之隂陽之反皆自内
　　出非由外來而出入云者以剥復明消息之理也
　　剥極成坤陽降而入坤極而動陽升而出入其反
　　也出其動也其出其入羣隂莫能害之害之之謂
　　疾言剛反動而得位也坤為順剛反動而得位以
　　順道而上行斯復所以亨歟朋陽之類也一陽來
　　復而得位无咎者以正也剛動則不累於物以順
　　行則不違其時正則和而不同斯朋來所以无咎
　　也夫復所以亨者豈一君子之力哉譬如舟車必
　　相濟達已先則挽之彼先則推之然後并心協力
　　其道大行故曰復亨剛反動而以順行是以出入
　　无疾朋來无咎此合坤震兩體初九之動以言復
　　亨也天道之行極則來反徃則必復其復之數自
　　午至子不過於七陽生於子隂生於午剥復七變
　　陽渉六隂極而反初日也月也嵗也天地五行之
　　數所不可違而必曰七日者明律厯之元也故日
　　月五星始於牽牛氣始於夜半厯始於冬至律始
　　於黄鐘子雲得之為八十一首以盡一元六甲三
　　統九㑹二百四十二章之數邵雍得之明日月星
　　辰元㑹運世以窮天地消長无極之數而雍嘗謂
　　子雲作太𤣥其得天地之心乎故曰反復其道七
　　日來復天行也此推剥復之變言復之數也陽自
　　復而往為臨為泰為大壯為夬為乾孰禦之哉君
　　子之道剛進而長莫或禦之必至於盛夫子曰如
　　有用我者期月而已三年有成孟子曰以齊王猶
　　反手也荀卿曰三年天下如一諸侯為臣非虚語
　　也故曰利有攸往剛長也此自復推之至乾以言
　　復之成也易以天地明聖人之心以為无乎不可
　　也以為有乎不可也觀諸天地則見其心矣天地
　　以萬物為心其消也乃所以為息其往也乃所以
　　為來往極而來復復則萬物生生者天地之大徳
　　也以其所見論其所不見天地之心其可知矣故
　　曰復其見天地之心乎此以初九剛動言復之始
　　也始而亨亨則有成矣王弼謂天地以本為心寂
　　然至无是其本矣此雷在地中之象也彖之取象
　　在於陽剛反動而已易无非象也彖也大象也小
　　象也其象各有所冝不可以一槩論在卦氣為冬
　　至故太𤣥準之以周(易/傳)
　　新安朱氏曰剛反則亨動而以順以卦徳而言隂
　　陽消息天運然也剛長也以卦體而言既生則漸
　　長矣復其見天地之心乎積隂之下一陽復生天
　　地生物之心幾於滅息而至此乃復可見在人則
　　為靜極而動惡極而善本心幾息而復見之端也
　　程子論之詳矣而邵子之詩亦曰冬至子之半天
　　心无改移一陽初動處萬物未生時𤣥酒味方澹
　　大音聲正希此言如不信更請問包犧至哉言也
　　學者冝盡心焉(本/義)　天地之心動後方見聖人之
　　心應事接物方見出入朋來只做人說覺不勞攘
　　七日只取七義猶八月有凶只取八義　問復卦
　　剛反當作一句否曰然此二字是解復亨下云動
　　而以順行是解出入无疾以下大抵彖辭解得易
　　極分明子細尋索儘有條理　問復見天地之心
　　先生云天地所以運行不息者做箇甚事只是生
　　物而已生於春長於夏至秋萬物咸遂如收斂結
　　實是漸欲離其本之時也及其成則物之成實者
　　各具生理所謂碩果不食是己夫具生理者固
　　各繼其生而物之歸根復命猶自若也如說天
　　地以生物為心斯可見矣又問既言心性則天
　　命之謂性命字有心底意思否曰然流行運用
　　是心　問程子言先儒皆以靜為見天地之心
　　不知動之端乃天地之心動處如何見得曰這
　　處便見得陽氣發生其端已兆於此春了又冬冬
　　了又春都從這裏發去事物間亦可見只是這裏
　　見得較親切　問王輔嗣說寂然至无乃見天地
　　心如何曰他說无是胡說若靜處說无不知下面
　　一畫作甚麽問動見天地之心固是不知在人可
　　以主靜言之否曰不必如此看這處在天地則為
　　隂陽在人則為善惡有不善未嘗不知知之未嘗
　　復行不善處便是隂知處便屬陽上五隂下一陽
　　是當沈迷蔽錮之時忽然一夕省覺便是陽動處
　　齊宣王興甲兵危士臣構怨於諸侯可謂極矣及
　　其不忍觳觫即是善端之萌肯從這裏做去三王
　　事業何患不到　問一陽復於下乃天地生萬物
　　之心也先儒皆以靜為天地之心惟程先生言動
　　之端乃天地之心竊謂十月純坤不為无陽天地
　　生萬物之心未嘗間息但未動耳因動而生物之
　　心始可見曰十月陽氣收斂一時闗閉得盡天地
　　生物之心固未嘗息但无端倪可見惟一陽動則
　　生意始發露出乃始可見端緒也言動之頭緒於
　　此處起起處方見得天地之心也因問在人則喜
　　怒哀樂未發時而所謂中節之體已各完具但未
　　發則寂然而已不可見也特因事感念動而惻隱
　　羞惡之端始覺因事發露出來非因動而漸有此
　　也曰是　楊道夫以疑目質之先生其别有九其
　　六曰南軒先生荅吳晦叔書云反復其道正言消
　　長徃來乃是道也程子所謂聖人未嘗復故未嘗
　　見其心蓋有徃則有復以天地言之陽氣之生所
　　謂復也固不可指此為天地心然於其復也可見
　　天地心焉蓋所以復者是也在人有失則有復復
　　賢者之事也於其復也亦可見其心焉道夫竊謂
　　聖人之心天地之心也聖人雖无復然是心之用
　　因時而彰故堯之不虐舜之好生禹之拯溺湯之
　　救民於水火文王之視民如傷是皆以天地之心
　　為心者也故聖賢之所推尊學者之所師慕亦以
　　其心顯白而无暗曖之患耳而謂不可見何哉先
　　生曰不知程子當時說如何欽夫却恁說大抵易
　　之言隂陽有指君子小人而言有指天理人欲而
　　言有指動靜之機而言初不可以一偏而論如天
　　下皆君子而无小人皆天理而无人欲其善无以
　　加有若動不可以无靜靜不可以无動蓋造化不
　　能以獨成而或者見其相資而不可相无也遂以
　　為天下不可皆君子而无小人不能皆天理而无
　　人欲此得其一偏之論只如有不善未嘗不知知
　　之未嘗復行此賢者之心因復而見者至若聖人
　　則无此故其心不可見然亦有因其動而見其心
　　者正如公所謂堯之不虐舜之好生皆是因其動
　　而見其心者只當時欽夫之語亦未分明　問朋
　　來无咎曰復卦一陽方生疑若未有朋也然陽有
　　剛長之道自一陽始生而漸長以至於極則有朋
　　來之道而无咎也反復其道七日來復天行也消
　　長之道自然如此故曰天行處隂之極亂者復治
　　徃者復還凶者復吉危者復安天地自然之運也
　　　問天地生物之心未嘗須臾停然當氣候肅殺
　　草木摇落之時此心何以見曰天地此心常在只
　　是人看不見故必到復而後始可見　問復其見
　　天地之心天地之心雖靜未嘗不流行何為必於
　　復乃見天地之心先生曰三陽之時萬物蕃新只
　　見物之盛大天地之心却不可見惟是一陽初復
　　萬物未生冷冷靜靜而一陽既動生物之心闖然
　　而見雖在積隂之中自藏掩不得此所以必於復
　　見天地之心也銖曰邵子所謂元酒味方澹大音
　　聲正希正謂此否先生曰正是此意不容别下注
　　脚矣又問天心无改移謂何先生曰年年嵗嵗是
　　如此月月日日是如此又問純坤之月可謂至靜
　　然昨日之靜所以養成今日之動故一陽之復乃
　　是純隂養得出來在人則主靜而後善端始復在
　　天地之化則是終則有始貞則有元也先生曰固
　　有此意但不是此卦大義大象所謂至日閉闗者
　　正是於已動之後要以安靜養之蓋一陽初復陽
　　氣甚微勞動它不得故當安靜以養微陽如人善
　　端初萌正欲靜以養之方能盛大若如公說却是
　　倒了　問復非天地心復則見天地心先生曰此
　　語與所以隂陽者道之意不同但以易傳觀之則
　　可見矣蓋天地以生物為心而此卦之下一陽爻
　　即天地所以生物之心也至於復之得名則以此
　　陽之復生而已猶言臨泰大壯夬也豈得遂指此
　　以名為天地之心乎但於其復而見此一陽之萌
　　於下則是因其復而見天地之心耳天地以生物
　　為心此句自无病昨與南軒論之近得報云亦已
　　无疑矣大抵近世學者不肯以愛言仁故見先生
　　君子以一陽生物論天地之心欿然不滿於其意
　　復於言外生說推之使高而不知天地之所以為
　　心者實不外此外此為言則必溺於虛淪於靜而
　　體用本末不相管矣聖人无復故未嘗見其心者
　　蓋天地之氣所以有陽之復者以其有隂故也衆
　　人之心所以有善之復者以其有惡故也若聖人
　　之心則天理渾然初无間斷人孰得以窺其心之
　　起滅邪若靜而復動則亦有之但不可以善惡而
　　為言耳天地之心動方見聖人之心應事接物方
　　見　問程子以動之端為天地之心動乃心之發
　　處何故云天地之心先生曰此須就卦上看上坤
　　下震坤靜震動十月純坤當貞之時萬物收斂寂
　　无蹤跡到此一陽復生便是動然不直下動字却
　　云動之端端是從此起雖動而物未生未到大動
　　處凡發生萬物都是從這裏起豈不是天地之心
　　或問天地之心不可測識惟於一陽來復乃見其
　　生生不窮之意所以為仁也某謂若果如此說則
　　是一陽來復以前别有一截天地之心漠然无生
　　之意直到一陽之復見其生生不窮然後謂之仁
　　也如此則體用乖離首尾衡決成何道理王弼之
　　說便是如此所以見闢於程子也須知元亨利貞
　　便是天地心而元為之長故曰大哉乾元萬物資
　　始便是有此乾元然後萬物資之以始非因萬物
　　資始然後得元之名也　問向來觀復其見天地
　　之心乎易傳云動之端乃天地之心也未覩其㫖
　　近思得之敢質於先生愚謂天地之心生生不已
　　太極一動二氣運行互為其根蓋未嘗或息非可
　　以動靜言也其曰動之端云者指流行之體示人
　　即生物之原者也遺書云天只是以生為道天地
　　之心固在於生物然於生處觀之則偏於動而不
　　知動之所以然非指其端无以見生生之理在人
　　則惻隱之心是也乍見孺子將入井必有怵惕惻
　　隱此心不逺於此察之庶可見矣此心雖非心之
　　本體然始發見在是故推此心則廓乎天地之間
　　无所不愛人惟汨於欲而不知復則是心泯然不
　　見猶窮隂沍塞萬物歸根生生之理雖未嘗或息
　　何自見之一陽微動生意油然此復所以見天地
　　之心也在學者工夫則平日涵養語黙作止須要
　　識得端倪則心體昭然可黙識矣故伊川云善學
　　者不若於己發之際觀之觀於已發識其未發克
　　己不己一旦復之則造次顛沛皆見此心之妙始
　　可以言仁矣先生曰此須通動靜隂陽善惡論之
　　見得各是一理而此意无所不通始盡其曲折耳
　　學者工夫則只如易傳所說知其不善則速改以
　　從善此是要約處若說須要識得端倪而心體可
　　識却是添却一事又云昨承問及復卦之說如所
　　喻固善然隂陽生殺固有間斷而亦不容並行且
　　如人方窮物欲豈可便謂其間天理无有間斷而
　　肆其欲哉須要窮欲之心滅息然後天理乃得萌
　　耳程夫子所謂天地間雖无截然為隂為陽之理
　　然其升降生殺之大分不可无也此語最為完備
　　然隂陽動靜是造化之機不能相无者若善惡則
　　有真妄之分人當克彼以復此然後可耳但所謂
　　可識心體者終覺有病蓋窮理之學只是要識如
　　何為是如何為非事物之來无所疑惑耳非以此
　　心又識一心然後得為窮理也　問復見天地之
　　心先生曰要認得見字親切蓋此時天地之間无
　　物可見天地之心只有一陽初生淨淨潔潔見得
　　天地之心在此若是三陽發生萬物之後則天地
　　之心散在萬物則不能見得如此端的　問天地
　　之心天地之理理是道理心是主宰底意思否先
　　生曰心固主宰底意然所謂主宰者即是理也不
　　是心外别有箇理理外别有箇心又問此心字與
　　帝字相似否先生曰人字似天字心字似帝字也
　　　問復其見天地之心蓋生理初未嘗息但到坤
　　時藏伏在此至復乃見其動之端否曰不是如此
　　這箇只是就隂陽動靜闔闢消長處而言如一堆
　　火自其初發以至漸漸發過消盡為灰其消之未
　　盡處固天地之心也然那消盡底亦天地之心也
　　但那箇不如那新生底鮮好故指那接頭再生者
　　言之則可以見天地之心親切如云利貞者性情
　　也一元之氣亨通發散品物流形天地之心盡發
　　見在品物上但叢雜難看及到利貞時則萬物悉
　　已收斂那時只有箇天地之心單單著見故云利
　　貞者性情也正與復其見天地之心相似康節云
　　一陽初動處萬物未生時蓋萬物生時此心非不
　　見也但天地之心悉已布散叢雜无非此理呈露
　　到多了難見若㑹看者能於此觀之則所見无非
　　天地之心矣惟是復時萬物皆未生只有一箇天
　　地之心昭然著見在這裏所以易看也　問今寂
　　然至靜在此若一念之動此便是復否曰恁地說
　　不盡復有兩様有善惡之復有動靜之復兩様復
　　自不相須須各看得分曉終日營營與萬物並馳
　　忽然有惻隱是非羞惡之心發見此善惡為隂陽
　　也若寂然至靜之中有一念之動此動靜為隂陽
　　也二者各自不同須推敎子細　伊川與濓溪說
　　這復字亦差不同濓溪說復字就歸處說伊川就
　　動處說所以不同然濓溪就坤上說就回來處說
　　如云利貞者誠之復誠心復其不善之動而已矣
　　皆是就歸來處說伊川却正就動處如元亨利貞
　　濓溪就利貞上說復字伊川就元字頭說復字以
　　周易卦爻之義推之則伊川之說為正然濓溪伊
　　川之說道理只一般非有所異只是所指地頭不
　　同以復卦言之下面一畫便是動處伊川云下面
　　一爻正是動如何說靜雷在地中復(云云/)看來伊
　　川說得較好王弼之說與濓溪同　問一陽初動
　　處萬物未生時以人心觀之便是善惡之端感物
　　而動處曰此是欲動未動之間如怵惕惻隱於赤
　　子入井之初方怵惕惻隱而未成怵惕惻隱之時
　　故止云冬至子之半是康節常要就中間說子之
　　半則是未成子方離於亥而為子方四五分是他
　　常要如此說隂陽之間動靜之間便與周濓溪程
　　先生不同周程只是五行一隂陽也隂陽一太極
　　也太極本无極也只是體用動靜互换无極康節
　　便只要說循環便須指消息動靜之間便有方了
　　不似二先生　問或問中坤卦純隂不為无陽之
　　說如何曰雖是十月為坤十一月為復然自小雪
　　後其下面一畫便有三十分之一分陽生至冬至
　　方足得一爻成耳故十月謂之陽月蓋嫌於无陽
　　也自姤至坤亦然曰然則陽畢竟有盡時矣曰剥
　　盡於上則復生於下其間不容息也　問十月是
　　坤卦陽已盡乎荅曰隂陽皆不盡至此則微微一
　　線路過因而復發耳　用之問蘇季明問伊川喜
　　怒哀樂未發之前求中一段(云云/)下面說復卦便
　　是說靜中有動靜不是如瞌睡底靜中間常自有
　　箇主宰執持後又說艮卦又是說動中要靜復卦
　　便是一箇大飜轉底艮卦艮卦便是兩箇飜轉底
　　復卦復是五隂下一陽艮是二隂上一陽陽是動
　　底物事隂是靜底物事　道夫言向者先生敎思
　　量天地有心无心近思之竊謂天地无心仁便是
　　天地之心若使其有心必有思慮有營為天地曷
　　嘗有思慮來然其所以四時行百物生者蓋以其
　　合當如此便如此不待思維此所以為天之道曰
　　如此則易所謂復其見天地之心正大而天地之
　　情可見又如何如公所說祇說得他无心處耳若
　　果無心則須牛生出馬桃樹上發李花又却自定
　　程子曰以主宰謂之帝以性情謂之乾他這名義
　　自定心便是他箇主宰處所以謂天地以生物為
　　心中間欽夫以為某不合如此說某謂天地别无
　　勾當只是以生物為心一元之氣運轉流通略無
　　停閒只是生出許多萬物而已　問程子謂天地
　　无心而成化聖人有心而无為曰這是說天地无
　　心處且如四時行百物生天地何所容心至於聖
　　人則順理而已復何為哉所以明道云天地之常
　　以其心普萬物而无心聖人之常以其情順萬事
　　而无情說得最好　問普萬物莫是以此心周徧
　　而无私否曰天地以此心普及於物人得之遂為
　　人之心物得之遂為物之心草木禽獸接著遂為
　　禽獸草木之心只是一箇天地之心耳今須要知
　　得他有心處又要見得他无心處只恁定說不得
　　天下之物至微至細者亦皆有心只是有无知覺
　　處耳且如一草一木向陽處便生向隂處便憔悴
　　他有箇好惡在裏至大而天地生出許多萬物運
　　轉流通不停一息四時晝夜恰是有箇物事踏恁
　　地去天地自有箇无心之心復卦一陽生於下這
　　便是生物之心又如所謂惟皇上帝降衷于下民
　　天道福善禍滛這便是分明有箇人在這裏主宰
　　相似心是他本領情是他箇意思　道夫問冬至
　　子之半天心无改移一陽初動處萬物未生時元
　　酒味方澹大音聲正希此言如不信更請問包犧
　　先生曰康節此詩最好某於復卦本義亦載此詩
　　蓋立冬是十月初小雪是十月中大雪十一月初
　　冬至十一月中小寒十二月初大寒十二月中冬
　　至子之半即十一月之半也人言夜半子時冬至
　　蓋夜半以前一半已屬子時今推五行者多不知
　　之然數每從這處起略不差移此所以為天心然
　　當是時一陽初動萬物未生未有聲臭氣味之可
　　見所謂元酒味方澹大音聲正希也(並語/録)　又復
　　齋記昔者聖人作易以擬隂陽之變於陽之消於
　　上而息於下也為卦曰復復者反也既徃而來反
　　夫大徳敦化而川流不窮豈假夫既消之氣以為
　　方息之資也哉亦見其絶於彼而生於此而因著
　　其徃來之象爾唯人亦然大和保合善端無窮所
　　謂復者非曰追夫已放之心而還之録夫已棄之
　　善而屬之也亦曰不肆焉以騁於外則本心全體
　　即此而存固然之善自有所不能已耳嗚呼聖人
　　於復之卦所以賛其可見天地之心而又以為徳
　　之本者其不以此歟(文/集)
　　廣漢張氏題李直卿復齋詩曰李候索我復齋詩
　　此理難明信者稀要識聖人端的意須於動處見
　　天機又萬化根原天地心幾人於此費追尋端倪
　　不逺君看取妙用何曽間古今復卦下面一畫乃
　　是乾體其動以天且動乎至靜之中為動而能靜
　　之所以為天地心乎(南軒/集)
　　東萊吕氏曰剥之後繼之以復蓋陽无剥盡之理
　　剥窮上反下纔到窮則必復此自然之理積惡之
　　極則必思復善積邪之極則必思復正積隂之極
　　則必思復陽且以剥之上九一爻觀之曰碩果不
　　食譬之植果實既蕃必須採而食之餘果雖皆剥
　　落其中須遺一兩顆不能盡食便自有發生意天
　　地生生之理元不曾消滅得盡此剥之後所以必
　　有復也夫復自大言之則天道隂陽消長有必復
　　之理自小言之則人之一心善端發見雖窮凶極
　　惡之人此善端亦未嘗不復纔復便有亨通之理
　　且以卦體之爻觀之初九一陽潛伏於五隂之下
　　雖五隂積累在上而一陽既動便覺五隂己自有
　　消散披靡氣象人有千過萬惡叢萃一身人之善
　　心一復則雖有千過萬惡亦便覺有消散披靡氣
　　象是纔復便有亨通之理天地發生之物最是於
　　萌蘖始生之時要人營䕶保養且如草木萌動根
　　芽初露易被推殘惟能於將生之際遮覆蓋䕶則
　　枝枝葉葉漸漸條達人之善端初發亦多為衆惡
　　陵鑠惟是於出入將發之時養而无害然後自然
　　朋來朋謂助也如所謂徳不孤必有鄰凡善類皆
　　朋也凡日用間遇事有互相發明吾之善者皆朋
　　也萬善㑹聚於吾身自然无咎自復亨下數句次
　　序節目整然不亂反復其道七日來復此是天道
　　消息盈虛自然之理如自一陽之復積而至於二
　　陽之臨三陽之泰四陽之大壯五陽之夬六陽之
　　乾皆反復自然之天道人於善心發處便充長之
　　自可欲之善積而至於聖而不可知之之神亦是
　　性中所固有故出入无疾入者謂剥之上九一爻
　　來入於復之初九故謂之入出者謂初九一爻漸
　　出而為九二九三九四九五上九故謂之出利有
　　攸往此一句最是做工夫處天道到一陽始復時
　　便自此浸浸而徃人於善心發處便自此迤邐充
　　長去亦何所不到只為人纔到善心發處又為人
　　欲障蔽不能利有攸往人善心悔處日用間甚多
　　或聴言而於心有悔或因觀書而於心有動或於
　　應接事物而有警悟於心日用間復處甚多雖大
　　姦大惡之人亦然惟其不能利有攸徃故至於頻
　　復耳彖者聖人言一卦大體之意也剛反二字最
　　要看天道至於復時何故都无障蔽為天能剛反
　　剛反二字見得天道復處人惟其不能剛反雖動
　　而又以逆行故不能利有攸徃惟天道能剛反動
　　而以順行是以出入无疾朋來无咎反復其道七
　　日來復天行也天行是解上兩句所以如此者是
　　天道自然之運用也學者最要就天行上看天道
　　之有復乃天行自然之道理人之善心發處亦人
　　心固有之理天道到復時便運行无間人何故於
　　善心發處乃不似天之順動而善心又多泯没蓋
　　為天以无心運用人以私意障蔽人雖以私意障
　　蔽然秉彛終不可泯没便是天行无間之理利有
　　攸往剛長也惟剛長便能利有攸往　又曰復其
　　見天地之心乎此一句最不可以言語解而可以
　　身反觀天地以生物為心人能於善心發處以身
　　反觀之便見得天地之心(並易/說)
象曰雷在地中復先王以至日閉闗商旅不行后不省
方
　伊川先生曰雷者隂陽相薄而成聲當陽之微未能
　發也雷在地中陽始復之時也陽始生於下而甚微
　安靜(一作/順)而後能長先生順天道當至日陽之始生
　安靜以養之故閉闗使商旅不得行人君不省視四
　方觀復之象而順天道也在一人之身亦然當安靜
　以養其陽也(易/傳)　聖人無一事不順天時故至日閉
　闗(陳氏/拾遺)
　横渠先生曰物因雷動雷動不妄則物亦不妄故曰
　物與无妄靜之動也无休息之期故地雷為卦(正/䝉)
　凡言后者大率謂繼體守成之主也復言先王以至
　日閉闗商旅不行后不省方以此校之則后為繼承
　之主明矣先王以至日閉闗者先王所重於至日以
　其順隂陽徃來閉闗者取其靜也閉闗則商旅不行
　先王无放過事順時以示法亦以示民后不省方如
　言富庶優暇不甚省事又明是繼承之主(易/說)
　　藍田吕氏曰雷在地中微陽始生靜以養之待盈
　　而發也閉闗涂止行者皆以養微陽也
　　龜山楊氏曰雷在地中閉而未發先王不先時而
　　動所以事天也(易/說)
　　白雲郭氏曰坤為靜之終復為動之始雷在地中
　　則動已萌矣而未奮也然天地萬物之理得陽則
　　舒得隂則慘故人喜陽之復而畏剛之剥也先王
　　至日閉闗助陽道也喜陽之復懼其微弱而人泄
　　之以先奪陽氣則陽愈微而不進是以閉闗而固
　　其氣以助之蓋三才一氣耳方天地欲動而人爭
　　先之是爭天地之動以損天地之氣也聖人欲奉
　　天時莫不先天地而後人從之是所以閉塞人事
　　以助天地之發也後世為月令者於仲冬之月塗
　　闕廷門閭築囹圄以助天地之閉藏蓋假此以為
　　義誤以至日閉闗為天地閉藏之時也夫至日日
　　至也天地至復則動而將發生先王至日閉闗正
　　謂陽氣方動而微懼人道分奪其氣先動以泄之
　　故至日閉闗以奪人動發之氣是所以助天地生
　　生之義也何閉藏之有哉(易/說)
　　漢上朱氏曰天下之至動莫如雷雷在地中動復
　　於靜復本之時也復冬至之卦剥艮為門闕反則
　　閉闗閉闗以止動者也巽為近利市三倍風行地
　　上為觀民設敎復震見巽伏故商旅不行后不省
　　方不行不省方則動者靜夏小正十一月萬物不
　　通夫子賛易兼用夏小正(易/傳)
　　新安朱氏曰安靜以養微陽也月令是月齋戒揜
　　身以待隂陽之所定(本/義)　問陽始生甚微安靜而
　　後能長故復之象曰先王以至日閉闗人於迷途
　　之復其善端之萌亦甚微故須莊敬持養然後能
　　大不然復亡之矣曰然又曰古人所以四十強而
　　仕者前面許多年亦且養其善端若一下便出來
　　與事物滚了豈不壊事　問復卦先王以至日閉
　　闗程傳謂陽之始生至微當安靜以養之恐是十
　　月純坤之卦陽已養於至靜之中至是方成體耳
　　先生曰非也養於既復之後時舉因論學云雷在
　　在地中復先王以至日閉闗商旅不行后不省方
　　在學者分上便是要安靜涵養這些子善端耳先
　　生曰若著實做工夫要知這說話也不用說若㑹做
　　工夫便一字也來這裏使不著此說其不欲說與
　　人却恐學者聴去便做空虛認了(並語/録)　又詩曰
　　朱光徧炎宇微陽眇重淵寒威閉九野陽徳昭窮
　　泉文明昧謹獨昬迷有開先幾微諒難忽善端本
　　緜緜掩身事齋戒(月令夏至冬至君/子皆齋處必掩身)及此防未然
　　(此二句兼冬/至夏至說)閉闗息商旅(所以養/陽氣也)絶彼柔道牽題
　　劉屏山琴曰匪金匪石含至貞兮雷蟄于腹閟其
　　神兮鏗然一作萬物皆春兮我覿器寶懷若人兮
　　主靜觀復修厥身兮與時偕極而不及其申兮(文/集)
　　東萊吕氏曰復自十一月觀之嚴霜暴雪正萬物
　　摧挫時无有生意安得有雷不知雷聲已自潛於
　　黄鍾之宫但雷伏在地下雖无朕兆之可見无聲
　　音之可聞人自不知其所謂復蓋積隂沍寒之後
　　而陽氣發生之理具在地中不輕發用者甚有力
　　如人雖為窮凶極惡之事積於一身自外觀之若
　　終无悔過之心然固有之良心亦自具在或有動
　　於中誰得知之先王以至日閉闗前人之說多以
　　為保養此善端先王知天地之心如此故以體法
　　此說固不碍理究竟未是此皆聖人實事聖人以
　　天地為本隂陽為端隨天時之動靜而應之當復
　　之時靜以處之則盡裁成輔相之道苟不靜以處
　　之則擾亂天地之性術數家以為厭禳之法固為
　　鄙陋若只作故事看亦非須知先王以天人為一
　　體人有善心不能充長蓋人以天人為兩體故也
　　(易/說)
初九不逺復无祗悔元吉象曰不逺之復以脩身也
　伊川先生曰復者陽反來復也陽君子之道故復為
　反善之義初剛陽來復處卦之初復之最先者也是
　不逺而復也失而後有復不失則何復之有唯失之
　不逺而復則不至於悔大善而吉也祇宜音柢抵也
　玉篇云適也義亦同无祇悔不至於悔也坎卦曰祇
　既平无咎謂至既平也顔子无形顯之過夫子謂其
　庶幾乃无祗悔也過既未形而改何悔之有既未能
　不勉而中所欲不踰矩是有過也然其明而剛故一
　有不善未嘗不知既知未嘗不遽改故不至於悔乃
　不逺復也　不逺而復者君子所以脩其身之道也
　學(一有/問字)之道无他也唯其知不善則速改以從善而
　已(並易/傳)　抵與底通使底至也无至於悔(朱公掞/拾遺)
　横渠先生曰祇猶承也受也一云祇悔作神祇之祇
　祇之為義示也効也見也言悔可使亡不可使成而
　形也(易/說)
　　藍田吕氏曰初九處復之初而以一陽居衆陽之
　　始自坤而來陽消未逺故曰不逺復
　　龜山楊氏曰初九陽始生而未形動之微也吉凶
　　悔吝生乎動者也未形而復其復不逺矣故不至
　　於悔而元吉顔淵之殆庶幾其以是歟(易/說)
　　白雲郭氏曰卦辭言出入无疾朋來无咎統復道
　　而言之也至于七日來復則指天行而言是復道
　　之一也爻象言君子脩身蓋亦復也凡易之一卦
　　其義象皆不可窮盡聖人卦爻彖象之外不能悉
　　言者多矣就其所言之中已具數義學者當觸類
　　通之以極廣大而已如乾象為天為馬豈能拘於
　　大小之間哉昭昭之多與天同一撮土之多與地
　　同一卷之石與山嶽同一勺之水與河海同道无
　　間於小大故也復之初九顔子盡之能不貳過故
　　不逺而復於道苟貳過則逺矣雖然有不善未嘗
　　不知則蓋嘗有過也有過則有悔唯不貳過故其
　　悔小而无大悔也凡充有悔之極則有大凶充无
　　悔之極則有大吉以其不逺復故知无祇悔以其
　　无祇悔故終知其元吉也此顔子克己復禮之道
　　故象言脩身也(易/說)
　　漢上朱氏曰外為逺内為近剥初嘗失矣變復九
　　自外來内不逺也反動而剛復也失而後有復不
　　失則無復矣初者九之位正其固有也初正者善
　　之端脩身之始未有不正其心而能修身者以天
　　地言之始於剛反動而正乃能遂萬物而成其德
　　故曰不逺復以脩身也坤為身易傳曰祇抵也馬
　　融音之是反初動不正不正則抵乎悔知不正為
　　不善之端而復於正則无祇悔俟其悔之而後復
　　之復亦逺矣无祇悔則元吉元吉者吉之至善故
　　曰无祇悔元吉夫幾者動之微吉之先見也顔子
　　不善未嘗不知知之未嘗復行无祇悔也故夫子
　　賛之曰顔氏之子其殆庶幾乎(易/傳)
　　屏山劉氏曰易故多術或尚其辭或尚其變或尚
　　其象或尚其占皆用也盡其本則用自應何謂本
　　復是已嘗竊為之說曰學易者必有門户復卦易
　　之門户也入室必自户始學易者必自復始得是
　　者其惟顔子乎不逺而復稱為庶幾易繫辭曰顔
　　氏之子其殆庶幾乎有不善未嘗不知知之未嘗
　　復行庶幾近也謂近於易不逺復之義蓋本夫子嘗
　　以復禮為仁之說告之矣顔子躬行允蹈遂臻其極
　　一己既克天下歸仁復之功至矣固有之仁本無彼
　　此迷而不復妄自分隔且吾身在天地中一物耳天
　　地在吾仁中亦一物耳學者曉此方得想像說得仁
　　體意隔情礙如何天下歸仁惟踐履實地自然洞徹
　　為一顔子終日如愚論語所載惟發二問一為仁
　　一為邦夫子答之皆極天理人事之大者(天理謂/克己復)
　　(禮全一性之天也人事謂行夏時/乘商輅服周冕樂韶舞四事也)原易之用内焉
　　惟窮理盡性外焉惟開物成務顔子盡之雖無諸
　　子之著譔謂之通易可也　又曰復之一義為平
　　白坦易之塗聖人善誘之上機學者用心之急務
　　也雖然學易當自復始而復非易也愚夫昧易才
　　士口易賢人玩易聖人忘易(昧不通也口能言不/能行也玩依倣也忘)
　　(無心與之/俱化也)玩而不忘易之病也忘似昧聖似愚通
　　易者知之矣余嘗作復齋銘曰大易之㫖微妙難
　　詮(且縁切謂審/釋考究也)善學易者以復為先惟人之生咸
　　有是性喜怒哀樂或失其正視而知復不蝕其明
　　(蝕食音日月薄蝕初雖晦未幾/又明人能知復則其明不損)聴而知復不流於
　　聲言而知復匪易匪輕動而知復悔吝不生惟是
　　四知本焉則一孰覺而存孰迷而失勿謂有本勞
　　思内馳亦勿謂无悠悠弗思廓爾貫通心冥取舍
　　既復其初无復之者蕩蕩坦坦周流六虛昔非不
　　足今非有餘伊顔氏子口不言易庶幾之功黙臻
　　其極今我仰止以名斯齋念兹在兹其敢怠哉(屏/山)
　　(文/集)
　　新安朱氏曰一陽復生於下復之主也祇抵也又
　　居事初失之未逺能復於善不抵於悔大善而吉
　　之道也故其象占如此(本/義)　問不逺復无祇悔祗
　　字何訓曰書中祇字只有這祇字使得來别看來
　　只得解做至字又有訓多為祇者如多見其不量
　　也多祇也祇與只同
　　廣漢張氏曰子曰顔氏之子其殆庶幾乎有不善
　　未嘗不知知之未嘗復行易曰不逺復无祇悔元
　　吉甲申孟秋朔先公次餘千暑甚憇趙氏養正堂
　　每閒暇親翰墨多寫經書要言置縑囊中累十百
　　紙先公易簀於仲秋不肖孤哀苦謹藏遺澤不忍
　　發讀越二年前進士太原陳伯雄來相弔於湘水
　　之上自以嘗在江淮辱先公誨言欲求字畫而歸
　　為子孫藏予慟開篋取此紙授之鳴呼學聖人必
　　其極今我仰止以名斯齋念兹在兹其敢怠哉(屏/山)
　　(文/集)
　　新安朱氏曰一陽復生於下復之主也祇抵也又
　　居事初失之未逺能復於善不抵於悔大善而吉
　　之道也故其象占如此(本/義)　問不逺復无祇悔祗
　　字何訓曰書中祇字只有這祇字使得來别看來
　　只得解做至字又有訓多為祇者如多見其不量
　　也多祇也祇與只同
　　廣漢張氏曰子曰顔氏之子其殆庶幾乎有不善
　　未嘗不知知之未嘗復行易曰不逺復无祇悔元
　　吉甲申孟秋朔先公次餘千暑甚憇趙氏養正堂
　　每閒暇親翰墨多寫經書要言置縑囊中累十百
　　紙先公易簀於仲秋不肖孤哀苦謹藏遺澤不忍
　　發讀越二年前進士太原陳伯雄來相弔於湘水
　　之上自以嘗在江淮辱先公誨言欲求字畫而歸
　　為子孫藏予慟開篋取此紙授之鳴呼學聖人必
　　學顔子則有準的顔氏之所以為有準的何也以
　　其復也復則見天地之心成位乎中而人道立矣
　　然而欲進於此奈何其惟格物以至之而克己以
　　終之乎嗚呼此先公之所以敎某者今併以告陳
　　子(南軒/集)
六二休復吉象曰休復之吉以下仁也
　伊川先生曰二雖隂爻處中正而切比於初志從於
　陽能下仁也復之休美者也復者復於禮也復禮則
　為仁初陽復復於仁也二比而下之所以美而吉也
　　為復之休美而吉者以其能下仁也仁者天下之
　公善之本也初復於仁二能親而下之是以吉也(並易/傳)
　横渠先生曰下比於陽故樂行其善(易/說)
　　藍田吕氏曰六二居中而下比於陽所以為休
　　龜山楊氏曰過而後有復顔淵不貳過猶有過也
　　而未形焉其復不逺矣非克己者其孰能之茲其
　　所以為仁歟盡斯道者惟初乎六二柔順中正无
　　過而復休而復者也其復也從初而已故曰以下
　　仁也中正而親仁吉孰加焉(易/說)
　　白雲郭氏曰孟子稱樂正子好善優於天下又曰
　　可欲之謂善有諸己之謂信充實之謂美休美也
　　充好善之實孟子之所以為美盡下仁之道復之
　　所以為休其義一也不逺之復克己者也克己復
　　禮仁也故六二之下初九所以為下仁也然古之
　　人修身者豈徒然哉所以為齊家治國平天下之
　　始也聖人之治天下仁之而已孟子所謂推恩保
　　四海是也夫欲仁天下者必先仁其身是以中庸
　　言修身以道修道以仁而復以初九修身六二為
　　下仁不亦宜乎(易/說)
　　漢上朱氏曰休息也初九剛復克己復禮為仁者
　　也六二正中在上无應以分其親仁之意近而相
　　得乃下之見初九不逺復其心休焉中者天下之
　　大本人受天地之中以生中則正正則大大者仁
　　之體仁豈外求哉在我而已矣初九知幾知至至
　　之者也六二不動即至於正中動則失正因是休
　　矣休則吉所謂吉祥止止也故曰休復之吉以下
　　仁也荀卿曰學莫便於近其人六二之謂乎(易/傳)
　　新安朱氏曰柔順中正近於初九而能下之復之
　　休美吉之道也(本/義)　問六二休復之吉以下仁也
　　曰初爻為仁人之體六二爻能下之謂附下於仁
　　者學莫便於近其人既得仁者而親之資其善以
　　自益則力不勞而學美矣故曰休復吉(語/録)
　　東萊吕氏曰六二下謂初也聖人指復處為仁此
　　正語荅顔子之問克己復禮為仁相似蓋聖人之
　　語只是一理(易/說)
六三頻復厲无咎象曰頻復之厲義无咎也
　伊川先生曰三以隂躁處動之極復之頻數而不能
　固者也復貴安固頻復頻失不安於復也復善而屢
　失危之道也聖人開遷善之道與其復而危其屢失
　故云厲无咎不可以頻失而戒其復也頻失則為危
　屢復何咎過在失而不在復也　頻復頻失雖為危
　厲然復善之義則无咎也(並易/傳)
　横渠先生曰所處非位非頻蹙自危不能无咎(一作吝/  易說)
　　藍田吕氏曰六三雖陷於衆隂之中幾不能以自
　　出然去陽未逺猶不得已而求復不得已故頻陷
　　於衆隂故厲有志於復必與衆隂異趣然不失吾
　　義故雖危无咎
　　龜山楊氏曰柔不當位而居動之極其守不固矣
　　雖不善未嘗不知知之未能不復行者也故頻復
　　厲夫操存舍亡蓋俛仰之間耳其危豈不甚乎然
　　而頻是亦善補過者也故雖厲而无咎(易/說)
　　兼山郭氏曰六三說者皆以頻為頻蹙之頻失位
　　過中不得已而復也獨王昭素先生以為頻數之
　　頻嘗試考之禮曰或安而行之或利而行之或勉
　　强而行之及其成功一也然不得已而復與勉强
　　而行之无以異也不得已而復尚且知復焉何厲
　　之有與孔子所謂義无咎者為不侔矣由是而知
　　頻非不得已之類亦明矣孔子曰中庸其至矣乎
　　民鮮能久矣人皆曰予知擇乎中庸而不能期月
　　守也故唯君子能久於其道其餘則日月至焉而
　　已況一出焉一入焉塗巷之人也故道有至於數
　　失亦有知其數復得失之間不能以寸是以危也
　　然而義无咎者知復故也是以子夏之徒出見紛
　　華盛麗而說入聞夫子之道而樂與夫回之為人
　　擇乎中庸得一善則拳拳服膺而弗失之者固有
　　間矣(易/說)
　　漢上朱氏曰頻水厓也說文曰人所賔附頻蹙不
　　前而止先儒作嚬蹙訓之其義亦通三者震動之
　　極極則反之正成坎坎在坤際水厓也水厓謂之
　　頻六三厥初妄動自厓而反則頻復也頻者危道
　　故曰頻復厲頻而復雖晚矣不猶愈於迷而不復
　　者乎於義為得故曰義无咎也六三困而學之者
　　也叔孫病不能相禮退而學禮之爻乎(易/傳)
　　新安朱氏曰以隂居陽不中不正又處動極復而
　　不固屢失屢復之象屢失故危復則无咎故其占
　　又如此(本/義)
六四中行獨復象曰中行獨復以從道也
　伊川先生曰此爻之義最冝詳玩四行羣隂之中而
　獨能復自處於正下應於陽剛其志可謂善矣不言
　吉凶者蓋四以柔居羣隂之閒初方甚微不足以相
　援无可濟之理故聖人但稱其能獨復而不欲言其
　獨從道而必凶也曰然則不云无咎何也曰以隂居
　隂柔弱之甚雖有從陽之志終不克濟非无咎也
　稱其獨復者以其從陽剛君子之善道也(並易/傳)
　横渠先生曰柔危之世以中道合正應故不與羣爻
　同(易/說)
　　龜山楊氏曰居上下四隂之中而獨從陽中行獨
　　復者也隂之從陽性也故謂之從道然柔不中行
　　无剛明之才雖欲從道而无受道之質故不言吉
　　與休復之下仁異矣(易/說)
　　白雲郭氏曰位不得中而居四隂之中獨從初九
　　之道而應焉是亦舍其類而獨行其志者也故曰
　　中行獨復七十子於衰周之際從夫子於洙泗之
　　閒豈是道歟剥之六三與復之六四反對其義相
　　類故在剥則取其失上下以應乎陽在復則取其
　　獨復以從道也(易/說)
　　漢上朱氏曰五隂冥行去道日逺適越而北首者
　　也六四行於五隂之中獨反而復下從於初道言
　　初九也震為大塗亦道也鄭康成曰度中而行四
　　獨應初是也不言吉无咎者正則吉可知獨復則
　　无咎頻復之厲猶无咎也四獨復五敦復不言吉
　　者不以利害言也虞翻曰四在於外體不在二五
　　何得稱中夫中无一定之中自初至三以二為中
　　自四至上以五為中復卦五隂自二至上則四為
　　中康成謂爻處五隂之中(易/傳)
　　新安朱氏曰四處羣隂之中而獨與初應為與衆
　　俱行而獨能從善之象當此之時陽氣甚微未足
　　以有為故不言吉然理所當然吉凶非所論也董
　　子曰仁人者正其義不謀其利明其道不計其功
　　於剥之六三及此爻見之(本/義)
六五敦復无悔象曰敦復无悔中以自考也
　伊川先生曰六五以中順之徳處君位能敦篤於復
　善者也故无悔雖本善戒亦在其中矣陽復方微之
　時以柔居尊下復无助未能致亨吉也能无悔而已
　　以中道自成也五以隂居尊處中而體順能敦篤
　其志以中道自成則可以无悔也自成謂成其中順
　之徳(並易/傳)
　横渠先生曰性順位中无他應援以敦實自求而已
　剛長柔危之世能以中道自考故可无悔不然取悔
　必矣(易/說)
　　藍田吕氏曰六五雖逺於陽而不失乎中雖未盡
　　美而敦厚自守可以无悔
　　龜山楊氏曰柔得尊位大中而无應於上下无所
　　待而復者也其復也誠於善而已故謂之敦復夫
　　誠自成也故夫子曰中以自考也初九陽始生動
　　之微者也其違未逺故其復也不至於悔而已六
　　五无所待而復安於復者也故直曰无悔不言吉
　　吉不足以言之也(易/說)
　　白雲郭氏曰五以隂居尊位在坤之中有厚徳之
　　象故言敦復中以自考者能以中道自厚而已自
　　厚則所以成己者至矣雖未足以盡為君之道亦
　　可以无悔矣中庸曰誠者非自成己而已也所以
　　成物也盡成己成物之道則君道盡二帝三王是
　　也六五為一卦之主其才有所不足故僅能自成
　　與在下君子修身无以異然初九既无大悔於其
　　初馴致其道則知其終為元吉矣六五居尊極之
　　位方同在下之道雖敦復優於不逺之復而以時
　　位初終論之是未足以致人君之元吉也故特中
　　以自成而已(易/說)
　　漢上朱氏曰六五逺於初九中而未正非敦復則
　　有咎五坤體厚也五動而正成艮艮為篤實厚而
　　篤實敦也成言乎艮故艮又有成之意考成也誠
　　者自成也以體言之謂之中以天道言之謂之誠
　　以受之於天言之謂之性有是性則有是體有是
　　體則具是道萬物皆備於我反身而誠則自成矣
　　其於復也何逺之有厚而篤實用力於仁者也荀
　　卿曰以中自成易傳曰以中道自成(易/傳)
　　新安朱氏曰以中順居尊而當復之時敦復之象
　　无悔之道也考成也(本/義)
　　廣漢張氏曰復卦之義以初爻為重於畫為陽於
　　義為善於人蓋君子之道也二比於初故為休復
　　四應於初故為獨復而三之頻復而厲則以其非
　　比非應開其遷善而危其屢失也上之迷復而凶
　　則以其處極其最逺往而不返也觀諸此則可見
　　以初爻為重矣然則五之敦復奈何體順而居中
　　以中自考者也故為敦篤於復夫能敦篤於復冝
　　曰吉曰亨矣而獨曰无悔奈何无悔者戒辭也以
　　其柔而逺於陽故為之戒辭謂如是乃无悔也南
　　徐陳希顔舊名其齋曰敦復嵗壬辰與予相遇于
　　長沙屬予銘予知希顔有取於儆戒之意也為之
　　銘曰惟聖作易研幾極深惟卦有復於昭天心六
　　爻之義各隨所乘其在於五敦復是明其敦如何
　　篤志允蹈順保其中而以自考我觀爻義厥有戒
　　辭君子體之敬戒是資人欲易萌天理難存毫釐
　　之間消長所分凡百君子奈何不敬祗於夙宵以
　　若天命惟積惟久匪俟乎外敢曰有則庶幾寡悔
　　(南軒/集)
上六迷復凶有災𤯝用行師終有大敗以其國君凶至
于十年不克征象曰迷復之凶反君道也
　伊川先生曰以隂柔居復之終終迷不復者也迷而
　不復其凶可知有災𤯝災天災自外來𤯝已過由自
　作既迷不復善在己則動皆過失災禍亦自外而至
　蓋所招也迷道不復无施而可用以行師則終有大
　敗以之為國則君之凶也十年者數之終至于十年
　不克征謂終不能行既迷於道何時而可行也　復
　則合道既迷於復與道相反也其凶可知以其國君
　凶謂其反君道也人君居上而治衆當從天下之善
　乃迷於復反君之道也非止人君凡人迷於復者皆
　反道而凶也(並易/傳)
　横渠先生曰君道過亢反常无施而可故天災人害
　師敗君凶久衰而不可振也(易/說)
　　藍田吕氏曰上六居衆隂之上處復之後最逺於
　　陽迷而不反者也以治身則凶趣時則有災𤯝若
　　用衆君國其害滋大其勢難復非十年之久不能
　　為也
　　龜山楊氏曰居卦之外與初異其違道逺矣迷而
　　後復者也故凶苖民逆命七旬乃格是也迷則妄
　　行故有災眚書曰𤯝災肆赦眚目病也其為災眚
　　不明而已有可復之道焉故在所肆禹之班師是
　　也豫之時雷出地而奮威行於上矣又順以動故
　　利行師君道也復之與豫以二體言之順動一也
　　而迷復之凶其事則異矣故用行師終有大敗以
　　其國君凶至于十年不克征反君道故也十年數
　　之終十年不克征則終不可用矣禹稱有苖曰昬
　　迷不㳟反道敗徳此之謂也(易/說)
　　兼山郭氏曰君道知柔知剛上六迷而不知復反
　　君道也(易/說)
　　白雲郭氏曰處復之終迷不知反孔子所謂下愚
　　不移者與夫天道人事皆貴復焉迷不知復則上
　　逆天道下乖人事其凶宜矣言有災眚則得之天
　　得之人者其凶非一也迷復无所不失故其凶至
　　亦无不有之況行師用兵之道尤為危事是以自
　　用之則大敗佐其君以用之則有十年不克之凶
　　十年極矣十年不克則自敗可知是其國君凶也
　　且復有自復者有不能自復而從人者有失而頻
　　復者皆復也上六居一卦之上有君之道君道以
　　能從人為善坤之六五黄裳元吉是也上六自不
　　能復又不能從人之復可謂反君道矣或謂迷而
　　後復非也苟能復矣雖迷何凶太甲是也冥豫成
　　有渝是也(易/說)
　　漢上朱氏曰復之終以一卦言之剥之上九反而
　　為初初九已復上六迷道而不復故曰迷復凶上
　　窮矣不可動動則降三成坎坎災眚也災自外至
　　眚已招也有災眚則天禍人患无所不有故曰凶
　　又曰有災眚三動六上行有師體用師也行師之
　　義以正去不正已迷不復而行師人誰服之終有
　　大敗師六三師或輿尸凶坎為血大无功也三下
　　之終故曰終有大敗坤四諸侯位國也五君位上
　　反三成震坎以其國君也震動以也坎陷也用此
　　行師終有大敗妄動之禍至於以其國君陷之於
　　凶故曰以其國君凶言迷復動則凶矣自古迷復
　　妄動不勝其欲而用兵雖驟勝終有大敗驟勝者
　　厚其毒而降之罰是以禍至於亡身十者坤之極
　　數不可動則无師象不克征也十年不克征者災
　　也上窮也用行師終有大敗以其國君凶者眚也
　　二者反君道故也上六反初九初九道也易傳曰
　　居上治衆當從天下之善夫從天下之善則改過
　　不吝舉錯當於人心以此用衆則師克以此用國
　　則民聴天祐人助何凶之有(易/傳)
　　新安朱氏曰以隂柔居復終終迷不復之象凶之
　　道也故其占如此以猶及也(本/義)　上六迷復凶有
　　災眚用行師終有大敗以其國君凶至于十年不
　　克征這是箇極不好底爻故其終如此凡言十年
　　三年五年七月八月三月者想是象數中自有箇
　　數如此故聖人取而言之至于十年不克征與十
　　年勿用則其凶甚矣(語/録)
　　東萊吕氏曰上六君道莫大於改過復善一不改
　　過則非君道矣(易/說)
　
　
　
　
　
　
　
　
　合訂刪補大易集義粹言卷二十八
欽定四庫全書
　合訂刪補大易集義粹言卷二十九
　　　　　　　　　　頭等侍衛納喇性徳編
䷘(震下/乾上)
　明道先生曰无妄震下乾上聖人之動以天賢人之
　動以人若顔子之有不善豈如衆人哉惟只在於此
　間爾盖猶有已焉至於无我則聖人也顔子切於聖
　人未逹一息爾不遷怒不貳過无伐善无施勞三月
　不違仁者此意也(劉絢/師訓)
　伊川先生曰无妄序卦復則不妄矣故受之以无妄
　復者反於道也既復於道則合(一无/合字)正理而无妄故
　復之後受之以无妄也為卦乾上震下震動也動以
　天為无妄動以人欲則妄矣无妄之義大矣哉(易/傳)
　又曰觀言所以識其心觀行所以識其用不識後如
　何畜得乾上震下无妄謂動以天則无妄大畜所以
　繼无妄者妄如何畜雜卦非聖人作後人類記之言
　又曰叔孫武叔之毁乃无妄之疾也
　　兼山郭氏曰无妄即誠也在易曰无妄至孔子文
　　言及中庸而後言誠又至孟子則曰性善皆一也
　　然无妄有動象故又為誠之見於有為者如是則
　　誠然後无妄矣以其本善故誠以其誠故无妄又
　　為三者之序不誠則妄矣天人之分其間不能以
　　寸伊川曰動以天故无妄動以人欲則妄矣(无妄/圖)
　　新安朱氏曰真以理言无妄之謂也(太極/圖義)　道夫
　　問无妄誠之道不欺則所以求誠否曰无妄者聖
　　人也謂聖人為无妄則可謂聖人為不欺則不可
　　又問此正所謂誠者天之道思誠者人之道否曰
　　然无妄是自然之誠不欺是著力去做底无妄自
　　是我无妄故誠不欺者對物而言故次之(語/録)
无妄元亨利貞其匪正有眚不利有攸往
　伊川先生曰无妄者至誠也至誠者(一无/者字)天之道也
　天之化育萬物生生不窮各正其性命乃无妄也人
　能合无妄之道則所謂與天地合其徳也无妄有大
　亨之理君子行无妄之道則可以致大亨矣无妄天
　之道也卦言人由无妄之道也(一无/也字)利貞法无妄之
　道利在貞正失貞正則妄也雖无邪心苟不合正理
　則妄也乃邪心也故有(一作/其)匪正則為過眚既已无
　妄不宜有往往則妄也(易/傳)
　横渠先生曰无妄四徳无妄而後具四徳也其曰匪
　正有眚對无妄雷行天動也天動不妄故曰无妄天
　動不妄則物亦无妄(易/説)　又曰天地之氣雖聚散攻
　取百塗然其為理也順而不妄(正/䝉)
　　白雲郭氏曰自太極函三論之則无有妄无妄之
　　别自三才之别論之然後有妄无妄分焉天之於
　　覆地之於載皆无妄也聖人所以成天地之能者
　　亦无妄也无妄天道也盡天道故具元亨利貞也
　　諸卦具四徳者各見其義无妄則以天道得之也
　　匪正則妄矣妄故招眚匪正而有眚非无妄之災
　　也災眚之義其説不一以无妄觀之則自天至者
　　為災由人自致者為眚无妄之動貴其止於天道
　　不知所止而往是以窮人欲而滅天理也故不利
　　有攸往(易/説)
　　新安朱氏曰无妄實理自然之謂史記作无望謂
　　无所期望而有得焉者其義亦通為卦自訟而變
　　九自二來而居於初又為震主動而不妄者也故
　　為无妄又二體震動而乾健九五剛中而應六二
　　故其占大亨而利於正若其不正則有眚而不利
　　有所往也(本/義)　問雖无邪心苟不合正理則妄也
　　既无邪何以不合正曰有人自是其心全无邪而
　　却不合於正理如賢智者過之他其心豈曾有邪
　　却不合正理佛氏亦豈有邪心者　因論易傳无
　　妄雖无邪心苟不合正理則妄也乃邪心也時或
　　以子路使門人為臣事為證先生曰如鬻拳兵諫
　　之類是也或云王荆公亦然曰温公忠厚故稱荆
　　公無姦邪只不曉事看來荆公亦有邪心夾雜他
　　却將周禮來賣弄有利底事便行之意欲富國強
　　兵然後行禮義不知未至富強人才風俗已先壊
　　了　問无妄之謂誠不欺其次也曰非无妄故能
　　誠无妄便是誠无妄是四方八而都去得不欺猶
　　是兩个物事相對(並語/録)
　　東萊吕氏曰比看易无妄傳云雖无邪心苟不合
　　正理則妄也乃邪心也益悚然自失因思去歲給
　　札當時本意欲俟數月間得對展盡底藴故事事
　　未欲説破縁此四互却多暗昧處此正易傳之所
　　謂邪心也(荅䀲/菴書)
彖曰无妄剛自外來而為主於内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
　康節先生曰不見動而動妄也動於否之時是也見
　動而動則為无妄然所以有眚者陽微而无應也有
　應而動則為益矣(觀物/外篇)
　伊川先生曰謂初九也坤初爻變而為震剛自外而
　來也震以初爻為主成卦由之故初為无妄之主動
　以天為无妄動而以天動為主也以剛變柔為以正
　去妄之象又剛正為主於内无妄之義也九居初正
　也　下動而上健是其動剛健也剛健无妄之體也
　剛中而應五以剛居中正二復以中正相應是順理
　而不妄也故其道大亨通而貞正乃天之命也天命
　謂天道也所謂无妄也　所謂无妄正而已小失於
　正則為有過乃妄也所謂匪正盖由有往若无妄而
　不往何由有匪正乎无妄者理之正也更有往將何
　之矣乃入於妄也往則悖於天理天道所不祐可行
　乎哉(並易/傳)
　横渠先生曰天動不妄則物亦无妄乾道變化各正
　性命也(易/説)
　　藍田吕氏曰无妄所遇以正命也剛自外來而為
　　主於内動而健剛中而應是三者无自而為邪矣
　　是所謂无妄有无妄之徳必有无妄之福此大亨
　　以正所以為天之命也若匪正有眚則妄矣匪正
　　邪也有眚過也天作孽為災自作孽為眚其過由
　　己致也有妄欲往於无妄將何之乎天命不祐亦
　　已致之非正命也
　　龜山楊氏曰震一索而得男剛自外來也震下而
　　乾上動而健也動而健則動而為主矣故曰剛自
　　外來而為主於内也雷動而天行則其誠无息卦
　　之所以為无妄也動而以人為則妄矣剛中而應
　　謂二五也五以剛健中正而位乎上二以柔順中
　　正而應於下上下相與以正故其大亨也以正而
　　已大亨以正非人之私智所能為也循天理而已
　　故曰天之命也詩曰維天之命於穆不已所謂命
　　者亦誠而已矣大亨以正則亨以正為體匪正則
　　有眚非順理也故天命不祐欲往安之乎故不利
　　有攸往(易/説)
　　兼山郭氏曰老子曰人法地地法天天法道道法
　　自然故天无私覆地无私載日月无私照率歸之
　　自然而已聖人之與天合徳觀天之道執天之行
　　不先時而起不後時而縮因循故常依於天理无
　　思无為亦歸之自然而已此无妄之本也以其卦
　　言之震剛自外來而為主於内以才言之動而健
　　以其位言之二五得位剛中而應所以為元亨利
　　貞也乾者大也大亨以正其天之命乎且天下雷
　　行其動以時故自春分而出萬物從之而出秋分
　　而入萬物從之而入莫之令而常自然豈物物而
　　賦之此以亨正而出彼以亨正而受此以无妄而
　　感彼以无妄而應故能自智自力自形自色者也
　　故曰乾道變化各正性命於此可見矣其或感之
　　有正有不正養之或得或失所以為夭為壽為災
　　為眚是謂匪正有眚之理也然則匪正有眚又何
　　之矣故知有妄之行天之所不祐也(易/説)
　　白雲郭氏曰剛自外來而為主於内論卦之所以
　　成无妄者主於震也動而健者動以天不以人也
　　剛中而應九五也大亨以正无妄之道也无妄之
　　道天也非人也故言天之命與中庸言天命之謂
　　性孟子言有命焉君子不謂性之義皆同然止於
　　无妄而不往則天道常存不止於无妄而有攸往
　　者是以人而㓕天者也故彖之意以謂捨无妄而
　　往又將何之焉一捨无妄而往則為匪正矣是以
　　人㓕天以偽喪誠乖於天道此天命所以不祐也
　　天非有心於祐不祐之間盖其道不與天合天何
　　由而助之故孟子言盡心知性則知天存心養性
　　所以事天盖知天事天為天所祐皆必與天合徳
　　也曰動而健則動而與天合徳矣不與天合徳則
　　與天非其類故非天之所助如是行而有往又何
　　之乎盖聖人欲人之著誠去偽而明其天也伊川
　　曰動以天故无妄動以人欲則妄矣此之謂也輔
　　嗣於此卦尤不曉聖人之旨(易/説)
　　漢上朱氏曰无妄天理也有妄人欲也人本无妄
　　因欲有妄去其人欲動静語黙无非天理動匪我
　　也其動也天故曰无妄此合乾震言无妄也无妄
　　大畜之反大畜上九之剛自外來為主於内主言
　　震也自外來為主於内如舜禹之有天下天下大
　　物也可妄而有乎无非天也故曰剛自外來而為
　　主於内此以初九言无妄之主也震動也乾健也
　　動而健无妄之時其健不息不有其己體天而已
　　故曰動而健此再以乾震言无妄也九五剛中在
　　上六二以柔中應之剛柔相與上下不過乎中申
　　則无妄上下循天之理故曰剛中而應此以二五
　　言无妄也五九之尊位大者得尊位大亨也其端
　　始於初九剛自外來為主於内而正是以大亨剛
　　中而應動不以正亦何由健何由應乎故曰大亨
　　以正此以初九九五言无妄也動而健剛中而應
　　大亨以正者无妄之才也有是才乃可當无妄之
　　時致天下於无妄易言剛中而應者五卦師也臨
　　也萃也升也无妄也大亨以正者三卦萃也臨也
　　无妄也獨於无妄言天之命者剛自外來而為主
　　於内也剛自外來可也安能必其為主於内動而
　　健可也安能使剛中而必應以正而必至於大亨
　　乎非天命不能也天命即天理也非人為也乾為
　　天巽為命故曰天之命也此以乾巽言无妄也三
　　四上三爻匪正有眚匪正妄行而干天命其眚自
　　取者也无妄之世九五在上受天所命六二應之
　　三四上匪正而无應欲往何之三四以五在上不
　　可行上九已窮三上相易成坎險何所往哉兑為
　　右大畜六五尚賢上九易五成兑故曰自天祐之
　　无妄大畜三四正位兊體有祐之象大畜反兊為
　　巽不正之爻不利有攸往故曰天命不祐行矣哉
　　在卦氣為寒露故太𤣥凖之以去(易/傳)
　　新安朱氏曰剛自外來而為主於内以卦變卦徳
　　卦體言卦之善如此故其占當獲大亨而利於正
　　乃天命之當然也其有不正則不利有所往欲何
　　往哉盖其逆天之命而天不祐之故不可以有行
　　也(本/義)　无妄本是无望這是沒理㑹時節忽然如
　　此得來面前朱英所謂无望之福是也桑樹中箭
　　栁樹出汁　往字説得不同　剛自外來説卦變
　　動而健説卦徳剛中而應説卦體大亨以正説元
　　亨利貞自文王以來説做希望之望這事只得倚
　　閣在這裏難為斷殺他　伊川易傳似不是本意
　　剛自外來是所以做造无妄動而健是有卦後説
　　底　或説无妄卦曰卦中未便有許多道理聖人
　　只是説有許多爻象如此占著此爻則有此象无
　　妄是箇不指望偶然底卦忽然而有福忽然而有
　　禍如人方病忽然勿藥而愈是所謂无妄也據諸
　　爻名義合作无望不知孔子何故説歸无妄人之
　　卜筮如決柸珓如此則吉如此則凶柸珓又何嘗
　　有許多道理如程子之説説得道理儘好儘開濶
　　只是不如此未有許多道理在又曰无妄一卦雖
　　云禍福之來也无常然自家所守者不可不利於
　　正不可以彼之无常而吾之所守亦為之无常也
　　故曰无妄元亨利貞其匪正有眚若所守匪正則
　　有眚矣眚即災也　問伊川言災自外來眚自内
　　作是否曰看來只一般微有不同耳災是偶然生
　　於彼者眚是過誤致然書曰眚災肆赦春秋曰肆
　　大眚皆以其過誤而赦之也　又曰看來无妄合
　　是无望之義不知孔子何故使此妄字如无妄之
　　災无妄之疾都是沒巴鼻恁地又曰无妄自是大
　　亨了又却須是貞正始得若些子不正則行有眚
　　眚字便即與災字同不是自家做得只有些子不
　　是他那裏便有災來　問眚與災如何分曰也只
　　一般書云眚災肆赦春秋傳肆大眚眚似是過誤
　　災便直自外來又曰此不可大叚做道理看只就
　　逐象上説見有此象便有此義少閒自有壹時築
　　著磕著(並語/録)
　　東萊吕氏曰剛自外來而為主於内所謂復則不
　　妄矣聖人終日乾乾純剛不息何自外來之有易
　　所以告學者也苟不知復則流於妄而不自知矣
　　　又曰卦辭言不利有攸往而初九則曰往吉六
　　二則曰利有攸往盖既曰无妄則已上别无去處
　　動著便錯才添纎毫則妄矣此卦辭所謂不利有
　　攸往也雖動著便錯然又非塊然不行也此理元
　　自流行而不息故兩爻皆以往為吉(並易/説)
象曰天下雷行物與无妄先王以茂對時育萬物
　濂溪先生曰身端心誠之謂也誠心復其不善之動
　而已矣不善之動妄也妄復則无妄矣无妄則誠矣
　故无妄次復而曰先王以茂對時育萬物深哉(通/書)
　明道先生曰天下雷行物與无妄天下雷行付與无
　妄天性豈有妄耶聖人以茂對時育萬物各使得其
　性也无妄則一毫不可加安可往也往則妄矣无妄
　震下乾上動以天安有妄乎動以人則有妄矣(劉絢/師訓)
　　聖人之於天下事自不合與只順他天理茂對時
　育萬物而已　无妄災也敢問其故曰妄則欺也得
　之必有禍斯有妄也順天而動有禍及者非禍也猶
　農之有田而不勤稼穯者荒也不亦禍乎農有勤於
　稼穯而復敗諸水旱其荒不亦災乎故象言先王以
　茂對時育萬物貴不妄也(並語/録)
　伊川先生曰雷行於天下隂陽交和相薄而成聲於
　是驚蟄藏振萌芽發生(一作/育)萬物其所賦與洪纎髙
　下各正其性命无有差妄(一作/忒)物與无妄也先王觀天
　下雷行發生賦與之象而以茂對天時養育萬物使
　各得其宜如天與之无妄也茂盛也盛對之為言猶
　盛行永言之比對時謂順合天時天道生萬物各正
　其性命而不妄王者體天之道養育人民以至昆蟲
　草木使各得其宜乃對時育物之道也(易/傳)　天下雷
　行物與无妄先天後天皆合於天理者也人欲則偽
　矣(鄒徳/久本)　无妄之謂誠不偏之謂中又曰誠然後敬
　未及誠時却須敬而後誠无妄之謂誠不欺其次矣
　(語/録)　盡己為忠盡物為信極言之則盡己者盡己之
　性也盡物者盡物之性也信者无偽而已於天性有
　所損益則為偽矣易无妄曰天下雷行物與无妄動
　以天理故也其大略如此更須研究之自有得處(時/氏)
　(拾/遺)
　横渠先生曰物因雷動雷動不妄則物亦不妄故曰
　物與无妄育不以時害莫甚焉(易/説)
　　藍田吕氏曰天下雷行萬物發生皆以誠感何可
　　妄也先王對時育物用此道也
　　龜山楊氏曰天下雷行天之所以鼓萬物也物斯
　　應之故曰物與无妄先王所以對時育萬物亦因
　　天而已矣所以无妄也(易/説)
　　兼山郭氏曰物之生也本乎一氣氣之運也本乎
　　隂陽天地者氤氲以感之爾何與於人乎曰天非
　　人不因人非天不成先王之仁得被萬物者在對
　　時而已且日中星鳥以正仲春於是乎平秩東作
　　宵中星虚以正仲秋於是乎平秩西成東作西成
　　烝民乃粒萬邦作乂先王之政也國君春田不圍
　　澤大夫不掩羣士不取麛卵則仁及於禽獸草木
　　黄落然後斧斤入山林則仁及於草木獺祭魚然
　　後漁人入澤梁則仁及於魚鼈先王之仁有及於
　　烝民有及於禽獸有及於草木魚鼈故能如魚麗
　　之盛多凡以對時育物而已詩云麀鹿濯濯白鳥
　　翯翯王在靈沼於牣魚躍故古之興王莫不皆然
　　亦曰則天之明因地之利率之无妄而已(易/説)
　　白雲郭氏曰天運乎上雷行於下无適而非天故
　　為无妄然雷之収發有時疑其有妄也蓋収發非
　　雷也天之所運是雷為无妄也物之生死又應乎
　　雷以從天之所運則物亦无妄矣故曰天下雷行
　　物與无妄茂對時育萬物者聖人以至誠任天道
　　而贊天地之化育與天地參於无妄者也其茂對
　　也育物也自然馴致之耳聖人初无容心焉(易/説)
　　漢上朱氏曰天下雷行而物與之者无妄也雷行
　　非時而物不與者妄也虞翻曰震以動之萬物出
　　乎震故震為萬物始始震終艮時也伏兊為澤育
　　也二應五三應上對也先王以是茂對時而育萬
　　物茂盛也萬物繁興不茂不足以育物不對則妄
　　矣如春毋麛毋卵夏毋伐大木之類(易/傳)
　　新安朱氏曰天下雷行震動發生萬物各正其性
　　命是物物而與之以无妄也先王法此以對時育
　　物因其所性而不為私焉(本/義)　又曰天之生物也
　　一物與他一无妄(語/録)
　　東萊吕氏曰物與无妄所謂各正性命也告子生之
　　之謂性之説恐只說得氣禀使果識所謂各正者
　　則人物之分必不至混然无别矣下文所云則其
　　所謂生之謂性者語雖似而意亦差此則立義甚
　　精(與張南軒問/孟子説所疑)
初九无妄往吉象曰无妄之往得志也
　伊川先生曰九以剛陽為主於内无妄之象以剛實
　(一无/實字)變柔而居内中誠不妄者也以无妄而往何所
　不吉卦辭言不利有攸往謂既无妄不可復有往也
　過則妄矣爻言往吉謂以无妄之道而行則吉也
　以无妄而往无不得其志也盖誠之於物无不能動
　以之修身則身正以之治事則事得其理以之臨人
　則人感而化无所往而不得其志也(並易/傳)
　横渠先生曰易所謂得志者聖賢獲其願欲者也得
　臣无家堯之志也貞吉升階舜之志也(易/説)
　　藍田吕氏曰初九以剛為主於内方動之始不流
　　於邪理義者人心之所同然由是而往无不得志
　　龜山楊氏曰陽自外來而為主於内其動以天則
　　无往而不得志矣故吉居无妄之時利在正而已
　　往則匪正故曰不利有攸往各有所當也(易/説)
　　白雲郭氏曰伊川先生曰卦辭言不利有攸往者
　　謂既无妄則不可復往過則妄矣爻言往吉謂以
　　无妄之道而行則吉也以是知伊川之得於无妄
　　也深矣盖卦之辭以天下之誠未有不以偽喪者
　　故欲守正而不往顔子拳拳服膺弗失之義也爻
　　之辭欲以无妄之道見於有行既盡己之性又盡
　　人之性盡物之性如是而往其為得志大矣是以
　　吉也言於初者初震也震之動以天故也卦爻之
　　言相為終始與中庸天命之性率性之道修道之
　　敎及成已成物之義皆同(易/説)
　　漢上朱氏曰初九正无妄也九四不正妄也初九
　　以正動上往九四應之往而正正則吉其正行乎
　　上志者動於中也易傳曰誠至於物无不動者以
　　之修身則身正以之治事則事得其理以之臨人
　　則人感而化无所往而不得志也故吉(易/傳)
　　新安朱氏曰以剛在内誠之主也如是而往其吉
　　可知故其象占如此(本/義)
六二不耕穫不菑畬則利有攸往象曰不耕穫未富也
　伊川先生曰凡理之所然者非妄也人所欲(一作/欲所)為
　者乃妄也故以耕穫菑畬譬之六二居中得正又應
　五之中正居動體而柔順為動能順乎中正乃无妄
　者也故極言无妄之義耕農之始穫其成終也田一
　歲曰菑三歲曰畬不耕而穫不菑而畬謂不首造其
　事因其事理所當然也首造其事則是人心所作為
　乃妄也因事之當然則是順理應物非妄也穫與畬
　是也盖耕則必有穫菑則必有(一作/為)畬是事理之固然
　非心意之所造作也如是則為无妄不妄則所往利
　而无害也或曰聖人制作以利天下者皆造端也豈
　非妄乎曰聖人隨時制作合(一作/因)乎風氣之宜未嘗
　先時而開之也若不待時則一聖人足以盡為矣豈
　待累聖繼作也時乃事之端聖人隨時而為也　未
　者非必之辭臨卦曰未順命是也不耕而穫不菑而
　畬因其事之當然既耕則必有穫既菑則必成畬非
　必以(一无以字/一无必字)穫畬之富而為者也其始耕菑乃設
　心在於求(一无/求字)穫畬是以其富也心有欲而為者則
　妄也(並易/傳)
　横渠先生曰柔之為道不利逺者能逺利不為物首
　則可乘剛處實則凶(易/説)
　　藍田吕氏曰无妄之徳剛者得之六二體柔下比
　　於初未能无妄殆未可以有行也然動不失中尚
　　知循理舎下比未為私富之計上應於五不失中
　　正之求亦可以有行矣
　　廣平游氏曰无妄之六二不耕而穫不菑而畬以
　　明君子之於物也應而不倡其於事也述而不作
　　非樂通物也樂循理而已矣循理而已則有行有
　　為皆天命也何妄之有焉雖然六二得位矣而非
　　尊位故其勢不得以始事得中矣而非大中故其
　　才不足以創物是故象以為未富若夫通其變使
　　民不倦神而化之使民宜之應時而造以敏成功
　　其為无妄孰大於此(易/説)
　　龜山楊氏曰不耕而穫不菑而畬皆行其所無事
　　也行其所無事則无妄矣若禹之行水是也雖排
　　淮決泗濬川刋木无往不濟矣故利有攸往(易/説)
　　和靖尹氏曰學問所患有心便非天理動以天其
　　无妄乎動以人欲則妄矣不耕穫不菑畬此學問
　　也(易/説)
　　白雲郭氏曰无妄之卦不利有攸往而六二利有
　　攸往何哉蓋盡天理而動則利有攸往與无妄往
　　吉之義同其匪正則不利有攸往也且耕而穫菑
　　而畬天之理也苟不耕可穫乎不菑可畬乎以是
　　為思而後動則利有攸往矣未富者未能足乎己
　　也誠欲不耕而穫不菑而畬是未能成己之事而
　　遂欲及物非无妄之道也无妄與中庸同必先成
　　己而後成物爻象之辭互為發明盖非一意禮於
　　坊記稱易曰不耕穫不菑畬凶其辭義皆異盖果
　　欲不耕而穫不菑而畬皆妄也故凶既云凶矣何
　　利有攸往之有而象亦不當言未富也盖不耕穫
　　不菑畬之義自昔難通故當時傳授有如是之異
　　者然爻辭言利有攸往必曰則利有攸往象不曰
　　不富而曰未富觀此二者然後得聖人之旨乃知
　　不當有凶字也(易/説)
　　漢上朱氏曰二動體而順乎中正无妄者也故極
　　言无妄可往之理初至五有益體耕也二震為稼
　　艮為手二往之五五來應二兊見震毁艮手兊金
　　銍刈之象穫也二為田田一歲曰菑三歲曰畬初
　　九震足動田之始菑象也五來之二歴三爻而有
　　穫象畬也乾為歲故也夫耕者穫之始畬者菑之
　　成耕必有穫菑必有畬事理之固然非私意所造君
　　子隨時而已无妄也譬如農夫有當首事而耕者有
　　當終事而穫者其於田亦然有當首事而菑者有當
　　終事而畬者當其時之可耕可菑則􁄾荼蓼闢荒穢
　　不為不足當其時之可穫可畬則有倉廩多田稼不
　　為有餘初耕者也二當不耕而穫耕則妄矣初菑者也
　　二當不菑而畬菑則妄矣吾无決擇順乎中正可動而
　　動无所容心也如是則利有攸往有攸往者二往五則
　　穫畬有成矣昔伏羲創法以利天下神農氏黄帝氏
　　相繼而出至堯舜氏而法成若夏商周之損益皆因
　　其禮无妄作也其視前人創法猶已為之是故前聖
　　後聖若出一人彼時此時同為一事不然不待時而為
　　則雖攬天下之美猶為妄也曰未富者盈虚之理盈
　　則虧之虚則實之二隂虚而未盈故不耕而穫若已
　　盈則亦不穫矣莊子所謂天下既已治矣是也(易/傳)
　　新安朱氏曰柔順中正因時順理而无私意期望
　　之心故有不耕穫不菑畬之象言其无所為於前
　　无所冀於後也占者如是則利有攸往矣富如非
　　富天下之富言非計其利而為之也(本/義)　又曰不
　　耕穫一句伊川作三意説不耕而穫耕而不穫耕
　　而必穫看來只是也不耕也不穫只見成領㑹他
　　物事　問六二不耕穫不菑畬先生曰言不耕不
　　穫不菑不畬无所為於前无所冀於後未嘗略起
　　私意以作為唯因時順理而已程傳作不耕而穫
　　不菑而畬不唯添了而字又文勢牽強恐不如此
　　　不耕穫不菑畬易傳但取其不首造竊謂耕菑
　　必因時而作然對穫畬而言則為首造矣易中取
　　象亦不可以文害辭辭害意若必字字拘泥則不
　　耕而望穫不菑而望畬亦豈有此理耶易傳言理
　　甚備象數却欠在又云易傳亦有未安處如无妄
　　六二不耕穫不菑畬只是説一个无所作為之意
　　易傳却言不耕而穫不菑而畬謂不首造其事殊
　　非正意(並語/録)
　　東萊吕氏曰六二不耕穫不菑畬只是无所作為
　　不必説不耕而穫不菑而畬盖无妄天理也才耕
　　穫菑畬則是有意作為非天理也象曰未富也盖
　　天然五榖我強以人力耕穫之是認以為己有而
　　私其富也不耕穫前輩言述之者天也作之者人
　　也正此爻之謂盖述是循其天理自然无妄也作
　　是人為人為則妄矣易傳言心有欲而為者則妄
　　也最好玩味(易/説)
六三无妄之災或繫之牛行人之得邑人之災象曰行
人得牛邑人災也
　伊川先生曰三以隂柔而不中正是為妄者也又志
　應於上欲也亦妄也在无妄之道為災害也人之妄
　動由有欲也妄動而得亦必有失雖使得其所利其
　動而妄失己大矣況復凶悔隨之乎知者見妄之得
　則知其失必與稱也故聖人因六三有妄之象而發
　明其理云无妄之災或繫之牛行人之得邑人之災
　言如三之為妄乃无妄之災害也設如有得其失隨
　至如或繫之牛或謂設或也或繫得牛行人得之以
　為有得邑人失牛乃是災也借使邑人繫得馬則行
　人失馬乃是災也言有得則有失不足以為得也行
　人邑人但言有得則有失非以為彼己也妄得之福
　災亦隨之妄得之得失亦稱之固不足以為得也人
　能和此則不為妄動矣　行人得牛乃邑人之災也
　有得則有失何足以為得乎(並易/傳)
　横渠先生曰妄災之大莫大於妄誅於人以隂居陽
　體躁而動遷怒肆暴災之甚者繫牛為説縁耕穫生
　詞(易/説)
　　藍田吕氏曰六三體柔疑於有妄然當无妄之世
　　以隂居陽而上應於陽非純柔者也不可以致无
　　妄之福足以致无妄之災而已六三上應上九上
　　九所以寄託於我不幸為九四所侵失上九之寄
　　託此六三所以獲无妄之災也如有繫牛以寄託
　　於邑人之家者不幸為行人竊取而得則邑人不
　　得不任其失牛之責盖无妄之災出於非意其狀
　　如此
　　龜山楊氏曰牛順物也耕穫所資以為用也六二
　　以中順應乎上行人之象也而三據其前而不得
　　進故曰或繫之牛順而見繫无妄之災也然五以
　　中正在上而二以中正應之非三之所能間乃三
　　自為災耳故曰行人之得邑人之災邑所居之邑
　　三之謂也(易/説)
　　白雲郭氏曰關子明曰无妄而災者災也有妄而
　　災則其所宜也非災之也運數適然非己妄致乃
　　无妄之災自妄召災所宜也災亦不能妄近人也
　　子明之言无妄之災最近之然曰運數適然又非
　　也无妄无運且无數也輔嗣以六三行違謙順為
　　无妄之災失之矣行既違則非无妄況六三有妄
　　乎何則六三非中正之位居震動之極不知遏於
　　動而求止反欲應於上九妄行窮災之爻是亦妄
　　行之人也匪正有眚之道也然亦有行之而无災
　　者孔子所謂㒺之生也幸而免者也爻辭因六三
　　有眚之道而无眚因以明无妄无致災之道而有
　　災也故於无妄之災之後以繫牛行人邑人重明
　　之行人六三也妄行之人也邑人止其所者也止
　　其所者知不利有攸往故也孟子所謂不失赤子
　　之心者也六三知初之往吉二之利有攸往而以
　　動為利不知初往之吉二往之利盖有无妄之道
　　存諸已而六三獨欲以妄得之是窮人欲而滅天
　　理小人徼倖之道也雖得之君子不貴盖其所得
　　不過於物之利而已於道无有焉殆不若邑人寧
　　災而其得多矣故有或繫之牛者為行人之得而
　　邑人受其災夫行人得牛則所得者牛而所失者
　　无妄是得於人而失於天也邑人之災則所受者
　　災而所守者无妄則得失一於天矣中庸曰君子
　　居易以俟命邑人也小人行險以徼倖行人也行
　　人雖得牛驅而納諸罟擭陷阱之中矣可不愼哉
　　六爻无邑人之象能與行人之道相反者皆邑人
　　也故因行人而邑人可明焉然由其小者言之則
　　得失一牛耳由其大者言之則堯湯水旱皆无妄
　　之災也於道何損焉(易/説)
　　漢上朱氏曰六二中正无妄也三四不正有妄也
　　故以兩爻明六二无妄之災坤為牛四巽繩艮手
　　或繫之牛或疑辭四見疑以不正故疑之三震為
　　大塗為足行人也四不繫之牛人以其不正或疑
　　之妄也三不正而躁亦妄也往乘四妄而又妄不
　　得位行人得牛牛非行人之所當得妄動而干之
　　非順乎理者也四來乘三三在險中三自取之有
　　妄而災則其宜也非災之者也坤土在下為邑邑
　　人謂六二六二中正順理静而不往无妄何災矣
　　然三動則二亦近於險非自取也莊周謂魯酒薄
　　而邯鄲圍者乎關子明曰无妄而災者災也君子
　　於无妄之災如之何夭壽不貳修身以俟之所以
　　立命也故三四復位六二卒與五應(易/傳)
　　新安朱氏曰卦之六爻皆无妄者也六三處不得
　　正故遇其占者无故而有災如行人牽牛以去而
　　居者反遭詰捕之擾也(本/義)　問无妄之災先生曰
　　此卦六爻皆是无妄但六三地頭不正故有无妄
　　之災言无故而有災也如行人牽牛以去而居人
　　反遭詰捕之擾此正无妄之災之象大抵无妄一
　　卦固是无妄但亦有无故非意之事故聖人因象
　　示戒又問史記作无望謂无所期望而有得疑有
　　六二不耕穫不菑畬之意先生曰此出史記春申
　　君傳正説李園事正是説無巴鼻而有一事正合
　　无妄之災无妄之疾亦見得古人相傳尚識得當
　　時此意也(語/録)
　　東萊吕氏曰六三或繫之牛觀此爻人之徼求幸
　　得之心皆可息也象辭曰行人得牛邑人災也其
　　指示人尤為簡切盖无妄之得失必隨之初不曽
　　得也(易/説)
九四可貞无咎象曰可貞无咎固有之也
　伊川先生曰四剛陽而居乾體復无應與无妄者也
　剛而无私豈有妄乎可貞固守此自无咎也九居隂
　得為正(一作/貞)乎曰以陽居乾體若復處剛則為(一无/為字)
　過矣過則妄也居四無尚剛之志也可貞與利貞不同
　可貞謂其所處可貞固守之利貞謂利於貞也　貞
　固守之則无咎也(並易/傳)
　　藍田吕氏曰九四无應下比六三三應於上比之
　　非正當固有所守不妄求比乃可无咎
　　龜山楊氏曰九四以剛居隂能固有之也无應於
　　上下无妄者也故可貞无咎(易/説)
　　白雲郭氏曰九四為乾體之下震動之象革矣動
　　革則止止則能固守天道而不失是可固有无妄
　　者也於道何咎之有孔子曰以約失之者鮮矣顔
　　子拳拳服膺而弗失皆九四之謂也(易/説)
　　漢上朱氏曰明人情終不妄也九四剛而不正剛
　　則私慾不行私慾不行則至於无妄无妄則无咎
　　然且有咎者不正也正者四之所固有也操存舎
　　亡非外鑠也九既剛矣動則正正則无妄故曰可
　　貞无咎固有之也致无妄者必自剛大妄始於慾
　　慾之為害自一介取諸人充之至於為盗舜與跖
　　之分其初甚微也剛者能絶之不以小害為无傷
　　而不去故此爻在妄為剛者聖人與之可正也正
　　則剛在其中上九亦剛不曰可貞者妄之極也(易/傳)
　　新安朱氏曰陽剛乾體下无應與可固守而无咎
　　不可以有為之占也有猶守也(本/義)
　　東萊吕氏曰五以剛居中正之位二復以中正相
　　應是順理而為无妄此猶可識也四以剛陽而居
　　乾體復无應與亦謂之无妄此最難識譬如為屋
　　長短之中則易見輕重之中則難識盖四地位既
　　偏聖人所以戒人可以正固守之也此有二義以
　　九居四剛柔相濟為中中則无妄(易/説)
九五无妄之疾勿藥有喜象曰无妄之藥不可試也
　伊川先生曰九以中正當尊位下復以中正順應之
　可謂无妄之至者也其道无以加矣疾為之病者也
　以九五之无妄如其有疾勿以藥治則有喜也人之
　有疾則以藥石攻去其邪以養其正若氣體平和本
　无疾病而攻治之則反害其正矣故勿藥則有喜也
　有喜謂疾自亡也无妄之所謂疾者謂若治之而不
　治率之而不從化之而不革以妄而為无妄之疾舜
　之有苖周公之管蔡孔子之叔孫武叔是也既已无
　妄而有疾之者則當自如无妄之疾不足患也若遂
　自攻治乃是渝其无妄而遷於妄也五既處无妄之
　極故惟戒在動動則妄矣　人之有妄理必修改既
　无妄矣復藥以治之是反為妄也其可用乎故云不
　可試也試暫用也猶曰少嘗之也(並易/傳)
　横渠先生曰體健居尊得行其志故以无妄為疾
　无妄之疾疾无妄之謂也欲妄動而不敢妄是則以
　无妄為疾者也如孟子言有法家拂士是疾无妄者
　也以无妄為病而醫之則妄之意遂矣故曰勿藥有
　喜又曰不可試也言不可用藥治之(並易/説)
　　藍田吕氏曰九五下有六二之應以正合者也初
　　九雖欲比二非意見侵乃无妄之疾非己致也二
　　自守中初莫能犯卒獲正應如疾非己致治之愈
　　亂不治而自愈矣雖有治疾之具不可用也
　　龜山楊氏曰五以剛健中正而履尊位二以中順
　　應之无妄之至不可有加矣而下猶有弗率者盖
　　无妄之疾也以藥治之則反傷其平矣此无妄之
　　藥所以不可試也舜之時苖民逆命所謂无妄之
　　疾也禹之徂征用益贊之言而班師知藥之不可
　　試也禹不班師則順命之民必有被其毒者其可
　　乎故舞干羽而有苗格勿藥之喜也然周公東征
　　邦君越庶士御事㒺不反曰艱大以為考翼不可
　　征非一人而已而周公必征之何也盖當是時外
　　則淮夷叛内則羣叔流言乃欲反鄙我周邦非无
　　妄之時也與益贊之言異矣此周公所以必征也
　　(易/説)
　　白雲郭氏曰易以乘剛為疾豫之六五是也乘剛
　　之疾自取之也非无妄也九五以剛乘剛居中得
　　正无自取之道故為无妄之疾也人之有疾也或
　　以藥石攻去其邪而復其正或損益有餘不足以
　　適其平然此治豫之貞疾則可治无妄之疾則不
　　可盖疾以无妄而攻我我以有妄治之則天理滅
　　矣是所以勿藥有喜藥者有妄之物也而孔子又
　　言不可試者盖深絶之盖其必不可用有妄之藥
　　也災與疾其理相類无妄雖有災而有有妄无災
　　者幸也无妄雖勿藥而有有妄勿藥者亦幸也皆
　　小人之道也凡足以害无妄者皆謂之疾(易/説)
　　漢上朱氏曰九五六二无妄相與而九四以妄間
　　之九五之疾也疾者隂陽失位之象五動四成坎
　　坎為毒藥之象醫師聚毒攻邪濟人於險者也易
　　傳曰治之而不治率之而不從化之而不革若舜
　　之有苗周公之管蔡孔子之叔孫武叔然而无妄
　　之疾非妄所致勿藥可也蓋九五至正戒之在動
　　動而求所以攻之則不正復入於妄以妄治妄其
　　疾愈深待之以正則邪妄自復故曰不可試也試
　　猶嘗試言不可妄動少有所試二不能往五得位
　　而二應勿藥有喜也不正則二不應其能喜乎喜
　　陽得位之象(易/傳)
　　新安朱氏曰乾剛中正以居尊位而下應亦中正
　　无妄之至也如是而有疾勿藥而自愈矣故其象
　　占如此既已无妄而復藥之則反為妄而生疾矣
　　試謂少嘗之也(本/義)　問九五陽剛中正以居尊位
　　无妄之至何為而有疾先生曰此是不期而有此
　　但聽其自然乆則自定所以勿藥有喜而无疾也
　　(語/録)
　　東萊吕氏曰九五居无妄之至惟能自信則勿藥
　　而有喜易傳言惟戒在動動則妄矣盖是極正之
　　理增分毫則為贅過分毫則為過既已无妄而復
　　動是亦以妄為无妄之疾也象言不可試也試字
　　最要看蓋疾則无妄而猶欲嘗試其藥則已不自
　　信矣即妄也如目疾者以青為紅以白為黒色初
　　未曾變也今惟當自治其目而色自定却无改色
　　以從目之理(易/説)
上九无妄行有眚无攸利象曰无妄之行窮之災也
　伊川先生曰上九居卦之終无妄之極者也極而復
　行過於理也過於理則妄也(一作/矣)故上九而行則有過
　眚而无所利矣　无妄既極而復加進乃為妄矣是
　窮極而為災害也(並易/傳)
　横渠先生曰進而過中是无妄而行也(易/説)
　　藍田吕氏曰上九雖以剛健居无妄之時然過亢
　　失中知剛而不知柔者也行不可過過則窮窮則
　　災物之理也
　　龜山楊氏曰无妄之終居乾道上行之極不可往
　　往斯過矣故戒之以行有眚无攸利(易/説)
　　白雲郭氏曰上九居卦之極而不知止於是猶欲
　　行焉行則失无妄之道所謂无妄之往者也是為
　　有眚之道也何利之有初之往吉未過也二之攸
　　利得中也三之行人之得幸免也上九行有眚窮
　　之災也窮之災自取也非无妄也(易/説)
　　漢上朱氏曰无妄之時妄者三爻六三九四上九
　　是也九四可貞六三下體之極上九上體之極上
　　九妄之尤極者也上行之三成離離有伏坎坎為
　　眚三行之上成兊兊為毁折行有眚也上九六三
　　之妄行即得正然且有眚者妄極而窮窮之災雖
　　行其能免乎爻言眚象言災處妄之極不有人禍
　　必有天殃故夫子極天人以告之(易/傳)
　　新安朱氏曰上九非有妄也但以窮極不可行耳
　　故其象占如此(本/義)
　　東萊吕氏曰上九无妄至理也而上九則至理之
　　極也至理之極不可加一毫人偽於此而猶有行
　　焉則乃妄而有眚矣天理所在損一毫則虧增一
　　毫則贅无妄之極天理純全雖加一毫不可矣孔
　　子稱顔子吾見其進未見其止也未止則有所進
　　既止矣雖少進亦不可故象曰无妄之行窮之災
　　也盖窮極則過過則反為无妄之害言无妄之窮
　　而又行所以災也(易/説)
　
　
　合訂刪補大易集義粹言卷二十九
欽定四庫全書
　合訂刪補大易集義粹言卷三十
　　　　　　　　　　頭等侍衛納喇性徳編
䷙(乾下/艮上)
　伊川先生曰大畜序卦有无妄然後可畜故受之以
　大畜无妄則為有實故可畜聚大畜所以次无妄也
　為卦艮上乾下天而在於山中所畜至大之象畜為
　畜止又為畜聚止則聚矣(一有/又字)取天在山中之象則
　為藴畜取艮之止乾則為畜止止而後有積故止為
　畜義(易/傳)
　　東萊吕氏曰序卦有无妄然後可畜故受之以大
　　畜畜養也若无此理又何所養有无妄然後可畜
　　此最為學之要无妄則有誠誠立方可涵養畜聚
　　也使誠不立則涵養者何物將何以為畜也伊川
　　曰止則聚矣纔止則自然有聚書曰允懐于兹道
　　積于厥躬允誠也懐于兹者已止於此矣然後道
　　始能積　又中庸曰不誠无物惟誠然後有物惟
　　无妄然後内充實而有主故可以畜於内若有妄
　　安能畜哉惟无妄然後中有主自是畜之至於篤
　　實輝光可也(並易/説)　又曰有无妄然後可畜荀子
　　養心莫善於誠之語未瑩(己丑/課程)
大畜利貞不家食吉利涉大川
　伊川先生曰莫大於天而在山中艮在上而止乾於
　下皆藴畜至大之象也在人為學術道徳充積於内
　乃所畜之大也凡所畜聚皆是專言其大者人之藴
　畜宜得正道故云利貞若夫異端偏學所畜至多而
　不正者固有矣既道徳充積於内宜在上位以享天
　禄施為於天下則不獨於(一无/於字)一身之吉天下之吉也
　若窮處而自食於家道之否也故不家食則吉所畜
　既大宜施之於時濟天下之艱險乃大畜之用也故
　利涉大川此只據大畜之義而言彖更以卦之才徳
　而言諸爻則惟有止畜之義盖易體道隨宜取明且
　近者(易/傳)
　　藍田吕氏曰大畜據其所自得也雖以隂畜陽而
　　一陽在上尚賢之義也大有所畜止乎剛健惟大
　　正然後利小有不正莫能正也大畜天禄也當與
　　賢者共之不家食不敢私也
　　廣平游氏曰説者以大畜為君畜臣夫賢者易禄
　　而難畜而盛徳之士盖有君不得而臣者恐無畜
　　大賢之理如以為所畜者非成徳之彦則不足以
　　當所尚之賢而非所謂止健也且攬羣材而並用
　　之故重道輕禄者不足以自髙宜莫如堯舜而童
　　牛之牿豶豕之牙徒取於私欲不行豈聖君之盛
　　徳曾何健之止乎又以不家食為聖人能養賢以
　　及萬民不待家食而民被其養矣然自古養萬民
　　者藉令不知為政亦无家食之理況大畜尚賢之
　　卦也其畜道之成亦曰何天之衢亨未及言養民
　　也恐不須生此義(易/説)
　　白雲郭氏曰健天徳也能止天徳其畜大矣惟天
　　為大惟堯則之堯之止健也不識不知順帝之則
　　文王之止健也天何言哉四時行焉百物生焉孔
　　子之止健也能止之則畜而有之矣為大利為大
　　貞上合天徳内之所畜也不家食以養賢外之所
　　畜也外内止健而畜之其於濟難也何有无妄動
　　以天大畜止天徳畜之所以能動也而序卦言有
　　无妄而後可畜者是亦无妄言不利有攸往之義
　　也然則畜之而後能動者又大畜言利涉大川之
　　義也二卦相終始而後其道大備(易/説)
　　新安朱氏曰大陽也以艮畜乾又畜之大者也又
　　以内乾剛健外艮篤實輝光是以能日新其徳而
　　為畜之大也以卦變言此卦自需而來九自五而
　　上以卦體言六五尊而尚之以卦徳言又能止健
　　皆非大正不能故其占為利貞而不家食吉也又
　　六五下應於乾為應乎天故其占又為利涉大川
　　也不家食謂食禄於朝不食於家也(本/義)
　　東萊吕氏曰大畜利貞不家食吉利涉大川我所
　　養既大然後可以受爵禄當患難若未有所養而
　　欲出為世用亦危矣所畜者既大而不正則反為
　　學者之害所謂學非而博者也言語足以動人文
　　章足以聳衆不正則反為害不如空无所有之人
　　雖欲害物亦不能為大害故利於正有如是之人
　　所畜者大而又正則是道全徳備充足飽滿可以
　　有為於世而亦天下之仰望者也故不家食則吉
　　而利涉大川以濟險也是聖人敎人斟酌量力然
　　後進而有為畜既正而家食則凶畜不正而不家
　　食亦凶惟畜正故不家食則得其位行其道致君
　　澤民而天下被其利故吉涉大川則其才能可以
　　濟危難而天下安故利(易/説)
彖曰大畜剛健篤實輝光日新其徳剛上而尚賢能止
健大正也不家食吉養賢也利涉大川應乎天也
　伊川先生曰剛健篤實輝光以卦之才徳而言也乾
　體剛健艮體篤實人之才剛健篤實則所畜能大充
　實而有輝光畜之不已則其徳日新也　剛上陽居
　上也陽剛居尊位之上為尚賢之義止居健上為能
　止健之義止乎健者非大正則安能以剛陽在上與
　尊尚賢徳能止至健皆大正之道也　大畜之人所
　宜施其所畜以濟天下故不食於家則吉謂居天位
　享天禄也國家養賢賢者得行其道也利渉大川謂
　大有藴畜之人宜濟天下之艱險也彖更發明卦才
　云所以能涉大川者以應乎天也六五君也下應乾
　之中爻乃大畜之君應乾而行也所行能應乎天无
　艱險之不可濟況其它乎(並易/傳)
　横渠先生曰剛健篤實日新其徳乃天徳也　強學
　者往往心多好勝必无心處一乃善也定然後始有
　光明唯能定已是光明矣若常移易不定何求光明
　易大抵以艮為止止乃光眀時止時行動静不失其
　時其道光明謙天道下濟而光眀天在山中大畜君
　子以剛健篤實輝光日新其徳定則自光明故大學
　定而至於能慮人心多則无由光明　陽卦在上而
　上九又在其上故曰剛上而尚賢(並易/説)
　　廣平游氏曰柔得位而上下應之小者之畜也古
　　之人有行之者若仲山甫之於宣王是也故詩人
　　稱之曰柔嘉維則又曰衮職有闕惟仲山甫補之剛
　　上而五承之能止健大者之畜也古之人有行之
　　者若伊尹之於太甲是也故髙宗稱之曰先正保
　　衡作我先王則補衮之闕不足道也夫人主之利
　　勢固能利害而擅生殺矣可不謂健已乎非有大
　　人之正徳終始惟一者孰能止之昔之辨士盖有
　　能變亂名實而使其君虚己以聽之至於疏間親
　　新間舊言聽計從无不遂其意者其術智亦足以
　　畜其君矣而君子惡之為其不正耳此大畜所以
　　言其利貞也大人在上則天下利見而野无遺賢
　　矣羣賢畢進則涖天職而食於朝此所謂不家食
　　也羣賢不家食則禮義立而政事修財用足而百
　　志成萬邦咸寧吉孰大焉亦何難之不濟乎故曰
　　利涉大川當是時命有徳討有罪无容心焉天理
　　而已矣故曰應乎天也(易/説)
　　兼山郭氏曰易之稱大者凡四卦皆以賢為主大
　　有有賢之卦也大畜畜賢之卦也大壯大者之壯
　　大過大者之過老子曰域中有四大而王居一焉
　　則王之為大者以賢為大也故其辭曰剛上而尚
　　賢能止健大正也利涉大川應乎天者謂二五也
　　六五才不足而位有餘疑不可以濟難唯能應乎
　　天无行險以徼幸之心是以必濟也而説者謂挾
　　衆為助其未優乎(易/説)　健為天徳大畜止健畜天
　　徳也故彖曰剛健篤實輝光日新其徳不能畜天
　　徳則見於有為者不能无妄故天徳止於大畜而
　　動於无妄也序卦曰有无妄而後可畜是為交相
　　養之道則知无妄者動亦无妄静亦无妄而大畜
　　一於止矣(大畜/圖)
　　白雲郭氏曰卦之才能止健故内能成剛健篤實
　　之徳發於事業者又輝光而日新也剛健篤實猶
　　中庸所謂至誠輝光所謂誠則形形則著著則明
　　也日新所謂悠乆无疆也好剛者常不能下人蓋
　　有剛強不撓之才非有徳故也大舜樂取於人以
　　為善所謂有徳者也書以𤣥徳稱之𤣥徳天徳也
　　故剛上而尚賢者必止健得天徳之大正者能之
　　非有天徳之大者不能也賢不家食禄之也書曰
　　惟賢非后不食盖古之人不仕无禄則耕耕而食
　　之家食也仕而得禄以代耕則不耕不耕則非家
　　食也至於孟子所謂廪人繼粟庖人繼肉皆養賢
　　大烹之道不必人君蚤暮哺啜之也二五之應以
　　艮應乾止乾之健而畜之其於涉大川為餘事盖
　　有剛徳可以涉難尚賢可以涉難大畜兼之故涉
　　大川優為之矣(易/説)
　　漢上朱氏曰剛健乾也篤實艮也大畜者大壯九
　　四變也一變為需再變為大畜需有坎離相合發
　　為輝光進而上行成艮互有兊震兊西震東日所
　　出入日新其徳也剛健則不息篤實則悠乆兩者
　　合一畜而為徳動而有光其光輝散又日新无窮
　　進而不已自畜其徳者也故曰剛健篤實輝光日
　　新其徳此合乾艮兩體而又推大壯之變以言大
　　畜也剛賢者也大壯再變九四之剛進居君位之
　　上賢者置之上位六五以柔下之尚賢也三陽自
　　内而往難畜者也剛健篤實輝光日新其徳自畜
　　其徳矣又尊賢忘勢剛上而尚賢具此五者然後
　　能止畜其健大正也大正乃天下國家之利君子
　　當在上小人當在下正也初九九三當位二五相
　　易而正大者正也所以大畜者以其利於大者正
　　故曰剛上而尚賢能止健大正也此以上九在上
　　六五九二相易以言大畜之利正也剛上而尚賢
　　尊之也尊之而不與之共天位治天職食天禄賢
　　者不可得而畜也三在上體順養賢也二在内為
　　家兊為口食六五尊徳樂道下交九二九二受畜
　　而往應之不家食也王公之尊賢而又養之賢者
　　如是而食則吉正也非獨一身之吉天下之吉不
　　然分國與之視猶錙銖也故曰不家食吉養賢也
　　此以二三四五言大畜賢者止而受養也上能止
　　健賢者止而食乃能得盡其心與之犯難而不辭
　　兊為澤決之為大川震變兊成坎艮震足艮指而
　　越坎涉大川也乾為天五天位巽為命天命有徳
　　者為萬民也六五下應乾九二之五大畜止健賢
　　者不家食應乎天而行何險難之不濟哉故曰利
　　涉大川應乎天也此再以二五言大畜養賢之功
　　在卦氣為白露故太𤣥準之以積(易/傳)
　　龜山楊氏曰艮止也乾健也一陽在上能止健大
　　者畜也與小畜異矣剛健篤實乾徳也畜之於内
　　則輝光日新所畜亦大矣此天在山中之象也剛
　　上而尚賢能止健言上九也剛居一卦之上與三
　　合志則乾道上行矣尚賢也尚賢止健非大者正
　　其孰能之所以利正也然尚賢而不與之共天位
　　食天禄非尚賢之義也故不家食乃吉五居尊位
　　而應乎乾應乎天也應天而時行則无往不濟矣
　　故利涉大川(易/説)
　　新安朱氏曰剛健篤實輝光以卦徳釋卦名義大正
　　也以卦變卦體卦徳釋卦辭養賢也亦取尚賢之象
　　應乎天也亦以卦體而言(本/義)　能止健却不説健
　　而止見得是艮來止這乾　篤實便有輝光艮止
　　便能篤實　某作本義欲將文王卦辭只大綱依
　　文王本義略說至其所以然之故却於孔子彖辭
　　中發之且如大畜利貞不家食吉利涉大川只是
　　占得大畜者為利正不家食而吉利於涉大川至
　　於剛上尚賢等處乃孔子發明各有所主爻象亦
　　然如此則不失文王本意又可見孔子之意但今
　　未暇整頓耳(語/録)
　　東萊吕氏曰彖剛健篤實此四字最為根本惟剛
　　健篤實故能輝光日新其徳自有光輝之理剛上
　　而尚賢能止健大正也夫難畜者莫難於至健之
　　物若柔弱之人則易為畜矣是以止健必先有剛
　　健篤實及尚賢之徳然後可也惟其止得住是大
　　正也乾之健天下之至健也无一物能加之今也
　　為上九所止者以其所尚者賢而大正也大正者
　　理也天下之健物莫能止惟理可以止之不家食
　　吉養賢也此與卦之繇辭不同卦言有如是之人
　　不家食而出而有為則吉盖以其人所畜者大則
　　可以施為也凡人有餘於己則可以施於世矣故
　　乾之初九則勿用聖人於彖恐人以不家食為賢
　　者之吉則必求所以不家食者故又從而發明其
　　義夫賢者之進退去就自有時命本无可喜可憂
　　者若以不家食便為吉則非賢者之所養矣故繼
　　之曰養賢也言此者係國家之吉也非賢者之吉
　　也以為如是之人能使之不家食舉而在位此人
　　君所以養賢而吉也利涉大川應乎天也常人之
　　濟危難必用私意小智以求濟也聖人則不然順
　　天理之自然而已湯武是也若涉難而不順天意
　　是取敗之道也(易/説)
象曰天在山中大畜君子以多識前言往行以畜其徳
　伊川先生曰天為至大而在山之中所畜至大之象
　君子觀象以大其藴畜人之藴畜由學而大在多聞
　前古聖賢之言與行考跡以觀其用察言以求其心
　識而得之以畜成其徳乃大畜之義也(易/傳)　陳瑩中
　答呉國華書天在山中便是芥子納須彌之義先生
　謂正南北説却須彌无體芥子无量(楊遵/道録)
　横渠先生曰博文約禮猶至著入至簡故可使不得
　叛而去温故知新多識前言往行以畜徳繹舊業而
　知新盖思昔未至而今至縁舊所見聞而察來皆其
　義也(正/蒙)　且滋養其明明則求經義將自見矣又不
　可徒養須觀他前言往行便畜得已徳若要成徳須是
　速行之　學不長者无它術唯是與朋友講治多識
　前言往行以畜其徳非禮勿言非禮勿動即是養心
　之術也苟以前言往行為无益自謂不能明辨是非
　則是不能居仁由義自棄也決矣　學者既知此心
　且擇所安而行之已不愧疑則闕之更多識前言往
　行以養其徳多聞闕疑多見闕殆而今方要從頭整
　理將前言往行常合為一有不合自是非也人能不
　疑便是徳進盖己於大本處不惑雖未加工思慮必
　常在此積乆自覺漸變學者惡其自足足則不復進
　(並經學/理窟)
　　藍田吕氏曰莫大於天而在山中所畜至大者也
　　君子修身以畜徳之要好古敏以求之見賢而思
　　齊者也
　　龜山楊氏曰君子多識前言往行非徒資見聞而
　　已所以畜徳也畜徳則所畜大矣(易/説)　易曰君子
　　多識前言往行以畜其徳孟子曰博學而詳説之
　　將以反説約也世之學者欲以雕繪組織為工誇
　　多鬬靡以資見聞而已故摭其華不茹其實未嘗
　　畜徳而反約也彼亦烏用學為哉(孟子/解)
　　和靖尹氏曰伊川易傳大畜所謂考跡以觀其用
　　察言以求其心孟子曰博學而詳說之將以反說
　　約也大凡學問須要約之於己方有用處如前言
　　往行若只是多識不能畜以成己之徳何畜者
　　又嘗讀易至无妄大畜有自得處舉伊川曰觀言
　　所以識其心觀行所以識其用不識後如何畜得
　　(並語/録)
　　白雲郭氏曰髙髙在上者天之體也而天道无乎
　　不在其在人亦莫不有之皆自失之耳且以山言
　　之一山必不畜天之大也而畜天之道則為有餘
　　在人亦然故君子欲多識前聖之言以知天之徳
　　何如而可畜也欲多識往聖之行以見天之徳何
　　如而可畜也是以稽其言考其行如是而畜之則
　　天徳盡在是矣故能畜其徳也其徳者謂剛健篤
　　實輝光日新之天徳也此所以為大畜也與且識
　　孔子之言曰天何言哉四時行焉百物生焉則知
　　天之徳以是而畜之也識惟天為大惟堯則之則
　　見天之徳以是而可畜也故知帝堯孔子之言行
　　如此是為多識前言往行矣所以能畜其徳也然自
　　其不可名而言之則曰天道自其可名而言之則
　　曰天徳其實一也畜以徳為本故大畜言畜其徳
　　小畜言懿文徳能畜天徳斯能行天道矣(易/説)
　　漢上朱氏曰天在山中以人所見為象猶言水中
　　觀天也聖人論天地日月皆以人所見言之天大
　　无外而在山中其所畜大矣内卦兑口前言也外
　　卦震為行往行也二隂四陽陽為多大畜自大壯
　　來一變需離為目識前言也再變大畜識往行也
　　徳者剛健多識前言往行故能考跡以觀其用察
　　言以求其心而畜其徳矣夫以方寸之地觀萬世
　　之變塗之人而上配堯禹非多識之其能畜乎(易/傳)
　　新安朱氏曰天在山中不必實有是事但以其象
　　言(本/義)　又先生謂鄭光弼曰書雖是古人書今日
　　讀之所以畜自家之徳却不是欲這邊讀得些便
　　要般去做那邊用易曰君子以多識前言往行以
　　畜其徳公今却是讀得一書便做得許多文字馳
　　騁跳躑心都不在裏面如此讀書終不干自家事
　　(語/録)
　　東萊吕氏曰天在山中大畜天至大也而在山中
　　此大畜也以形迹論之山安能畜天今且以近者
　　論之則知有此理且人之心一方寸間其編簡所
　　存千古之上八荒之間皆能留藏則知天在山中
　　為大畜有此理也君子觀此則多識前言往行以
　　畜其徳於古聖賢之言行考跡以觀其用察言以
　　求其心如是而後徳可畜也不善畜者盖有玩物
　　喪志者矣(易/説)
初九有厲利己象曰有厲利己不犯災也
　伊川先生曰大畜能(一作/艮)止畜乾也故乾三爻皆取
　被止(一作/止之)為義艮三爻皆取止之為義初以陽剛又
　健體而居下必上進者也六四在上畜止於己安能
　敵在上得位之勢若犯之而進則有危厲故利在己
　而不進也在它卦則四與初為正應相援者也在大
　畜則相應乃為相止畜上與三皆陽則為合志盖陽
　皆上進之物故有同志之象而无相止之義　有危
　則宜已不可犯災危而行也不度其勢而進有災必
　矣(並易/傳)
　横渠先生曰趨其應則有二三之阻故不若己也(易/説)
　　廣平游氏曰且賢者之畜君亦必有道焉量而後
　　入信而後諫不量而入則將至於失身未信而諫
　　則君必以為謗已故初則有厲而利己(易/説)
　　龜山楊氏曰剛健而上行乾徳也然陽微而居一
　　卦之下為上所畜有厲也進則犯災矣故利己(易/説)
　　漢上朱氏曰己先儒讀作已矣之己王弼作己今
　　從先讀三陽務進初九剛健之始六四柔得位當
　　止畜之地不度而進處位不當危厲之道也不如
　　己而受畜則利夫不受畜而往危實自取不曰眚
　　而曰災者初九正也大畜之時宜止而往雖正亦
　　厲故曰災子夏傳曰居而待命則利往而違上則
　　厲初往四成離離有伏坎故曰犯災不直曰災也
　　(易/傳)
　　白雲郭氏曰天道上行今居下焉有難畜之象惟
　　聖人則安而畜之賢人則利而畜之中人之才則
　　勉強而畜之必不使有失於天徳也失天徳則納
　　諸陷阱其危可立而待然人雖知危之可畏而不
　　知危之為利知危之可畏者不知反身修徳之道
　　也知危之為利者盖以危而修徳則无犯災之理
　　反所以為己之利也故古人之以宴安為酖毒如
　　此則有厲為利己明矣畜徳之初盖有出於勉強
　　知之而未必好之者故因有厲而畜其徳也如艮
　　之九三為力止之道則曰厲薰心同意若夫聖人
　　則安不忘危存不忘亡治不忘亂盖其修徳不繫
　　乎有厲无厲是以其身常安而國家可保故曰有
　　始有卒者其惟聖人乎初九不足以與此利己者
　　非若利吾身之利盖誠利於治己也(易/説)
　　新安朱氏曰乾之三陽為艮所止故内外之卦各
　　取其義初九為六四所止故其占往則有危而利於
　　止也(本/義)
　　東萊吕氏曰初九陽欲上進為上六四所止是知
　　有厲則利在己而己己則不犯患難也以剛健之
　　才而處於初又乾健在下其欲向前而上進者何
　　如哉然當大畜之時為艮四所止則是屈抑而不
　　能伸也故有厲凡人之有剛健之才則其向進之
　　心毅然有不可犯者今為艮四所止則其心愈躁
　　而不能堪且將決裂四出而後已故聖人戒之以
　　利己凡人在我雖剛而時之所不可苟不顧而強
　　求之則其犯災也必矣(易/説)
九二輿說輹象曰輿說輹中无尤也
　伊川先生曰二為六五所畜止勢不可進也五據在
　上之勢豈可犯也二雖剛健之體然其處得中道故
　進止无失雖志於進度其勢之不可則止而不行如
　車輿脫去(一有/其字)輪輻謂不行也　輿説輹而不行者
　盖其處得中道動不失宜故无過尤也善莫善於剛
　中柔中者不至於過柔耳剛中中而才也初九處不
　得中故戒以有危宜已二得中進止自无過差故但
　言輿說輹謂其能不行也不行則无尤矣初與二乾
　體剛健而不足以進四與五隂柔而能止時之盛衰
　勢之強弱學易者所宜深識也(並易/傳)
　横渠先生曰不阻於三則見童於四不躁進者位中
　也(易/説)
　　藍田吕氏曰輿說輻則車敗不可行也輿說輹輹
　　車軸缚也則不駕而已車體猶完九二以剛居中
　　自全不進非若小畜九三與四力競至於敗也
　　廣平游氏曰二則輿說輹二得中矣有剛中之徳
　　有載上之才猶有待而後行非不欲行也道合則
　　從不可則去此中无尤之道也(易/説)
　　龜山楊氏曰五居尊位與二為應能止健者也二
　　以剛中為上所畜雖欲上行不可得也故曰輿說
　　輹言不行也以其得中故无尤(易/説)
　　白雲郭氏曰人心操則存捨則亡古人之必求其
　　放心而後謂之學者以不能操其心而止之則不
　　能畜徳故也畜之初未能力也畜之中則不得不
　　力止之矣故九二有輿說輹中无尤之辭焉輿說
　　輹盖必止不行之象止而說之則不失其中故无
　　尤不能説而止雖中亦尤也孔子絶四曰毋意毋
　　必毋固毋我雖孔子之聖亦必絶而毋之然後天
　　徳可存而孔子乃能配天況衆人乎故貳過遷怒
　　皆放心之小者顔子未嘗有焉亦可謂庶㡬畜天
　　徳者矣此中庸所以言愼獨君子戒慎乎其所不
　　睹恐懼乎其所不聞然後天命之性可使不失不
　　然則物交物而引之驅而納諸罟擭陷阱之中矣
　　至孟子則曰我四十不動心盖亦說輹之道也(易/説)
　　漢上朱氏曰輻當作輹王弼注作輹坤為輿自三
　　以上為震震為木輿下横木輹也二不動兊毁折
　　之輿說輹也不動未正宜有尤兊為口尤之者也
　　然遇畜而止說輹不進知以不動為中是以无尤
　　故曰中无尤也初剛正也二剛中也四五柔也柔
　　能畜剛剛知其不可犯而安之時也夫氣䧺九軍
　　者或屈於賔贊之儀才盖一世者或聽於委裘之
　　命故曰大畜時也(易/傳)
　　新安朱氏曰九二亦為六五所畜以其處中故能
　　自止而不進有輿說輹之象也(本/義)
　　東萊吕氏曰九二與六五為正應然九二恃剛陽
　　之才必於上進是剛健之人正欲放縱有為之時
　　也然上為六五制之而不得去是輿說輹之義也
　　有所畏而止之以免災者初九是也无所畏知其
　　不可過剛而止者二也二以剛而居乎中見其時
　　之不可而自止焉以居乎中故曰輿說輹言能度
　　其宜見其不可自說其輿輹而不行也故象曰中
　　无尤(易/説)
九三良馬逐利艱貞曰閑輿衛利有攸往象曰利有攸
往上合志也
　伊川先生曰三剛健之極而上九之陽亦上進之物
　又處畜之極而思變也與三乃不相畜而志同相應
　以進者也三以剛健之才而在上者與合志而進其
　進如良馬之馳逐言其速也雖其進之勢(一作/志)速不
　可恃其才之健與上之應而忘備與慎也故宜艱難
　其事而由貞正之道輿者用行之物衛者所以自防
　當自(一无/自字)日常閑習其車輿與其防衛則利有攸往
　矣三乾體而居正能貞者也當其鋭進故戒以知難
　與不失其貞(一作/正)也志既鋭於進雖剛明有時而失
　不得不誡也　九三所以利有攸往者以與在上者
　合志也上九陽性上進且畜已極故不下畜三而與
　(一有/三字)合志上進也(並易/傳)
　横渠先生曰不防輿衛而進歴二隂則或有童牿說
　輹之害不利其往也本乎天者親上故上合志也(易/説)
　　藍田吕氏曰九三為上九所畜畜極而通天衢已
　　亨可以馳逐而无阻故曰良馬逐然不可以不戒
　　故利艱貞戒之之道不可以不豫習故曰閑輿衛
　　曰命之也閑習也輿衛習則馬不駭以是馳逐宜
　　无不利而又上志獲通則无往不合
　　廣平游氏曰九二輿說輹至於三位髙而近君矣
　　故良馬逐然世治不輕進國有道不變塞焉故利
　　艱貞猶且自戒曰閑吾衛以防其逸力厚而義不
　　行才全而用有序上非我應也而其徳同己非上
　　比也而其志合内之畜於己者如此其周外之畜
　　於君者如此其審則安往而不利哉(易/説)
　　龜山楊氏曰九三居乾體之極能健行者也故曰
　　良馬逐恃才而往易而不知戒則行或躓矣故利
　　艱貞曰閑輿衛輿以行逺閑之則无覆轍之虞衛
　　以自防閑之則无失守之患此戒慎之至也然畜
　　極而反理之常然上九雖有止健之才當畜道之
　　窮變而通之之時也三為正應則與之合志矣故
　　利有攸往(易/説)
　　兼山郭氏曰九三乾為馬三陽至此而並進良馬
　　角逐之象也三陽之進有正有不正者焉則其從
　　之難是以利艱正也經曰君子安其身而後動故
　　曰閑輿衛然後利有攸往方上九何天之衢往則
　　合志也必也擇利於其身擇利於其君是則二三
　　其徳者也何畜賢之有哉(易/説)
　　白雲郭氏曰能止健而畜徳无若九二說輹之道
　　也說輹止健而有之夫欲何為哉盖欲施之天下
　　國家非獨善其身而已此中庸之道也大畜之健
　　中庸天命之性也止健率性之道也九三良馬逐
　　修道之教也故中庸言能盡其性則盡說輹之義
　　矣盡其性而盡人物之性此良馬逐利有攸往之
　　義也良馬逐利有攸往盖言用道也聖人之畜徳
　　確乎不可拔及其用也推而放諸四海而準雖有
　　良馬逐之象亦未喻其至也至於何天之衢則放
　　乎四海與天同道矣故良馬之逐所以上合天衢
　　之志也良馬正為乾象言良馬則知九三畜乾之
　　徳至於用九矣然自輿説輹之止至於良馬逐之
　　用中庸之道已偹矣盖參天地贊化育之時上合
　　天地之志猶曰利艱貞閑輿衛盖懼有失焉此中
　　庸始言戒慎恐懼慎獨終言不愧於屋漏之義不
　　然則湯之慄慄危懼文王小心翼翼詩書何取焉
　　(易/説)
　　漢上朱氏曰乾為馬九三得位為良馬震為作足
　　三陽並進良馬逐也九三剛健當位得時上九畜
　　極變而應之利以馳逐然馳逐不已必有奔蹶之
　　患不可恃應而不備故戒之以利艱貞九三正也
　　動則失正艱難守正則利曰閑輿衛可也古文作
　　粤粤于也發語之辭兊口象艮止也坤為輿四止
　　閑輿也三乾為人震為足為大塗人傍輿而行閑
　　輿而衛之象閑輿衛以其利艱貞也九三如此猶
　　謹銜䇿清道路節良馬之步而徐驅焉其進利矣
　　故利有攸往上九陽也變而應三三以剛往與上
　　合志志動於中者也茂陵中書武功爵十三級曰
　　閑輿衛有取於此乎夫恃應而不知備銳進而不
　　知戒鮮不及矣(易/傳)
　　新安朱氏曰三以陽居健極上以陽居畜極極而
　　通之時也又皆陽爻故不相畜而俱進有良馬逐
　　之象焉然過剛鋭進故其占必戒以艱貞閑習乃
　　利有攸往也曰當為日月之日(本/義)　九三一爻不
　　為所畜而欲進與上九合志同進俱為畜極而通
　　之時故有良馬逐何天之衢亨之象但上九已通
　　達无礙只是滔滔去九三過剛銳進故戒以艱貞
　　閑習蓋初二兩爻皆為所畜獨九三一爻自進耳
　　　問九六為正應皆隂皆陽則為无應獨畜卦不
　　爾何也先生曰陽遇隂則為隂所畜九三與上九
　　皆陽皆欲上進故但以同類相求也小畜亦然(並/語)
　　(録/)
　　東萊吕氏曰夫初九與九二欲上進有為為上所
　　制畜然後知止固自為易九三與上九為應正是
　　二陽相得有為之時如良馬馳逐於道路之間也
　　當正得意之時上又无人止制而知艱貞用守不
　　敢放肆防閑輿衛使无傾覆之患最九三之難者
　　也惟其知艱貞而閑輿衛故利有攸往(易/説)
六四童牛之牿元吉象曰六四元吉有喜也
　伊川先生曰以位而言則四下應於初畜初者也初
　居最下陽之微者微而畜之則易制猶童牛而加牿
　大善而吉也概論畜道則四艮體居上位而得正是
　以正徳居大臣之位當畜之任者也大臣之任上畜
　止人君之邪心下畜止天下之惡人(一无/人字)人之惡止
　於初則易既盛而後禁則扞格而難勝故上之惡既
　甚則雖聖人救之不能免違拂下之惡既甚則雖聖
　人治之不能免刑戮莫若止之於初如童牛而加牿
　則元吉也牛之性觝觸以角故牿以制之若童犢始
　角而加之以牿使觝觸之性不發則易而无傷以況
　六四能畜止上下之惡於未發之前則大善之吉也
　　天下之惡已盛而止之則上勞於禁制而下傷於
　刑誅故畜止於微小之前則大善而吉不勞而无傷故
　可喜也四之畜初是也上畜亦然(並易/傳)　敎人之術若
　童牛之牿當其未能觸時已先制之善之大者其次則
　豶豕之牙豕之有牙既已難制以百方制之終不能使
　之改唯豶其勢則性自調伏雖有牙亦不能為害如有
　不率敎之人却須置其夏楚别以道格其心則不須夏
　楚將自化矣(吕與叔/東見録)
　　廣平游氏曰九三良馬逐利艱貞夫然後禁於未發
　　如六四故為童牛而加牿焉格其非心如六五故為
　　豶豕之牙盖六四純隂而勢順賢者以剛克止之則
　　牿牛之象也(易/説)
　　龜山楊氏曰六四居艮體之下與初為應畜初者也
　　初雖乾體有行健之才陽微而未壯也故有童牛之
　　象焉夫牛善觸者也童牛角始生未能觸者也牿之
　　則易制矣四履近尊之位大臣任畜之責也上以格
　　君心之非下以畜民之惡如童牛而牿之則元吉而
　　有喜矣至其過惡已成而畜之雖有比干之忠臯陶
　　之刑不能勝也(易/説)
　　兼山郭氏曰大畜之六四臣位也臣有止君之象六
　　五君位也君有畜天下之象何以言之經曰剛上而尚
　　賢能止健大正也大正者主乎艮也艮之能止者主乎
　　四五之二爻六四以至柔而接乎下初九以剛健而應
　　乎上上下之情通而能行止之時也方初九私欲之未行
　　而能畜之將順於其早正救於其小也古之人君垂
　　衣拱手不下衽席之上冕而前旒以蔽明黈纊充耳
　　以塞聰前疑後丞左輔右弼王居中无為以守至正
　　其止之有素也必也好惡之已形嗜欲之已著而欲
　　面折廷爭攖龍鱗犯嚴顔自謂曰我能事君我能事
　　君何知之晚也故成王翦桐之戯而唐叔以封非周
　　公孰為之盖將順之於其早正救之於其小故也然
　　則六五畜天下者如之何書曰无若火始燄燄厥攸
　　灼叙是以貴除其本也民惟邦本本固邦寧是則有
　　固本之道也上古結繩以治後世聖人易之以書
　　契為之書契除民訟之本也周人羣飲汝勿佚盡
　　執拘以歸於周予其殺絶酒禍之本也詩首關睢
　　之義明夫婦之道成父子之親也春秋書王正月
　　公即位立君臣之正也父子親君臣正使父父
　　子子夫夫婦婦而各止其分義豈一朝一夕之能
　　哉盖申其義去其害之有素是豶豕之牙之義也
　　夫然後仁者不遺其親義者不後其君日月所照
　　霜露所墜尺地莫非其有一民莫非其臣夫是之
　　謂大畜也然六四者能盡事君之一心故能有喜
　　六五賴及於天下故言有慶亦小大之異也(易/説)
　　白雲郭氏曰四在上卦之初盖知早辨而止之於
　　初者止於初則天理不失而人偽不萌故能全其
　　天童牛全其天者也亦猶人之赤子也自童牛而
　　後角角而充之其狠戾鬬爭之性斯无不至自赤
　　子而充之放其良心亦无不至牛豈无童牛之善
　　人豈无赤子之心哉皆以其放不知止故人欲日
　　窮而天理日滅也孟子言大人不失赤子之心此
　　童牛之牿之象也吉孰大於是哉牿牢之也童牛
　　不必牿而牿之君子戒慎乎其所不睹也赤子之
　　心良心也中庸天命之性也誠是已(易/説)
　　漢上朱氏曰坤為牛坤初為童牛童牛始角時也
　　六四坤體四之初為童牛初剛往四角觸之象四
　　不來初屈而不動童牛牿之也牿横角之木周官
　　謂之楅初之四則二成巽木初復位則剛伏於木
　　下牿牛之象六四當位止剛不以威武為之以漸
　　優而柔之使无犯上之心剛柔各得其正故元吉
　　元吉者自其始吉吉之至善也喜者陽得位初九
　　不動而應己剛者反為柔用六四所以有喜也(易/傳)
　　新安朱氏曰童者未角之稱牿施横木於牛角以
　　防其觸詩所謂楅衡者也止之於未角之時為力
　　則易大善之吉也故其象占如此學記曰禁於未
　　發之謂豫正此意也(本/義)　又曰大畜下三爻取其
　　能自畜而不進上三爻取其能畜彼而不使進然
　　四能止之於初故為力易六五則陽已進而止之
　　則難但以柔居尊得其機㑹可制故亦吉但不能
　　如四之元吉耳(語/録)
　　東萊吕氏曰六四制惡於未萌之時也六五制惡
　　於己形之後者也夫於惡之未萌而制之不使有
　　是牿童小之牛角則其角終无見矣何必於角盖
　　角者牛以之觸物如人之惡念也及六五惡已形
　　之後吾則於其惡之起處從而制之可也夫制已
　　形之惡不於惡之關要處去之非得制惡之道夫
　　豕之能噬囓者以有牙也今豶其牙是制其要會
　　處也(易/説)
六五豶豕之牙吉象曰六五之吉有慶也
　明道先生曰豶豕之牙吉不去其牙而豶其勢則自
　善矣治民者不止其爭而敎之讓之類是也(劉絢/師訓)
　伊川先生曰六居君位止畜天下之邪惡夫以億兆
　之衆發其邪欲之心人君欲力以制之雖宻法嚴刑
　不能勝也夫物有緫攝事有機㑹聖人操得其要則
　視(一无/視字)億兆之心猶一心道之斯行止之則戢故不
　勞而治其用若豶豕之牙也豕剛躁之物而牙為猛
　利若強制其牙則用力勞而不能止其躁猛雖縶之
　維之不能使之變也若豶去其勢則牙雖存而剛躁
　自止其用如此所以吉也君子法豶豕之義知天下
　之惡不可以力制也則察其機持其要塞絶其本原
　故不假刑法嚴峻而惡自止也且如止盗民有欲心
　見利則動苟不知敎而迫於饑寒雖刑殺日施其能
　勝億兆利欲之心乎聖人則知所以止之之道不尚
　威刑而修政敎使之有農(一作/耕)桑之業知廉恥之道
　雖賞之不竊矣故止惡之道在知其本得其要而已
　不嚴刑於彼而修政於此是猶患豕牙之利不制其
　牙而豶其勢也　在上者不知止惡之方嚴刑以敵
　民欲則其傷甚而无功若知其本制之有道則不勞
　无傷而俗革天下之福慶也(並易/傳)　豶豕之牙豕牙
　最能嚙害人只制其牙如何制得今人為惡却只就
　它惡禁之便无由禁止此見聖人機㑹處(楊遵/道録)
　　藍田吕氏曰六四六五皆以柔畜剛止健者也牛
　　之剛健在角豕之剛健在牙初九居健之始其健
　　未若童牛然禁於未發以牿閑之及其長也无所
　　用其健豈特不暴而已安於馴柔可駕而服故可
　　喜也九二居健之中其健已具若豕之牙漸不可
　　制六五居尊守中能以柔道殺其剛暴之氣若豶
　　豕然其牙雖剛莫之能暴可以養畜而无虞故有
　　慶也
　　廣平游氏曰六五柔質而處剛又當尊位質柔則
　　嗜欲易以深處剛則躁競易以逞當大畜之時賢
　　者以大中之道正其大本則豶豕之象也禁於未
　　發故能使之棄所習捐所能而人斯與之矣故有
　　善格其非心則窒其原矣非特禁未發而已也且
　　幽王之惡大矣而當時大夫欲化其心以畜萬邦
　　則畜君之要正在於格其非心而已故取象於豶
　　豕而无嫌於六五也盖豕之為象其躁忿足以傷
　　物而賊仁其嗜欲足以伐性而滅義今而窒其原
　　則貪欲之情可化為不求而義不可勝用矣躁忿
　　之質可化為不忮而仁不可勝用矣君仁莫不仁
　　君義莫不義則非特人與之而已天斯祐之矣故
　　有慶(易/説)
　　龜山楊氏曰六五君位也為大畜之主任天下之
　　畜者也惟天生民有欲无主乃亂則民之亂以有
　　欲也故先王畜天下之惡静亂而息民在窒其欲
　　而已孔子曰苟子之不欲雖賞之不竊欲民之不
　　竊在上之不欲耳非刑威所能禁也五以柔順大
　　中而履尊位其畜天下能不以威刑者也故曰豶
　　豕之牙吉豕牙躁動而難制非力之所能勝也豶
　　之以窒其欲則躁動自息矣此先王畜天下之道
　　也(易/說)
　　兼山郭氏曰書之費誓曰今惟淫舎牿牛馬先儒
　　以牿為牢閑疑其非横木也豶豕者去其勢也去
　　其勢安在有牙而不可犯也童牛之牿殆謂馴之
　　於初豶豕之牙殆謂絶其勢而制之止也不然則
　　繫於金柅且不能制其蹢躅也乆矣(易/説)
　　白雲郭氏曰不能止之於初如童牛之牿如大人
　　不失赤子之心或至於有害當如九二說輹之道
　　故言豶豕之牙也牛之所以為害者角也豕之所
　　以為害者牙也童牛則止於角未生之初故其止
　　也易豕既有牙斯不可止必除其牙則不為害矣
　　是猶君子必盡去人欲然後天性良心可得而復
　　也童牛未嘗失天性无欲可去故大人不失赤子
　　之心似之豕牙已有失矣蓋已陷於人欲者故求
　　其放心之論似之能求其放心是以吉而有慶也
　　復之不逺復顔子之克己復禮其義皆相近有喜
　　者自得於一心而已有慶者喜之廣大及物之意
　　盖五為君道與四不同能盡已之性以盡人物之
　　性贊天地之化育其慶豈不大哉(易/説)
　　漢上朱氏曰九二犯五則三成坎坎為豕五成巽
　　巽為白自三至上體頤豕頤中有剛且白者豕之
　　牙也六五得尊位柔中二退而受畜三坎毁兊金
　　刻制其下而剛伏豶豕之牙也牡豕曰豭攻其特
　　而去之曰豶豶豕則馴擾剛躁自止牙不能害物
　　矣慶者三陽受畜而為用隂以陽為慶六五之吉
　　有慶也二應五得正故吉古之善畜天下者知有
　　血氣皆有爭心難以力制務絶其不善之本而已
　　猶去豕牙之害而豶之也順民之欲因民之利成
　　民之才率之以柔中其效至於垂衣拱手而天下
　　服易傳曰民有欲心見利則動苟不知教雖刑殺
　　日施其能勝億兆利欲之心乎(易/傳)
　　新安朱氏曰陽已進而止之不若初之易矣然以
　　柔居中而當尊位是以得其機㑹而可制故其象
　　如此占雖吉而不言元也(本/義)
上九何天之衢亨象曰何天之衢道大行也
　伊川先生曰予聞之胡先生曰天之衢亨誤加何字
　事極而反理之常也故畜極而亨小畜畜之小故極
　而成大畜畜之大故極而散極既當變又陽性上行
　故遂散也天衢天路也謂虚空之中雲氣飛鳥往來
　故謂之天衢天衢之亨謂其亨通曠濶无有蔽阻也
　在畜道則變矣變而亨非畜道之亨也　何以謂之
　天衢以其无止礙道路大通行也以天衢非常語故
　象特設問曰何謂天之衢以道路大通行取空豁之
　狀也以象有何字故爻下亦誤加之(並易/傳)
　横渠先生曰其道大行也升於天何待衢路而進言
　無所不通也衢字當為絶句艮為止止二隂也不以
　止其類也故亨(易/説)
　　藍田吕氏曰上九畜極而通其道大行无往不亨
　　言何天之衢亨者猶言何所為天道乎所之皆亨
　　也
　　廣平游氏曰畜道之成至於天人交助則賢路自
　　我而四達矣故上九曰何天之衢亨賢路而謂之
　　天衢言陟降之當於天心也彖曰剛上而尚賢則
　　大畜之義主於上九也然崇俊良以列庶位而推
　　轂賢路使天下無家食之賢者上九之任也故其
　　爻以何天之衢為言天下至於无家食之賢則道
　　之大行孰盛於此此大畜所以為先王之盛時也
　　(易/説)
　　龜山楊氏曰居大畜之終畜極而反則乾道上行
　　矣故衢亨也(易/説)
　　白雲郭氏曰孟子曰聖人之於天道命也有性焉
　　君子不謂命也如童牛之牿豶豕之牙如不失赤
　　子之心求其放心豈非其性哉能盡是性是以至
　　於天之衢也何天之衢聖人止於天道矣止於天
　　道然後萬物各正性命保合大和是以道大行而
　　亨也以在上言之則蕩蕩乎民无能名之時也以
　　在下言之則仰之彌髙鑚之彌堅瞻之在前忽焉
　　在後之時也方是時博厚配地髙明配天悠乆无
　　疆雖日月所照霜露所墜凡有血氣者莫不尊親
　　故曰配天其上九之謂與究觀大畜上下卦三爻
　　各相類童牛之牿則知利己之厲矣豶豕之牙則
　　說輹矣良馬逐則何天之衢矣盖艮之所止者乾
　　之健也乾之健為艮之所止也是以三爻各相類
　　特君臣之道不同耳然尚賢之義六爻有之乎曰
　　止健與止賢畜徳與畜賢其義皆一反求尚賢之
　　義於六爻之中亦猶止健畜徳之道也特尚賢為
　　大畜之一耳止健畜徳足以兼之(易/説)
　　漢上朱氏曰畜極則通止極則動震為大塗兊為
　　口上乾為天天衢也何大其聲也上動亨也言何
　　其天衢之亨如是乎正者道也大塗亦道也三陽
　　上進道大行也(易/傳)
　　新安朱氏曰何天之衢亨言何其通達之甚也畜
　　極而通豁達无礙故其象如此(本/義)　或如伊川説
　　衍一何字亦不可知　讀書須是先看一件了然
　　後再看一件若是畜積處多忽然爆開來時自然
　　所得者大易所謂何天之衢亨是也(語/録)
　　東萊吕氏曰上九大抵畜極則散如伊尹樂堯舜
　　之道居畎畝之中其畜可謂大矣必佐湯以發其
　　所藴是得時如天之衢也故象曰道行得時行道
　　之謂也(易/説)
　
　
　
　
　合訂刪補大易集義粹言卷三十
欽定四庫全書
合訂刪補大易集義粹言卷三十一
　　　　　　　　　　頭等侍衛納喇性徳編
䷚(震下/艮上)
　伊川先生曰頤序卦物畜然後可養故受之以頤夫
　物既畜聚則必有以養之无養則不能存息頤所以
　次大畜也卦上艮下震上下二陽爻中含四隂上止
　而下動外實而中虚人頤頷之象也頤養也人口所
　以飲食養人之身故名為頤聖人設卦推養之義大
　至於天地養育萬物聖人養賢以及萬民與人之養
　生養形養德養人皆頤養之道也動息節宣以養生
　也飲食衣服以養形也威儀行義以養德也推己及
　物以養人也(易/傳)
　　新安朱氏曰互體亦有取不得處如頤大過之類
　　是也(語/錄)
　　東萊吕氏曰易傳曰无養則不能存息此一句最
　　當㸔凡人未嘗无良心良知也若能知所以養之
　　則此理自存至於生生不窮矣息生也(易/說)
頤貞吉觀頤自求口實
　伊川先生曰頤之道以正則吉也人之養身養德養
　人養於人皆以正道則吉也天地造化育養萬物各
　得其宜者亦正而已矣觀頤自求口實觀人之所頤
　與其自求口實之道則善惡吉凶可見矣(易/傳)
　横渠先生曰觀頤辨養道得失欲觀人處己之方(易/說)
　　白雲郭氏曰頤之為象上下二陽中含四隂虚中
　　而實外上止下動飲食之象也頤養也飲食所以
　　自養也天下之養自養生養心養德養人其養雖
　　不一然非如頤之虚中則口實无自而致養必有
　　虚以容之斯足以受養矣故卦辭秪以觀頤口實
　　為言以明頤之道以虚中為主故也況飲食之養
　　朝夕有常不可變者如此然後盡頤養之道所以
　　必取飲食之象而頤非止於飲食而已也聖人立
　　象以盡意故言簡而理明如此(易/説)
　　新安朱氏曰頤口旁也口食物以自養故為養義為
　　卦上下二陽内含四隂外實内虛上止下動為頤之象
　　養之義也貞吉者占者得正則吉觀頤謂觀其所養之
　　道自求口實謂觀其所以養身之術皆得正則吉也(本/義)
　　東萊吕氏曰頤貞吉頤須是正得正如堯舜禹湯
　　文武則吉如邪説養之則凶(易/說)
彖曰頤貞吉養正則吉也觀頤觀其所養也自求口實觀其
自養也天地養萬物聖人養賢以及萬民頤之時大矣哉
　伊川先生曰貞吉所養者正則吉也所養謂所養之
　人與養之之道自求口實謂其自求養身之道皆以
　正則吉也　聖人極言頤之道而贊其大天地之道
　則養育萬物養育萬物之道正而已矣聖人則養賢
　才與之共天位使之食天禄俾施澤於天下養賢以
　及萬民也養賢所以養萬民也夫天地之中品物之
　衆非養則不生聖人裁成天地之道輔相天地之宜
　以養天下至於鳥獸草木皆有養之政其道配天地
　故夫子推頤之道贊天地與聖人之功曰頤之時大
　矣哉或云義或云用或止云時以其大者也萬物之
　生與養時為大故云時(並易/傳)
　　藍田吕氏曰頤盡其所以養也上止下動外實内
　　虚頤之象也莫非養也養正則吉所養自養皆欲
　　觀其邪正也觀天地養萬物則自養得其正觀聖
　　人養賢以及萬民則所養得其正
　　龜山楊氏曰上止而下動外實而中虚頤之象也
　　口之於飲食人所資以為養也故頤養也夫觀頤
　　觀其所養也天地養萬物聖人養賢以及萬民是
　　也自求口實觀其自養也體有小大不以小害大
　　自養之道也天地養萬物失其正則隂陽繆戾而
　　物不遂其生矣聖人養賢不以正賢者不安其位
　　而民不被其澤矣一人之身无尺寸之膚不養也
　　務養其小體則飲食之人而人賤之矣故頤正則
　　吉反是則凶之道也夫天地之養萬物聖人之養
　　賢與人之自養各當其可而後得其正得其正而
　　後吉則頤之時豈不大矣哉(易/說)
　　白雲郭氏曰人與萬物莫不有所養然有養之以
　　正養之非正者養之以正則得所養養之非正則
　　失所養是以養正則吉也欲觀天下之所養必觀
　　口實自養之義則得頤之道矣莫非天下之所養
　　也雖夫至於天地養萬物聖人養賢以及萬民皆
　　是也以其頤之大者自求於口實頤養之中皆得
　　之矣則頤之時非止飲食口體而已豈不大矣哉
　　卦言觀頤彖稱其大皆謂不可以飲食小者為盡
　　頤也(易/說)
　　漢上朱氏曰鄭康成曰頤者口車之名震動於下
　　艮止於上口車動而止因輔嚼物以養人故曰頤
　　此合震艮兩體而成頤也頤者養也養之以正則
　　吉養之以不正則凶故曰頤貞吉此以初九之正
　　言頤養之道也頤自臨九二之變一變明夷離為
　　目觀也自内觀外觀其人之所養也所養正歟君
　　子也所養不正歟小人也觀其所養是非美惡無
　　所逃矣故曰觀頤此以臨二初變明在人者養之
　　之道當正也四變頤自離變艮艮為手求也自外
　　觀内反觀己之自養以考正與不正也口實者頤
　　中之物也四爻皆隂隂為虚虚則无物故自求口
　　實无物而求正與不正未定也二四正三五上不
　　正自養者正歟君子之道也雖貧賤不去也自養
　　者不正歟小人之道也雖富貴不處也故曰自求
　　口實觀其自養也此以上九及頤中四爻明在己
　　者養之之道當正也觀人之所養然後觀吾之自
　　養則所養正矣養之道甚大天地之養萬物聖人
　　養賢以及萬民亦不過震動艮止也乾天也坤地
　　也震東方萬物發生天地之養萬物也上九尚賢
　　在五位之上坤衆為民聖人養賢以及萬民也天
　　地之生其動以正陽降隂升萬物自遂其盛至於
　　盈乎天地之閒各極其分而後止天地不勞也動
　　以正而已養萬民者本於養賢賢者在上萬民自
　　遂其生聖人不勞也止於養賢而已故震動艮止
　　之象自己之養推之至於人之養自人之養推之
　　至於天地聖人然養之道不過乎此頤之時豈不
　　大乎故曰天地養萬物聖人養賢以及萬民頤之
　　時大矣哉此以頤之成卦終言頤之道也易傳曰
　　或云用或云義或云時以其大者也萬物之生養
　　以時為大故云時以卦氣言之十一月卦故太𤣥
　　準之以養或曰初變明夷則有離四變成頤非離
　　也何以有觀之象曰此可以意會難以言傳明夷
　　之離為小過之飛鳥訟之坎為中孚之豚魚小過
　　中孚豈有離坎論其所生也變卦之法一卦七變
　　八卦為六十四四五六之變无復本體矣而五行
　　盛衰皆以本卦言之何哉故曰察性知命原始見
　　終(易/傳)
　　新安朱氏曰觀其自養也釋卦辭頤之時大矣哉
　　極言養道而贊之(本/義)　頤須是正則吉何以觀其
　　正不正蓋觀頤是觀其養德是正不正自求口實
　　是觀其養身是正不正未說到養人處觀其所養
　　亦只是說君子之所養養浩然之氣模様　自養
　　則如爵禄下至於飲食之類是說自求口實　問
　　頤卦先生曰頤卦最難㸔　問本義言觀頤謂觀
　　其所養之道自求口實謂觀其所以養身之術與
　　程傳以觀頤為所以養人之道求口實為所以自
　　養之道如何先生沈吟良久曰程傳似勝蓋下體
　　三爻皆是自養上體三爻皆是養人不能自求所
　　養而求人以養已則凶故下三爻皆凶求於人以
　　養其下雖不免於顛拂畢竟皆好故上三爻皆吉
　　　問觀頤觀其所養之道觀其自養則是所以養
　　身之術先生曰所養之道如學聖賢之道則為正
　　黄老申韓則為非凡見於修身行義皆是也所養
　　之術則飲食起居皆是也　問伊川以觀其所養
　　作觀人之養如何先生曰這兩句是解養正則吉
　　以所養之道與養生之術正則吉不正則不吉如
　　何是觀人之養不曉程說是如何(並語/録)
　　東萊吕氏曰彖繇辭既言貞吉而孔子復彖之曰
　　養正則吉疑若贅也殊不知聖人一字之間自有
　　无窮之意學者若識則之一字庶乎知之矣觀頤
　　觀其所養也自求口實觀其自養也觀我之所以
　　自養正與不正也天地養萬物聖人養賢以及萬
　　民人皆知萬物之自生自息而不知天地有以養
　　之聖人德與天地合故養賢以及萬民然萬民之
　　多安得人人而養之惟得其要會則所養甚約而
　　所及甚博其要先在於養賢而已(易/說)
象曰山下有雷頤君子以慎言語節飲食
　伊川先生曰以二體言之山下有雷雷震於山下山
　之生物皆動其根荄發其萌芽為養之象以上下之
　義言之艮止而震動上止下動頤頷之象(一有/也字)以卦
　形言之上下二陽中含(一无/含字)四隂外實中虚頤口之
　象口所以養身也故君子觀其象以養其身慎言語
　以養其德節飲食以養其體不惟就口取養(一无/養字)義
　事之至近而所繫至大者莫過於言語飲食也在身
　為言語於天下則凡命令政教出於身者皆是慎之
　則必當而无失在身為飲食於天下則凡貨財資用
　養於人者皆是節之則適宜而无傷推養身之道(一/有)
　(則/字)養德養天下莫不然也(易/傳)
　横渠先生曰山下有雷畜養之象(易/說)
　　藍田吕氏曰山下有雷所震未逺則慎其所發陽
　　氣未盈則節其所養
　　龜山楊氏曰言語飲食皆取頤之象也出其言不
　　善則千里之外違之則亂之階也故書曰惟口出
　　好興戎可不慎乎飲食以養人務養其口悦而不
　　知節則取賤之道也夫如是皆非頤正之義也(易/說)
　　兼山郭氏曰山以形雷以氣故言語主於氣飲食
　　主於味方其知所養也則味生形而有餘不足随
　　之氣生精而善惡隨之此君子宜知慎也(易/說)
　　白雲郭氏曰山附於地其養物以形也雷動於天
　　其養物以氣也此天地致養萬物之道也在人之
　　養亦无異此故天地以形氣而養物而人亦受養
　　於形氣之閒是以君子慎言語而節飲食也然頤
　　以虚中為主雖以言語飲食為致養之道而為虚
　　中之患者亦言語飲食也言語出於虚者也飲食
　　入於虚者也出而為患於是慎之入而為患於是
　　節之頤養之道斯為至矣蓋君子知言語飲食之
　　不能無也使不為養之之患者其惟慎而節之乎
　　天下之虚其患皆如是所以去其患者亦莫不然
　　也(易/說)
　　漢上朱氏曰山下有雷以養萬物而動亦不可過
　　也震為決躁艮止之慎言語也噬嗑有飲食之象
　　頤中无物節飲食也言語不慎則招禍飲食不節
　　則生疾皆非養之道易傳曰慎言語以養德節飲
　　食以養體事之至近而所繫至大者莫過於言語
　　飲食在身為言語於天下則命令政教出於身者
　　皆是慎之則无失在身為飲食於天下則貨財資
　　用養於人者皆是節之則无傷(易/傳)
　　新安朱氏曰二者養德養身之切務(本/義)　或曰諺
　　有禍從口出病從口入甚好曰此語前輩曽用以
　　解頤之象慎言語節飲食　一日侍食先生曰只
　　易中節飲食三字人不曽行得(並語/録)
　　東萊吕氏曰伊川曰雷震於山下山之生物皆動
　　其根荄發其萌芽為養之象凡人之言天地養萬
　　物不過雨露之澤而已而此言雷者其義甚深故
　　易傳有發動之意此意當自體會(易/說)
初九舍爾靈龜觀我朶頤凶象曰觀我朶頤亦不足貴
也
　伊川先生曰蒙之初六蒙者也爻乃主發蒙而言頤
　之初九亦假外而言爾謂初也舍爾之靈龜乃觀我
　而朶頤我對爾而設初之所以朶頤者四也然非四
　謂之也假設之辭爾九陽體剛明其才智足以養正
　者也龜能咽息不食靈龜喻其明智而可以不求養
　於外也才雖如是然以陽居動體而在頤之時求頤
　人所欲也上應於四不能自守志在上行說所欲而
　朶頤者也心既動則其自失必矣迷欲而失己以陽
　而從隂則何所不至是以凶也朶頤為朶動其頤頷
　人見食而欲之則動頤垂涎故以為象　九動體朶
　頤謂其説隂而志動既為欲所動則雖有剛健明智
　之才終必自失故其才亦不足貴也人之貴乎剛者
　為其能立而不屈於欲也貴乎明者為其能照而不
　失於正也既惑所欲而失其正何剛明之有為可賤
　也(並易/傳)
　横渠先生曰體躁應上觀我而朶其頤求養而無恥
　者也(易/說)
　　龜山楊氏曰龜能前知靈於物者也咽息不食非
　　志於養者也初自外來而為主於内震之體也四
　　止於上而初動於下以應之朶頤之象也朶動其
　　頤也一陽在下有剛明之才而求養於上則匪正
　　矣舍靈龜之象也舍靈龜而觀朶頤則人賤之矣
　　故凶而不足貴也爾對我之辭爾謂初四謂我爾
　　非四謂之也假之辭耳(易/說)
　　兼山郭氏曰初九龜之所養也内内以氣為主人
　　之所養也外外以食為主故食氣者夀食味者夭
　　理固然也故曰舍爾靈龜觀我朶頤凶然養氣有
　　三下焉者强其氣而已若孟施舍之養勇是也曰
　　視不勝猶勝也舍豈能為必勝哉能无懼而已矣
　　中焉者保其氣如莊子所謂吹嘘呼吸吐故納新
　　彭祖夀考之所好也上焉者充其氣若孟子所謂
　　我知言我善養吾浩然之氣其為氣也至大至剛
　　以直養而無害則塞乎天地之閒此養正之大也
　　孟子言養其小者為小人養其大者為大人則朶
　　頤口體之養又何足為貴乎初九頤之始未知所
　　進故戒之如此(易/說)
　　白雲郭氏曰頤之善者莫善於龜之為物也蓋言
　　語飲食人所以致養亦所以為頤之患遠取諸物
　　獨龜不以食而夀舉頤之患息矣不亦善乎初九
　　在頤之初可求善道自養而舍之反觀朶頤之患
　　是失其所守之貞者也頤之道貞則吉非貞則凶
　　初九之凶自取之也然初九與六四為應舍陽求
　　隂舍善求不善是舍君子而為小人又何足貴乎
　　頤之取龜亦猶艮之取背(易/說)
　　漢上朱氏曰頤自明夷之離四變而成頤故頤初
　　九有龜之象伏於坤土之下龜蟄時也龜所以靈
　　者蟄則咽息不動无求於外故能神明而夀君子
　　在下自養以正靈龜之類也六四安位無下賢之
　　意初不待求往之四成離離為目觀我也初震動
　　體下頤而動口雖徒嚼志已先動是舍爾所以為
　　靈龜者觀我而朶其頤也爾言初九我言六四舍
　　爾觀我㤀已從欲動而不正凶之道也夫貴乎陽
　　者為其特立不屈於欲故能无禄而富无爵而貴
　　守道修已澹然无營今躁妄以求无恥自辱亦不
　　足貴也(易/傳)　又曰王弼謂頤初九不能使物由己
　　養誤也夫使物由己養有命存焉初九在下未能
　　養人而當自養以正故以朶頤戒之(叢/說)
　　新安朱氏曰靈龜不食之物朶垂也朶頤欲食之
　　貌初九陽剛在下足以不食乃上應六四之隂而
　　動於欲凶之道也故其象占如此(本/義)
　　東萊吕氏曰初九觀我朶頤凶六二顛頤拂經于
　　丘頤征凶六三拂頤貞凶頤自初至三皆震體也
　　震動也頤養也動而求養故三爻皆凶是知躁動
　　以求富貴利禄无時而不凶也(易/說)
六二顛頤拂經于丘頤征凶象曰六二征凶行失類也
　伊川先生曰女不能自處必從男隂不能獨立必從
　陽二隂柔不能自養待養於人者也天子養天下諸
　侯養一國臣食君上之禄民賴司牧之養皆以上養
　下理之正也二既不能自養必求養於剛陽若反下
　求於初則為顛倒故云顛頤顛則拂違經常不可行
　也若求養於丘則往必有凶丘在外而髙之物謂上
　九也卦止二陽既不可顛頤於初若求頤於上九往
　則有凶在頤之時相應則相養者也上非其應而往
　求養非道妄動是以凶也顛頤則拂經不獲其養爾
　妄求於上往則得凶也今有人才不足以自養見在
　上者勢力足以養人非其族類妄往求之取辱得凶
　必矣六二中正在他卦多吉而凶何也曰時然也隂
　柔既不足以自養初上二爻皆非其與故往求則悖
　理而得凶也　征而從上則凶者非其類故也往求
　而失其類得凶宜矣行往也(並易/傳)
　横渠先生曰凡頤之正以貴養賤以陽養隂所謂經
　也頤卦羣隂皆當聽養於上六二違之反比於初以
　隂養陽顛頤者也羣隂上所聚養者也六二亂經於
　聚養之義失隂類之常故以進則凶(易/說)
　　廣平游氏曰聖人推言頤之為道以為天地養萬
　　物聖人養賢以及萬民則以上養下頤之正也若
　　在上而反資養於下則於頤為倒置矣此二與四
　　所以俱為顛頤也然二之志在物而四之志在道
　　故四顛頤而吉而二則征凶也何以知其然邪蓋
　　六二居中得正宜足以自守矣然在下體疎遠而
　　未有禄又動體也宜於處約未能自安故降志以
　　求初初方一意於應四而不答也則又將求其類
　　以趨五五非其應又力不足以自養而何暇養人
　　乎故二為行失類此以知其志之在物也　夫自
　　養以有所養養德以需天下之求頤之常理也今
　　至於屈己以求諸人則失理之常矣此二之求於
　　五五之資於上所以俱為拂經也(並易/說)
　　龜山楊氏曰以上養下相應以相養理之經也二
　　以隂柔不能自養而卦惟二陽皆非其應而下求
　　於初顛頤拂經也丘在外而髙上九之象也上而
　　求之則行失類矣故征凶(易/說)
　　兼山郭氏曰雜卦曰頤養正也彖曰養正則吉也
　　而六二六四皆謂之顛頤何也王輔嗣曰養下曰
　　顛或謂以下養上為顛經曰天地養萬物聖人養
　　賢以及萬民謂養下曰顛者非也孟子曰无君子
　　莫治野人无野人莫養君子謂以下養上為顛亦
　　非也且頤之象下動而上止交相為養者也然則
　　何以謂之顛乎王昭素曰以隂養陽謂之顛老子
　　言天之道損有餘以補不足蓋隂常乏而陽常有
　　餘以不足奉有餘是以謂之顛也然六二六四吉
　　凶不同何也曰六四之應正六二之比不正是以
　　或以吉或以凶也二之應五常道也五才不足於
　　山丘之象也既顛以養初又不應於五以是征行
　　失類之象也蓋隂與隂陽與陽類也五雖无應當
　　自靖以待之而致養於初且失類而凶凶由於失
　　類也(易/説)
　　白雲郭氏曰天下之理陽足以養隂而隂則受養
　　而已蓋隂道不足无及人之力也二五相應者也
　　二隂不足而求養於五五隂不足无以致養失頤
　　養之道故曰顛頤若是則二五又違經常相應之
　　理矣故又曰拂經五艮也艮為山而曰于丘頤者
　　山之養物之道不足故也是為五之象也必欲征
　　行求養徒凶而已二五類也不得其養故言失類
　　先儒謂頤征凶當作于丘頤蓋言丘之所養異乎
　　山也(易/說)
　　漢上朱氏曰二比於初不能養其下而反資初九
　　之賢以自養乾為首在下顛頤也六二經也顛頤
　　則拂違其經矣養之經陽養隂上養下陽當在上
　　養之隂當在下而受養故天子養天下諸侯養一
　　國士庶人各以其職受養五處君位二當受養於
　　五六五養道不足然二亦不可越五而上征丘者
　　上九應二之象也艮為山山半為丘王肅曰丘小
　　山也物之所聚以養人者也蓋二近於初而相得
　　資之以養雖曰顛頤未為无所養若近舍初九逺
　　資上九征行亦凶何哉五雖養道不足以隂陽言
　　之己類又在相應之地上九應二則失其類矣(易/傳)
　　新安朱氏曰求養於初則顛倒而違於常理求養
　　於上則往而得凶丘上之髙者上之象也　初上
　　皆非其類也(本/義)
六三拂頤貞凶十年勿用无攸利象曰十年勿用道大
悖也
　伊川先生曰頤之道惟正則吉三以隂柔之質而處
　(一有/又字)不中正又在動之極是柔邪不正而動者也其
　養如此拂違於頤之正道是以凶也得頤之正則所
　養皆吉求養養人則合於義自養則成其德三乃拂
　違正道故戒以十年勿用十數之終謂終不可用无
　所往而利也　所以戒終不可用以其所由之道大
　悖義理也(並易/傳)
　横渠先生曰履邪好動繫說於上(一作繫/而說上)不但拂經
　而已害頤之正莫甚焉故凶(易/說)
　　龜山楊氏曰頤正則吉六三頤不中正而居動之
　　極拂頤之正也故十年勿用十年勿用則終不可
　　用矣夫何利之有(易/說)
　　兼山郭氏曰十年數之終也孔子曰三多凶凡以
　　三不當位而居上下之際違本卦之義所以多凶
　　也(易/說)
　　白雲郭氏曰二言拂經謂違二五相應之常此言
　　拂頤則違頤之道矣故象言其大悖也六二之凶
　　宜矣六三有應而凶者蓋上止下動為頤之道今
　　居上下之際過於動而不知止以動為貞則凶矣
　　是以十年勿用无所利也易每以十年然後反常
　　則人之一失必十年而後復可不慎哉(易/説)
　　漢上朱氏曰六三當受養於上九而六三不正動
　　而正則上九不來不動以待初九則初九不應既
　　不受之於上又无以資之於下拂頤也故貞凶十
　　坤數之極坤為年十年勿用言十年不可動上下
　　无所利養道大悖也(易/傳)
　　新安朱氏曰隂柔不中正以處動極拂於頤矣既
　　拂於頤雖正亦凶故其象占如此(本/義)
六四顛頤吉虎視耽耽其欲逐逐无咎象曰顛頤之吉
上施光也
　伊川先生曰四在人上大臣之位六以隂居之隂柔
　不足以自養况養天下乎初九以陽剛居下在下之
　賢也與四為應四又柔順而正是能順於初賴初之
　養也以上養下則為順今反求下之養顛倒也故曰
　顛頤然已不勝其任求在下之賢而順從之以濟其
　事則天下得其養而已无曠敗之咎故為吉也夫居
　上位者必有(一作/其)才德威望為下民所尊畏則事行
　而衆心服從若或下易其上則政出而人違刑施而
　怨起輕於陵犯亂之由也六四雖能順從剛陽不廢
　厥職然質本隂柔賴人以濟人之所輕故必養其威
　嚴耽耽然如虎視則能重其體貌下不敢易又從於
　人者必有常若間或无繼則其政敗矣其欲謂所須
　用者必逐逐相繼而不乏則其事可濟若取於人而
　无繼則困窮矣既有威嚴又所施不窮故能无咎也
　二顛頤則拂經四則吉何也曰二在上而反求養於
　下下非其應類故為拂經四則居上位以貴下賤使
　在(一无/在字)下之賢由己以行其道上下之志相應而(一/有)
　(澤/字)施於民何吉如之自三以下養口體者也四以上
　養德義者也以君而資養於臣以上位而賴養於下
　皆養德也　顛倒求養而所以吉者蓋得剛陽之應
　以濟其事致己居上之德施光明被於天下吉孰大
　焉(並易/傳)
　横渠先生曰體順位隂得頤之正以貴養賤而得賢
　者雖反陽爻養隂之義以上養下其施光矣然以柔
　養剛非嚴重其德廣大其志則未免於咎(易/說)
　　廣平游氏曰六二行失類至於六四則其志正矣
　　其位近君矣官尊禄厚足以无求矣而汲汲於應
　　初非好善㤀勢又將與賢者共之不能為此若孟
　　獻子之家有友五人焉者近是矣且嗜欲深者其
　　天機淺而士大夫之志或涉於重外則人人得而
　　易之矣今六四之所取重者在此而不在彼則瞻
　　視尊嚴儼然人望而畏之故如虎視耽耽而所欲
　　皆得也欲仁而得仁則无惡於欲矣誰能推咎之
　　哉故四之顛頤乃為上施光此以知其志之在道
　　也(易/說)
　　龜山楊氏曰四與初正應也以上養下頤之正也
　　隂柔不足以致養而下求於初顛頤也然隂資於
　　陽得所養矣故吉與二之拂頤異也居近尊之位
　　大臣任頤之責者也才雖不足而履正居位人所
　　欽畏也故有虎視耽耽之象初以剛明之才應於
　　上一於奉上者也上之所資能充其欲也故有其
　　欲逐逐之象逐逐言相繼不乏也如是故无咎(易/説)
　　兼山郭氏曰六四之顛頤以約為養宜有虎視之
　　威制逐逐之欲故能上施而光古人謂禦夷狄者
　　不一而足其在兹乎(易/説)
　　白雲郭氏曰居上而求養於下者亦失頤養之道
　　故謂之顛頤顛頤一也所以為顛頤則異也經曰
　　頤養正也又曰養正則吉故知求養正於下者是
　　能養其德也故吉不知求養正於下則是厲民而
　　以自養也故凶此其所以異也六四所居者正所
　　應者正獨得養正之道故一爻之中具求養自養
　　養内養外之義是以吉且无咎而為上施之光也
　　且顛頤求養也虎視耽耽其欲逐逐自養也虎視
　　耽耽然所以養威容於外又逐逐然去其多欲所
　　以養心於内也詩云他山之石可以攻玉故古之
　　人以能問於不能以多問於寡有若無實若虚此
　　顛頤求養之道也君子正其衣冠尊其瞻視所謂
　　虎視耽耽以養其外者如此顔子克己而非禮勿
　　視是也孟子曰養心莫善於寡欲所謂其欲逐逐
　　以養其内者如此夫子絶四而毋意毋必是也彖
　　曰觀頤觀其所養也自求口實觀其自養也觀六
　　四之所養則顛頤求養是也觀六四之自養則虎
　　視養其外逐欲養其内是也六四雖无養賢及萬
　　民之位而其養德之正亦可謂大人之事矣不然
　　則不知養正之道而失顛頤之吉其求下也不過
　　上下征利養口體而已所謂觀我朶頤凶者也若
　　是者外安得有可畏之威而内安得无欲哉上施
　　光者易以謙為光以益為光謙卦曰天道下濟而
　　光明又曰謙尊而光益卦曰自上下下其道大光
　　六四求下養德亦庶幾謙益之光者歟(易/説)
　　漢上朱氏曰頤以上養下六四當位下交初九乾
　　首在下顛也求賢自助於剛柔為正正則吉故曰
　　顛頤吉虎視謂四交初也初往成艮離艮有伏兌
　　為虎離為目虎視也易通卦驗小寒虎始交際垂
　　其首垂其首者下視也艮坤互有坎重厚而深沈
　　耽耽也虎首下視耽耽然下交不瀆矣六四其欲
　　在於初九不瀆則初九逐逐而往震為作足逐也
　　古文作跾初往之四不正宜有咎然无咎者以不
　　瀆故无咎虎視耽耽其欲逐逐无咎六四在上施
　　之下者光也光坎離下照之象或曰虞仲翔曰坤
　　為虎又曰艮為虎馬融曰兌為虎郭璞以兌艮為
　　虎三者孰是曰三者異位而同象坤為虎者坤交
　　乾也其文𤣥黄天地之文艮為虎者寅位也泰卦
　　乾坤交也在天文尾為虎艮也大雪十一月節後
　　五日復卦六二爻虎始交兑為虎者參伐之次占
　　家以庚辛為虎者兑也龍德所衝為虎亦兌也兌
　　下伏艮具此三者之象故先儒並傳之舉兌則三
　　象具矣(易/傳)
　　新安朱氏曰柔居上而得正所應又正而賴其養
　　以施於下故雖顛而吉虎視耽耽下而專也其欲
　　逐逐求而繼也又能如是則无咎矣(本/義)
六五拂經居貞吉不可涉大川象曰居貞之吉順以從
上也
　伊川先生曰六五頤之時居君位養天下者也然其
　隂柔之質才不足以養天下上有剛陽之賢故順從
　之賴其養己以濟天下君者養人者也反賴人之養
　是違拂於經常既以己之不足而順從於賢師傅上
　師傅之位也必居守貞固篤於委信則能輔翼其身
　澤及天下故吉也隂柔之質无貞剛之性故戒以能
　居貞則吉以隂柔之才雖倚賴剛賢能持循於平時
　不可處艱難變故之際故云不可涉大川也以成王
　之才不至甚柔弱也當管蔡之亂幾不保於周公况
　其下者乎故書曰王亦未敢誚公賴二公得終信故
　艱險(一作/難)之際非剛明之主不可恃也不得已而濟
　艱險者則有矣發此義者所以深戒於為君也於上
　九則據為臣致身盡忠之道言故不同也　居貞之
　吉者謂能堅固順從於上九之賢以養天下也(並易/傳)
　横渠先生曰聽養於上正也以隂居頤卦之尊拂經
　也(易/説)
　　廣平游氏曰六五履尊位而德不稱德雖不稱位
　　而其富固无敵矣所以不足者非物也乃能親上
　　九之賢委己以聽之亦庶乎有以養萬民矣而六
　　二之有求方且養其私而已此五之拂經所以異
　　於二也雖然六五質柔而止體也喜蹈常畏興事
　　其資然也見善未必明用心未必剛故以之守文
　　以之持正可也若應變以成務則非其任矣蓋疑
　　間一生則危亂之機將不可解故居正則吉而不
　　可涉大川也　不可涉大川為六五之君言之也
　　利涉大川為上九之臣言之也使大臣之才如上
　　九足以養天下而人主順以從之其蔑不濟矣此
　　周公復政之後成王所以四征不庭制禮作樂六
　　服承德也(並易/説)
　　龜山楊氏曰人君養天下頤之經也五居君位從
　　上以資養拂頤之經也居不失正則吉以是涉難
　　則不可矣(易/説)
　　白雲郭氏曰五為一卦之主其才不足非徒无以
　　養天下雖六二之應亦不能致養非養賢以及萬
　　民之道也故亦曰拂經苟能以柔道自居守正不
　　失足以自養其身凶禍亦无自而至是以吉也然
　　柔道不可以有為故不可涉大川柔道好從人故
　　順以從上上九有剛陽之才而知止者是以得其
　　所從而成己之吉也六二拂經蓋違相應之理六
　　五拂經以違大君之道其言雖同而各有所辯(易/説)
　　漢上朱氏曰正者養之經上養下陽養隂正也六
　　五柔得尊位養道不足資上九之賢以為養拂經
　　也上九助五之養有正之道五寛以居之順從於
　　上則得正而吉艮止也有居之象故曰居貞之吉
　　順以從上也人君養天下以正得衆以用其健乃
　　可涉難六五拂經其才不足故不可涉難上五相
　　易成坎无震足巽股之象不可涉也易傳曰艱難
　　之際非剛明之主不可恃不得已而濟險難者有
　　之矣其可常乎(易/傳)
　　新安朱氏曰六五隂柔不正居尊位而不能養人
　　反賴上九之養故其象占如此(本/義)
上九由頤厲吉利涉大川象曰由頤厲吉大有慶也
　伊川先生曰上九以剛陽之德居師傅之任六五之
　君柔順而從於己賴己之養是當天下之任天下由
　之以養也以人臣而當是任必常懐危厲則吉也如
　伊尹周公何嘗不憂勤兢畏故得終吉夫以君之才
　不足而倚賴於己身當天下(一有/之字)大任宜竭其才力
　濟天下之艱危成天下之治安故曰利涉大川得君
　如此之專受任如此之重苟不濟天下之艱危何足
　稱委遇而謂之賢乎當盡誠竭力而不顧慮然惕厲
　則不可㤀也　若上九之當大任如是能兢畏如是
　天下被其德澤是大有福慶也(並易/傳)
　横渠先生曰由頤自危然後乃吉者下有衆隂順從
　之慶驕則有他吝此卦得養之正者方利涉大川蓋
　養然後可動耳(易/説)
　　廣平游氏曰六五居正則吉乃如上九之賢則頤
　　之時所謂養賢以及萬民者皆自我出匹夫匹婦
　　无不與被其澤矣夫然故天下信之衆賢助之人
　　主親見其功業而深知其所存徧知其所為任之
　　必專小人莫得以間之天亦誘其衷矣故其迹雖
　　厲而其理則吉此所以利涉大川而大有慶也夫
　　以身徇國𢎞濟於艱難固大臣之職也詎肯臨危
　　而顧其身哉惟欲善其後以冀成功則亦審其時
　　而已矣若成王未知周公之時則不可涉大川六
　　五是也若周公既見察於成王之後則渉大川而
　　利矣上九是也說者謂以上養下為顛頤是以顛
　　為正矣故用伊川説(易/説)
　　龜山楊氏曰卦惟二陽而上九居一卦之上衆隂
　　由之以養也履師傅之位任人君之責危疑所集
　　也危者安其位者也故厲乃吉厲者不安其位之
　　謂也如是雖涉難有慶矣(易/説)
　　兼山郭氏曰以善服人未有能服人者也以善養
　　人然後能服天下天下不心服而王未之有也上
　　九雖不居有為之地自下而升為頤之主能養賢
　　以及萬民之象也故能涉險濟難雖危而吉也故
　　孔子曰頤之時大矣哉(易/説)
　　白雲郭氏曰豫之由豫以九四之剛德也頤之由
　　頤以上九之剛德也初九非不剛也在頤之初未
　　足以自養况養天下乎此天下之養所以必由於
　　上九也上九居人臣之極位以養天下其事危矣
　　知其危而不㤀是以吉也不知其危而安其位則
　　凶矣利涉大川者由頤之才也大有慶者天下得
　　其所養也禹思天下有溺者由己溺之稷思天下
　　有飢者由己飢之伊尹思天下匹夫匹婦有不被
　　堯舜之澤者如己推而納之溝中周公思兼三王
　　以施四事由頤之道蓋自任天下之重者如禹稷
　　伊周為能盡之(易/說)
　　漢上朱氏曰一陽處上下有四隂六五體柔无應
　　才不足以養天下而天下由之以養者也故曰由
　　頤然非養道之正也權重位髙衆忌之則必危人
　　臣當此任可不兢畏而懐危懼乎故厲以剛居柔
　　位厲也厲則不敢安其位下從王事无成有終上
　　下並受其福故大有慶鄭康成曰君以得人為慶
　　虞仲翔曰陽得位故大有慶上之三成坎有震足
　　象利涉大川也上九佐五以養道養天下而得民
　　利於涉難也象不言者大有慶則涉難在其中上
　　艮體頤以靜止為善故三爻皆吉(易/傳)
　　新安朱氏曰六五賴上九之養以養人是物由上
　　九以養也位髙任重故厲而吉陽剛在上故利涉
　　川(本/義)
　
　
　
　
　
　
　
　
　合訂刪補大易集義粹言卷三十一
欽定四庫全書
　合訂刪補大易集義粹言卷三十二
　　　　　　　　　　頭等侍衛納喇性徳編
䷛(巽下/兊上)
　伊川先生曰大過序卦曰頤者養也不養則不可動
　故受之以大過凡物養而後能成成則能動動則有
　過大過所以次頤也為卦上兊下巽澤在木上滅木
　也澤者潤養於木乃至滅沒於木為大過之義大過
　者陽過也故為大者過過之大與大事過也聖賢道
　徳功業大過於人凡事之大過於常者皆是也夫聖
　人盡人道非過於理也其制事以天下之正理矯失
　之用小過於中者則有之如行過乎恭喪過乎哀用
　過乎儉是也盖矯之小過而後能及於中乃求中之
　用也所謂大過者常事之大者耳非有過於理也惟
　其大故不常見以其比常所見者大故謂之大過如堯
　舜之禪讓湯武之放伐皆由(一有/此字)道也道无不中无
　不常以世人所不常(一作/嘗)見故謂之大過於常也(易/傳)
大過棟橈利有攸往亨
　伊川先生曰小過隂過於上下大過陽過於中陽過
　於中而上下弱矣故為棟橈之象棟取其勝重四陽
　聚於中可謂重矣九三九四皆取棟象謂任重也橈
　取其本末弱中強而本末弱是以橈也(一作橈取其/中强而本末)
　(弱本末弱/是以橈也)隂弱而陽强君子盛而小人衰故利有攸
　往而亨也棟今人謂之檁(易/傳)
　　白雲郭氏曰頤之虚中虚故受實實則剛剛而後
　　過二卦之象相終始也故頤以虚為主而過以剛
　　為義過非人之失也過於用剛也過於用剛所以
　　為大者過也當本末弱而棟橈之時非過於用剛
　　不可也夫大厦將顛梁棟傾橈不可扶持是以必
　　當大過治之也亦猶衰亂之世天下蕩蕩无綱紀
　　文章非聖人大過常道以治之豈能復治哉利有
　　攸往亨者大過棟橈之時利於聖賢大過治之然
　　後亨也由此觀之大過之時亦非不可治之世特
　　蠱弊之大者耳患无剛過而中之徳以行大過之
　　事也(易/説)
　　新安朱氏曰大陽也四陽居中過盛故為大過上
　　下二隂不勝其重故有棟橈之象又以四陽雖過
　　而二五得中内巽外說有可行之道故利有所往
　　而得亨也(本/義)　四陽居中如何是大過二陽在中
　　又如何是小過這兩卦曉不得今且只逐爻略曉
　　得便也可占　所謂大過如當潛而不潛當見而
　　不見當飛而不飛皆是過如坤之初六須知履霜
　　有堅冰之漸欲人恐懼修省便是過易大概欲人
　　恐懼修省(並語/録)
彖曰大過大者過也棟橈本末弱也剛過而中巽而說
行利有攸往乃亨大過之時大矣哉
　康節先生曰大過本末弱也必有大徳大位然後可
　救常分有可過者有不可過者有大徳大位可過者
　也伊周其人也不可懼也有大徳无大位不可過也
　孔孟其人也不可悶也其位不勝徳耶大哉位乎待
　才(一云/時)用之宅也(觀物/外篇)
　伊川先生曰大者過謂陽過也在事為事之大者過
　與其過之大　本末弱謂上下二隂衰弱陽盛則隂
　衰故為大者過在小過則曰小者過隂過也　剛過
　而中言卦才之善也剛雖過而二五皆得中是處不
　失(不失一/作得)中道也下巽上兊是以巽順和說之道而
　行也在大過之時以中道巽説而行故利有攸往乃
　所以能亨也　大過之時其事甚大故贊之曰大矣
　哉如立非常之大事興不世之大功成絶俗之大徳
　皆大過之事也(並易/傳)
　横渠先生曰陽剛過實於中本末過弱於外故當過
　矯相與也(易/説)
　　藍田吕氏曰大過非常情之所及也二剛居二體
　　之中有二剛以輔之大者過也二柔居二體之中
　　有二柔以輔之小者過也本末皆弱非大過不足
　　以持之必大有為而後濟故利有攸往乃亨剛過
　　而不失其中可與權也巽而説行得道者多助也
　　漢上朱氏曰大過陽過隂大者過越也鄭康成曰
　　陽爻過也卦四陽二隂陽居用事之地故曰大過
　　大者過也此以六爻言大過也巽為木為長上兊
　　者巽之反長木反在上為棟巽風橈萬物者也而
　　體弱陽為重四陽在中任重也長木在上而任重
　　本末皆弱棟橈也天地之理剛柔不可以相无剛
　　以柔為用柔以剛為體柔既不足剛亦无自而託
　　譬之棟也中雖剛強兩端柔弱棟豈能勝其任哉
　　故曰棟橈本末弱也此以巽兊兩體言大過之時
　　也大過自遯六二變剛過者九三九四中者九二
　　九五興衰救弊補其偏而不起之處非剛過不可
　　也中則无剛過之患剛過而中所謂時中也過非
　　過於理也以過為中也猶之治疾疾勢沈痼必攻
　　之以瞑眩之藥自其治微疾之道觀之則謂之過自
　　藥病相對言之則謂之中巽在内者巽乎内也兊
　　在外者說乎外也内巽外說而志行抑剛之有餘
　　以濟柔之不足則剛來柔往隂得位不窮大者不
　　過乃亨乃者難辭也君子強小人弱九二不往以
　　濟之亦何由亨夫剛過而不反不肖之心應之未
　　有不為君子害者也東漢之季清議太勝君子小
　　人至不相容大過已極而不知反是以不亨故曰
　　剛過而中巽而說行乃亨此以卦變合二體而言
　　濟大過之道也大過之時君子過越常分以濟弱
　　能達乎時中矣又巽而說行以是而往利於有為
　　建大功立大事非大過人者不能趨此時故曰大
　　過之時大矣哉在卦氣為小雪故太𤣥凖之以失
　　劇(易/傳)
　　龜山楊氏曰上下二隂本末弱也四陽聚於中大
　　者過也剛過而聚於中剛過而中也巽而說行合
　　二體言也所謂大過者立非常之事成希世之功
　　是己禮器曰禮時為大堯授舜舜授禹湯放桀武
　　王伐紂時也時也者當其可之謂也苟當其可則
　　雖堯舜之禪遜湯武之放伐是亦過而中者也故
　　堯典之書為遜舜而作而名之曰典典言常道也
　　堯雖以天下與人而舜以匹夫受人之天下以人
　　之常情言之可謂大過矣自聖人觀之亦曰常道
　　而已也然而非巽而說行則不可往也故堯舜禹
　　三聖之相授而謳歌獄訟皆歸之焉湯武之用師
　　則東征西夷怨南征北狄怨簞食壺漿以迎王師
　　故能成大功非巽而說行何以有此反是則子之
　　之遜白公之爭耳何亨之有哉(易/説)
　　兼山郭氏曰大過一卦陳氏從遯變王原叔從離
　　變二者不同要之取剛過中則一也遯以六二之
　　上六王氏以離之巽遯以上九之九二王氏以離
　　之兊然各有理可以互推也初上二隂是以言棟
　　橈本末弱也其事則大過之初過亦淺也故為藉
　　用白茅上六過之終過亦大也故為過涉滅頂凶
　　要之大過大者之事小過小者之事推其象辭斷
　　可知矣(易/説)
　　白雲郭氏曰伊川曰聖賢道徳功業大過於人凡
　　事之大過於常者皆是也又曰堯舜之禪遜湯武
　　之征伐皆由此道也又曰立天下之大事興不世
　　之大功成絶俗之大徳皆大過之事也雍曰彖言
　　大者過也盖明大過之義非言小者之過也棟橈
　　大過之時也大過之時外則棟橈故宜用剛内則
　　剛過而中是以其剛可用所以成大過之象然剛
　　過而中非剛徳過中也乃剛過之徳又不失中者
　　也剛過之徳既不失中又巽而說行者罔咈百姓
　　以從己之欲也所謂致天下之大利成天下之大順
　　者也以是而有攸往寧无利亨乎大過之時大矣
　　非大人孰能當之(易/説)
　　新安朱氏曰大者過也以卦體釋卦名義棟橈復
　　以卦體釋卦辭本謂初末謂上弱謂隂柔利有攸
　　往乃亨又以卦體卦徳釋卦辭大過之時非有大
　　過人之材不能濟也故歎其大(本/義)　問大過小過
　　先生與伊川之說不同曰然伊川此論正如以反
　　經合道為非相似殊不知大過自有大過時節小
　　過自有小過時節處大過之時則當為大過之事
　　處小過之時則當為小過之事如堯舜之禪授湯
　　武之放伐此便是大過之事喪過乎哀用過乎儉
　　此便是小過之事只是在事雖是過然適當其時
　　便是合當如此做便是合義如堯舜之有朱均豈
　　不能多擇賢輔而立其子且恁地平善過然道理
　　去不得須是禪授方合義湯武豈不能出師以恐嚇
　　桀紂且使其悔悟修省然道理去不得必須放伐
　　而後已此所以事雖過而皆合理也　問大過棟橈
　　利有攸往亨既棟橈是不好了又却如何利有攸
　　往先生曰看彖辭可見棟橈是以卦體本末弱而
　　言卦體自不好了却因剛過而中巽而說行如此
　　所以利有攸往乃亨也(並語/録)
　　東萊吕氏曰大過兊上巽下兊說也巽順也為非
　　常大過人之事自常人論之必須剛毅勇力之人
　　乃能辦此不知辦此事者却是巽順和悦元不須
　　動聲色(易/説)
象曰澤滅木大過君子以獨立不懼遯世无悶
　伊川先生曰澤潤養於木者也乃至滅沒於木則過
　甚矣故為大過君子觀大過之象以立其大過人之
　行君子所以大過人者以其能獨立不懼遯世无悶也
　天下非之而不顧獨立不懼也舉世不見知而不悔
　遯世无悶也如此然後能自守所以為大過人(一无/人字)
　也(易/傳)
　　藍田吕氏曰木資澤之潤以長茂澤水之盛至於
　　滅木大過之象也君子達命之變得其所自信雖
　　大過之世不與物推移故能以不懼无悶處之
　　龜山楊氏曰澤雖滅木而木之植自若也君子體
　　之故獨立不懼遯世无悶(易/説)
　　兼山郭氏曰獨立不懼遯世无悶此大者之過也
　　今以一人譽之則喜一人非之則沮不能過者也
　　昔者伯夷叔齊推位遜國以歸文王及武王興師
　　叩馬而諌其後卒不食周粟餓於首陽方武王興
　　師商之賢人有如微子之徒已歸周周之賢臣有
　　如太公召公之徒皆以為當伐而不疑四方諸侯
　　會者盖八百國是天下舉以為是也獨伯夷非之
　　盖推父子之親立君臣之義不得不如是也非獨
　　當世之是非又將窮天地亘萬世而不顧也由是
　　言之獨立不懼遯世无悶非伯夷之徒孰能為之
　　此其所謂大過之時大者之過也(易/説)
　　白雲郭氏曰澤上而木下滅木之象也滅木澤之
　　過也君子於大過之時有二道或進則大有為或
　　退則窮處而已進而大有為則反天下之衰弊獨
　　立不懼可也退而窮處則遯世无悶可也禹之治
　　水伊尹之相湯伯夷之諌武王皆大過之事可謂
　　獨立不懼者矣孔子反魯而刪詩書繫周易作春
　　秋顔子人不堪其憂回也不改其樂亦皆大過之
　　事可謂遯世无悶者矣若接輿荷蓧長沮桀溺皆
　　失徳之人非遯世之士也遯世无悶幾於潛龍之
　　義二者皆聖賢出處之大致非止於行過恭喪過
　　哀用過儉而已(易/説)
　　漢上朱氏曰澤養木者也過而滅沒其木大過也
　　初六以一柔巽於四剛之下而不變巽為股立也
　　巽見震伏震為恐懼獨立而不懼也所謂以天下非
　　之而不顧者乎上六處一卦之外遯也兊為說无
　　悶也遯世无悶所謂舉世不知而不悔者乎二者
　　非大過人不能也王輔嗣曰非凡所及也(易/傳)
　　新安朱氏曰澤滅於木大過之象也不懼无悶大
　　過之行也(本/義)　小過是収斂入來底大過是放底
　　如獨立不懼遯世无悶是也　澤滅木大過澤在
　　下而木在上今澤水髙漲或至浸滅了木是為大
　　過又曰木雖為水浸而木未嘗動故君子觀之而
　　獨立不懼遯世无悶(語/録)
　　東萊吕氏曰象君子以獨立不懼遯世无悶盖大
　　過雖本於理不過然其事皆常人數百年所不曾
　　見必大驚駭无一人以我為是非有大力量何以
　　當之若見理不明者見衆人紛紛安得不懼見理
　　明者見理而不見人何懼之有我所行者左右前
　　後縱横顛倒无非此理又何嘗獨立乎彼衆人紛
　　紛之論人數雖衆然其說皆无根蒂乃獨立也至
　　此則我反為衆衆反為獨矣(易/説)
初六藉用白茅无咎象曰藉用白茅柔在下也
　伊川先生曰初以隂柔巽體而處下過於畏慎者也
　以柔在下用茅藉物之象不錯諸地而藉以茅過於
　慎也是以无咎茅之為物雖薄而用可重者以用之
　能成敬慎之道也慎守斯術而行豈有失乎大過之
　用也繫辭云苟錯諸地而可矣藉之用茅何咎之有
　慎之至也夫茅之為物薄而用可重也慎斯術也以
　往其无所失矣言敬慎之至也茅雖至薄之物然用
　之可甚重以之藉薦則為重慎之道是用之重也人
　之過於敬慎為之非難而可以保其安而无過苟能
　慎(一有/思字)斯道推而行之於事其無所失矣　以隂柔處
　卑下之道唯當過於敬慎而已以柔在下為以茅藉
　物之象敬慎之道也(並易/傳)
　　藍田吕氏解見九二
　　龜山楊氏曰大過之時四陽聚於中无所待而足
　　以有為矣故曰苟錯諸地可也而以柔濟之藉用
　　白茅之象也茅之為物所以供祭祀故至潔而其
　　用重藉之用茅慎之至也故无咎(易/説)
　　兼山郭氏曰大人之過也過於厚小人之過也過
　　於薄藉用白茅厚之至也(易/説)
　　白雲郭氏曰大過之初未可大有為而初六既柔
　　居下又不可以有為者故特可用於過厚而已此
　　藉用白茅之義也藉用白茅在初六則无咎二則
　　失之不及矣上六不知柔道之難濟是以凶也(易/説)
　　漢上朱氏曰巽為白為草交乎乾剛草白而剛白
　　茅也先儒謂秋茅也以柔藉剛藉也大過爻畫有
　　足有腹有耳器之象坤為地置器者苟措諸地可
　　也而藉用潔白之茅茅之為物薄而用重過慎也
　　過慎者慎之至也大過君子將有事焉以任至大
　　之事過而无咎者其惟過於慎乎過非正也初六
　　執柔處下不犯乎剛於此而過其誰咎之雖不當
　　位无咎也故曰慎斯術也以往其无所失矣(易/傳)
　　新安朱氏曰當大過之時以隂柔居巽下過於畏
　　慎而无咎者也故其象占如此白茅物之潔者(本/義)
　　　藉用白茅亦有過慎之意此是大過之初所以
　　其過尚在小(語/録)
九二枯楊生稊老夫得其女妻无不利象曰老夫女妻
過以相與也
　伊川先生曰陽之大過比隂則合故二與五皆有生
　象九二當大過之初得中而居柔與初密比而相與
　初既切比於二二復无應於上其相與可知是剛過
　之人而能以中自處用柔相濟者也過剛則不能有
　所為九三是也得中用柔則能成大過之功九二是
　也楊者陽氣易感之物陽過則枯矣楊枯槁而復生
　稊陽過而未至於極也九二陽過而與初老夫得女
　妻之象老夫而得女妻則能成生育之功二得中居
　柔而與初故能復生稊而无過極之失无所不利也
　在大過陽爻居隂則善二與四是也二不言吉方言
　无所不利未遽至吉也稊根也劉琨勸進表云生繁
　華於楛荑謂枯根也鄭𤣥易亦作荑字與稊同　老
　夫之説少女少女之順老夫其相與過於常分謂九
　二初六隂陽相與之和過於常也(並易/傳)
　横渠先生曰扶衰於上使枯木生稊拯弱於下使微
　隂獲助此剛中下濟之功亦自獲助於物也(易/説)
　　藍田吕氏曰初六以柔在下大過乎慎者也茅柔
　　物藉在下也大過之世老少不得當其耦陽過於
　　隂則老陽與少隂耦隂過於陽則老隂與少陽耦
　　初六少隂女也上六老隂老婦也九二在初六之
　　上老於初六故曰老夫九五在上六之下少於上
　　六故曰士夫士未娶女未嫁者也大過剛過也柔
　　過則不濟矣九二比於初六剛過乎柔上六比於
　　九五柔過乎剛過則為老故枯楊為老夫老婦稊
　　柔物也枯楊生稊再秀也華陽物也枯楊生華再
　　榮也九二剛過故得柔之助楊之再秀尚可久也
　　老夫女妻未失宜也上六柔過九五以少陽配之
　　剛不足以助之雖榮易落也老婦士夫雖配非耦
　　也
　　龜山楊氏曰楊隂木也感於陽而易生也九二居
　　隂而乘柔枯楊之象二居大過之時陽雖大過而
　　隂已感之矣生稊之象也老夫猶枯楊也得女妻
　　有生育之道焉猶生稊也盖巽乾體也一索而得
　　女二居乾體老夫也而下比於初得女妻之象也
　　大者過而隂比之成生育之功焉何不利之有(易/説)
　　白雲郭氏曰澤潤養木者也木之枯者不可復生
　　其澤之潤養至於枯楊生稊生華則潤之大過可
　　知故二五取以為象然則聖賢當棟橈之世其用
　　剛也必如澤之潤養枯木使之生榮而後可豈不
　　大哉且枯楊不可復生猶老夫之不能復妻也今枯
　　楊生稊有實之漸潤澤之力也老夫女妻有子息
　　之理過以相與之致也用剛如是何所往而不利
　　哉九二下比初六之柔故有女妻之象盖大過之
　　得其道者稊之字它書無見王輔嗣曰稊者陽之
　　秀也爾雅云木之華草謂之榮不榮而實謂之秀
　　如此則秀主草言且楊一木也既言其華又不得
　　兼不榮而實之名也虞翻曰稊稚也説文云穉幼
　　禾也後世作稚䄺皆同音如虞言則為䄺可矣鄭
　　氏作荑陸云謂山榆之實如此則爾雅所謂莁荑
　　蔱蘠也益非矣説文又有荑草即詩之柔荑亦无
　　荑義獨伊川曰稊根也稊字之釋終不可明如此
　　以爻義推之則老夫女妻有實之象而老婦士夫
　　徒華而不實也實則可久華不可久也然則稊字
　　之疑其來尚矣(易/説)
　　漢上朱氏曰兊為澤巽為木澤木楊也兊正秋枯
　　楊也言陽已過也二變而與初二成艮巽木在土
　　下根也枯楊有根則其穉秀出稊穉也楊之秀也
　　伏震之象故曰枯楊生稊鄭氏易作荑艮為夫陽
　　過老夫也巽為艮妻初隂女妻也老夫得女妻過
　　而相與猶足成生育之功无不利也盖九二剛中
　　用柔以濟之則无過極之失矣(易/傳)
　　新安朱氏曰陽過之始而比初隂故其象占如此
　　稊根也榮於下者也榮於下則生於上矣夫雖老
　　而得女妻猶能成生育之功也(本/義)
九三棟橈凶象曰棟橈之凶不可以有輔也
　伊川先生曰夫居大過之時興大過之功立大過之
　事非剛柔得中取於人以自輔則不能也既過於剛
　強則不能與人同常常之功尚不能獨立況大過之
　事乎以聖人之才雖小事必取於人當天下之大任
　則可知矣九三以大過之陽復以剛自居而不得中
　剛過之甚者也以過甚之剛動則違於中和而拂於
　衆心安能當大過之任乎故不勝其任如棟之橈傾
　敗其室是以凶也取棟為象者以其无輔而不能勝
　重任也或曰三巽體而應於上豈无用柔之象乎曰
　言易者貴乎識勢(一作/易)之重輕時之變易三居過而
　用剛巽既終而且變豈復有用柔之義應者謂志相
　從也三方過剛尚能係其志乎　剛強之過則不能
　取於人人亦不能(一作/肯)親輔之如棟橈折不可支輔
　也棟當室之中不可加助是不可以有輔也(並易/傳)
　　藍田吕氏解見九四
　　龜山楊氏曰棟謂之極極中也居中而衆材輔之
　　也九三以剛居陽剛過而不中也剛過而不中則
　　不可以有輔矣棟之所以橈也夫大舜有大焉以
　　其善與人同也剛過而不中獨立而無輔不足以
　　有其大矣居大過之時由是而能勝其任者未之
　　有也其橈而凶不亦宜乎(易/説)
　　兼山郭氏曰九三應乎上六故曰楝橈初六應乎
　　九四故曰棟隆孔子曰不可以有輔者應上也橈
　　乎下者初應乎四也棟在上者也(易/説)
　　白雲郭氏曰木之所以能任重者剛之材也君子
　　之所以任重者剛之徳也欲剛必以柔守之是以
　　能成其材與徳也九二之生稊得其女妻有柔以
　　輔之也九三之棟橈无柔以輔之也上應上六而
　　无柔以輔之者盖卑不能有尊以為輔故也且任
　　重雖在我而輔我之任者在人是猶一棟之強不
　　能獨任室屋之用必資衆材之輔焉无以輔之則
　　棟橈矣能无凶乎彖曰剛過而中巽而説行是為
　　柔輔剛之義也(易/説)
　　漢上朱氏曰九三巽為長木居中任重棟也大過
　　隂弱爻以陽濟隂為濟過之道九三有上六正應
　　當相濟六濟九則陽不過隂不窮矣則上六者九
　　三之輔助也九三以大過之陽復以剛自居而不
　　中過乎剛者也以過甚之剛動又不正不正則上
　　六不應人所不與安能當大過之任如是有摧折
　　敗橈而己凶之道也所以致凶者以不可以有其
　　輔也易傳曰三居過而用剛巽既終而且變豈復
　　有用柔之義應者謂志相從也三方過剛上能係
　　其志乎(易/傳)
　　新安朱氏曰三四二爻居卦之中棟之象也九三
　　以剛居剛不勝其重故象橈而占凶(本/義)
九四棟隆吉有它吝象曰棟隆之吉不橈乎下也
　伊川先生曰四居近君之位當大過之任者也居柔
　為能用柔相濟既不過剛則能勝其任如棟之隆起
　是以吉也隆起(一作/兼字)取不下橈之義大過之時非陽
　剛不能濟以剛處柔為得宜矣若又與初六之隂相
　應則過也既剛柔得宜而志復應隂是有它也有它
　則有累於剛雖未志於大害亦可吝也盖大過之時
　動則過也有他謂更有它志吝為不足之義謂可少
　也或曰二比初則无不利四若應初則為吝何也曰
　二得中而比於初為以柔相濟之義四與初為正應
　志相係者也九既居四剛柔得宜矣復牽係於隂以
　害其剛則可吝也　楝隆起則吉不橈曲以就下也
　謂不下係於初也(並易/傳)
　横渠先生曰志在拯弱則棟隆而吉若私應為心則
　橈乎下吝也(易/説)
　　藍田吕氏曰九三應上柔上而剛下棟橈者也九
　　四應初剛上而柔下棟隆者也棟在上之物也大
　　過主於剛過柔在乎上剛不足以輔之故橈而凶
　　剛在乎上雖不橈乎下然係應在初其志不𢎞猶
　　有它吝
　　龜山楊氏曰以剛居柔剛過而中也履近尊之位
　　任大過之責者剛而中可以有輔矣不橈乎下能
　　成大過之功也故棟隆吉然剛過而中足以自立
　　不可有它也下比於初則柔過矣故有它則吝(易/說)
　　白雲郭氏曰九三之應上六卑不能有尊是以无
　　輔初六之應九四得居下輔上之義是以九四之
　　棟隆而不橈乎下也在大過之時九四非大有為
　　之才僅足小用任重不橈其剛而已它用之則吝
　　矣故九四之不能有它雖愈於三之不能有輔其
　　於大過之道亦未優也(易/説)
　　漢上朱氏曰九四反巽在上巽為長木棟之象陽
　　處隂而不過能用柔以相濟者也動而正正則不
　　橈乎在下之柔故曰棟隆之吉不橈乎下也易傳
　　曰隆謂不係於初不曲以從下也大過之時以剛
　　濟柔為得宜剛柔得宜而志復應初有它也初六
　　九四非正應故以初六為它九四近君當大過之
　　任不能絶去偏係不足以任九五之重吝道也曰
　　二比初則无不利四應初則為吝何也曰二得中
　　而比於初以柔相濟之義也四與初志相係者也
　　剛柔得宜而係於隂則害剛矣故可吝也(易/傳)
　　新安朱氏曰以陽居隂過而不過故其象隆而占
　　吉然下應初六以柔濟之則過於柔矣故又戒以
　　有它則吝也(本/義)
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
　伊川先生曰九五當大過之時本以中正居尊位然
　下无應助固不能成大過之功而上比過極之隂其
　所相濟者如枯楊之生華枯楊下生根稊則能復生
　如大過之陽興成事功也上生華秀雖有所發无益
　於枯也上六過極之隂老婦也五雖非少比老婦則
　為壯矣(一作壯夫/一作士夫)於五无所賴也故反稱婦得過極
　之隂得陽之相濟不為无益也以士夫而得老婦雖
　无罪咎殊非美也故云无咎无譽象復言其可醜也
　　枯楊不生根而生華旋復枯矣安能乆乎老婦而
　得士夫豈能成生育之功亦為可醜也(並易/傳)
　横渠先生曰九五上係上六故不能下濟大事徒益
　其末耳无拯物之心所施者狹老婦士夫所與者不
　足道枯楊生華勢不能乆故无譽未至長亂故无咎
　(易/説)
　　龜山楊氏曰獨隂不生獨陽不成楊易生之物也
　　陽過而枯矣陽雖過而生理存焉下應九二之陽
　　无隂不成也故生華而已上六隂極矣老婦之象
　　也而五比之老婦得士夫之象也五雖重剛而下
　　无應故謂之士夫士未有婦之稱也居大過之終
　　隂陽皆過以老婦而得士夫不能成生育之功則
　　失大過之義矣雖无咎无譽是亦可醜也(易/説)
　　兼山郭氏曰九二乗初故云老夫女妻九五承上
　　故云老婦士夫原叔謂坎離之過理或然矣(易/説)
　　白雲郭氏曰三四之應同故皆曰棟而其應有隆
　　橈之異二五之道同故皆言枯楊夫婦然五之承
　　上二之乘初尊卑上下之位不同而老少夫婦之
　　情自異也三下體也是以不能有輔五尊位也故
　　得夫婦之道焉然上承於隂不如下比之順也上
　　六之過不如初六之慎也故二五之辭二為優矣
　　華見於外敷榮而已不若稊之可久也老婦之得
　　士夫反婚姻男女之正方之女妻為可醜也觀象
　　之辭盖言不若初二之相與也无咎无譽者僅得
　　无咎幸矣何譽之有二之枯楊謂老夫也五之枯
　　楊謂老婦也老夫女妻則剛為主而柔輔之大過
　　之得者也故无不利老婦士夫則柔為主而剛輔
　　之大過之失者也故无譽而象言何可乆亦可醜
　　之意也然大過之道在臣下為多故象言獨立不
　　懼遯世无悶而九五亦不以君道責之亦猶君道
　　之无明夷也曰人君亦有大過如此者其義何如
　　曰人君大過如此則九五休否之君也(易/説)
　　漢上朱氏曰兊為澤巽為木澤木楊也五兊變而
　　與上兊成震兊說也震為旉為蕃鮮其旉蕃鮮可
　　説生華也巽為長而伏何可乆也巽為婦上六隂
　　已窮老婦也震為長男得士夫也九變六隂居陽
　　宜有咎以陽濟隂故无咎兊為口震成兊毁故无
　　譽雖曰无咎无譽然以陽而配窮隂又不能濟得
　　无醜乎盖上六過極之隂雖五當位剛中濟之以
　　柔不能成功也以陽濟隂其在於未極之時乎(易/傳)
　　新安朱氏曰九五陽過之極又比過極之隂故其
　　象占皆與二反(本/義)
上六過涉滅頂凶无咎象曰過涉之凶不可咎也
　伊川先生曰上六以隂柔處過極是小人過常之極
　者也小人之所謂大過非能為大過人之事也直過
　常越理不恤危亡履險蹈禍而已如過涉於水至滅
　沒其頂其凶可知小人狂躁以自禍盖其宜也復將
　何尤故曰无咎言自為之无所怨咎也因澤之象而
　取涉義　過涉至溺乃自為之不可以有咎也言无
　所怨咎(並易/傳)
　横渠先生曰隂居上極雖過而不足涉難故凶大過
　之極故滅頂而无咎也(易/説)
　　藍田吕氏曰上六深則厲淺則揭涉而至於滅頂
　　過涉者也以柔居大過之末過涉而不濟者也涉
　　雖不濟義不得已滅頂取凶命不可逃義命合一
　　非其咎也
　　龜山楊氏曰居大過之終則過極矣故有過涉滅
　　頂之象焉若比干諌而死之類是也在比干之身
　　則凶矣於義則不可咎也(易/説)
　　兼山郭氏曰詩云深則厲淺則揭如之何過涉滅
　　頂也曰大過之時則然也方大過之時本末衰弱在
　　上者不可以有輔在下者過弱而不可以為恃非
　　得剛過而中巽而說行不恤其危涉險以求濟何
　　可及也象曰獨立不懼遯世无悶上六非斯人之徒
　　而誰與(易/説)
　　和靖尹氏曰過涉滅頂凶小人之過至滅頂可謂
　　極矣其凶可知无咎者无可咎於人也(語/録)
　　白雲郭氏曰上六以柔道居過之極不知以濟剛
　　為己任而欲自同剛徳以有為是以有過涉滅頂
　　之象焉其凶自為之不可咎於人也易之无咎多
　　有其義異者象言不可咎又誰咎之類是也伊川
　　曰以言无所怨咎盖因象以明之矣先儒以上六
　　為龍逢比干之事亦以凶而无咎為義然龍逢比
　　干剛徳之賢非隂柔自任之人其道殊不相類故
　　伊川獨以上六為小人履險自禍之事不然則龍
　　逢比干豈不量力度徳之人也哉(易/説)
　　漢上朱氏曰乾為首上六在首之上頂也上六本
　　遯之六二自二進而上行涉四爻至上成兊兊澤
　　滅沒其頂涉難之過也九二九四剛陽過越以濟
　　難乃克有濟上六柔而處大過之極不量其力至
　　於滅頂然上六正也志在拯溺不可咎也過涉之
　　凶所謂以貞勝也象有言不可咎者義不可咎也
　　有言又誰咎者自取禍也(易/傳)
　　新安朱氏曰處過極之地才弱不足以濟然於義
　　為无咎矣盖殺身成仁之事故其象占如此(本/義)
　　或問大過卦先生曰大過陽剛過盛不相對值之
　　義故六爻中无全吉者除了初六是過於畏慎无
　　咎外九二雖无不利然老夫得女妻畢竟是不相
　　當所以象言過以相與也九四雖吉而又有它則
　　吝九五所謂老婦者乃是指客爻而言老婦而得
　　士夫但能无咎无譽亦不為全吉至於上六過涉
　　滅頂凶无咎則是事雖凶而義則无咎也　問大
　　過楝橈是初上二隂不能勝四陽之重故有此象
　　九三是其重剛不中自不能勝其任亦有此象兩
　　義自不同否先生曰是如此九三又與上六正應
　　亦皆不好不可以有輔自是過於剛強輔它不得
　　九四楝隆只是隆便不橈乎下過涉滅頂凶不可
　　咎也恐是他做得是了不可以咎它不似伊川説
　　易中无咎有兩義如不節之嗟无咎王輔嗣云是
　　它自做得又將誰咎出門同人无咎又是他做得
　　好了人咎他不得所以亦云又誰咎也此處恐不
　　然　大過過涉滅頂凶无咎象曰不可咎也某嘗謂
　　東漢諸人不量淺深至於殺身亡家此是凶然而
　　其心何罪故不可咎也(並語/録)
　
　合訂刪補大易集義粹言卷三十二
欽定四庫全書
　合訂刪補大易集義粹言卷三十三
　　　　　　　　　　頭等侍衛納喇性徳編
䷜(坎上/坎下)
　伊川先生曰習坎序卦物不可以終過故受之以坎
　坎者陷也理无過而不己過極則必陷坎所以次大
　過也習謂重習他卦雖重不加其名獨坎加習者見
　其重險險中復有險其義大也卦中一陽上下二隂
　陽實隂虛上下无據一陽陷於二隂之中故為坎陷
　之義陽居隂中則為陷隂居陽中則為麗凡陽在上
　者止之象在中陷之象在下動之象隂在上説之象
　在中麗之象在下巽之象陷則為險習重也如學習
　温習皆重複之義也坎陷(一作/險)也卦之所言處險難
　之道坎水也一始於中有生之最先者也故為水陷
　水之體也(易/傳)　問張子曰隂陽之精互藏其宅然乎
　曰此言甚有味由人如何看水離物不得故水有離
　之象火能入物故火有坎之象(胡氏/拾遺)
　横渠先生曰習坎重襲之義八純卦惟此加習者餘
　皆一字可盡其義坎取其險故重之而其險乃著也
　　色以離見聲以震聞臭以巽知味以坎達　坎離
　者天地之中二氣之正交然離本隂卦坎本陽卦以
　此見二氣其本如此而交性也非此二物則无易(並/易)
　(説/)　一陷溺而不得出為坎一附麗而不能去為離
　(正/蒙)
　　漢上朱氏曰坎生於坤本乎地也故潤下離生於
　　乾本乎天也故炎上(叢/説)
　　新安朱氏曰朱氏問習坎程傳云一始於中有生
　　之最先者故為水夫陽氣之生必始於下復卦之
　　象是也今曰始於中其義未詳先生曰氣自下而
　　上為是程説别是一義各有所主不相妨然亦不
　　可相雜(語/録)
　　東萊吕氏曰坎陷也陽居隂中則為陷離麗也隂
　　居陽中則為麗是知小人猶可以依附君子君子
　　於小人羣衆中決无容身之地(易/説)
習坎有孚維心亨行有尚
　伊川先生曰陽實在中為中有孚信維心亨維其心
　誠一故能亨通至誠可以通金石蹈水火何險難之
　不可亨也行有尚謂以誠一而行則能出險有可嘉
　尚謂有功也不行則常在險中矣(易/傳)
　横渠先生曰人欲得正己而物正大抵道義雖不可
　緩又不欲急廹在人固須求之有漸於己亦然盖精
　思潔慮以求大功則其心隘惟是得心洪放得如天
　地易簡易簡然後能應物皆平正博學於文者只要
　得習坎心亨盖人經歴險阻艱難然後其心亨通博
　學者皆是小徳應物不學則無由知之故中庸之欲
　前定將以應物也(經學/理窟)
　　白雲郭氏曰易中諸卦於卦上無加字者獨此稱
　　習坎孔氏正義云以坎為險難故特加習名王原
　　叔先生引徐氏新義謂習坎字上脱卦名一坎字
　　而易中卦名之下亦无重言卦者故離卦不曰離
　　重離巽卦不曰巽重巽其重言卦名者皆孔子彖
　　辭也孔氏既未明徐氏尤失之或者云本無習字
　　縁坎卦六畫漫滅正如習字故傳冩者誤以漫滅
　　之卦畫為習字又於其上添畫一卦是坎字之上十
　　二畫矣然雖以習字漫滅觀之僅有六畫之象如
　　此則其誤在𨽻古既出之後而彖象皆已先言習
　　坎則此説又非矣大抵坎加習字學者思慮終不
　　能得不可更附㑹穿鑿也坎離等六卦卦辭并彖
　　皆只以三畫取義坎以剛中而實故稱有孚心亨
　　有剛中之徳者未有不能濟難也故行有尚如頤
　　大過噬嗑中孚之類皆六畫取象者也坎以三畫
　　取義是一卦之中其象再見故云習坎豈乾坤不
　　可稱習而六子之序始於坎故坎獨稱歟其義則
　　六卦俱有之矣疑當闕之未可深辯也(易/説)
　　新安朱氏曰習重習也坎險陷也其象為水陽陷
　　隂中外虚而中實也此卦上下皆坎是為重險中
　　實為有孚心亨之象以是而行必有功矣故其占
　　如此(本/義)
　　東萊吕氏曰或問易傳曰習坎有孚維心亨行有
　　尚惟其心誠一故能亨通至誠可以通金石蹈水
　　火何險難之不可亨也竊謂易傳句句字字當作
　　實事看此心苟誠則赴湯蹈火无有齟齬一不誠
　　焉則出言吐氣亦不成倫理如李廣之射入石唐
　　之番人能水行三十里不噎又如心風人力倍常
　　時與被火之人竄身於煙火之中而能保全者是
　　其誠一之所致也未知是否乞賜詳誨荅曰是其
　　誠一之所致也此語有病(别/集)
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
　康節先生曰易曰坎有孚維心亨行有尚中正行險
　往且有功雖危無咎能自信故也伊尹以之是知古
　之人患名過實者有之矣其間有幸與不幸者雖聖
　人人力有不及者矣伊尹行冢宰居責成之地借使
　避放君之名豈曰不忠乎則天下之事去矣又安能
　正嗣君成終始之大忠者乎吁若委寄於匪人三年
　之間其如嗣君何則天下之事亦去矣又安有伊尹
　也坎有孚維心亨不亦近之乎(觀物/内篇)
　伊川先生曰習坎者謂重險也上下皆坎兩險相重
　也初六云坎窞是坎中之坎重險也水流而不盈陽
　動於險中而未出於險乃水性之流行而未盈於坎
　既盈則出乎坎矣行險而不失其信陽剛中實居險
　之中行險而不失其信者也坎中實水就下皆為信
　義有孚也　維其心可以亨通者乃以其剛中也中
　實為有孚之象至誠之道何所不通(一作/亨)以剛中之
　道而行則可以濟險難而亨通也　以其剛中之才
　而往則有功故可嘉尚若止而不行則常在險中矣
　(一作/也)坎以能行為功　高不可外者天之險也山川
　邱陵地之險也王公君人者觀坎之象知險之不可
　陵也故設為城郭溝池之險以守其國保其民人是
　有用險之時其用甚大故賛其大矣哉山河城池設險
　之大端也若夫尊卑之辨貴賤之分明等威異物采
　凡所以杜絶陵僭限隔上下者皆體險之用也(並易/傳)
　横渠先生曰可盈則非謂重險也中柔則心無常何
　能亨也内外皆險義不可止故行有尚也　坎維心
　亨故行有尚外雖積險苟處之心亨不疑則雖難必
　濟而往有功也　今水臨萬仞之山要下即下无復
　疑滯人在前惟知有義理而已則復何囘避所以心
　通(並易/説)
　　藍田吕氏曰習坎更試乎至難也八卦乾健坤順
　　震動艮止離明坎險巽入兑説惟險非吉徳君子
　　所不取故於坎也獨以習坎為名更試重險乃君
　　子所有事也流水之為物雖行險不礙其必下也
　　君子之為徳雖行險不失其必信也剛陷二隂之
　　間而皆得中心亨者也剛中而習險往必有功也
　　險非吉徳而王公法天地以設險其取於險也大
　　矣
　　龜山楊氏曰北方寒極而隂凝一陽動乎中故凝
　　釋而為水水者一之所生也一之所起有一而未
　　形其為物不貳矣故有孚心亨陽在内也誠孚於
　　中險不能陷故亨天險非可止之地止於險則終
　　於陷而已故行有尚往乃有功也水流而不盈陽
　　微未出中也萬折必東行險而不失其信險之陷
　　陽小人害君子之象也宜无施而可然易變易也
　　隨時變易以從道則險亦有時而平矣王公設險
　　以守其國是也險之時用豈不大矣哉繫辭曰變
　　動不居周流六虛其斯之謂歟設險之義伊川論
　　之詳矣(易/説)
　　兼山郭氏曰二五剛中故為有孚維心亨有過物
　　者必濟故行有尚天險不止於法度之威地險不
　　止於高城深池在夫王公所設之如何爾(易/説)
　　白雲郭氏曰彖言重險正釋習坎二字則習之為
　　重明矣先儒謂便習非也水流而不盈者坎之險
　　无窮已也行險而不失其信者坎之徳有孚也夫
　　以一陽而揜於二隂非亨也然終不能陷者剛中
　　也剛中則所守至固雖非亨而心亨矣孟子所謂
　　富貴不能淫貧賤不能移威武不能屈者也故孔
　　子亦謂棖也欲焉得剛剛中之徳用以有行何往
　　而非功其本則自於有孚心亨之微推而及之天
　　下也君子正心誠意而能治天下國家者以此故
　　中庸之學不離乎一性之内其失則為罟擭陷阱
　　而君子每慎其獨者所以守剛中之徳為心亨之
　　道也天非險也而人不可升者豈天之大險歟地
　　非險也而山川邱陵豈地之大險歟天地之大尚
　　未離乎坎險之道是以王公内則治教政刑外則
　　城郭溝池皆所以象天地之險以守其國也故彖
　　又曰險之時用大矣哉盖人知用險於小而不知
　　險有大人之事孟子所謂王請大之者是亦孔子
　　大矣哉之意也坎无時險有時故曰險之時用(易/説)
　　漢上朱氏曰坎一陽二隂在地為水水之流動陽
　　也其靜隂也流動乎隂中者陽陷乎隂也陷為險
　　難八卦皆一字重坎加習然後盡險之象故曰習
　　坎此以兩坎言坎也坎自臨變初九之五坎為水
　　九二兊澤決而流流而不出乎中不盈也凡水之
　　流有物阻之然後盈流而就下則不盈不盈者中
　　也初之五復為坎行險也行險而不出乎中五必
　　應二不失其信也水必就下流濕萬折而必東有
　　諸己之謂乎必曰習坎者惟習坎乃見其然君子
　　動而不過臨難而不苟似之故辭曰有孚彖曰水
　　流而不盈行險而不失其信此以卦變言坎之徳
　　也心者中也二五也亨者自初之五陽得位而亨
　　水之流行雖處至險无所不通者亨也乃以剛中
　　而不變也君子之在險亦然身雖蹈難其心則亨
　　亦以剛中也初之五者往也剛得中而亨者往有
　　功也坎之道有尚乎此君子濟難出險亦豈離乎
　　剛中哉剛中者誠實也誠實則金石可貫水火可
　　蹈天地可動故曰維心亨乃以剛中也行有尚往
　　有功也此以卦變明處險之道也險者坎之用也
　　能用乎險則无惡乎險矣天地之大不可以去險況
　　王公乎坎在上天險也天之所以險者震足止於
　　下不可升也坎在下地險也地之所以險者艮為
　　山坎為川半山為邱陵也坤在上國也五乾為王
　　三為三公四為諸侯坤國而坎據之王公設險以
　　守其國也設險不唯城郭溝池兵甲之利綱紀法
　　度人所不能踰者皆是所以法天地也故曰天險
　　不可升也地險山川邱陵也王公設險以守其國
　　此推明二五反覆以盡習坎之義也難生者險之
　　時也用之以道濟天下之難者險之用也不知其
　　時不得其用行之不以中反陷乎險中小則亡身
　　大則亡國故夫子歎曰險之時用大矣哉在卦氣
　　為大雪故太𤣥凖之以勤(易/傳)
　　新安朱氏曰重險釋卦名義不失其信以卦象釋
　　有孚之義言内實而行有常也往有功者以剛在
　　中心亨之象如是而往必有功也時用大矣哉極
　　言之而贊其大也(本/義)　水流而不盈纔是説一坎
　　滿便流出去一坎又滿又流出去行險而不失其
　　信則是説決定如此(語/録)
　　東萊吕氏曰常人言險必以為凶徳坎所謂天險
　　不可升也地險山川邱陵也王公設險以守其國
　　險之用乃如此盖易之道甚大百物不廢若惡險
　　而棄之是廢一物廢一物不足為易(易/説)
象曰水洊至習坎君子以常徳行習教事
　伊川先生曰坎為水水流仍洊而至兩坎相習水流
　仍洊之象也水自涓滴至於㝷丈至於江海洊習而
　不驟(一作/讓)者也其因勢就下信而有常故君子觀坎
　水之象取其有常則常久其徳行人之徳行不常則
　偽也故當如水之有常取其洊習相受則以習熟其
　教令之事夫發政行教必使民熟於聞聽然後能従
　故三令五申之若驟告未喻遽責其従雖嚴刑以驅
　之(一无/之字)不能也故當如水之洊習(易/傳)
　　藍田吕氏曰水之走下繼至而不絶有習險之義
　　焉徳行教事非習不成也
　　龜山楊氏曰習坎重險也水洊至相仍而不絶故
　　積習而為重險行險而不失其信有常徳行之象
　　焉盈科而進不舍晝夜有習教事之象焉故君子
　　以之(易/説)
　　兼山郭氏曰習坎重險也水流而不盈行險而不
　　失其信言坎之常也行有尚往有功言坎之用也
　　故象曰水洊至習坎君子以常徳行習教事易以
　　坎為水水靜則明燭鬚眉平中凖而大匠可以取
　　法及其過也懷山襄陵浩浩滔天非方舟順風不
　　能以濟也是以聖人制為刑法以治其小陳其甲
　　兵以防其大有亷陛之峻以象天有封疆之固以
　　象地每嵗孟春遒人以木鐸徇于路又曰三時務
　　農一時教戰无非教也故常徳行以立事也習教
　　事以制變也黄帝垂衣裳而天下治七十二戰而
　　禽滅蚩尤用此道也經曰地中有水師成諸坎也
　　(易/説)
　　白雲郭氏曰坎者水也原泉混混不舍晝夜放乎
　　四海故言洊至洊至則其來不已險陷亦不已是
　　為習坎之義也君子法之以常徳行習教事曰常
　　曰習皆不已之義也常徳行所以行險而不失其
　　信習教事所以設險而固其國造次顛沛必於是
　　斯為常矣國家閒暇及是時明其政刑斯為習矣
　　常徳行故能有孚維心亨習教事故能行有尚而
　　往有功二者豈可一日廢乎亦猶君子自强不息
　　以法乾之健者也(易/説)
　　漢上朱氏曰卦言坎者水也大象言坎者水流之
　　坎窞也水流行不止至於坎矣復至於坎其行洊
　　至有常習之象常徳行習教事非一日之積如水
　　洊至也二五正中徳也震為行坤順也為民教順
　　民者也常徳行可以渉險習教事可以夷險(易/傳)
　　新安朱氏曰治己治人皆必重習然後熟而安之
　　(本/義)
初六習坎入于坎窞凶象曰習坎入坎失道凶也
　伊川先生曰初以隂柔(一无/柔字)居坎險之下柔弱无援
　而處不得當非能出乎險也惟益陷於深險耳窞坎
　中之陷處己在習坎中更入坎窞其凶可知　由習
　坎而更入坎窞失道也是以凶能出於險乃不失道
　也(並易/傳)
　横渠先生曰比於二无出險之志故云入于坎窞也
　(易/説)
　　龜山楊氏曰柔不當位失道也居重險之時承剛
　　而在下失道而不足以出險則益陷於險矣故入
　　於坎窞凶窞坎中之陷處也(易/説)
　　白雲郭氏曰習坎重險也初六以隂柔之才居重
　　險之下陷於坎險而不能出者也不能出者无剛
　　中之徳而失處險之道是以凶也若従便習之義
　　則初六不為坎窞之凶矣(易/説)
　　漢上朱氏曰初六本臨之六五自外入於初歴兩
　　坎習重也故曰習坎窞坎底也道由正而行也君
　　子處險當以正道乃可出險初六不正不能出險
　　反入于重坎之底失道而凶也此何異學泅者不
　　知與没俱出而溺死者乎(易/傳)
　　新安朱氏曰初本以隂柔居重險之下其陷益深
　　故其象占如此(本/義)
九二坎有險求小得象曰求小得未出中也
　伊川先生曰二當坎險之時陷上下二隂之中乃至
　險之地是有險也然其剛中之才雖未能出乎險中
　亦可小自濟不至如初益陷入於深險是所求小得
　也君子處險艱而能自保者剛中而已剛則才足自
　衞中則動不失宜　未出中者方為二隂所陷在至
　險之地以剛中之才不至陷於深險是所求小得然
　未能出坎中之險也(並易/傳)
　横渠先生曰險難之際弱必附强上下俱隂求必見
　従故求則必小得然二居險中而未出也(易/説)
　　龜山楊氏曰二隂在外有險也一陽閒乎二隂之
　　間未能出中也雖有剛明之才未出中則不足以
　　夷天下之險故求小得而已夫求者自求也外雖
　　有險而心常亨故曰求小得(易/説)
　　白雲郭氏曰以一陽揜於二隂之中不能无難也
　　故曰坎有險然剛而得中有心亨之道故可以求
　　小得而不至於喪其良心也一離乎中則失之矣
　　故象言求小得以其未出中也求得之際道之所
　　以失也以九二剛中尚且小得而已况无剛中之
　　徳者乎是以君子戒慎恐懼乎不睹不聞之際誠
　　非用心之過也聖人所謂求小得不過如明哲保
　　身而已異乎小人之求之也(易/説)
　　漢上朱氏曰二剛中而陷於二隂上有坎險居坎
　　而又有險者也動而有求五必應之五艮為手求
　　之象隂為小故小有得然未出乎險中其剛纔足
　　以自濟易傳曰君子處艱難而能自保者惟剛中
　　而已(易/傳)
　　新安朱氏曰處重險之中未能自出故為有險之
　　象然剛而得中故其占可以求小得也(本/義)
六三來之坎坎險且枕入于坎窞勿用象曰來之坎坎
終无功也
　伊川先生曰六三在坎陷(一作/險)之時以隂柔而居不
　中正其處不善進退與居皆不可者也來下則入於
　險之中之上則重險也退來與進之皆險故云來之
　坎坎既進退皆險而居亦險枕謂支倚居險而支倚
　以處不安之甚也所處如此惟益入於深險耳故云
　入于坎窞如三所處之道(一无之/道字)不可用也故戒勿
　用　進退皆險處又不安若用此道當益入於險終
　豈能有功乎以隂柔處不中正雖平易之地尚致悔
　咎況處險乎險者人之所欲出也必得其道乃能去
　之求去而失其道益困窮耳故聖人戒如三所處不
　可用也(並易/傳)
　横渠先生曰前之入險退來枕險入窞與初六同(易/説)
　　藍田吕氏曰六三險且枕安於所未安也
　　龜山楊氏曰來則乘剛之則渉險故來之俱坎也
　　險且枕居險而止故入于坎窞入于坎窞則終於
　　陷而已矣故不可用(易/説)
　　白雲郭氏曰三居重險之中當上下之際進則遇
　　險退亦險也又履非其位所處亦險矣既无濟險
　　之道終陷于坎窞而已宜其勿用也又安有行有
　　尚往有功之義哉是知其終无功也來之猶來往
　　也進退之象坎之下卦言處險之道上卦言用險
　　之道枕言處險之上也(易/説)
　　漢上朱氏曰六三柔而不中履非其位不善處險
　　者也往之於上則坎險之極五有艮木支倚而礙
　　之險且枕也陸希聲曰枕閡礙險害之貌來而處
　　三在上坎之底入于坎窞也來坎也往亦坎也終
　　无濟險之功故終勿用三下之終也(易/傳)
　　新安朱氏曰以隂柔不中正而履重險之間來往
　　皆險前險而後枕其陷益深不可用也故其象占
　　如此枕倚著未安之意(本/義)　問六三來之坎坎先
　　生曰經文中疊字如兢兢業業之類是重字來之
　　自是兩字各有所指謂下來亦坎上往亦坎(之往/也)
　　進退皆險也　六三險且枕只是前後皆是險枕
　　便如枕頭之枕(並語/録)
六四樽酒簋貳用缶納約自牖終无咎象曰樽酒簋貳
剛柔際也
　伊川先生曰六四隂柔而下无助非能濟天下之險
　者以其在高位故言為臣處險之道大臣當險難之
　時唯至誠見信於君其交固而不可間又能開明君
　心則可保无咎矣(一作/也)夫欲上之篤信唯當盡其質
　實而已多儀而尚飾莫如燕享之禮故以燕享喻之
　言當不尚浮飾唯以質實所用一樽之酒二簋之實
　復以瓦缶為器質之至也其質實如此又須納約自
　牖納約謂進結於君之道牖(一有/有字)開通之義室之暗
　也故設牖所以通明自牖言自通明之處以況君心
　所明處詩云天之牖民如壎如箎毛公訓牖為道亦
　開通之謂(一作/義)人臣以忠信善道結於君心必自其
　所明處乃能入也人心有所蔽有所通所蔽者暗處
　也所通者明處也當就其明處而告之求信則易也故
　云納約自牖能如是則雖艱險之時終得无咎也且
　如君心蔽於荒樂唯其蔽也故爾雖力詆其荒樂之
　非如其不省何必於所不蔽之事推而及之則能悟
　其心矣自古能諫其君者未有不因其所明者也故
　訐直强勁者率多取忤而温厚明辯者其説多行且
　如漢祖愛戚姬将易太子是其所蔽也羣臣爭之者
　衆矣嫡庶之義長幼(一作/少長)之序非不明也如其蔽而
　不察何四老者高祖素知其賢而重之此其不蔽之
　明心也故因其所明而及其事則悟之如反手且四
　老人之力孰與張良羣公卿及天下之心其言之切
　孰與周昌叔孫通然而不従彼而従此者由攻其蔽
　與就其明之異耳又如趙王太后愛其少子長安君
　不肯使質於齊此其蔽於私愛也大臣諫之雖强既
　曰蔽矣其能聽乎愛其子而欲使之長久富貴者其
　心之所明也故左師觸龍因其(一有/所字)明而導之以長
　久之計故其聽也如響非惟告於君者如此為教者
　亦然夫教必就人之所長所長者心之所明也従其
　心之所明而入然後推及其餘孟子所謂成徳達才
　是也　象只舉首句此比多矣樽酒簋貳質實之至
　剛柔相際接之道能如此則可終保无咎君臣之交
　能固而常者在誠實而已剛柔指四與五謂君臣之
　交際也(並易/傳)　或問坎之六四樽酒簋貳用缶納約
　自牖何義也曰坎險之時也此是聖人論大臣處險
　難之法樽酒簋貳用缶謂當險難之時更用甚得无
　非是用至誠也納約自牖言欲納約於君當自明處
　牖者開明之處也欲開悟於君若於君所蔽處何由
　入得如漢高帝欲易太子它人皆爭以嫡庶之分夫
　嫡庶之分高祖豈不知得分明直知不是了犯之此
　正是高祖所蔽處更豈能曉之獨留侯招致四皓此正
　高祖所明處盖高祖自匹夫有天下皆豪傑之力故憚
　之留侯以四皓輔太子高祖知天下豪傑歸心於惠
　帝故更不易也昔秦伐趙欲以長安君為質太后不
　可左師觸龍請見云云遂以長安君為質焉夫太后
　只知愛子更不察利害故左師以愛子之利害開悟
　之也(劉元承/手編)
　横渠先生曰四五俱得隂陽之正險阻之際近而相
　得誠素既接雖簡略於禮无咎也上比於五有進出
　之漸故无凶(易/説)
　　龜山楊氏曰四居大臣之位无剛健之才不足以
　　夷天下之險故以人臣處險之道言之傳曰為臣
　　必臣敬恪恭儉臣也則為臣之義以敬恪恭儉為
　　主樽酒簋貳以儉為禮也缶器之質者也至欽无
　　文不致飾也務盡敬恪而已夫處重險之中非多
　　儀尚文之時故用缶納約自牖所以進結其君以
　　是而已牖所以通内外開其明也齊宣王曰寡人
　　有疾寡人好勇孟子則以文武之事告之好貨色
　　則以公劉太王之事告之好勇猶云可也好貨好
　　色人君之邪心不可為也而孟子皆曰惟恐王之
　　不好也盖逆閉其塗而拒絶之則齊王進善之心
　　熄矣故孟子啓其閉開其明使通内外庶乎其有
　　見矣此自牖之義歟知此則知所以事君矣(易/説)
　　兼山郭氏曰醴酒之設𤣥酒之尚貴其誠之著也
　　國有凶荒則殺禮而多昬時有險易也是以至薄
　　之禮虚中之器可以自幽以達明坎之時為然四
　　五近比而相親非正也自牖之象也説者謂觸龍
　　善因闇以發其明然卦无是象也(易/説)
　　白雲郭氏曰有孚者坎之徳君子行險而不失其
　　信所以法其徳也觀乎六四盖可見矣且一樽之
　　酒貳簋之食瓦缶之器至微物也苟能虚中盡誠
　　以通交際之道君子不以微薄為失禮亦由自牖
　　納約其情已至不必階序行禮之地是以終无咎
　　也坎之六四在上體之下與五為比當剛柔交際
　　之地所謂能用有孚之道者也傳曰苟有明信澗
　　谿沼沚之毛蘋蘩蕰藻之菜筐筥錡釜之器潢汙
　　行潦之水可薦於鬼神可羞於王公者无他焉交
　　際之道以誠為主故也春秋之時齊侯衛侯胥命
　　于蒲葢申約言而退終二公之世未嘗以征伐相
　　加雖二君未賢於當時之君胥命未為得禮亦猶
　　自牖納約之事而聖人有取焉傳亦言其近古近
　　正者盖其信為有餘也孔子不以人廢言况屢盟
　　長亂之世有約言近古之事乎是亦不得中行而
　　與狂狷之義也由是觀之則樽酒簋貳足以盡交
　　際之道者主於習坎有孚而已(易/説)
　　漢上朱氏曰四自初至五有震坎艮坤坎震酒也
　　艮鼻震足坤腹樽簋之形皆有首鼻腹足而樽異
　　者有酒也有樽酒象而簋象亦具焉簋貳也貳副
　　之也樽酒而簋副之燕饗之禮君臣上下剛柔相
　　濟之時也三四坤為土為腹土器有腹缶也缶樸
　　素之物質之象坤為闔戸坎艮為穴穴其戸傍通
　　日月之光牖也明之象約者交相信四五相易而
　　後四應初五應二納約也約誠信固結之象六四
　　柔而正九五剛中而正四五无應四非五莫之比五
　　非四亦莫之承上下協力可以濟險故四當剛柔
　　相濟也用質以交於上因五之所明以納其誠信
　　則言辭易入險難易濟終无咎也四五相易宜有
　　咎而易則五出險矣故終无咎終謂上六不動也
　　易傳曰自古能諫其君者未有不因其所明者也
　　故訐直强勁者率多取忤而温厚明辯者其説易
　　行古人有行之者左師觸龍之於趙張子房之於
　　漢是也非惟告其君如此教人亦然孟子所謂成
　　徳達才是也(易/傳)
　　新安朱氏曰晁氏云先儒讀樽酒簋為一句貳用
　　缶為一句今従之貳益之也周禮大祭三貳弟子
　　職左執虚豆右執挾七周旋而貳是也九五尊位
　　六四近之在險之時剛柔相際故有但用薄禮益
　　以誠心進結自牖之象牖非所由之正而室之所
　　以受明也始雖艱阻終得无咎故其占如此　晁
　　氏曰一本无貳字今從之(本/義)　易難看不惟道理
　　難尋其中或有用當時俗語亦有他事後人不知
　　者且如樽酒簋貳今人硬説作貳簋其實无二簋
　　之實陸徳明自注斷人自不曾去看如所謂貳乃
　　是周禮大祭三貳之貳是副貳之貳此不是某穿
　　鑿郤有古本若是强為一説无來歴全不是聖賢
　　言語　陸氏釋文本象无貳字今従之　納約自
　　牖雖有向明之意然非路之正　問六四舊讀樽
　　酒簋貳為句用缶為句乃古注及程氏説晁以道
　　本樽酒簋(句/)貳用缶(句/)本義従之其説如何先生
　　曰既曰樽酒簋貳又曰用缶亦不成文理貳益之
　　也六四近尊位而在險之時剛柔相際故有但用
　　薄禮益以誠心進納自牖之象又問牖非所由之
　　正乃室中受明之處豈險難之時不容由正以進
　　邪先生曰非是不可由正盖事變不一勢有不容
　　不自牖者終无咎者始雖不甚好然於義理无害
　　故終亦无咎无咎者善補過之謂也　樽酒簋做
　　一句自是釋文如此　不由戸而自牖以見艱難
　　之時不可直致也(並語/録)
九五坎不盈祗既平无咎象曰坎不盈中未大也
　伊川先生曰九五在坎之中是不盈也盈則平而出
　矣祗宜音柢抵也復卦云无祗悔必抵於已平則无
　咎既曰不盈則是未平而(一无/而字)尚在險中未得无咎
　也以九五剛中之才居尊位宜可以濟於險然下无
　助也二陷於險中未能出餘皆隂柔无(一作/非)濟險之
　才人君雖才安能獨濟天下之險居君位而不能致
　天下出於險則為有咎必祗既平乃得无咎　九五
　剛中之才而得尊位當濟天下之險難而坎尚不盈
　乃未能平乎險難是其剛中之道未光大也險難之
　時非君臣協力其能濟乎五之道未大以无臣也人
　君之道不能濟天下之險難則為未大不稱其位也
　(並易/傳)
　横渠先生曰險難垂出而下比於四不能勉成其功
　光大其志故聖人惜之曰祗既平无咎而已矣不能
　往有功也(一本云坎盈則進而/往有尚矣  易説)
　　龜山楊氏曰剛得中而履尊位宜可以濟天下之
　　險矣然以一陽在重險之中則剛雖中而未大也
　　故坎不盈祗既平而已盈則出險矣然既平則有
　　出險之漸故无咎(易/説)
　　白雲郭氏曰水之來終不可盈而不失其平者水
　　之常也守其常而不變固可以无咎矣然九五以
　　剛中之才而居君位當法天地設險以守其國盖
　　思有濟險之道以二隂見揜无應以助之僅能守
　　常而已非大人之事也故象曰中未大也與屯膏
　　小貞之義相類(易/説)
　　漢上朱氏曰九五本臨初九往之五坎中而不盈
　　雖不盈也有出險之理然九五下比六四所係者
　　狹四五相易中存而大毁是水不盈坎適至於平
　　而止也出險之道在剛中正剛正則大中而未大
　　幾可以出險故聖人惜之曰祗既平无咎而已祗
　　適足之辭横渠曰不能勉成其功光大其志此所
　　以為可惜歟(易/傳)
　　新安朱氏曰九五雖在坎中然以陽剛中正居尊
　　位而時亦将出矣故其象占如此中未大者有中
　　徳而未大(本/義)　坎水只是平不解滿盈是滿出來
　　　問坎不盈中未大也曰水之為物其在坎祗能
　　平自不能盈故曰不盈盈高之義中未大者平則
　　是得中不盈是未大也　九五坎不盈祗既平祗
　　字他无説處看來只得作抵字解復卦亦然不盈
　　則未是平但将來必㑹平二與五雖是陷於隂中
　　畢竟是陽㑹動陷他不得如有孚如維心亨如行
　　有尚皆是也(並語/録)
　　東萊吕氏曰凡水火以常論之水屬隂火屬陽至
　　以爻論之天一生水水中有陽故坎卦上下二隂
　　中央一陽故水屬陽也夫水之流行必先盈滿而
　　後流出若澗而盈則能出澗之類是也坎之未至
　　於盈非坎深之故但水未能盈滿耳九五君位也
　　如徳未至於堯舜必求至於堯舜是坎而止於盈
　　也若五一爻特患未至於盈耳此君子所以釋之
　　曰中未大也(易/説)
上六係用徽纆寘于叢棘三嵗不得凶象曰上六失道
凶三嵗也
　伊川先生曰上六以隂柔而居險之極其陷之深者
　也以其陷之深取牢獄為喻如係縛之以徽纆囚寘
　于叢棘之中隂柔而陷之深其不能出矣故云至於
　三嵗之久不得免也其凶可知　以隂柔而自處極
　險之地是其失道也故其凶至於三嵗也三嵗之久
　而不得免焉終凶之辭也言久有曰十有曰三隨其
　事也陷於獄至於三嵗久之極也它卦以年數言者
　亦各以其事也如三嵗不興十年乃字是也(並易/傳)
　横渠先生曰上六過中逃險而失道者也不附比陽
　中幾於迷復之凶故為所係累也隂柔不能附比於
　隂處險之極乗剛宜其為所拘戮也(易/説)
　　龜山楊氏曰居重險之極无剛健之才終於陷而
　　已矣猶之係徽纆而寘叢棘也无出險之才而寘
　　叢棘可謂失道矣其凶三嵗不亦宜乎三嵗者終
　　凶之辭也(易/説)
　　兼山郭氏曰坎者水也源泉混混不舍晝夜決之
　　東方則東流決之西方則西流水无分於東西然
　　而萬折必東者以其信也水由地中放乎四海注
　　焉不滿泄之不竭大通不加窮居不損猶之人也
　　遺佚而不怨阨窮而不憫者由心亨也經曰巽乎
　　水而上水羸其瓶凶以動出為功也故曰有孚維
　　心亨行有尚九二求小得未出中也九五祗既平
　　中未大也皆未能終坎之功至於上六專取用險
　　之極非聖人之所尚三嵗不得免而無恥由上失其
　　道也(易/説)
　　白雲郭氏曰坎之爻以近中為得初與四是也初
　　居重險之下失道而凶獨四能行其志是以得納
　　約自牖之道其過中而失之者三與上也三處險
　　而不能有功上用險之過亦已失矣盖刑法坎險
　　之象而非用坎之道故用徽纆叢棘為坎之道者
　　上六之過也雖使三嵗之久亦将不得其情能无
　　凶乎是上失其道而終凶也其道如何有孚維心
　　亨是也以是行之斯有功矣古之聖人任徳不任
　　刑故孔子曰上好信則民莫敢不用情上六之失
　　其在兹乎(易/説)
　　漢上朱氏曰上動成巽巽為繩坤坎為黑變巽徽
　　纆也巽木交坎為叢棘上六柔无出險之才處險
　　極之時守正可也不當動而動則愈陷矣譬如有
　　人陷於狴犴之中坐而省過雖上罪也不過三嵗
　　得出矣妄動求出則舉手掛徽纆投足蹈叢棘陷
　　之愈深雖三嵗豈得出哉係之寘之不得出也然
　　險極必平巽木數三乾為嵗凶三嵗也初六可動
　　而不能上六不可動而妄動皆失道也(易/傳)　又曰
　　易傳謂十為數極又十年不克征為終不可行而
　　坎之上六三嵗為終不得出若以始終言之上六
　　終也若以三嵗言之三非極數(叢/説)
　　新安朱氏曰以隂柔居險極故其象占如此(本/義)
　　問上六徽纆二字文云三股曰徽兩股曰纆皆索
　　名是否曰據釋文如此(語/録)
　　東萊吕氏曰上六此一爻否極必泰屯極必通坎
　　極必出險理之自然也然而若知否極而泰不知
　　致泰之道則不能去否屯極則通不能為致通之
　　理則不能去屯上居坎之極必能出險然以隂柔
　　之質居之則不知所以出險故三嵗之久至於凶
　　也(易/説)
　
　
　
　
　
　
　
　
　
　
　
　
　
　
　
　合訂刪補大易集義粹言卷三十三
欽定四庫全書
　合訂刪補大易集義粹言卷三十四
　　　　　　　　　　頭等侍衛納喇性徳編
䷝(離上/離下)
　伊川先生曰離序卦坎者陷也陷必有所麗故受之
　以離離者麗也陷於險難之中則必有所附麗理自
　然也離所以次坎也離麗也明也取其隂麗於上下
　之陽則為附麗之義取其中虚則為明義離為火火
　體虚麗於物而明者也又為日亦以虚明之象(易/傳)
　　東萊吕氏曰序卦陷必有所麗故受之以離盖言
　　人居坎陷之地欲出其險必有所附麗乃可(易/説)
離利貞亨畜牝牛吉
　伊川先生曰離麗也萬物莫不皆有所麗有形則有
　麗矣在人則為(一无/為字)所親附之人所由之道所主之
　事皆其所麗也人之所麗利於貞正得其正則可以
　亨通故曰離利貞亨畜牝牛吉牛之性順而又牝焉
　順之至也既附麗於正必能順於正道如牝牛則吉
　也畜牝牛謂養其順徳(一无/徳字)人之順徳由養以成既
　麗於正當養習以成其順徳也(易/傳)
　横渠先生曰以柔麗乎中正故利貞(易/説)
　　白雲郭氏曰坎為險為水離為明為火險與明足
　　以見坎離之情水與火不足以盡坎離之象而論
　　坎者必先水言離者復先明何哉盖坎險難明而
　　水易見由水以知險由險以知坎斯得坎之義矣
　　離明易見不必因火而後知故直言其明也離之
　　道柔中柔中失之无守故必利貞而後亨牝牛性
　　順而従人柔中之道也然其强力足與有守復有
　　貞固之象是以吉也離之與坤道雖不同而性略
　　相類故坤之牝馬自順而健離之牝牛自柔而强
　　馬乾象也故坤之黄裳元吉見於六五牛坤象也
　　故離之黄離元吉見於六二君臣之辨觀二五之
　　象斯得之矣(易/説)
　　漢上朱氏曰離畜牝牛離中之隂即坤之隂也坎
　　為馬脊坎中之陽即乾之陽也(叢/説)
　　新安朱氏曰離麗也隂麗於陽其象為火體隂而
　　用陽也物之所麗貴乎得正牝牛柔順之物也故
　　占者能正則亨而畜牝牛則吉也(本/義)　離便是麗
　　附著之意易中多説做麗也有兼説明處也有單
　　説明處明是離之體麗是麗著底意思離字古人
　　多用做離著説然而物相離去也只是這字富貴
　　不離其身東坡説道剰箇不字便是這意古來自
　　有這般兩用底字如亂又喚作治　離字不合單
　　用(並語/録)
　　東萊吕氏曰利貞亨言人有所附麗不可不附於
　　正人如孔子微服過宋乃主司城貞子為陳侯周
　　臣則所附得其正可知故必貞乃亨畜牝牛吉畜
　　字最要看大抵人欲附麗人必恭順和柔乃可故
　　曰禮恭然後可以言道之方然人之恭順豈一朝
　　一夕所可致必畜養有素乃可(易/説)
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
　伊川先生曰離麗也謂附麗也如日月則麗於天百
　穀草木則麗於土萬物莫不各有所麗天地之中无
　无麗之物在人當審其所麗麗得其正則能亨也
　重明以麗乎正以卦才言也上下皆離重明也五二
　皆處中正麗乎正也君臣上下皆有明徳而處中正
　可以化天下成文明之俗也　二五以柔順麗於中
　正所以能亨人能養其至順以麗中正則吉故曰畜
　牝牛吉也或曰二則中正矣五以隂居陽得為正
　乎曰離主於所麗五中正之位六麗於正位乃為正
　也學者知時義而不失輕重則可以言易矣(並易/傳)
　横渠先生曰日月草木麗天地麗附著也(易/説)
　　藍田吕氏曰離明而有所麗也火之為物麗於物
　　而後見故離為明為麗離之二陽麗於一隂以為
　　明陽麗於隂正也重離之明皆麗乎正其文明其
　　義正此所以化成天下也二柔皆中故利貞利貞
　　故亨柔體故也牛順而畜於人牝又其柔者柔而
　　麗於物故畜之吉
　　龜山楊氏曰離為火火无常形麗物而有形故離
　　麗也夫盈天地之間皆物也未有无所麗而能有
　　成者故曰日月麗乎天而明生焉百穀草木麗乎
　　土而利成焉皆麗得其正而亨者也重明合二體
　　言也上下一徳麗乎正也明則誠矣故能化成天
　　下惟天下至誠為能化也柔麗乎中正以六二言
　　也柔不中則茹不正則邪不足以有行矣故麗乎
　　中正乃亨夫隂以順成為徳柔麗中正順之至也
　　故畜牝牛吉牛順物也牝牛順之至也(易/説)
　　兼山郭氏曰坎陷也離麗也剛則有體陷乎隂中
　　所以為坎柔則无質麗乎陽中所以為麗重卦也
　　故日月麗乎天在上者也言日月則星辰従可知
　　也百穀草木麗乎土在下者也言百穀草木則山
　　林川澤従可知也重明以麗乎正人道之離也人
　　者天地之合也天一生水於北方水為精地二生火
　　於南方火為神其精神者天之分骨骸者地之分
　　各有所麗焉故合則渾離則散方其合也氣聚而
　　成形於有方其離也氣散而神合於无是以離附
　　物則生去物則滅聖人以是而知鬼神之情状原
　　始反終知死生之説是故或以言文明或以言物
　　化皆其象也至於言化成天下者又推其人道之
　　相資而成功於久也畜牝牛吉何也曰乾為馬坤
　　為牝馬坤為牛離為牝牛亦事象之宜也柔之麗
　　乎中者六五也柔之麗乎正者六二也兼乎中正
　　之道惟六二則然故利貞亨成卦之本在二也二
　　有牛之象而爻之辭曰黄離元吉又從可知也牛
　　者强力而順象六二之方故也(易/説)
　　白雲郭氏曰離附麗也萬物莫不有所麗在天之
　　日月在地之百穀草木皆是也舉日月百穀則萬
　　物在天地之中有形有象者其麗皆一也推而上
　　之雖天地聖人不能不麗乎道而道亦不能不麗
　　乎天地聖人矣離之為義亦大矣而彖不言者盖
　　坎險難明而離明易見不待言而知也是以坎以
　　險而陷離以麗而明重明麗乎正者在卦為二五
　　在人為君臣以明相繼是以化成天下也書曰元
　　首明哉股肱良哉庶事康哉康哉則化成天下矣
　　柔謂二五也麗乎中正者貞也貞故亨此畜牝牛
　　吉之義也(易/説)
　　漢上朱氏曰離自遯初六三變而成二五皆一隂
　　而麗二陽物之情未有不相附麗者也柔必麗乎
　　剛弱必麗乎强小必麗乎大晦必麗乎明故曰離
　　麗遯一變六之三成无妄再變六之四成家人三
　　變六之五成離自六之四言之離有坎日降而月
　　升也自六之五言之坎復成離月降而日升也乾
　　為天故曰日月麗乎天自六之三言之有震巽震
　　為百穀巽為草木乾策三十六坤策二十四震三
　　爻凡八十有四百穀舉成數也坤為土故曰百穀
　　草木麗乎土觀天地日月百穀草木附麗如此則
　　萬物之情有不相附麗者乎此推原卦變以明離
　　為麗之義也兩離重明也君臣上下皆有明徳之
　　象重明而不麗乎正則以察為明重明而麗乎正
　　以之化天下成文明之俗矣初二三正麗乎正也
　　三爻在乾天之下有巽順服従之象化成也故辭
　　曰利貞彖曰重明以麗乎正乃化成天下此舉成
　　卦言離明之所麗也柔之為道不利逺者不麗乎
　　中正則邪佞之道其能亨乎六居五柔麗乎中而
　　亨也六居二柔麗乎中正而亨也言柔麗乎中正
　　則二五舉矣中正者人之本心也天下之心必麗
　　乎中正則重明而麗乎正化成天下也必矣故辭
　　曰亨彖曰柔麗乎中正故亨此以二五言離柔之
　　所麗也兩者離之才也坤為牛順也六二以隂居
　　隂為牝牛至順也畜養也以剛正畜養之成其至
　　順而麗於中正則吉是亦柔之利也故辭曰畜牝
　　牛吉彖曰柔麗乎中正故亨是以畜牝牛吉也此
　　以内卦終言柔之所麗也在卦氣為四月故太𤣥
　　準之以應(易/傳)
　　新安朱氏曰離麗也釋卦名義柔麗乎中正以卦
　　體釋卦辭(本/義)　問離卦是陽包隂占利畜牝牛便
　　也是宜畜柔順之物否先生曰然　彖辭重明自
　　是五二兩爻為君臣重明之義大象又自説繼世
　　重明之義不同　問火體隂而用陽是如何先生
　　云此言三畫卦中隂而外陽者也故象為隂水體
　　陽而用隂葢三畫卦中陽而外隂者也惟六二一
　　爻柔麗乎中而得其正故元吉至六五雖是柔麗
　　乎中而不得其正特借中字而包正字耳(並語/録)
　　東萊吕氏曰大抵人不可須臾離於正如日月之
　　不麗天則失其所以明百穀草木之不麗乎土則
　　失其所以生然則麗乎正者非明者莫能也欲附
　　麗人必先知其正乃能附麗不知其為人安能附
　　麗乎柔麗乎中正故亨是以畜牝牛吉也離卦葢
　　言人欲出險雖不可獨立然必求附麗於正以一
　　卦觀之一隂居二陽之中故上下相輔所以為麗
　　然五君位而以六居之似乎非正殊不知六雖柔
　　弱得五則為剛以六居五正所謂柔麗乎中正(易/説)
象曰明兩作離大人以繼明照于四方
　伊川先生曰若云兩明則是二明不見繼明之義故
　云明兩明而重兩謂相繼也作離明兩而為離繼明
　之義也震巽之類亦取洊隨之義然離之義尤重也
　大人以徳言則聖人以位言則王者大人觀離明相
　繼之象以世繼其明徳照臨于四方大凡以明相繼
　皆繼明也舉其大者故以世襲繼照言之(易/傳)
　横渠先生曰明目逹聰繼明之道也人患墮於博覧
　惟大人能勉而繼之(易/説)
　　龜山楊氏曰一則无所麗兩而後有麗焉故曰明
　　兩作離離麗也大人以繼明照于四方如大明文
　　王有聲之詩是也(易/説)
　　兼山郭氏曰説者謂上下為重明則五君也二臣
　　也不得言重明麗乎正也謂先後為重明則前明
　　已熄後明方來不得言繼明照四方也在書有之
　　堯曰放勛舜曰重華不害其為重明也惟文王武
　　王宣重光奠麗不害其為繼明也是以天下明徳
　　皆自虞帝始陳教則肄周之所以化成天下也堯
　　舜君臣也而並文武父子也而繼所遇之時異也
　　(易/説)
　　白雲郭氏曰先人曰堯曰放勛舜曰重華君臣也
　　而並文王武王宣重光奠麗父子也而繼此所謂
　　繼明雍曰聖人立象以盡意意盡而止耳不必同
　　也坎之險難明故象言水洊至因水而知險也離
　　之明易見故直言明兩作離葢不必因火而後知
　　其明也大人者與日月合其明故論繼明必以大
　　人為言大人非必君父也總君臣父子有是明者
　　皆兼言之如乾之二五皆為大人是也(易/説)
　　漢上朱氏曰明兩作者麗乎明也鄭康成曰作起
　　也明明相繼而起大人重光之象堯舜禹文武之
　　盛也兊有伏震離有伏坎震東兊西坎離南北照
　　四方也(易/傳)
　　新安朱氏曰作起也(本/義)　如日然今日出了明日
　　又出是以謂之兩作葢只是這一箇明兩番作非
　　明兩乃兩作也猶云水洊至習坎　明兩作猶言
　　水洊至今日明來日又明若説兩明却是兩箇日
　　頭(並語/録)
　　東萊吕氏曰象不曰二明乃曰明兩此以明繼明
　　之義大人以繼明照于四方正如堯舜之相授受
　　文武之相繼如曰重華協于帝此是以明繼明如
　　曰明明在上赫赫在下此亦以明繼明大抵天下
　　道理本自相續以明繼明自是常事後世徒見堯
　　舜禹湯之後有太康文武成康之後有穆王遂以
　　堯舜禹湯文武成康以明相繼為異殊不知以明
　　繼明却是常事至於太康穆王昬亂乃是異常事
　　雖不見而理常在(易/説)
初九履錯然敬之无咎象曰履錯之敬以辟咎也
　伊川先生曰陽固好動又居下而離體陽居下則欲
　進離性炎上志在上麗幾於躁動其履錯然謂交錯
　也雖未進而跡已動矣動則(一无/則字)失居下之分而有
　咎也然其剛明之才若知其義而敬慎之則不至於
　咎矣初在下无位者也明其身之進退乃所麗之道
　也其志既動不能敬慎則妄動是不明所麗乃有咎
　也　履錯然欲動而知敬慎不敢進所以求辟免過
　咎也居明而剛故知而能辟不剛明則妄動矣(並易/傳)
　横渠先生曰履錯然與之者多也无應於上无所朋
　附以剛處下物所願交非敬慎之甚何以免咎(易/説)
　　藍田吕氏曰初九始與二比剛麗乎柔其履交錯
　　然剛柔之際瀆亂生焉欲辟乎咎非敬不可能敬
　　之道非剛而何
　　龜山楊氏曰履踐也藉也履物為踐履於物為藉
　　初在下以陽藉隂也二以隂麗陽故履錯然也錯
　　然謂交錯也二以柔麗剛為文明之主錯然而不
　　敬則上下紊矣能无咎乎故敬之然後无咎(易/説)
　　兼山郭氏曰初九文明之初錯然者也不敬何以
　　行之子入太廟每事問亦其意也(易/説)
　　白雲郭氏曰先人曰文明之初錯然者也不敬何
　　以行之子入太廟每事問亦履錯之敬與雍曰履
　　下道也故為離之初錯然之文過則有弊敬所以
　　救其弊也使文之弊无自而生焉非辟咎之道與(易/説)
　　漢上朱氏曰遯艮為指指在下體之下為趾五來
　　踐初履也初欲麗四交巽巽為進退故其履錯然
　　進退動則失正失正則有咎故敬之不敢動以辟
　　有咎榮辱安危繫於所麗君子處離之始安其分
　　義守正而已故无所麗是以无咎管寜逡巡於萬
　　乗之招王丹偃蹇於三公之貴以辟咎乎(易/傳)
　　新安朱氏曰以剛居下而處明體志欲上進故有
　　履錯然之象敬之則无咎矣戒占者宜如是也(本/義)
　　東萊吕氏曰大抵人之念慮雖未發於外要當制
　　之於未動之先葢離是火九是剛火則炎上剛則
　　欲進火與剛在乎用之如何耳善用之則火為明
　　不善用之則為炎上剛善用之則為正不善用之
　　則為躁進故必敬於先然後能无咎(易/説)
六二黄離元吉象曰黄離元吉得中道也
　伊川先生曰二居中得正麗於中正也黄中之色文
　之美也文明中正美之盛也故云黄離以文明中正
　之徳上同於文明中順之君其明如是所麗如是大
　善之吉也　所以元吉者以其得中道也不云正者
　離以中為重所以成文明由中也正在其中矣(並易/傳)
　　藍田吕氏曰六二二陽來麗不失乎中中即本也
　　故曰黄離元吉
　　龜山楊氏曰黄中色也美在其中而暢於外者也
　　二以柔順中正麗乎陽而為文明之主故曰黄離
　　元吉黄與黄中通理義同(易/説)
　　兼山郭氏曰六二離之所以亨柔麗乎中正故亨
　　也黄離之所以元吉文明而用中故元吉也故盡
　　一卦之美其惟六二乎(易/説)
　　白雲郭氏曰離之六爻二五為美五得中而非正
　　柔麗乎中正者惟六二盡之經曰君子黄中通理
　　正位居體美在其中則黄為中之色而徳之至美
　　者也美徳在中故能暢於四支發於事業極美之
　　至是以元吉也六二之美雖未及乎天下而黄中
　　之理有必至焉故言元吉其義之美與坤六五相
　　類而其道則中庸之教也(易/説)
　　漢上朱氏曰黄者地之中萬物必有所麗六二坤
　　柔在下麗乎中而與五合一得中道也夫中者天
　　地萬物之所共由天地之長久日月維斗之不息
　　聖人之道亘古今而无弊者也六二得之故能守
　　正而不遷乗剛而不懼抱明徳而獨照是以元吉
　　(易/傳)
　　新安朱氏曰黄中色柔麗乎中而得其正故其象占
　　如此(本/義)　六二中正六五中而不正今言麗乎正
　　麗乎中正次第説六二分數多此卦惟這爻較好
　　然亦未敢便恁地説(語/録)
　　東萊吕氏曰六二以文明柔中之才居下體之中
　　故曰黄離元者善之長元吉葢无以復加之吉然
　　六二之所以吉者正以得中道大抵才過乎中則
　　是智者過之極髙明而不能道中庸致廣大而不
　　能盡精微者也(易/説)
九三日􁀈之離不鼓缶而歌則大耋之嗟凶象曰日􁀈
之離何可久也
　伊川先生曰八純卦皆有二體之義乾内外皆健坤
　上下皆順震威震相繼巽上下順隨坎重險相習離
　二明繼照艮内外皆止兊彼已相説而離之義在人
　事最大九三居下體之終是前明将盡後明當繼之
　時人之始終時之革易也故為日􁀈之離日下􁀈之
　明也􁀈則将沒矣以理言之盛必有衰始必有終常
　道也達者順理為樂缶常用之器也鼓缶而歌樂其
　常也不能如是則以大耊為嗟憂乃為凶也大耊傾
　沒也人之終盡達者則知其常理樂天而已遇常皆
　樂如鼓缶而歌不達者則恐怛有将盡之悲乃大耊
　之嗟為其凶也此處死生之道也耊與昳同　日既
　傾􁀈明能久乎明者知其然也故求人以繼其事退
　處以休其身安常處順何足以為凶也(並易/傳)
　横渠先生曰人向衰暮則尤樂聼聲音葢留連光景
　視桑榆之暮景不足則貪於為樂惟鄭衛之音能令
　人生此意易謂不鼓缶而歌則大耊之嗟凶悲衰暮
　故為樂不為則復嗟年景之不足也　明正将老離
　過於中故哀樂之不常其徳凡人不能久也故君子
　為徳夭夀不貳(並易/説)
　　藍田吕氏曰九三陽過乎中日􁀈之象日􁀈之時
　　明始退矣必至於沒而後已處斯時也亦姑謀樂
　　以待其終可矣不及時以自娱至於耊老則无及矣
　　與詩云今我不樂逝者其耊同義
　　龜山楊氏曰居下體之終前明将盡矣離為日故
　　有日􁀈之象焉在人則死生終始之變也故不鼓
　　缶而歌則大耊之嗟凶夫缶常用之器也明者安
　　常而處順故无常變昧此則大耊之嗟凶矣(易/説)
　　兼山郭氏曰九三位已過中故云日􁀈若不能與
　　時進退不憂而樂其能忘大耊之嗟乎故葉公問
　　孔子於子路子路不對子曰女奚不曰其為人也
　　發憤忘食樂以忘憂不知老之将至云爾若孔子
　　者又安有大耊之嗟乎(易/説)
　　白雲郭氏曰先人曰葉公問孔子於子路子路不
　　對子曰女奚不曰其為人也發憤忘食樂以忘憂
　　不知老之将至云爾若孔子者又安有大耊之嗟
　　乎雍曰離日也三已過中是為日􁀈之時以人言
　　之則衰矣於斯時也不能忘憂而従樂則大耊之
　　嗟至而凶矣衆人以歌為樂故此爻従衆言之血
　　氣既衰之時使絶滅衆念惟鼓缶而歌以待終焉
　　則良心可復誠日著而偽日去矣是所以逸其老
　　也聖人感人之意深矣然聖賢之樂亦豈鼓缶而
　　歌哉孔子不復夢見周公而述作六經是聖人之
　　樂也顔子不以簞瓢陋巷為憂而不改其樂是賢
　　人之樂也聖賢之樂其心與衆人同其所以為樂
　　則異故接輿歌而過門林類歌而拾穗荘周之鼓
　　盆二子之臨尸雖狂蕩不法以極其矯枉之心終
　　不異於衆人日􁀈之歌矣葢未能安之者也是以
　　孔氏之門皆无有焉(易/説)
　　漢上朱氏曰離為日在下􁀈也九三明盡當繼之
　　際故曰日􁀈之離盛必有衰始必有終生必有死
　　晝夜寒暑之變達人觀此知窮必有變乃理之常
　　孰知生之可羨死之可惡吉凶泯矣故鼓缶而歌
　　缶者常用之器歌之者樂其得常也九三離腹變
　　坤為缶艮手擊之鼓缶也兊變震而體離口舌動
　　有聲成文歌也昧者不知變不鼓缶而歌則大耊
　　近死戚嗟之憂不安於死則凶矣九三不變乾首
　　巽白處明盡當繼之際大耊也八十曰耄九十曰
　　耊離三爻乾坤之䇿九十有六故曰耊陽為大耊
　　也大耊猶言大老三失應而憂嗟也夫日􁀈之光
　　斯須入於地雖欲附麗何可久也是故君子頺然
　　委順不以死生累其心巽為長巽變何可久也(易/傳)
　　新安朱氏曰重離之間前明将盡故有日􁀈之象
　　不安常以自樂則不能自處而凶矣戒占者宜如
　　是也(本/義)　或問日􁀈之離先生曰死生常理也若
　　不能安常以自樂則不免有嗟戚曰生之有死猶
　　晝之必夜故君子當觀日􁀈之象以自處先生曰
　　人固知常理如此只是臨時自不能安耳(語/録)
　　東萊吕氏曰九三居下體之上前明将盡後明将
　　繼之時是猶死生之際也不鼓缶而歌則大耊之
　　嗟者彼畏懼者其凶固明至於鼓缶而歌者雖自
　　謂達死生之際殊不知死生乃常事耳初无可樂
　　才鼓缶而歌則亦為死生所動矣故皆凶也象曰
　　何可久也此一句最要看日之既􁀈自然傾沒雖
　　千數萬計亦不能留此何可久也之義(易/説)
九四突如其來如焚如死如棄如象曰突如其來如无
所容也
　伊川先生曰九四離下體而升上體繼明之初故言
　繼承之義在上而近君繼承之地也以陽居離體而
　處四剛躁而不中正且重剛以不正而剛盛之勢突
　如而來非善繼者也夫善繼者必有巽讓之誠順承
　之道若舜啓然今四突如其來失善繼之道也又承
　六五隂柔之君其剛盛陵爍之勢氣燄如焚然故云
　焚如四之所行不善如此必被禍害故曰死如失繼
　紹之義承上之道皆逆徳也衆所棄絶故云棄如至
　於死棄禍之極矣故不假言凶也　上陵其君不順
　所承人惡衆棄天下所不容也(並易/傳)
　横渠先生曰處多懼之地而以乗剛故其來也遽其
　處也危无所容安如見棄逐皆所麗之失中也三剛
　而不可乗五正而不見容(易/説)
　　藍田吕氏曰離之四五與坎相反坎之四五皆當
　　位離之四五皆不當位剛柔不當位則剛必陵柔
　　下必陵上不順之勢物所不容也離於下體其明
　　再生故突如其来如物所不容不戢自焚故焚如
　　死如棄如六五為四所陵不堪其逼然處尊居中
　　不失王公之義物必助之故吉
　　龜山楊氏曰九四以炎上之性當繼明之時而麗
　　非其正則循㳂不休流金焦山勢之必至也故突
　　如其來如焚如无善繼之道也古人善繼者如舜避
　　堯之子禹避舜之子是也无善繼之道則天下所
　　同疾宜无所容矣故死如棄如然不言凶者凶不
　　足道也(易/説)
　　兼山郭氏曰九四離互體之大過之象(易/說)
　　白雲郭氏曰火性炎上而九四近君當慄慄危懼
　　如臨深淵可也反肆其剛暴突如其來若火之焚
　　不能自制速死之道无踰於斯矣自蹈禍機雖三
　　尺之童亦知其非而棄之矣故雖至於死地而人
　　无傷怛之心焉方其突然而來烈如猛火人人将
　　望而畏之其有見容者乎故象曰无所容也古之
　　君子於進也必有漸是以有三揖而進一辭而退
　　之義況居近君多懼之地者乎(易/説)
　　漢上朱氏曰九四重剛而不中正又處不當位不
　　善乎繼而求繼者也四之五成乾巽乾為父巽為
　　子子凌父突也突字古文作倒字不順之子也凌
　　突而往其能來乎言逆徳也巽木為火焚如也火
　　王木死死如也退復三兊毁之其下反目而視棄
　　如也言不容於内外者如此故曰突如其來如无所容
　　也先儒謂古有焚刑刑人之喪不居兆域不序昭
　　穆焚而棄之易傳曰禍極矣凶不足言也(易/傳)
　　新安朱氏曰後明将繼之時而九四以剛廹之故
　　其象如此無所容言焚死棄也(本/義)　焚死棄只是
　　説九四陽爻突出來逼桚上爻焚如是不戢自焚
　　之意棄是死而棄之之意　問九四突如其來如
　　先生曰九四以剛廹柔故有突來之象或曰突如
　　其來如與焚如自當屬上句死如棄如自當做一
　　句先生曰説時亦少通但文勢恐不如此　九四
　　突如其來如自是一句焚如死如棄如自成一句
　　恐不得如伊川之説(並語/録)
　　東萊吕氏曰九四處近君之位聖人於此一爻嚴
　　其義峻其辭正天下之大分明君臣之大閑謂九
　　四大臣苟侵君位突然而來則受莫大之罪焚者
　　古之極刑然六十四卦近君之位皆不明此意獨
　　於離一卦言之何哉盖離有相繼之義九四以剛
　　强之才上逼君下繼下體之上大抵人臣之繼君
　　必如舜繼堯禹繼舜乃可无舜禹之心即是莽卓
　　(易/説)
六五出涕沱若戚嗟若吉象曰六五之吉離王公也
　伊川先生曰六五居尊位而守中有文明之徳可謂善
　矣然以柔居上在下无助獨附麗於剛强之間危懼之
　勢也唯其明也故能畏懼之深至於出涕憂慮(一作/虞)之
　深至於戚嗟所以能保其吉也出涕戚嗟極言其憂懼之
　深耳時當然也居尊位而文明知憂畏如此故得吉若自
　恃其文明之徳與所麗中正泰然不懼(一作/慮)則安能保其
　吉也　六五之吉者所麗得王公之正位也據在上之勢
　而明察事理畏懼憂虞以持之所以能吉也不然豈
　能安乎(並易/傳)
　横渠先生曰言王公之貴人之所附下以剛進已雖
　憂危終以得衆而吉者柔履中正也(易/説)
　　龜山楊氏曰四近君王公之位也位逼炎上而五
　　乗之危難之勢也故出涕沱若戚嗟若憂懼之至
　　也然以柔順之資離之弗違故吉唐之太宗殺建
　　成元吉而以尉遲敬徳持兵入侍可謂突如其來
　　如也髙祖咈而拒之則禍不可測矣能无憂懼乎
　　惟順而不違故卒成授受之美焉然太宗无死如
　　棄如之禍者以其退就臣子之位而不遽進故不
　　及也(易/説)
　　白雲郭氏曰五雖得中而非正焉又麗乎二剛之
　　間未足以致六二之臣以大明徳於天下故自傷
　　而出涕以至憂戚嗟若也夫堯以不得舜為己憂
　　舜以不得禹臯陶為己憂方其不得而為己憂也
　　豈六五出涕戚嗟之時歟天下之急務莫急於斯
　　也人君之明徳莫明於斯也其為吉也亦孰大於
　　是焉是惟離明之君乃有戚嗟之吉庸君闇主何
　　足以知之聖人慮學者不知戚嗟之明故又曰離
　　王公也言六五之戚嗟葢王公思欲相麗之意也
　　孟子又言堯舜急親賢所謂親賢其離王公之義
　　與(易/説)
　　漢上朱氏曰離目兊澤出涕也鄭康成曰自目出
　　曰涕巽為長沱若也五失位為憂戚也兊口嗟若
　　也六五柔居尊位九四凌突故出涕戚嗟然有吉
　　之道九四突五離王公則吉四五相易上離王位
　　正也下麗三公用利也據正而用利以順討逆何
　　憂乎九四哉(易/傳)
　　新安朱氏曰以隂居尊柔麗乎中然不得其正而
　　廹於上下之陽故憂懼如此然後得吉戒占者宜
　　如是也(本/義)　問郭沖晦以為離六五乃文明盛徳
　　之君知天下之治莫大於得賢故憂之如此如堯
　　以不得舜為己憂舜以不得禹臯陶為己憂是否
　　先生曰離六五陷於二剛之中故其憂如此只為
　　孟子説得這兩句故人便取以為説恐不是如此
　　於上下爻不相通　六五介於兩陽之間憂懼如
　　此然處得其中故不失其吉(並語/録)
　　東萊吕氏曰以柔順文明之才居君之位自可怡
　　然燕處然位雖髙而理實危水能載舟亦能覆舟
　　苟恃其尊則必底於敗故曰撫我則后虐我則讎
　　惟離之六五能泣涕戚嗟而不敢安若書謂予臨
　　兆民懔乎若朽索之馭六馬所以致吉(易/説)
上九王用出征有嘉折首獲匪其醜无咎象曰王用出
征以正邦也
　伊川先生曰九以陽居上在離之終剛明之極者也
　明則能照剛則能斷能照足以察邪惡能斷足以行
　威刑故王者宜用如是剛明以辨天下之邪惡而行
　其征伐則有嘉美之功也征伐用刑之大者　夫明
　極則无微不照㫁極則无所寛宥不約之以中則傷
　於嚴察矣去天下之惡若盡究其漸染詿誤則何可
　勝誅所傷殘亦甚矣故但當折取其魁首所執獲者
　非其醜類則无殘暴之咎也書曰殱厥渠魁脅従罔
　治　王者用此上九之徳明照而剛斷以察除天下
　之惡所以正治其邦國剛明居上之道也(並易/傳)
　横渠先生曰有嘉折首服而舍之也獲匪其醜執訊
　弗賔示威以正邦而已離道已成然後不附可征(易/説)
　　龜山楊氏曰上九處離之終剛明之極也然以剛
　　居柔无逸徳矣王于出征用此道也故有嘉折首
　　獲匪其醜脅從罔治也(易/説)
　　兼山郭氏曰上九文明之極乃可有征若舜征有
　　苗是也又曰離為甲胄為戈兵互體有兊兊為毁
　　折王者之師有征无戰故有嘉折首獲匪其醜猶
　　殱厥渠魁脅從罔治如𦙍征羲和是也夫當嘉㑹
　　之時而下有不麗於正者是宜有征尚且折首獲
　　匪其醜者明黷武之戒也若是則何必用師乎葢
　　不得已而用之正邦故也故左氏曰兵猶火也弗
　　戢将自焚也於離明用師之時是宜發也洪範八
　　政終之以師亦聖人之深意(易/説)
　　白雲郭氏曰聖人以離明之徳繼照四方天下无
　　不仰其化成又豈争地争城而欲威强天下也哉
　　葢有不得已之師出焉且征者正也各欲正己也
　　謂之出征正己而己必不得已而至於戰不過折
　　獲非其善類者耳如殱厥渠魁脅従罔治葢非玉
　　石俱焚之師也謂之有嘉在此而已非嘉其勝敵
　　之功也故知舜征有苗啓攻有扈成王伐淮夷皆
　　非得已之師用以正邦而已惟出於不得已故无
　　咎若得已而不已則過矣正邦者非利人民土地
　　之師也(易/説)
　　漢上朱氏曰上九麗極有不麗者焉上五相易六
　　以正行王用之以出征也上有剛徳而明故王用
　　之兊毁折乾為首陽為美九五美之至嘉也言用
　　之有功王嘉其折首書曰殱厥渠魁脅従罔治折
　　首者殱渠魁也醜類也隂又為醜上六下應九三
　　陽也陽非隂之類獲匪其醜也醜脅従者乎王用
　　出征非樂殺人也正其不附者所以正邦也離上
　　三爻不正上五相易而正獨九四不正四諸侯位
　　四正成坤土則邦正矣王肅易本曰獲匪其醜大
　　有功也疑今本脱之(易/傳)
　　新安朱氏曰剛明及逺威振而刑不濫无咎之道
　　也故其象占如此(本/義)　有嘉折首是句(語/録)
　　東萊吕氏曰上九一爻正如成湯天乃錫王勇智
　　表正萬邦然上九以剛毅奮發之才是天錫之勇
　　也以離而居上是聦明睿智出於天錫以之出征
　　則東征西怨南征北怨是有嘉折首獲匪其醜无
　　咎亦如成湯伐桀簡賢附勢實繁有徒其時罪惡
　　非不衆湯但放桀而已書曰廸簡在王庭有服在
　　大僚則其餘皆无罪象曰以正邦也此亦表正萬
　　邦之義(易/説)
　
　
　
　
　
　
　
　
　
　
　
　
　合訂刪補大易集義粹言卷三十四
欽定四庫全書
　合訂刪補大易集義粹言卷三十五
　　　　　　　　　　頭等侍衛納喇性徳編
䷞(艮下/兊上)
　伊川先生曰咸序卦有天地然後有萬物有萬物然
　後有男女有男女然後有夫婦有夫婦然後有父子
　有父子然後有君臣有君臣然後有上下有上下然
　後禮義有所錯天地萬物之本夫婦人倫之始所以
　上經首乾坤下經首咸繼以恒也天地二物故二卦
　分為天地之道男女交合而成夫婦故咸與恒皆二
　體合為夫婦之義咸感也以説為主恒常也以正為
　本而説之道自有正也正之道固有説焉巽而動剛
　柔皆應説也咸之為卦兊上艮下少女少男也男女
　相感之深莫如少者故二少為咸也艮體篤實止為
　誠慤之義男志篤實以下交女心説而上應男感之
　先也男先以誠感則女説而應也(易/傳)　咸恒體用也
　體用无先後(劉絢/師説)
　横渠先生曰咸之為道以虚受為本有意於中則滯
　於方體而隘矣拇腓股脢輔以一卦通體高下為言
　(易/説)
　　新安朱氏曰否泰咸恒損益既濟未濟此八卦首
　　尾皆是一義如咸皆是感動之義之類　或問咸
　　内卦艮艮止也何以皆説動曰艮雖是止然咸有
　　交感之義都是要動所以都説動卦體雖是動妄
　　動便不吉動之所以不吉者以其内卦屬艮也
　　咸就人身取象看來便也是有些取象説咸上一
　　畫如人口中三畫有腹背之象下有人脚之象艮
　　就人身取象便也似如此上一陽畫有頭之象中
　　二隂有口之象所以艮其輔於五爻言之内卦以
　　下亦有足象(並語/録)
　　東萊吕氏曰咸恒二卦須合看咸卦説中有正恒
　　卦正中有説何故咸兊上艮下兊説艮止故説中
　　有正恒震上巽下震動巽順故正中有説咸卦少
　　女少男故為説恒卦長女長男故為正(易/説)
咸亨利貞取女吉
　伊川先生曰咸感也不曰感者咸有皆義男女交相
　感也物之相感莫如男女而少復甚焉凡君臣上下
　以至萬物皆有相感之道物之相感則有亨通之理
　君臣能相感則君臣之道通上下能相感則上下之
　志通以至父子夫婦親戚朋友皆情意相感則和順
　而亨通事物皆然故咸有亨之理也利貞相感之道
　利在於正也不以正則入於惡矣如夫婦之以淫姣
　君臣之以媚説上下之以邪僻皆相感之不以正也
　取女吉以卦才言也卦有柔上剛下二氣感應相與
　止而説男下女之義以此義取女則得正而吉也(易/傳)
　　白雲郭氏曰易卦六爻皆相應者有泰否咸恒損
　　益既濟未濟八卦雖名義各有所主而其為道皆
　　大咸以感為義葢无所不感故謂之咸感而无不
　　通是以言亨咸无不亨上也利貞以感次也夫婦
　　之感人倫之始人道之大也是以以咸取女則无
　　不吉然序卦言天地萬物男女夫婦父子君臣上
　　下皆有咸之道者也聖人明人道故卦辭以男女
　　為言而彖并天地萬物言之所以盡卦之象也(易/説)
　　新安朱氏曰咸交感也兊柔在上艮剛在下而交
　　相感應又艮止則感之專兊説則應之至又艮以
　　少男下於兊之少女男先於女得男女之正婚姻
　　之時故其卦為咸其占亨而利貞取女則吉盖感
　　有必通之理然不以貞則失其亨而所為皆凶矣
　　(本/義)
　　東萊吕氏曰咸亨利貞取女吉天下之理有通有
　　塞以誠相感無所不通一或不誠則雖近而一家
　　亦閉塞而不通故交相感乃亨然交相感三字言
　　之甚易曉其所以交相感之理則難知也若我至
　　誠必待彼至誠然後謂之交相感則是有待於外
　　彼或不誠則不能相感矣此説甚未安我苟至誠
　　則天下自然相感初无待於外也然人之交相感
　　易不得正故必利貞然後亨(易/説)
彖曰咸感也柔上而剛下二氣感應以相與止而説男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
　伊川先生曰咸之義感也在卦則柔爻上而剛爻下
　柔上變剛而成兊剛下變柔而成艮隂陽相交為男
　女交感之義又兊女在上艮男居下亦柔上剛下也
　隂陽二氣相感相應而和合是相與也止而説止於
　説為堅慤之意艮止於下篤誠相下也兊説於上和
　説相應也以男下女和之至也相感之道如此是以
　能亨通而得正取女如是則吉也卦才如此大率感
　道利於正也　既言男女相感之義復推極感道以
　盡天地之理聖人之用天地二氣交感而化生萬物
　聖人至誠以感億兆之心而天下和平天下之心所
　以和平由聖人感之也觀天地交感化生萬物之理
　與聖人感人心致和平之道則天地萬物之情可見
　矣感通之理知道者黙而觀之可也(並易/傳)
　横渠先生曰咸感也其爻雖相應而辭多不吉顧其
　時如何耳説者多以咸恒配天地殊不知咸自可配
　天地故於序卦獨不言咸咸既可以配天地則恒亦
　可以配天地皆夫婦之道也咸之為言皆也故語咸
　則非事咸感也不可止以夫婦之道謂之咸此一事
　耳男女相配故為咸也感之道不一或以同而感聖
　人感人心以道此是以同也或以異而應男女是也
　二女同居則无感也或以相説而感或以相畏而感
　如虎先見犬犬自不能去犬若見虎則能避之又如
　磁石引針相應而感也若以愛心而來者自相親以
　害心而來者相見容色自别聖人感人心而天下和平是
　風動之也聖人老吾老以及人之老而人欲老其老
　此是以事相感也感如影響无復先後有動必感咸
　感而應故曰咸速也(易/説)　能通天下之志者為能感
　人心聖人同乎人而无我故和平天下莫盛於感人
　心　有无一内外合庸聖同此人心之所自來也若
　聖人則不專以聞見為心故能不專以聞見為用无
　所不感者虚也感即合也咸也以萬物本一故一能合
　異以其能合異故謂之感若非有異則无合天地乾
　坤隂陽也二端故有感本一故能合天地生萬物所
　受雖不同皆无須臾之不感所謂性即天道也　感
　者性之神性者感之體在天在人其究一也惟屈信
　動静終始之能一也故所以妙萬物而謂之神通萬
　物而謂之道體萬物而謂之性(並正/蒙)
　　龜山楊氏曰有天地然後有萬物有萬物然後有
　　男女有男女然後有夫婦有夫婦然後有父子君
　　臣上下而禮義有所錯故上經始於乾坤乾坤萬
　　物父母也下經始於咸恒咸恒夫婦之義也艮山
　　也兊澤也山澤通氣而交感形焉卦之所以為咸
　　也咸也者交相感之謂也與天地定位雷風相薄
　　水火不相射異矣剛上而柔下剛柔之定位也柔
　　上而剛下二氣感應以相與也止而説以卦之才
　　言兊三索而得女艮三索而得男兊上艮下男下
　　女也男正位乎外女正位乎内各止其所也夫婦
　　之道止而不説則離説而不止則亂男不下女則
　　剛不接非夫婦之正也故止而説男下女然後亨
　　正取女吉也夫天地萬物一體也情也者感而動
　　也觀其所感而天地萬物之情可見矣以其无二
　　故也(易/説)
　　兼山郭氏曰蜀才曰此本否卦六升上上九降三
　　是柔上剛下二氣交感相與也　咸感也而謂之
　　咸有以无心感者然後盡咸之義如天地之感也
　　以氣聖人之感也以心由所感之不同故咸之所
　　通亦異如柔上而剛下二氣感應以相與言天地
　　之感也止而説男下女亨利貞娶女吉言人道之
　　感也故天地感而萬物化生聖人感人心而天下
　　和平其大小亦異也故曰觀其所感而天地萬物
　　之情可見矣詩云鳶飛戾天魚躍于淵其或天欲雨
　　而柱礎潤銅山傾而洪鐘鳴无足疑也然天人之
　　感終有以異乎曰聖人賛天地之化育與天地參
　　亦曰憲天之聰明而已(並易/説)
　　和靖尹氏曰咸感也不言感而言咸盖咸有皆感
　　之義感只是感得同類也其感狹也若憧憧往來
　　朋従爾思只是感得同類者故云未光大若二氣
　　感應以相與是咸也(語/録)
　　白雲郭氏曰伊川曰柔上變剛而成兊剛下變柔
　　而成艮故曰柔上而剛下雍曰咸自否來六三上
　　而成兊是柔上也上九下而成艮是剛下也柔上
　　而剛下謂二爻之變也變所以成艮兊二氣感應
　　相與之道止而説咸感之情也男下女内外之象
　　也自咸感至男下女同釋文王之辭自天地感而
　　萬物化生所以盡明一卦之象夫天地非感不能
　　生萬物聖人非感不能平天下則咸之為感雖天
　　地不能外是又豈止男女夫婦而已哉故由所感
　　以觀之大而天地細而萬物其情皆可得而見此
　　咸所以通三才而无間不獨以感人心為道也然
　　文王之辭舉其微而著者孔子極其大與幽逺言
　　之然後咸之道備孔子曰文不在兹乎信不誣矣
　　(易/說)
　　漢上朱氏曰咸感也不曰感者交相感也咸自否
　　變乾天也坤地也六三之柔上上九之剛下天地
　　之氣感應而上下相與則亨矣故辭曰咸亨彖曰
　　咸感也柔上而剛下感應以相與此以三上交感
　　六爻相應言咸所以亨也闗子明謂咸者天地之
　　交是也剛下柔而為艮之九三正也柔上剛而為
　　兊之上六亦正也艮止也兊説也上下相感以正
　　則止而説矣相感之道利於正不正則淪胥以敗
　　男女相説朋友非義君臣不以道合非止而説也
　　故辭曰利正彖曰止而説此以上六九三合艮兊
　　二體言感之道當以正也艮少男感而來兊少女
　　應而往匪媒不得待禮而行其感以正止而説者
　　也取女如是君子之道造端於夫婦矣吉孰大焉
　　故辭曰取女吉彖曰男下女此以二體申言感之
　　道也夫二氣相感人道相説不過於正而已故緫
　　言曰是以亨利貞取女吉也男下女者相感之一
　　也无所不感者其唯天地乎二氣交感雨澤時行
　　動者植者自化自生兊為澤巽者萬物潔齊之時有
　　化生之象聖人感人心而天下和平者无所不感
　　亦若天地也否上九聖人也六三中位人心也上
　　九之三聖人下感乎人心也三之上人心感乎聖
　　人也乾變兊則剛者説天為澤則髙者平不曰以
　　心感人者感人以无心也張載曰有意於中滯於
　　方隅而隘其无心之謂乎且天地至大感則相與
　　萬物至衆感則化生天地一氣萬物同體未有感
　　而不動者也故曰觀其所感而天地萬物之情可見
　　矣此以上三兩爻合互體推之以盡咸感之道也
　　在卦氣四月故太𤣥準之以迎(易/傳)
　　新安朱氏曰咸感也釋卦名義　以卦體卦徳卦
　　象釋卦辭或以卦變言柔上剛下之義曰咸自旅
　　來柔上居六剛下居五也亦通　天地萬物之情
　　可見是極言感通之理(並本/義)　或問近略考卦變
　　以彖辭考之說卦變者凡十九卦盖言成卦之由
　　凡彖辭不取成卦之由不言所變之爻程子專以
　　乾坤言變卦然只是上下兩體皆變者可通若只
　　一體變者則不通兩體變者凡七卦隨蠱賁咸恒
　　漸渙是也一體變者兩卦訟无妄是也七卦中取
　　剛來下柔剛上柔下之類者可通至一體變者則
　　以來為自外來故説得有礙大凡卦變須觀兩體
　　上下為變方知其所由以成之卦先生曰便是此
　　處説得有礙且程傳賁卦所云豈有乾坤重而為
　　泰又自泰而變為賁之理若其説果然則所謂乾
　　坤變而為六子八卦重而為六十四皆由乾坤而
　　變者其説不得而通矣盖有則俱有自一畫而二
　　二而四四而八而八卦成八而十六十六而三十
　　二三十二而六十四而重卦備故有八卦則有六
　　十四矣此康節所謂先天者也若震一索而得男
　　以下乃是己有此卦了就此卦生出此義皆所謂
　　後天之學今所謂卦變者亦是有卦之後聖人見
　　得有此象故發於彖辭安得謂之乾坤重而為是
　　卦則更不可變而為他卦邪若論先天一卦亦无
　　既畫之後乾一兊二離三震四至坤居末又安有
　　乾坤變而為六子之理凡今易中所言皆是後天
　　之易耳以此見得康節先天後天之説最為有功
　　　董銖問咸卦本義以為柔上剛下乃自旅來旅
　　之六五上而為咸之上六旅之上九下而為咸之
　　九五此謂柔上剛下與程傳不同先生問所以不
　　同何也銖曰此易中自有卦變耳先生曰須知程
　　子説有不通處必著如卦變説方見得下落此等
　　處當録出看(並語/録)
　　東萊吕氏曰咸感也止取女吉也君尊而臣卑夫
　　倡而婦和上天下地理之常也然下天而上地則
　　為泰男下女則為咸盖以位言則上下之分一定
　　而不可易以交感之道言則必在上者先感下則
　　在下者斯應上如君必屈己以下臣男必屈己以
　　下女是也天地感而萬物化生聖人感人心而天
　　下和平各有所感而无不應如行不著習不察之
　　人徒見人心感而天下和平而不知各有所感觀
　　其所感一句最要看盖聖人巍然在上百姓林然
　　在下須是看觀其所感一句(易/説)
象曰山上有澤咸君子以虚受人
　伊川先生曰澤性潤下土性受潤澤在山上而其潤
　漸通徹是二物之氣相感通也君子觀山澤通氣之
　象而虚其中以受於人夫人中虚則能受實則不能
　入矣虚中者无我也中无私主則无感不通以量而
　容之擇合(一作/交)而受之非聖人有感必通之道也(易/傳)
　横渠先生曰山上有澤非交感不能也感物之善莫
　若以虚受人有所繫慕皆非正吉故六爻皆以有應
　不盡卦義而有所譏也(易/説)
　　藍田吕氏曰咸以无心感也咸之所感不一故咸
　　之義又為感天與地相感故萬物化生聖人與人
　　心相感故天下和平理義者人心之所同然感无
　　不應應无不同好色好貨親親長長以斯心加諸
　　彼未有不和不平者也天地萬物形氣雖殊同生
　　乎一理觀於所感則其情亦未嘗不一也澤居下
　　而山居高然山能出雲而致雨者山内虚而澤氣
　　通也土灰候氣可以知也故君子居物之上物情
　　交感者亦以虚受也
　　龜山楊氏曰山藏疾澤鍾水有虚受之象焉故君
　　子體之以虚受人(易/説)
　　兼山郭氏曰山之性包以畜止萬物者也澤之性
　　浸潤以説萬物者也二者皆以虚受而通氣者也
　　傳曰山藪藏疾又曰虚穴來風有自然矣舜自耕
　　稼陶漁以至為帝无非取諸人以為善及其終也
　　納于大麓烈風雷雨弗迷盖其推而上之如此(易/説)
　　白雲郭氏曰山生物也澤利物也天地之大亦相
　　感而後萬物化生況山澤乎是以交感而後生利
　　萬物也君子法之以虚受人惟虚故受受故能感
　　不能感者以不能受故也不能受者以不能虚中
　　故也充虚中之道故至於无所不感无所不通然
　　後盡咸之道矣聖人寂然不動感而遂通天下之
　　故盖本諸此言虚者本山澤有容之義盖卦无虚
　　之象而咸有虚之義也(易/説)
　　漢上朱氏曰澤在下而達之山上以興雲雨利萬
　　物者山體内虚澤氣上通交感也君子以是屈己
　　虚其中以受人之益故能受盡言能用大才能任
　　大事(易/傳)
　　新安朱氏曰山上有澤以虚而通也(本/義)　或問君
　　子以虚受人伊川注云以量而容之擇合而受之
　　莫是要著意容之否曰非也以量者乃是隨我量
　　之大小以容人便是不虚了　山上有澤咸當如
　　伊川説水潤土燥有受之義又曰土若不虚如何
　　受得又曰上兊下艮兊上缺有澤口之象兊下二
　　陽畫有澤底之象艮上一畫陽有土之象下二隂
　　畫中虚便是滲水之象(並語/録)
　　東萊吕氏曰山上有澤咸山髙而上有澤焉是山
　　澤通氣也君子觀象然後能以虚受人谷虚則有
　　應伊川解虚以受人最當玩味若心不虚而中有
　　私主所主者在官職則山林之言不受所主者在
　　山林則應世之言不受惟无所主故泛然无不受
　　且如一江之濶只受一江之水如受兩江之水則
　　溢矣今之人只説與正人處至邪人已不能與處
　　惟聖人无限量故不擇合无邪无正皆能受之所
　　以然者以其中心虚而无不受也大凡天下之理
　　虚則能受實則不能受伊川云虚中者无我也中
　　无私主則无感不通以量而容之擇合而受之非
　　聖人有感必通之道也此六句最當看(易/説)
初六咸其拇象曰咸其拇志在外也
　伊川先生曰初六在下卦之下與四相感以微處初
　其感未深豈能動於人故如人拇之動未足以進也
　拇足大指人之相感有深淺輕重之異識其時勢則
　所處不失其宜矣　初志之動感於四也故曰在外
　志雖動而感未深如拇之動未足以進也(並易/傳)
　　藍田吕氏曰咸之六爻皆以身為之象下卦象下
　　體上卦象上體初六最下而應九四四以心感而
　　初以足行然後相應不曰足而曰拇者初以隂居
　　下静而未行足雖不行不害拇之能動盖心與四
　　應而迹未應也
　　龜山楊氏曰咸感也感而動者物皆然而人為之
　　主故咸六爻之象皆取諸身而已初在下咸其拇
　　者也在下而居艮體雖有應乎上未能進也故在
　　外而已(易/說)
　　兼山郭氏曰拇繫於足无繫於事功者也(易/說)
　　白雲郭氏曰咸之名卦盖取六爻无不相感故合
　　一卦論之則足以見天地萬物之情自六爻觀之
　　則所遇所感不同其咸分矣不足以見其大全猶
　　耳目手足之用不同又安足以識人之大體哉各
　　言其手足耳目之一用可也故咸之諸爻皆不能
　　盡充咸之義各舉其一偏言之也初之感四其感
　　未深有志於感而已故曰志在外也外四也易之
　　六爻上為首而初為足故初言拇而上言輔頰舌
　　也然天地男女皆以二氣相感而六爻言拇言腓
　　雖一物亦有感而後用於此見萬物之情无所不
　　感矣又非特天地男女二體而已(易/説)
　　漢上朱氏曰艮為指在下體之下而動為拇拇足
　　大指也初感而動不能自止觀其拇之動則知志
　　在外矣虞翻曰志在外謂四也咸之初所感未深
　　而志已先動動則四不應易傳曰感有淺深輕重
　　之異識其時勢則所處不失其宜矣(易/傳)
　　新安朱氏曰拇足大指也咸以人身取象感於最
　　下咸拇之象也感之尚淺欲進未能故不言吉凶
　　此卦雖主於感然六爻皆宜静而不宜動也(本/義)
　　東萊吕氏曰初六雖與四相感然感之初者也感
　　之初信未孚志未交此一爻只如此看甚分明當
　　玩味志在外也一句今人與朋友親戚交感但責
　　人而不責己只説我誠意已孚而彼不應不知己
　　之誠未孚如足指之方動安能感人此一爻不以
　　誠已孚而責人不應但以志尚在外而不能自足
　　又曰六處咸之下是感之淺者也故以拇言象曰
　　志在外也者常人之感人感之不入即止初六則
　　不然謂感其拇是在我微未足感人也故志在於
　　外无自己之心求為感通而後已(易/説)
六二咸其腓凶居吉象曰雖凶居吉順不害也
　伊川先生曰二以隂在下與五為應故設咸腓之戒
　腓足肚行則先動足乃舉之非如腓之自動也二若
　不守道待上之求而如腓先動則躁妄自失所以凶
　也安其居而不動以待上之求則得進退之道而吉
　也二中正之人以其在咸而應五故為此戒復云居
　吉若安其分不自動則吉也　二居中得正所應又
　中正其才本善以其在咸之時質柔而上應故戒以
　先動求君則凶居以自守則吉象復明之云非戒其
　不得相感惟順理則不害謂守道不先動也(並易/傳)
　横渠先生曰居則吉趨則凶以男下女為正咸之道
　也(易/説)
　　藍田吕氏曰六二柔中雖居不往不失乎順(一作/雖柔)
　　(而居中不/失乎順)
　　龜山楊氏曰腓下體之中也二居下卦之中故有
　　腓之象焉腓行則先動也艮以一陽止乎上而二
　　以隂柔應於五説而不知止者也故凶然上承九
　　三能順而止則不害矣故雖凶居吉也(易/説)
　　兼山郭氏曰腓腨腸也六二柔而中正何以有凶
　　以其爻有艮巽是以居則得咸艮之義是以吉也
　　伊川曰隂不可以先動腓應上而先動者也(易/説)
　　白雲郭氏曰咸之道至難言故文王明之以男女
　　夫婦之道而六爻又以人之一身取義盖因其易
　　明而可言者也然自拇而腓腓而股股而心心而
　　脢脢而頰舌自下而上之象也腓腨腸也在足之
　　上股之下腓動則足舉而後隨之足之力本諸此
　　為下體之要下卦六二之象實似之二居止之中
　　腓為動之主吉凶之責在此是以吉凶之義特在
　　夫動止之間耳雖渉妄動之凶苟能居而止之亦
　　不害順感之道咸之六爻雖其應皆順然妄動求
　　感失居正虚受之義尤非艮止之宜聖人戒其違
　　時是以不若居吉也(易/説)
　　漢上朱氏曰腓腨腸也巽為股二在下體之中腓
　　也腓行則先動躁之象二感五不能守道自止動
　　而遽趨之躁動凶之道也若居位不動順理以待
　　上之求不害也二動失位為疾有害之意坤順也
　　易傳曰質柔上應故戒以先動求君則凶居貞自
　　守則吉(易/傳)
　　新安朱氏曰腓足肚也欲行則先自動躁妄而不
　　能固守者也二當其處又以隂柔不能固守故取
　　其象然有中正之徳能居其所故其占動凶而静
　　吉也(本/義)
　　東萊吕氏曰大抵君臣上下貴賤之間君當求臣
　　臣不可求君上當求下下不可先求於上貴賤
　　之理亦如此焉二與五正應五在上二在下六二
　　柔順説於上有如腓之好動動不知止凶之道也
　　若不待五求而先自動則不能安分諂諛冒進惟
　　能居守而不好動則可以吉象復明其順不害者
　　言長沮桀溺之徒乃與君相忘但不可先動使君
　　倡而臣和可也盖上下君臣之間又不可隔絶而
　　不通要得其求則順而従之毫釐之間不可不察
　　(易/説)
九三咸其股執其隨往吝象曰咸其股亦不處也志在
隨人所執下也
　伊川先生曰九三以陽居剛有剛陽之才而為主於
　内居下之上是宜自得於正道以感於物而乃應於
　上六陽好上而説隂上居感説之極故三感而従之
　股者在身之下足之上不能自由隨身而動者也故
　以為象言九三不能自主隨物而動如股然其所執
　守者隨於物也剛陽之才感於所説而隨之如此而
　往可羞吝也　云亦者盖象辭(一作/體)本不與易相比
　自作一處故諸爻之象辭意有相續者此言亦者承
　上爻(一有/象字)辭也上云咸其拇志在外也雖凶居吉順
　不害也咸其股亦不處也前(一作/下)二隂爻皆有感而
　動三雖陽爻亦然故云亦不處也不處謂動也有剛
　陽之質而不能自主(一作立/一作處)志反在於隨人是所操
　執者卑下之甚也(並易/傳)
　横渠先生曰心寜静於此一向定疊前縦有何事亦
　不恤也休将閒細碎在思慮易曰何思何慮天下殊
　塗而同歸一致而百慮天地之道惟有日月寒暑之
　往來屈伸動静兩端而已在我精義入神以致用則
　細碎皆不能出其間在於術内已過未來者事著在
　心畢竟何益浮思游想盡去之惟圖向去日新可也
　孔子以富不可求則曰従吾所好以思无益則曰不
　如學也故於咸三以見此義(易/説)
　　藍田吕氏曰九三剛而不中居下體之上力雖不
　　任而无所自執股之象也
　　龜山楊氏曰股身之下腓之上也九三居下卦之
　　上股之象也股不足以有行隨下而已故曰志在
　　隨人所執下也(易/説)
　　兼山郭氏曰九三股繫於上下之體而非制動之
　　主徒介於上下之間而中有巽義故曰志在隨人
　　者也(易/説)
　　白雲郭氏曰足之力在腓而行之用在拇股无所
　　事隨之而已所應在上所隨在下以是而往能无
　　吝乎九三居止之極亦以隨人尚不能處是其所
　　執愈下者也以其不能自動而隨人故特曰吝苟
　　自動則凶矣君子於行止之間有道存焉孔子可
　　以止則止至公山佛肸之召欲往而不往是以无
　　九三執隨之吝有六二居中之吉也然則咸腓之
　　動往吝之隨不得不深為之戒也(易/説)
　　漢上朱氏曰巽為股股䏶也感上而動三陽才剛
　　為内卦之主當位宜處説於上六而動亦若二隂
　　爻然故曰咸其股亦不處也下比於二二腓也股
　　動則腓動三在上反隨二不能自止所執在下執
　　其隨者也非為上之道艮為手有執意隨人謂二
　　虞翻謂志在二是己故曰志在隨人所執下也隨
　　二則感上而往亦吝雖不處也豈能往哉是以進
　　退皆失其宜(易/説)
　　新安朱氏曰股隨足而動不能自專者也執者主
　　當持守之意下二爻皆欲動者三亦不能自守而
　　隨之往則吝矣故其象占如此　言亦者因前二
　　爻皆欲動而云也二爻隂躁其動也宜九三陽剛
　　居止之極宜静而動可吝之甚也(並本/義)
　　東萊吕氏曰觀頤之初九可見九三之義頤之初
　　九有剛陽之才不自知其剛陽之貴反與九四為
　　應如人自有靈智之徳反舍之而觀其人之朶頤
　　所以謂之觀我朶頤咸之九三亦如此以九居三
　　不自知其剛陽之才可貴以自處反慕上六舍陽
　　従隂舍上従下是不能自貴反有隨於人之動其
　　吝可知故曰咸其股執其隨往吝象曰咸其股亦
　　不處也謂不能以貴自處而感於卑下也又曰志
　　在隨人所執下也謂九三以剛陽之才而不知自
　　信不能使人従己而反従人也今之學者盖亦如
　　此吾之性本與天地同其性吾之體本與天地同
　　其體不知自貴乃慕爵禄不知一體之中自有廣
　　大之道所謂舍爾靈龜觀我朶頤咸其股執其
　　隨者也(易/説)
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
　伊川先生曰感者人之動也故皆就人身取象拇取
　在下而動之微腓取先動股取其隨九四无所取直
　言感之道不言咸其心感乃心也四在中而居上
　當心之位故為感之主而言感之道貞正則吉而悔
　亡感不以正則有悔也又四説體居隂而應初故戒
　於貞感之道无所不通有所私繫則害於感通乃有
　悔也聖人感天下之心如寒暑雨𤾉无不通无不應
　者亦貞而已矣貞者虚中无我之謂也憧憧往來朋
　從爾思夫貞一則所感无不通若往來憧憧然用其
　私心以感物則思之所及者有能感而動所不及者
　不能感也是其朋類則従其思也以有繫之私心既
　主於一隅一事豈能廓然无所不通乎繫辭曰天下
　何思何慮天下同歸而殊塗一致而百慮天下何思
　何慮夫子因咸極論感通之道夫以思慮之私心感
　物所感狹矣天下之理一也塗雖殊而其歸則同慮
　雖百而其致(一有極字/一作極致)則一雖物有萬殊事有萬變
　統之以一則无能違也故貞其意則窮天下无不感
　通焉故曰天下何思何慮用其思慮之私心豈能无
　所不感也日往則月來月往則日來日月相推而明
　生焉寒往則暑來暑往則寒來寒暑相推而嵗成焉
　往者屈也來者信也屈信相感而利生焉此以往來
　屈信明感應之理屈則有信信則有屈所謂感應也
　故日月相推而明生寒暑相推而嵗成功用由是而
　成故曰屈信相感而利生焉感動也有感必有應凡
　有動皆為感感則必有應所應復為感(一有/所字)感復有
　應所以不已也尺蠖之屈以求信也龍蛇之蟄以存
　身也精義入神以致用也利用安身以崇徳也過此
　以往未之或知也前云屈信之理矣復取物以明之
　尺蠖之行先屈而後信盖不屈則无信信而後有屈
　觀尺蠖則知感應之理也龍蛇蟄蔵所以存息其身
　而後能奮迅也不蟄則不能奮矣動息相感乃屈信
　也君子潛心精微之義入於神妙所以致其用也潛
　心精微積也致用施也積與施乃屈信也利用安身
　以崇徳也承上文致用而言利其施用安處其身所
　以崇大其徳業也所為合理則事正而身安聖人(一/作)
　(賢/)能事盡於此矣故云過此以往未之或知也窮神
　知化徳之盛也既云過此以往未之或知更以此語
　終之云窮極至神之妙知化育之道徳之至盛也无
　加於此矣　貞則吉而悔亡未為私感所害也繫私
　應則害於感矣憧憧往來以私心相感感之道狹矣
　故云未光大也(並易/傳)　貞吉悔亡言感之不可以一
　心也不得只恁地看過更留心(語/録)
　横渠先生曰釋氏以感為幻妄又有憧憧思以求朋
　者皆不足道也　感非有意咸三思以求朋此則不
　足道　聖人惟於屈伸有感能有屈伸所以得天下
　之物何用憧憧以思而求朋大抵咸卦六爻皆以有
　應不盡咸道故君子欲得虚受人能容以虚受人之
　道也苟曉屈伸心儘安泰寛裕盖為不與物校待彼
　伸則已屈然而屈時少伸時多假使亂亡横逆亦猶
　屈少伸多我尚何傷日月寒暑往來正以相屈故不
　相害尺蠖之屈以求伸龍蛇之蟄以存身人精義入
　神以致用利用安身以崇徳　夫天地之常以其心
　普萬物而无心聖人之常以其情順萬事而无情故
　君子之學莫若廓然而大公物來則順應故曰貞吉
　悔亡憧憧往來朋従爾思苟規規於外誘之際将見
　感於東而生於西也非惟日之不足顧其端无窮不
　可得而降也　以陽居隂非躁感於物者也然體兊
　性恱未免乎思以求朋之累也盖體恱之初應止之
　始己勞於上朋止於下故憧憧得朋未為光大不持
　以正則有諂凟之悔(並易/説)
　　藍田吕氏曰居上體之下當一身之中以心感者
　　也雖獨與初應未能无心周物然以陽居隂制之
　　以静所感於初者未深未渉於害故貞吉悔亡也
　　憧憧往來朋従爾思者有心於周物而未能无心
　　猶自思焉天下何思何慮将无所不感斯所以光
　　大矣
　　龜山楊氏曰九四脢之下股之上心之位也不言
　　心心无不該不可以位言也夫吉凶悔吝生乎動
　　者也寂然不動心之體也故貞吉悔亡傳曰心静
　　天地之鑑也萬物之鏡也而物至則无潛形焉故
　　能感而遂通天下之故憧憧往來則動而與物交
　　構而従爾思者朋而已匪其朋則思之不能及也
　　故曰未光大也(易/説)　易於咸卦初六言咸其拇六
　　二言咸其腓九三言咸其股九五言咸其脢上六
　　言咸其輔頰舌至於九四一爻由一身觀之則心
　　是也獨不言心其説以謂有心以感物則其應必
　　狹矣唯忘心而待物之感故能无所不應其繇辭
　　曰貞吉悔亡憧憧往來朋従爾思夫思皆縁其類
　　而已不能周也所謂朋従者以類而應故也故孔
　　子繫辭曰天下何思何慮天下同歸而殊塗一致
　　而百慮天下何思何慮夫心猶鏡也居其所而物
　　自以形來則所鑒者廣矣若執鏡隨物以度其形
　　其照幾何或曰思造形之上極過是非思之所能
　　及故惟天下之至神則无思也无思所以體道有
　　思所以應世此為不知易之義也易所謂无思者以
　　謂无所事乎思云耳故其於天下之故感而通之
　　而已今而曰不可以有思又曰不能无思此何理
　　哉(荆州/語録)
　　兼山郭氏曰九四失位而不中故有悔貞吉悔亡
　　初嫌於失正也介於三五之二剛皆非已應故上之
　　而往下之而來故有憧憧之象非若无心感之為
　　大也朋者已應也憧憧之感朋従而已以語何思何
　　慮則未也(易/説)
　　白雲郭氏曰九四失位過中非吉之象而咸道利
　　貞九四之感初出於貞又以説道感人人之所願
　　従故吉也吉則悔亡矣許慎以憧憧為意不定此
　　言憧憧則其感无定也朋従爾思言其類従而感
　　也然思之所及者能感而従之思所不及者朋未
　　従也且天地之間往來者非一豈志意之所能盡
　　虚己聽之可也而欲皆以心思感之是以憧憧无
　　定盖不知咸之大有在於何思何慮者也象言貞
　　吉悔亡未感害者言九四本无貞吉悔亡之道而
　　在咸則未為害者咸道利貞故也憧憧固不足以
　　盡往來相感之道故未為光大往來之道繫辭言
　　之詳矣(易/説)
　　漢上朱氏曰九四感不以正則不誠不誠則害於
　　感有悔也動則貞而吉其悔亡雖勉而至未為感
　　害也何以知勉動而貞也故曰貞吉悔亡未感害
　　也四兊感於初方來而説初艮従於四欲往而止
　　是以九四憧憧勞思慮於往來之際而不能定也
　　四隂初六亦隂故曰朋四居中在三之上心思之
　　所在夫思之所至則從思之所不至則不従朋従
　　爾思所感亦狭矣能无悔乎四動而正初九不應
　　去其偏繫之私心則誠誠則虚而无所不感動成
　　坎離光大之象故曰憧憧往來未光大也易傳曰
　　聖人感天下之心如寒暑雨𤾉然无不通无不應
　　者亦貞而已貞者虚中无我之謂也(易/説)
　　新安朱氏曰九四居股之上脢之下又當三陽之
　　中心之象咸之主也心之感物當正而固乃得其
　　理今九四乃以陽居隂為失其正而不能固故因
　　占設戒以為能正而固則吉而悔亡若憧憧往來
　　不能正固而累於私感則但其朋類從之不復能
　　及逺矣感害言不正而感則有害也(本/義)　往來是
　　感應合當有底憧憧是私感應自是當有只是不
　　當私感應耳　問貞吉悔亡易傳云貞者虚中无
　　我之謂本義云貞者正而固不同何也曰某尋常
　　解經只要依訓詁説字如貞字作正而固仔細玩
　　索自有滋味若曉得正而固則虚中无我亦在裏
　　面又問憧憧往來朋従爾思莫是此感彼應憧憧
　　是添一箇心否曰往來固是感應憧憧是一心方
　　欲感他一心又欲他來應如正其義便欲謀其利
　　明其道便欲計其功又知赤子入井之時此心方怵
　　惕要去救他又欲他父母道我好這便是憧憧底
　　病　或説貞吉悔亡憧憧往來朋従爾思云一往
　　一來皆感應之常理也加憧憧焉則私矣此以私
　　感彼以私應所謂朋従爾思非有感必通之道矣
　　先生然之又問往來是心中憧憧然往來猶言往
　　來於懷否曰非也下文分明説日往則月來月往
　　則日來寒往則暑來暑往則寒來安得為中心之
　　之往來伊川説微倒了所以致人疑一往一來感
　　應之常理也自然如此又問是憧憧於往來之間
　　否曰亦非也這个只是對那日往則月来底説那
　　个是自然之往來此憧憧者是加私意不好底往
　　來憧憧只是加一个忙廹底心不能順自然之理
　　猶言助長正心與計獲相似方往時又便要來方
　　來時又便要往只是一个忙又曰方做去時是往
　　後面來底是來如人耕種下種是往少間禾生是
　　來　問憧憧往來如霸者以私心感人便要人應
　　自然往來如王者我感之也無心而感其應我也
　　无心而應周徧公溥无所私繫是如此否曰也是
　　如此又問此以私而感恐彼之應者非以私而應
　　只是應之者有限量否曰也是以私而應如自家
　　以私惠及人少間被我之惠者則以我為惠不被
　　我之惠者則不以我為惠矣王者之感如王用三
　　驅失前禽去者不以為恩獲者不以為怨如此方是
　　公正无私心又問天下何思何慮人固不能不思
　　慮只是不可加私心欲其如此否曰也不曾教人
　　不得思慮只是道理自然如此感應之理本不消
　　思慮空費思量空費計較空費安排都是枉了元
　　无益於事只順其自然而已　憧憧往來自不妨
　　如暑往寒來日往月來皆是常理只著个憧憧字
　　便閙了　或問易傳説感應之理謂凡有動皆為
　　感感則必有應所應復為感所感復有應如何曰
　　如日往則感得那月來月往則感得那日來寒往
　　則感得那暑來暑往則感得那寒來一感一應一
　　往一來其理无窮感應之理是如此曰此以感應
　　之理言之非有情者云有動皆為感似以有情者
　　言曰父慈則感得那子愈孝子孝則感得那父愈
　　慈其理亦只一般　器之問程子説感通之理曰
　　如晝而夜夜則復晝循環不窮所謂一動一静互
　　為其根皆是感通之理木之問所謂天下之理无
　　獨必有對便是這話否曰便是天下事那件无對
　　來隂與陽對動與静對一物便與一理對君可謂
　　尊矣却便與民對人説棊槃中間一路无對某説
　　道便與許多路為對因舉寒往則暑來暑往則寒
　　來與屈伸消長之説邵氏擊壤集云上下四方謂
　　之宇古往今來謂之宙因説易咸感處伊川説得
　　未備往來自還他有自然之理惟正静為主則吉
　　而悔亡至於憧憧則私意為主而思慮之所及者
　　朋従所不及者不朋従矣是以事未至則迎之事
　　已過則将之全掉脱不下今人皆病於无公平之
　　心所以事物之來少有私意雜焉則陷於所偏重
　　矣(並語/録)
　　東萊吕氏曰九四居感之中正是心虚中虚感應
　　之大者所以咸之一卦九四之爻最大貞之一字
　　最好看伊川云貞者虚中无我之謂虚中无我四
　　字固是貞只認此四字但識虚中无我又不識貞
　　字貞之一字果到虚中无我地位方見在易謂之
　　貞在大學謂之正心此心一正則其所感者无有
　　壅遏之患自然无往不吉而悔自亡若夫憧憧往
　　來之人心既不正則往來不息乍形乍滅乍起乍
　　伏本心既失己是私心則是隨其朋類方始思得
　　此思却有限量有思則有无思則无若到貞吉悔
　　亡則窮天下之事无不感通繫辭於九四一爻推
　　廣何思何慮一章指教學者何思何慮當如伊
　　川説然前説皆是心之正體未曾説下手處至
　　於屈伸相感止以崇徳也却是下手處象曰貞
　　吉悔亡未感害也憧憧往來未光大也所以貞吉
　　悔亡由其思不出位未為外物所誘故正正者其
　　良心良知之所在固无交感之害也局於小智憧
　　憧起伏所以未光大以其无所有之光大反逐於
　　物而私應蔽之盖心本光大至此則光大皆不見
　　(易/説)
九五咸其脢无悔象曰咸其脢志末也
　伊川先生曰九居尊位當以至誠感天下而應二比
　上若繫二而説上則偏私淺狹非人君之道豈能感
　天下乎脢背肉也與心相背而所不見也言能背其
　私心感非其所見而説者則得人君感天下之正而
　无悔也　戒使背其心而咸脢者為其存心(一作/志)淺
　未繫二而説上感於私欲也(並易/傳)
　横渠先生曰九五處恱之中未免偏繫之弊故不能
　感人心而曰(一无/曰字)咸其脢惟聖人然後能感人
　心也(易/説)
　　龜山楊氏曰脢背肉也无思无慮故无悔然而非
　　不為也不能而已與所謂寂然不動者異矣居得
　　尊位比上而不能通天下之故則其志末矣非為
　　上之道也(易/説)
　　兼山郭氏曰輔嗣云脢者心之上口之下盖下之
　　无憧憧之心上之无滕口之説可以无悔而已方
　　其論天地之感萬物聖人之感人心於脢也何所
　　取哉(易/説)
　　白雲郭氏曰子夏傳曰在脊曰脢盖感於不思不
　　動之地其道優矣是以无悔然不能舍脢之感而
　　志夫體之大全未足以盡君人之道故曰志末也
　　君人之道如之何感人心而天下和平是也(易/説)
　　漢上朱氏曰九五有伏艮下感六二艮為背脢鄭
　　康成曰背脊肉也虞翻陸震劉牧同易傳曰與心
　　相背而不見者也故曰咸其脢九五得尊位背其
　　私心以中正相感感非其所見而説者則得人君感
　　天下之正而无悔故曰咸其脢无悔然於感之義
　　猶有未盡者九五比於上六也卦以初為本上為
　　末有所志則私矣雖志於末未為无所繫也盡感
　　之義者其惟去其所志虚中无我萬物自歸乎故
　　聖人立象盡意又繫之辭以明之也張載曰六爻
　　皆以有應不盡卦義(易/傳)　又曰有因前爻之動以
　　為象者如咸九五咸其脢明夷之二夷於左股(叢/説)
　　新安朱氏曰脢背肉在心上而相背不能感物而
　　无私繫九五適當其處故取其象而戒占者以能
　　如是則雖不能感物而亦可以无悔也志末謂不
　　能感物(本/義)
　　東萊吕氏曰九五咸其脢大抵為學最要識向背
　　若任私心而行私心所喜則感不喜則不感所見
　　者感所不見者不感如此則所感淺狹六五雖咸
　　其脢然所感不大止无悔而已曷足為咸感之人
　　君哉故象言志末也(易/説)
上六咸其輔頰舌象曰咸其輔頰舌滕口説也
　伊川先生曰上隂柔而説體為説之主又居感之極
　是其欲感物之極也故不能以至誠感物而發見於
　口舌之間小人女子之常態也豈能動於人乎不直
　云口而云輔頰舌亦猶今人謂口過曰唇吻曰頰舌
　也輔頰舌皆所用以言也　惟至誠為能感人乃以
　柔説騰揚於口舌言説豈能感於人乎(並易/傳)
　　藍田吕氏曰脢與輔頰舌居心之上皆末也脢无
　　情以无悔輔頰舌感不以誠而以言者也
　　龜山楊氏曰兊三索而得女則上六兊之主也兊
　　為口舌故咸其輔頰舌居感之終兊之上説之至
　　也以説感人是滕口説而已非感人之道也然不
　　言凶咎者以説感人未至於凶咎故也(易/説)
　　兼山郭氏曰易稱近取諸身獨咸艮二卦言之為
　　詳而其成終者特異豈非咸極於説而艮終於止
　　而已邪觀艮其輔言有序為可知矣(易/説)
　　白雲郭氏曰先人曰易稱近取諸身獨咸艮二卦
　　言之為詳而其成終者特異豈非咸極於説而艮
　　終於止而已邪觀艮其輔言有序為可見矣雍曰
　　咸之六爻莫善於脢莫不善於頰舌口舌感人小
　　人之道也故中庸言聲色之化民末矣是以聖人
　　不為也然咸之道以身觀之以男女觀之以聖人
　　和平天下觀之以天地萬物觀之皆可得而見特
　　舉其至近而易明者則莫若人之一身也故六爻
　　取象如此(易/説)
　　漢上朱氏曰乾為首兊外為口内為舌艮止也兊
　　説也上六兑感艮口動而上止者輔也輔上頷也
　　九三乾艮感兑在首而説見於外面頰也兊口動
　　而内見者舌也上三相感不離於輔頰舌三者而
　　已不能以至誠感物徒發見於言語之間至於舌
　　弊而不已者也滕王昭素作騰騰傳也上三相應
　　騰口之象兊為説故曰騰口説也(易/傳)
　　新安朱氏曰輔頰舌皆所以言者而在身之上上
　　六以隂居説之終處感之極感人以言而无其實
　　又兊為口舌故其象如此凶咎可知(本/義)
　　東萊吕氏曰至誠方能感人上六以隂柔居卦之
　　終專以口舌感人譬之巧言如簧其口雖不能辨
　　其心終不感且如二帝未嘗无典謨其所以感人
　　者乃在典謨之外三王未嘗无訓誥其所以感人
　　者乃在訓誥之外孔子未嘗无答問其所以感人
　　者乃在荅問之外若无誠意而徒有典謨訓誥荅
　　問未免為滕口説也(易/説)
　
　
　
　合訂刪補大易集義粹言卷三十五
欽定四庫全書
　合訂刪補大易集義粹言卷三十六
　　　　　　　　　　頭等侍衛納喇性徳編
䷟(巽下/震上)
　伊川先生曰恒序卦夫婦之道不可以不久也故受
　之以恒恒久也咸夫婦之道夫婦(一有之/道字)終身不(一/有)
　(可/字)變者也故咸之後受之以恒也咸少男在少女之
　下以男下女是男女交感之義恒長男在長女之上
　男尊女卑夫婦居室之常道也論交感之情則少為
　深切論尊卑之叙則長當謹正故兌艮為咸而震巽
　為恒也男在女上男動於外女順於内人理之常故
　為恒也又剛上柔下雷風相與巽而動剛柔相應皆
　恒之義也(易/傳)
　　東萊吕氏曰震以長男在上巽以長女在下故夫
　　先婦後男上女下理之常也大抵易合者必易離
　　君子之交淡若水小人之交甘若醴君子淡以成
　　小人甘以壞且如閭巷之交其初非不欲常其終
　　必變者何哉以其不知久敬之道也凡人之交際
　　皆然(易/説)
恒亨无咎利貞利有攸往
　伊川先生曰恒者常久也恒之道可以亨通恒而能
　亨乃无咎也恒而不可以亨非可恒之道也為有咎
　矣如君子之恒於善可恒之道也小人恒於惡失可
　恒之道也恒所以能亨由貞正也故云利貞夫所謂
　恒謂可恒久之道非守一隅而不知變也故利於攸
　往惟其有往故能恒也一定則不能恒矣又常久之
　道何往不利(易/傳)
　　白雲郭氏曰咸恒二卦六爻剛柔皆應而名義不
　　同者咸以男下女交感之義也恒男上女下夫夫
　　婦婦之常道也交感時焉而已故曰取女吉夫夫
　　婦婦可久之道也故曰恒久也其道可久斯无不
　　通无不通則无過舉内利以固外利以行此其所
　　以為恒也王輔嗣曰恒而亨以濟三事也後之諸
　　儒竟分三事其説不一然恒之卦辭止有二義輔
　　嗣誤以為三以彖觀之恒亨无咎利貞一也久於
　　其道之謂也利有攸往一也終則有始之義也久
　　於其道天地同也終則有始日月四時同也是孔
　　子以為二義也(易/説)
　　新安朱氏曰恒常久也為卦震剛在上巽柔在下
　　震雷巽風二物相與巽順震動為巽而動二體六
　　爻隂陽相應四者皆理之常故為恒其占為能久
　　於其道則亨而无咎然又必利於守貞則乃為得
　　所常久之道而利有所往也(本/義)
　　東萊吕氏曰无咎利貞利有攸往通乎古今行乎
　　天下而後謂之常行於今不可行於古行於家不
　　可行於國則不可謂之常通乎古今則不可改矣
　　行乎天下則不可違矣父慈子孝兄友弟恭此閨
　　門之常也夏葛冬裘渴飲飢食此一身之常也其
　　曰恒亨无咎利貞者常行之道利在於正使其不
　　正雖一朝行之亦不可也為學亦然門戸已是議
　　論已正常而行之雖終身不可改也所學所行未
　　得其正則安可一朝居哉恒而曰利有攸往者如
　　書之終始惟一時乃日新一之内自有新新之内
　　自有一有終有始本不可謂之一今也以為一者
　　是不常中自有常也不善學者以為一定不易而
　　已由是至於執而不通利有攸往者乃變通不息
　　之理也如天地之道寒往暑來不已不息所以為
　　天地之常(易/説)
彖曰恒久也剛上而柔下雷風相與巽而動剛柔皆應
恒恒亨无咎利貞久於其道也天地之道恒久而不已
也利有攸往終則有始也日月得天而能久照四時變
化而能久成聖人久於其道而天下化成觀其所恒而
天地萬物之情可見矣
　伊川先生曰恒者常久之義也　剛上而柔下雷風
　相與巽而動剛柔皆應卦才有此四者成恒之義也
　剛上而柔下謂乾之初上居於四坤之四下居於初
　剛爻上而柔爻下也二爻易處則成震巽震上巽下
　亦剛上而柔下也剛處上而柔居下乃恒道也雷風
　相與雷震則風發二者相須交助其勢故云相與乃
　其常也巽而動下巽順上震動為以巽而動天地造
　化恒久不已者順動而已巽而動常久之道也動而
　不順豈能常也剛柔皆應(一有/恒字)一卦剛柔之爻皆相
　應剛柔相應理之常也此四者恒之道也卦所以為
　恒也　恒之道可致亨而无過咎但所恒宜得其正
　失正則非可恒之道也故曰久於其道其道可恒之
　正道也不恒其徳與恒於不正皆不能亨而有咎也
　　天地之所以不已盖有恒久之道人能恒於可恒
　之道則合天地之理也　天下(一作/地)之理未有不動
　而能恒者也動則終而復始所以恒而不窮凡天地
　所生之物雖山嶽之堅厚未有能不變者也故恒非
　一定之謂也一定則不能恒矣惟隨時變易乃常道
　也故云利有攸往明理之如是懼人之泥於常也
　日月得天以下此極言常理日月隂陽之精(一有/二字)氣
　耳惟其順天之道往來盈縮故能久照而不已得天
　順天理也四時隂陽之氣耳往來變化生成萬物亦
　以得天故恒久而不已聖人以恒久之道行之有常
　而天下化之以成美俗也觀其所恒謂觀日月之久
　照四時之久成聖人之道所以能常久之理觀此則
　天地萬物之情理可見矣天地常久之道天下常乆
　之理非知道者孰能識之(並易/傳)
　横渠先生曰觀書當不以文害辭如云義者出於思
　慮忖度易言天地之大義則天地固无思慮天地之
　情天地之心皆放此(易/説)　日月得天得自然之理也
　非蒼蒼之形也(正/蒙)
　　龜山楊氏曰男下女㛰姻之始也男上而女下居
　　室之常分也盡其常分而後有可久之道焉卦之
　　所以為恒也中庸曰至誠无息不息則久故惟天
　　下之至誠為能久恒久也夫婦之道不可以不久
　　也又曰維天之命於穆不已盖曰天之所以為天
　　也於乎不顯文王之徳之純盖曰文王之所以為
　　文也純亦不已天之為天文之為文皆原於不已
　　故曰天地之道恒久而不已也日月得天得其所
　　以為天故代明不息而能久照四時變化終則有
　　始故能有成聖人乆於其道而天下化成如文王
　　所以為文是也天人之道一於誠而已矣(易/説)　天
　　地之道恒乆而不已者也惟不已故能乆聖人乆
　　於其道亦為不已也故能天下化成(中庸/解)　有恒
　　心然後可與為善苟无恒心放僻邪侈无不為己
　　故善人不可得而見思見有恒者易曰恒乆也以
　　亡為有終亦必亡而已矣何可乆也虚也約也亦
　　然故曰難乎有恒矣(語/解)
　　兼山郭氏曰剛上而柔下剛柔之常也雷風相與
　　二氣之常也剛柔皆應交感之常也恒亨无咎利
　　正可乆之常也天地之道恒乆而不已盖言天之
　　髙明地之博厚悠也乆也故能常也日月得天故
　　能生明四時變化故能成嵗聖人乆於其道故為
　　忠為文相救而成道也故曰中者天下之大本和
　　者天下之達道如是也然作易者專取配於夫婦
　　何也言君子之道造端乎夫婦及其至也察乎天
　　地者此也彼一以動一以静或作之或止之謂曰
　　我能常何足以語此(易/説)
　　白雲郭氏曰恒自泰來故伊川以乾之初上居於
　　四坤之四下居於初二爻剛上柔下成為震巽盖
　　非謂震為剛而巽為柔也若以上下二卦為剛柔
　　則易之柔上剛下剛上柔下之卦多矣不當獨於
　　咸恒言之也是故剛上柔下言初四二爻成震巽
　　之始也雷風相與言震巽可久之象也巽而動言
　　震巽可久之才也剛柔皆應言六爻可久之道也
　　有是四者是之謂恒恒亨无咎利貞此乆於其道
　　之所致也雖天地之大不能外此故必恒乆不已然
　　後為天地利有攸往者恒道无終窮无終窮則往
　　无不利猶日月乆照四時乆成皆終則有始之道
　　聖人之道天地恒乆不已之道也其所以化成天
　　下亦如日月四時是已使有終无始則日月亦不
　　能乆照變化亦不能乆成聖人亦不能化成天下
　　矣故彖言所以為恒者四剛上而柔下雷風相與
　　巽而動剛柔皆應是也又言恒之所以為道者二
　　乆於其道也終則有始也乆於其道雖天地亦如
　　之終則有始雖日月四時亦如之此可以見天地
　　萬物之情矣咸恒六爻之才皆不及疑二卦之義
　　非大故孔子於彖皆以天地萬物之情終之使後
　　世學者不以小道觀之也(易/説)
　　漢上朱氏曰咸以男下女男女交感之情也恒男
　　上女下夫婦居室之道也交感之情少則情深居
　　室之道長則分嚴故取象如此恒常乆也卦自泰
　　變初九之剛上居四六四之柔下居初剛上而柔
　　下上下尊卑各得其序常乆之道也故曰剛上而
　　柔下此以初六九四言恒也震為雷巽為風雷動
　　風行兩者相薄相與於无形而交相益者也常乆
　　之道闕一則息矣故曰雷風相與此以震巽兩體
　　相應而言恒也巽巽也震動也飄風驟雨天地為
　　之不能以長乆而况於人乎長乆之道非巽而動
　　不可也故曰巽而動此再以震巽言恒也夫剛上
　　柔下而不能相與不可也相與矣不能巽而動不
　　可也三者之才具則上下皆應斯足以盡恒之道
　　故又曰剛柔皆應此再以六爻相應言恒也且以
　　夫婦之道觀之尊者上卑者下分嚴矣不能相與
　　則情何由能通相與矣剛或犯義柔不得禮亦豈
　　能乆巽而動上下内外應而家道成推之以治國
　　治天下一道也故曰恒初九之四六四之初宜有
　　咎亨則无咎亨者剛柔相與巽而動其動不窮也
　　貞者泰初九也初九以震巽而動是以亨乾天坤
　　地天地之道常乆而不已者正而已矣故曰恒亨
　　利貞乆於其道也天地之道常乆而不已也此再
　　以初變四言恒之才也易窮則變變則通通則乆
　　恒非一定而不變也隨時變易其恒不動故曰利
　　有攸往恒一變井再變蠱復歸於恒三卦有震兊
　　巽坎離艮之象天地之道始於震終於艮既終則
　　復始於震而恒體不變所以能循環不息終始不
　　窮亘古今而常乆也故曰利有攸往終則有始也
　　何以知天地之道能乆哉觀諸日月之行四時之
　　運則知之離為日坎為月坎離相易互藏其宅剛
　　柔相與不失其正冬行北夏行南朝出於震夕入
　　於兊得天之道終則有始也故能乆照春震秋兊
　　夏離冬坎隂生於姤陽生於復剛柔正也始於立
　　春終於大寒終則有始也故變化而能乆成聖人
　　以恒致亨始之以貞如日月之明四時之有經故
　　天下相説而巽其化乃成天地非恒不成觀諸天
　　地則萬物之情可見矣此以九四一爻極其卦之
　　變以推廣常乆之道也在卦氣為七月故太𤣥凖
　　之以常永(易/傳)
　　新安朱氏曰剛柔相應以卦體卦象卦徳釋卦名
　　義或以卦變言剛上柔下之義曰恒自豐來剛上
　　居二柔下居初也亦通　恒乆而不已也恒固能
　　亨且无咎矣然必利於正乃為乆於其道不正則
　　乆非其道矣天地之道所以長乆亦以正而已矣
　　　終則有始乆於其道終也利有攸往始也動静
　　相應循環之理然必静為主也　天地萬物之情
　　可見極言恒久之道(並本/義)　正便能乆天地之道
　　恒乆而不已這个只是説久　問恒非一定之謂
　　一定則不能恒矣曰物理之終始變易所以為恒
　　而不窮然所謂不易者亦須有以變通乃能不窮
　　如君尊臣卑分固不易然上下不交也不得父子
　　固是親親然所謂命士以上父子皆異宫則又有
　　變焉惟其如此所以為恒論其體則終是恒然體
　　之常所以為用之變用之變乃所以為體之常
　　物各有个情有个人在此決定是有那羞惡惻隠
　　是非辭遜之情性只是个物事情却多般或起或
　　滅然而頭面却只一般長長恁地這便是觀其所
　　恒而天地萬物之情可見之義乃若其情只去情
　　上面看(並語/録)
　　東萊吕氏曰彖曰恒乆也剛上而柔下雷風相與
　　巽而動剛柔皆應恒恒之一字最難看可以見六
　　十四卦之妙非獨可以見六十四卦之妙又可以
　　見易之全體盖乾坤者易之門也外乾故剛上内
　　坤故柔下雷動而風發此相應常乆之道故恒云
　　巽而動初與四為應二與五為應三與上為應皆
　　以剛柔相應而為恒曉此四字則六十四卦皆具
　　見矣剛上柔下乃尊卑定分之常雷風相與乃
　　運用變化之恒巽而動者天地萬物未嘗不順理
　　而動也剛柔相應天下之理未嘗无對也此四者
　　乃天地之常經大易之正義也　恒亨无咎利貞
　　乆於其道也大抵通天下萬世常行而无弊者必
　　正理也若一時之所尚一人之所行則必不能乆
　　故恒之亨利於貞亦如漢文帝好黄老至文帝之
　　後則黄老之道不行梁武帝好浮屠至武帝之後
　　則浮屠之道不行盖非正道則必不能乆天地之
　　道常久而不已也不已兩字最要玩味天穹然在
　　上使其无不已之道則乆而必墜地頺然在下使
　　其无不已之道則乆而必陷惟是有不已之道方
　　能乆　利有攸往終則有始也終則有始如人之一
　　身自少至老爪髪皮膚未嘗須臾不變若説終身
　　不變則失其所以為身亦如水若止而不流則日
　　涸一日惟其常流不息所以不窮　日月得天而
　　能乆照四時變化而能久成聖人久於道而天下
　　化成觀其所恒而天地萬物之情可見矣此正與
　　中庸所謂博厚所以載物也髙明所以覆物也悠
　　乆所以成物也博厚配地髙明配天悠乆无疆之
　　理同當玩味所恒二字人但見日月乆照四時乆
　　成聖人乆道而不知所以乆照所以乆成所以化
　　成處故所之一字讀易者當深體之(並易/説)
象曰雷風恒君子以立不易方
　伊川先生曰君子觀雷風相與成恒之象以常乆其
　徳自立於大中常乆之道不變易其方所也(易/傳)
　　龜山楊氏曰立不易方乃能常也(易/説)
　　藍田吕氏曰恒居常而可乆也通於衆處於无過
　　守正而不變其道乃可乆也非常之道可暫而不
　　久者也若夫逺而天下乆而萬世无所往而不利
　　惟常道為然雷風雖若非常其所以相與則恒觀
　　其所恒則天地萬物之情亦一雷以動之風以散
　　之有天地以來其用未嘗易君子所立之方理義
　　有常亦萬世所莫能易
　　兼山郭氏曰雷以動之風以散之此可以為常矣
　　然君子何取於立不易方盖君子敬以直内義以
　　方外仁或有蔽焉義則无也故能窮則變變則通
　　通則久始可以為常矣(易/説)
　　白雲郭氏曰方猶道也君子則立不可易易則不
　　可常矣是以顔子拳拳服膺而弗失之也(易/説)
　　漢上朱氏曰雷風相薄極天下之動也而其正不
　　動恒也恒自震三變九三立而不易君子以是處
　　天下之至動而立不易方者理之所不可易者也
　　巽股為立坤為方動而不易其方其不動者乎(易/傳)
　　東萊吕氏曰雷風恒君子以立不易方以雷言之
　　或在南山之陽南山之側南山之下風或起於南
　　海起於北海二者初未見其為常君子於此乃立
　　不易方若與雷風之象不相闗渉盖立不易方乃
　　立其所當立之地故也人於立處立猶風雷於起
　　處起也且彖曰天地之道常久而不已象則曰立
　　不易方此理雖新新不息然不曾離元來去處一
　　歩此所謂立不易方也如始乎為士只是在此終
　　乎為聖人亦只是在此雖是立不易方又不可乆
　　非其位此全要人體會(易/説)
初六浚恒貞凶无攸利象曰浚恒之凶始求深也
　伊川先生曰初居下而四為正應柔暗之人能守常
　而不能度勢四震體而陽性以剛居髙志上而不下
　又為二三所隔應初之志異乎常矣而初乃求望之
　深是知常而不知變也浚深之也浚恒謂求恒之深
　也守常而不度勢求望於上之深堅固守此凶之道
　也泥常如此无所往而利矣世之責望故素而至悔
　吝(一作/咎)者皆浚恒者也志既上求之深是不能恒安
　其處者也柔微而不恒安其處亦致凶之道凡卦之
　初終淺與深微與盛之地也在下而求深亦不知時
　矣　居恒之始而求望於上之深是知常而不知(一/无)
　(知/字)度勢之甚也所以凶隂暗不得恒之宜也(並易/傳)
　横渠先生曰柔巽在下以應於上持(一作/特)用為常求
　之過深也故人道之交貴乎中禮且久漸而成也(易/説)
　　藍田吕氏曰初六始求可乆之道當與時消息而
　　以隂居之執一不變渉於刻深取凶之道執一廢
　　百无往而利
　　龜山楊氏曰昏義曰敬慎重正而後親之禮之大
　　體而所以成男女之别立夫婦之義也初與四為
　　正應而居一卦之初未及敬慎重正而遽親之是
　　始求深也故曰浚恒貞凶浚者治而深之也雖貞
　　亦凶矣夫何利之有詩曰未見君子憂心忡忡亦
　　既見止亦既覯止我心則降則其始求可知矣(易/説)
　　　問以匹夫一日而見天子天子問焉盡所懐
　　而陳之則事必有窒礙者不盡則為不忠如何曰
　　事亦須量深淺孔子曰信而後諫未信則以為謗
　　已也易之恒曰浚恒凶此恒之初也故當以漸而
　　不可以浚浚則凶矣假如問人臣之忠邪其親信
　　者誰歟遽為之辨别是非則有失身之悔君子於
　　此但不可以忠為邪以邪為忠語言之間故不无
　　委曲也(荆州/語録)
　　兼山郭氏曰初六自上下下故曰浚恒恒非可以
　　浚求也(易/説)
　　白雲郭氏曰進道有漸而後可乆在恒之初浚而
　　深求非其道也孔子曰欲速則不達孟子曰其進
　　鋭者其退速是豈可乆之道乎以是為貞則凶矣
　　不達退速之道何所利哉(易/説)
　　漢上朱氏曰初本泰之六四成巽九出六入有隂
　　陽相求之象初入卦底在兊澤之下巽為股股入
　　於澤下入之深者也浚之象故曰浚恒四震體躁
　　動九陽剛處非其位不能下初不正不量而入始
　　與四交求之太深非可久之道故凶夫人道交際
　　貴乎知時而適淺深之宜故孟子三見齊王而不
　　言或曰初六不正是以求之不可深曰動而正四
　　亦不應雖正亦凶况不正乎浚恒之凶在始求太
　　深人未必應情已不堪无所往而可也故曰貞凶
　　无攸利(易/傳)
　　新安朱氏曰初與四為正應理之常也然初居下
　　而在初未可以深有所求四震體而陽性上而不
　　下又為二三所隔應初之意異乎常矣初之柔暗
　　不能度勢又以隂居巽下為巽之主其性務入故
　　深以常理求之浚恒之象也占者如此則雖正亦
　　凶而无所利矣(本/義)　叔重説浚恒貞凶恐是不安
　　其常而深以常理求人之象程氏所謂守常而不
　　能度勢之意先生曰固未見其有不安其常之象
　　只是欲深以常理求人耳(語/録)
　　東萊吕氏曰相應而相親者此常理也恒之初與
　　四時位不同則不可以常理論何者初在下而賤
　　四在上而貴又有二三間於中當自安分可也初
　　六不達夫勢利之分區區責人之應已而以常理
　　待人四又以尊貴居上而不與之應此其所以凶
　　也交遊亦然始也相親相應亦固其常自夫一貴
　　一賤之分而勢位異矣苟不知勢之異勞精神以
　　求其應則亦有求深之凶然始字最當玩味大抵
　　人情責己輕責人深不知勢位之既分而以始交
　　之心求之故言始求深也(易/説)
九二悔亡象曰九二悔亡能久中也
　伊川先生曰在恒之義居得其正則常道也九陽爻
　居隂位非常理也處非其常本當有悔而九二以中
　徳而應於五五復居中以中而應中其處與動皆得
　中也是能恒久於中也能恒乆(一无/乆字)於中則不失正
　矣中重於正中則正矣正未必中也九二以剛中之
　徳而應於中徳之勝也足以亡其悔矣人能識重輕
　之勢則可以言易矣　所以得悔亡者由其能恒乆
　於中也人能恒乆於中豈止亡其悔徳之善也(並易/傳)
　横渠先生曰以陽繫隂用以為常不能无悔以其乆
　中故免(易/説)
　　龜山楊氏曰處非其位宜有悔也然在下卦之中
　　以陽居之能久其中也故悔亡(易/説)
　　兼山郭氏曰九二不當位悔也乆中則可以亡也
　　顔氏之子得一善則拳拳服膺而弗失夫何悔之
　　有(易/説)
　　白雲郭氏曰可久之道无他焉中而已矣過猶不
　　及皆非可久也故中庸曰中者天下之大本也九
　　二位雖失正非无悔之象能久於中則其悔亡矣
　　九二无它辭特曰悔亡盖見止於守常无它事也
　　(易/説)
　　漢上朱氏曰動而无悔乆處而不厭者其唯中乎
　　恒乆之道也九二動而正其悔亡以正守中能乆
　　中也能乆中則能恒(易/傳)
　　新安朱氏曰以陽居隂本當有悔以其乆中故得
　　亡也(本/義)
　　東萊吕氏曰大抵天下事惟得中則可以无悔九
　　二以陽居隂非中也何以謂之悔亡盖得形之中
　　不若得理之中形之中上下之中也譬如屋之中
　　央有定所若理之中則无往而不中也九二以陽
　　居隂以中而處於下又應五之中居中而行中雖
　　非得形之中而處中應中有理之中所以悔亡也
　　是中也亘古今而不易歴萬世而无弊然悔亡兩
　　字尤要看天下事本无致悔之道不須言悔亡亦
　　猶本无致咎之道不須言无咎惟二非得形之中
　　本自當有悔今也處之而得理之中故復云悔亡
　　也大凡道无不常亦无不中在乎處之如何耳象
　　曰能乆中也中庸曰人皆曰予知擇乎中庸而不
　　能期月守也又曰中庸其至矣乎民鮮能乆矣九
　　二所以悔亡由乆於理之中也觀此則見時中之
　　義(易/説)
九三不恒其徳或承之羞貞吝象曰不恒其徳无所容
也
　伊川先生曰三陽爻居陽位處得其位是其常處也
　乃志従於上六不惟隂陽相應風復従雷於恒處而
　不處不恒之人也其徳不恒則羞辱或承之矣或承
　之謂有時而至也貞吝固守不恒以為恒豈不可羞
　吝乎　人既无恒何所容處當處之地既不能恒處
　非其據豈能恒哉是不恒之人无所容處其身也(並/易)
　(傳/)
　横渠先生曰進則犯上退則乘剛故動則招悔取辱
　惟常守一徳庶幾取容故曰不恒其徳則无所容也
　(一有雖然貞吝徳/則可常也  易説)
　　龜山楊氏曰九三處雷風相與之際雷動之風散
　　之宜不能安其處也故曰不恒其徳或承之羞或
　　者疑之也盖陽得位疑若能常者故稱或焉或者
　　不必之辭也(易/説)　人无常心无不為己巫醫慎疾
　　者所頼尤不可為也易曰不恒其徳或承之羞夫
　　君子之於易也居則觀其象而玩其辭動則觀其
　　變而玩其占苟玩其占則不恒其徳知其或承之
　　羞必矣其為不恒也盖亦不占而已矣(語/解)
　　兼山郭氏曰九三剛已過中而巽為不果進退无
　　常不恒其徳者也詩云豈弟君子民之父母不恒
　　其徳何所取容邪(易/説)
　　白雲郭氏曰人之於徳也過中則不恒不恒則日
　　入於小人之域是以為機變之巧无所用恥焉雖
　　或承之羞亦忍而固守方自以為得計而不知恥
　　是可鄙也孔子曰人而无恒不可以作巫醫盖言
　　不能容身於巫醫之賤况事君治民之職乎故曰
　　无所容也伊川曰或承謂有時而至也(易/説)
　　漢上朱氏曰九三得其所處宜堅正守恒而巽究
　　為躁動而不正可處而不處失恒也故曰不恒其
　　徳将進而犯上則上為正将退而乘二則二得中
　　雖躁動矣進退何所容乎不得已而復豈真能恒
　　哉故曰无所容也三動成離為目三復成巽兊為
　　口目動言巽羞之象三動而復二在下承之未嘗
　　動也三於是始有羞矣故曰或承之羞或疑辭亦
　　巽也九三可貞而吝是以及此夫子曰人而无恒
　　不可以作巫醫况九三之處髙位乎(易/傳)
　　新安朱氏曰位雖得正然過剛不中志従於上不
　　能乆於其所故為不恒其徳或承之羞之象或者
　　不知其何人之辭承奉也言人皆得奉而進之不
　　知其所自來也貞吝者正而不恒為可羞吝申戒
　　占者之辭(本/義)
　　東萊吕氏曰事有未是則當去之既到是處則當
　　守之故有正者必當居其正有其正而不能居則
　　失其所以為正矣九三以陽居陽得其正矣不能
　　固守而又求於隂乃反更慕上六是己正而不能
　　居故羞惡或承之雖正而亦吝也象曰无所容也
　　學者於此一句要看可以容身之處而不容将何
　　所復容其身以九居三本自有容惟其不常故雖
　　一身亦无容是舍可容之地而反至无容之地也
　　大抵常之道在乎中正而已九二本非正而居中
　　所以雖悔而亡九三雖居得正乃舍是而従非舍
　　正而従邪故曰无所容也二爻須參看(易/説)
九四田无禽象曰久非其位安得禽也
　伊川先生曰以陽居隂處非其位處非其所雖常何
　益人之所為得其道則乆而成功不得其道則雖乆
　何益故以田為喻言九之居四雖使恒乆如田獵而
　无禽獸之獲謂徒用力而无功也　處非其位雖乆
　何所得乎以田為喻故云安得禽也(並易/傳)
　横渠先生曰田以時至則禽或可得處恒非位則功
　无以致故君子降志辱身不可常也(易/説)
　　藍田吕氏曰九四以陽居隂不處於位而逺於事
　　者也君子之於天下可以仕則仕可以己則已不
　　居所當居不事所可事以是為常卒於无所獲而
　　已
　　兼山郭氏曰九四以不正之剛居不中之地其才
　　其時不可以成功者也雖曰恒之時亦乆非其位
　　者也(易/説)
　　白雲郭氏曰居可乆之地故能成可乆之功居非
　　其位而望其功是以沒世窮年而終不可得也其
　　九四田无禽之謂歟初六以柔求深自用之過者
　　也九四剛而不中居非其位不能自用以有獲者
　　也皆非恒道語之聖人乆於其道則失之逺矣(易/説)
　　漢上朱氏曰九四本泰之初九初往之四二成巽
　　巽為雞二在地上田也二應五則巽禽為五有矣
　　九四處非其位待之於上則初不至與初相易則
　　巽伏而不見四安得禽哉乆處非其位自无得禽
　　之理此不知義之所當得而失其所欲者也冒榮
　　招辱貪得致亡曷若守恒之无患學者亦然學无
　　常位亦何所託業哉(易/傳)
　　新安朱氏曰以陽居隂乆非其位故為此象占者
　　田无所獲而凡事亦不得其所求也(本/義)
　　東萊吕氏曰天下之事居得其正雖終身而不可
　　舍苟居非其正雖一朝而不可居四以陽居隂處
　　非其地是居不正不可一朝居者亦猶田獵必於
　　廣澤大山乃有所得苟於田野之間求之雖使王
　　良之善御后羿之善射亦終无所得故象言乆非
　　其位謂以九居四不得其正故也不得其正苟泥
　　其常乆居而不易終无禽之可獲也此一爻學者
　　尤宜看如人為學不得正當門戸則雖伏几案廢
　　寝興勞神弊志亦終无所得而已矣(易/説)
六五恒其徳貞婦人吉夫子凶象曰婦人貞吉從一而
終也夫子制義從婦凶也
　伊川先生曰五應於二以隂柔而應陽剛居中而所
　應又中隂柔之正也故恒乆其徳則為貞也夫以順
　從為恒者婦人之道在婦人則為貞故吉若丈夫而
　順從於人為恒則失其剛陽之正乃凶也五君位而
　不以君道言者如六五之義在丈夫猶凶況(一作/豈)人
　君之道乎在他卦六居君位而應剛未為失也在恒
　故不可耳君道豈可以柔順為恒也　如五之従二
　在婦人則為正而吉婦人以從為正以順為徳當終
　守於從一夫子則以義制者也従婦人之道則為凶
　也(並易/傳)
　　龜山楊氏曰五以隂柔居中下應九二之剛而不
　　失正故恒其徳貞然以隂柔居中下應九二以順
　　為正也以順為正婦道也故婦人吉夫子從婦則
　　失制義之道故凶(易/説)
　　兼山郭氏曰六五柔而在中位有餘而才不足稱
　　也能恒其徳婦人則吉夫子則凶何哉婦人従一
　　而終可也夫子制義従婦之義可乎君子立不易
　　方常而有變之義者也是以伯夷聖之清孟子謂
　　之隘宋伯姬守禮而不去孔子取其恭於此可見
　　也六五有震兊二體故有婦人夫子之義(易/説)
　　漢上朱氏曰坤順也六五順九二之剛坤徳之恒
　　也恒其徳則正以順為正者婦人之徳坤於乾為
　　婦恒其徳貞在婦人則吉正故吉也陽竒一也隂
　　耦二也陽始之隂終之六五従九二終吉孰甚焉
　　従一而終也故曰婦无再嫁之文六五一爻於巽
　　為夫於乾為子又有兊金刻制之象去其不正而
　　従正制義者也婦人嫁則従夫夫死従子適宜而
　　已父令君命有所不従従婦則凶之道故曰従婦
　　凶也易傳曰五君位也而不以君言者盖如五之
　　義在夫子猶凶况人君乎君道尤不可以柔順為
　　恒故也它卦六居君位而應剛則未為失矣(易/傳)
　　新安朱氏曰以柔中而應剛中常乆不易正而固
　　矣然乃婦人之道非夫子之宜也故其象占如此
　　(本/義)　問恒其徳貞婦人吉夫子凶徳指六謂常其
　　柔順之徳固貞矣然此婦人之道非夫子之義盖
　　婦人従一而終以順為正夫子則制義者也若従
　　婦道則凶先生曰固是如此然須看得象占分明
　　六五有恒其徳貞之象占者若婦人則吉夫子則
　　凶大抵看易須是曉得象占分明所謂吉凶者非
　　爻之能吉凶爻有此象而占者視其徳而有吉凶
　　耳且如此爻不是既為婦人又為夫子只是有恒
　　其徳貞之象而以占者之徳為吉凶耳又如恒亨
　　恒固能亨而无咎然必占者能久於其道方亨而
　　无咎又如九三不恒其徳非是九三能不恒其徳
　　乃九三有此象耳占者遇此雖正亦吝若占者能
　　恒其徳則无羞吝(語/録)
　　東萊吕氏曰乾健也天以剛為徳五居尊位所謂
　　居天下之廣居立天下之正位宜發强剛毅以為
　　尚今反以柔居上雖使常永貞固然在婦人則吉
　　盖婦人之道專在於柔順居閨門之内當常守其
　　柔順之徳而不變今六五以君之尊反以婦人之
　　徳柔懦巽弱而不變又安足以濟事故在夫子則
　　凶(易/説)
上六振恒凶象曰振恒在上大无功也
　伊川先生曰六居恒之極在震之終恒極則不常震
　終則動極以隂居上非其安處又隂柔不能堅固其
　守皆不常之義也故為振恒以振為恒也振者動之
　速也如振衣如振書抖擻運動之意在上而其動无
　節以此為恒其凶宜矣　居上之道必有恒徳乃能
　有功若躁動不常豈能有所成乎居上而不恒其凶
　甚矣象又言其不能有所成立故曰大无功也(並易/傳)
　横渠先生曰卦例於上爻多處之以貴而无位高而
　无民至恒又不可以此處但見其不常在上故大无
　功也易道灼然義理分明自存乎卦惟要人玩之乃
　得(易/説)
　　藍田吕氏曰上六居恒之終持守欲固以柔居上
　　下應於三三亦不恒莫知所守當震之極動摇无
　　止失守无功凶其宜也
　　龜山楊氏曰震之極也上六以隂柔居動之極非
　　安於常者也雖動而不息无功矣故振恒凶振者
　　動之極也(易/説)
　　兼山郭氏曰上六居震之極以動為常窮而不知
　　變者也庸无失乎(易/説)
　　白雲郭氏曰先人曰上六居震之極以動為常窮
　　而不知變者也是以言其得失則凶語其道則終
　　无功矣(易/説)
　　漢上朱氏曰上六處震動之極以動為恒不能乆
　　其徳故震奮妄動如風振林木不安乎上而求有
　　功上六九三正應也妄動則下不應誰與之成功
　　上三相易兊為毁折大无功也大无功則凶成得
　　臣諸葛恪是已(易/傳)
　　新安朱氏曰振者動之速也上六居恒之極處震
　　之終恒極則不常震終則過動又隂柔不能固守
　　居上非其所安故有振恒之象而其占則凶也(本/義)
　　東萊吕氏曰膠固純一故謂之常振動躁擾非常
　　也上六以隂柔居上不能守常而振動是以不常
　　為常所以凶也大抵立天下之功必悠乆膠固然
　　後能成若振動躁擾暫作易輟安能成功故曰大
　　无功也(易/説)
　
　
　
　
　
　
　
　合訂刪補大易集義粹言卷三十六
欽定四庫全書
　合訂刪補大易集義粹言卷三十七
　　　　　　　　　　頭等侍衛納喇性德編
䷠(艮下/乾上)
　伊川先生曰遯序卦恒者久也物不可以久居其所
　故受之以遯遯者退也夫久則有去相須之理也遯
　所以繼恒也遯退也避也去之之謂也為卦天下有
　山天在上之物陽性上進山髙起之物形雖髙起體
　乃止物有上陵之象而止不進天乃上進而去之下
　陵而上去是相違遯故為遯去之義二隂生於下隂
　長將盛陽消而退小人漸盛君子退而避之(一作避/而去之)
　故為遯也(易/傳)
遯亨小利貞
　伊川先生曰遯者隂長陽消君子遯藏之時也君子
　退藏以伸其道道不屈則為亨故遯所以有亨也在
　事亦有由遯避而亨者雖小人道長之時君子知幾
　退避固善也然事有不齊與時消息无必同也隂柔
　方長而未至於甚盛君子尚有遲遲致力之道不可
　大貞而尚利小貞也(易/傳)
　　白雲郭氏曰古之人有大德而无其時則遯方二
　　隂浸長進而之否不利君子之時進則否而遯則
　　亨也乾健也艮止也有剛健之德而止於上者大
　　畜也有剛健之德而止於下此其所以為遯也孔
　　子之德與天同矣而可以止則止遯之義也小利
　　貞者可小事也是以孔子乘田委吏中都司寇皆
　　屑為之至孟子為齊卿其道皆止於一國一邑一
　　職之間在聖賢皆謂之小事也(易/説)
　　新安朱氏曰遯退避也為卦二隂浸長陽當退避
　　故為遯六月之卦也陽雖當遯然九五當位而下
　　有六二之應若猶可以有為但二隂浸長於下則
　　其勢不可以不遯故其占為君子能遯則身雖退
　　而道亨小人則利於守正不可以浸長之故而遂
　　侵迫於陽也小謂隂柔小人也此卦之占與否之
　　初二兩爻相類(本/義)
彖曰遯亨遯而亨也剛當位而應與時行也小利貞浸
而長也遯之時義大矣哉
　伊川先生曰小人道長之時君子遯退乃其道之亨
　也君子遯藏所以伸道也此言處遯之道自剛當位
　而應以下則論時與卦才尚有可為之理也　雖遯
　之時君子處之未有必遯之義五以剛陽之德處中
　正之位又下與六二以中正相應雖隂長之時如卦
　之才尚當隨時消息苟可以致其力无不至誠自盡
　以扶持其道未必於遯(一作/退)藏而不為故曰與時行
　也　當隂長之時不可大貞而尚小利貞者蓋隂長
　必以浸漸未能遽盛君子尚可小貞其道所謂小利
　貞扶持使未遂亡也遯者隂之始長君子知㣲故當
　深戒而聖人之意未便(一作/使)遽己也故有與時行小
　利貞之敎聖賢之於天下雖知道之將廢豈肯坐視
　其亂而不救必區區致力於未極之間强此之衰艱
　彼之進圖其暫安苟得為之孔孟之所屑為也王允
　謝安之於漢晉是也若有可變之道可亨之理更不
　假言也此處遯時之道也故聖人賛其時義大矣哉
　或久或速其義皆大也(並易/傳)
　横渠先生曰當位而應理不當遯以隂長故遯故曰
　與時行又曰小利貞又曰遯而亨也(易/説)
　　藍田呂氏曰遯逺於害也柔浸而長非貞不立可
　　以自全不足以求勝故小利貞
　　龜山楊氏曰二隂浸而長進而為否理之必至也
　　止而不知去則患之所由生也遯而遠之斯亨矣
　　故曰遯而亨也遯之時剛當位而應未至乎上下
　　不交也故小利貞與時行也與屯之九五小貞吉
　　之義同(易/説)
　　兼山郭氏曰遯非有亨之理其所亨者遯也案卦
　　乾德廣運於外艮知行之宜於内所以能遯而亨
　其亂而不救必區區致力於未極之間强此之衰艱
　彼之進圖其暫安苟得為之孔孟之所屑為也王允
　謝安之於漢晉是也若有可變之道可亨之理更不
　假言也此處遯時之道也故聖人賛其時義大矣哉
　或久或速其義皆大也(並易/傳)
　横渠先生曰當位而應理不當遯以隂長故遯故曰
　與時行又曰小利貞又曰遯而亨也(易/説)
　　藍田呂氏曰遯逺於害也柔浸而長非貞不立可
　　以自全不足以求勝故小利貞
　　龜山楊氏曰二隂浸而長進而為否理之必至也
　　止而不知去則患之所由生也遯而遠之斯亨矣
　　故曰遯而亨也遯之時剛當位而應未至乎上下
　　不交也故小利貞與時行也與屯之九五小貞吉
　　之義同(易/説)
　　兼山郭氏曰遯非有亨之理其所亨者遯也案卦
　　乾德廣運於外艮知行之宜於内所以能遯而亨
　　也易以陽稱大隂稱小六二柔順中正知動静不
　　失其時是以言小利貞又言浸長也遯非可大之
　　時然其義則大也老子曰功成名遂身退遯也莊
　　子曰聖人鶉居而鷇食亦遯也充是二者得聖人
　　之道多矣顧不大哉(易/説)
　　白雲郭氏曰常人之亨以得位失位言聖人之亨
　　進退皆以道言道不必位亨雖遯亦亨也故曰遯
　　而亨也剛當位而應五之應二也與時行者時止
　　則止時行則行是為遯之義雖聖人亦不能自必
　　也小利貞浸而長者隂浸而長不可大事之時也
　　不可大事而彖言大矣哉者蓋有天德而止者謂
　　之遯不然困窮逃難而已非聖人所謂遯也此遯
　　之時義所以為大也雖堯舜授受亦不過於遯而
　　已矣聖人懼人之不知天德之大徒以逃難避仇
　　遠迹山林者皆謂之遯則遯之為義小矣故特曰
　　遯之時義大矣哉也遯之小利貞睽之小事吉不
　　知者遂以為小而不思也故孔子明其大而後知
　　小利貞者有大義存焉小事吉者有大用存焉(易/説)
　　漢上朱氏曰遯坤再交乾也陽長則隂消柔壯則
　　剛遯晝夜寒暑之道也二隂浸長得位於内君子
　　之道漸消是以四陽遯去自内而之外故曰遯遯
　　以全其剛小人不能害其身退而其道伸矣故曰
　　遯亨遯而亨也或曰三隂進而至否五隂極而至
　　剥君子猶居其間二隂方長君子何為遯哉曰否
　　隂已盛剥隂將窮故否之九四九五上九剥之上
　　九君子居之遯隂方長進而用事可不遯乎然君
　　子之遯未嘗一日忘天下隂浸長而未盛五剛當
　　位應二則與之應而不辭矣與時偕行豈必於遯
　　哉孔子所以遲遲去魯孟子所以三宿而後出晝
　　鄭康成曰正道見聘始仕他國亦遯而後亨也故曰
　　剛當位而應與時行也此再以二五相應伸遯亨
　　之義也二隂浸長方之於否不利君子貞固有間
　　矣然不可大貞利小貞而已隂為小剛當位而應
　　六二得乎中正也先儒謂居小官幹小事其害未
　　甚我志猶行易傳曰聖賢之於天下雖知道之將
　　廢豈忍坐視而不救哉苟可致力焉孔孟之所屑
　　為也蓋遯非疾世避俗長往而不反之謂也去留
　　遲速惟時而已非不忘乎君不離乎羣消息盈虚
　　循天而行者豈能盡遯之時義故曰遯之時義大
　　矣哉在卦氣六月也故太𤣥準之以逃唐(易/傳)
　　新安朱氏曰剛當位而應以九五一爻釋亨義浸
　　而長以下二隂釋小利貞時義大矣哉者隂方浸
　　長處之為難故其時義為尤大也(本/義)　問遯卦小
　　利貞以彖辭小利貞浸而長也之語觀之則小當
　　為隂柔小人如小往大來小過小畜之小言君子
　　能遯則亨小人則利於守正不可以浸長之故而
　　浸迫於陽也此與程傳遯者隂之始長君子知㣲
　　故當深戒而聖人之意未遽已故有與時行小利
　　貞之敎之意不同先生曰若程傳所言則於剛當
　　位而應與時行也之下當云止而健隂進而長故
　　小利貞今但言小利貞浸而長也而不言隂進而
　　長則小指隂小之小可知況當遯去之時事勢已
　　有不容正之者程説雖善而有不通矣　問遯亨
　　遯而亨也分明是説能遯便亨下更説剛當位而
　　應與時行也是如何先生曰此其所以遯而亨也
　　隂方㣲為他剛當位而應所以能知時而遯是能
　　與時行不然便是與時背也　問小利貞浸而長
　　也是見其浸長故設戒令其貞正且以寛君子之
　　患然亦是他之福先生曰是如此此與否初二兩
　　爻義相似　伊川説小利貞云尚可以有為隂已
　　浸長如何可有為所説王允謝安之於漢晉(王敦/之事)
　　(乃王導非/謝安也)恐也不然王允是算殺了董卓謝安是
　　乗王敦之老病皆是他衰㣲時節不是浸長之
　　時也兼他是大臣亦如何去此為在下位有為之
　　兆者則可以去大臣任國安危君在與在君亡與
　　亡如何可去又曰王允不合要盡殺涼州兵所以
　　致敗(並語/録)
　　東萊呂氏曰遯亨遯而亨也彖所以發明前意遯
　　本不可謂之亨然屈於道而自附小人之列身雖
　　亨而道則未嘗亨也全道以自遯身雖遯而道未
　　嘗不亨也故當小人方盛之時亨吾道者莫如遯
　　故曰遯而亨蓋君子之所謂通塞與世俗之所謂
　　通塞異也四陽在上非不强盛二隂在下亦自㣲
　　弱君子何故便遯君子見幾察㣲知小人浸長必
　　消君子於此而退乃君子之亨遯亨者身退則道
　　亨也俯就則屈己道急退則忘天下故雖二隂浸
　　長君子愛君之深憂民之切惓惓有不忍忘之意
　　尚欲有為以安生民定社稷雖不可大用而猶可
　　以小用也剛當位而應與時行也易變體不同以
　　一卦言之二隂在下固小人也四陽在上固君子
　　也此以勢論五為君子二為小人本不相應以爻
　　言之五居中而適當其位而應於二二雖小人至
　　得九五乃反應助於五此以理論二居中是輔九
　　五為善之臣也故度時觀理猶可小有所行君子
　　愛君深憂民切故其處位未嘗敢遽去雖小人方
　　盛理之所不可不遯然必盡己之道資二之輔而
　　思有以拯其難見於小有所為如孟子三宿出晝
　　猶不忍去亦是意也君子之所為衆人固不識時
　　未可去君子固不遽去時可去君子亦豈强留然
　　豈如潔已好名節者知不可為遂恝然忘情於天
　　下乎聖人於遯之義亦曰大矣哉蓋以此也然遯
　　之時義尤為難識學者看此須别白得此理十分
　　分明乃可以處進退之際矣　又曰當遯之時尚
　　可小利貞若否之時則不可為矣至剥之時則順
　　止而已雖然遯否消長所爭不多時節最難看不
　　可輕易處須是人意盡後時節方可見(並易/説)
象曰天下有山遯君子以遠小人不惡而嚴
　伊川先生曰天下有山山下(一作/上)起而乃止天上進
　而相違是遯避之象也君子觀其象以避遠乎小人
　遠小人之道若以惡聲厲色適足以致其怨忿惟在
　乎矜莊威嚴使知敬畏則自然遠矣(易/傳)
　横渠先生曰遠小人不惡而嚴惡讀為憎惡之惡遠
　小人不可示此惡也惡則患及之又焉能遠嚴之為
　言敬小人而遠之之義也(易/説)
　　藍田呂氏曰物居地上莫髙於山天之至髙雖非
　　山比然山之勢與天並髙天若遠避遯之象也君
　　子之遠小人如天之遠山不惡而嚴儼然望而畏
　　之不可犯也
　　龜山楊氏曰天下有山健而止也其藏疾也无所
　　拒然亦終莫之陵也此君子遠小人之不惡而嚴
　　之象也(易/説)
　　兼山郭氏曰天下有山内外之分也不惡而嚴全
　　身潔己之道也豈若小人悻悻然見於面目而後
　　去之邪(易/説)
　　白雲郭氏曰遯之為象取二隂浸長而消陽君子
　　見幾而作故卦謂之遯天下有山蓋備二體之象
　　非是名卦之意易如此類者亦多矣君子當遯之
　　時畏小人之害道志在遠之而已雖山林江海為
　　遠害之地然亦有以道遠之者遠之之道何如不
　　惡其人而嚴其分是也孔子曰人而不仁疾之已
　　甚亂也疾之則惡也不惡則不疾矣孔子曰君子
　　无衆寡无小大无敢慢又曰君子正其衣冠尊其
　　瞻視儼然人望而畏之皆嚴之謂也自古山林江
　　海遯世之士多矣獨遯以道者孔孟而已若夫君
　　臣授受亦有遯之道者蓋臣道上行君不得不為
　　之遯也知其道而遯者堯舜也不知其道而固有
　　者桀紂也然非舜禹湯武而遯則簒矣(易/説)
　　漢上朱氏曰山以下陵上天遯而去之不可干也
　　三四五上君子初二小人小人内君子外遠小人
　　也小人遠之則怨怨則所以害君子者无所不至
　　初四二五相應不惡也四陽以剛嚴在上臨之不
　　惡而嚴也不惡故不可得而疎嚴故不可得而親
　　是亦莫之怨亦莫敢侮而君子小人各得其所矣
　　(易/傳)
　　新安朱氏曰天體无窮山髙有限遯之象也嚴者
　　君子自守之常而小人自不能近(本/義)　問遯卦遯
　　字雖是逃隠大抵亦取遠去之意天上山下相去
　　甚遼絶象之以君子遠小人則君子如天小人如
　　山相絶之義須如此方得所以六爻在上而漸遠
　　者愈善也先生曰恁地推亦好此六爻皆是君子
　　之事(語/録)
　　廣漢張氏論蕭望之劉向所處得失曰甚矣二子
　　之疎也況其所為自多不正用人要當公天下選
　　而二子者不惟其賢惟其附已不知小人迎合於
　　外者詎可保邪故以鄭朋之傾邪而使之待詔至
　　於華龍之汙穢亦欲入其黨彼蓋有所召之也在
　　易有之君子以遠小人不惡而嚴所謂嚴者嚴其
　　在我者也二子處羣小之間而不嚴如是其可得
　　乎(南軒集/史論)
　　東萊呂氏曰天下有山勢不相附之象君子觀小
　　人浸長之時勢不可相附也不惡而嚴大凡小人
　　之情近之則僭遠之則怨當待之以不嚴之威則
　　自然遠矣語曰惟女子與小人為難養也近之則
　　不遜遠之則怨要當思所以處之之道夫不惡而
　　嚴最人之所難蓋常人不惡則不嚴苟欲其嚴必
　　作意而為之亦如恭而安尋常人恭敬者為拘束
　　才安肆則不恭矣惟性情涵養則自然嚴恭苟内
　　不足則必待造作威而不猛亦其類也(易/説)
初六遯尾厲勿用有攸往象曰遯尾之厲不往何災也
　伊川先生曰他卦以下為初遯者往遯也在前者先
　進故初乃為尾尾在後之物也遯而在後不及者也
　是以危也初以柔處㣲既已後矣不可往也往則危
　矣㣲者易於晦藏往既有危不若不往之无災也
　見幾先遯固為善也遯而為尾危之道也往既有危
　不若不往而晦藏可免於災處㣲故也古人處㣲下
　隠亂世而不去者多矣(並易/傳)
　横渠先生曰危而不往何也遯既後時往則取災故
　知者違難在乎先幾(易/説)
　　龜山楊氏曰二隂進矣而隨其後遯之尾也居遯
　　之時不能遠之隨其後故厲然柔方變剛隨而往
　　則浸而為否矣能无災乎故勿用有攸往而象曰
　　不往何災也(易/説)
　　白雲郭氏曰易道貴早辨而君子欲知幾故自履
　　霜堅冰之後早辨之道言於初者多矣而遯之初
　　六獨止而不知去不能早辨者也故曰遯尾厲遯
　　尾者遯之後時也為遯之尾是為難之首也其危
　　宜矣勿用有攸往者言處遯尾之道雖危而災猶
　　可避也蓋往之義在我能止而不往則何災之有
　　故止而不退則為厲止而不往則无災矣(易/説)
　　漢上朱氏曰卦體以前為首後為尾四陽避患患
　　未至而先遯初六止而在後所處不正危道也故
　　曰遯尾厲往之四雖正成離坎自明其節而遇險
　　災也不若退藏於下自晦其明不往則何災之有
　　初六處下非當位者所處㣲矣是故不去猶可以
　　免患易傳曰古人處㣲下隠亂世而不去者多矣
　　(易/傳)
　　新安朱氏曰遯而在後尾之象危之道也占者不
　　可以有所往但晦處靜俟可免災耳(本/義)　遯尾厲
　　到這時節去不迭了所以危厲不可有所往只得
　　看他如何賢人君子有這般底多　問遯尾厲勿
　　用有攸往者言不可有所往但當晦處静俟耳此
　　意如何先生曰程傳作不可往謂不可去也言遯
　　已後矣不可往往則危往既危不若不往之為无
　　災某竊以為不然遯而在後尾也既已危矣豈可
　　更不往乎若作占辭看尤分明(並語/録)
　　東萊呂氏曰初六一爻如獸之遯則尾在後衆賢
　　皆去而已不去遯之尾也大抵君子見幾而作當
　　小人道長之時固當奉身而退若羣賢既遯之後
　　方欲去則不可去矣故有災正如蔡邕當獻帝時
　　董卓擅權君子皆去獨邕未能遠遯其後卒為卓
　　所用竟不能免然君子當遯之際雖无所往亦有
　　道以處之如居下而為禄隠可也易云何災而蔡
　　邕卒被戮者以其為卓顯用不能居下故也初以
　　隂居下乃在㣲下者也不當柄用故但有厲而已
　　他卦上為尾以其進而來也遯則初為尾以其遯
　　而去也(易/説)
六二執之用黃牛之革莫之勝説象曰執用黃牛固志
也
　伊川先生曰二與五為正應雖在相違遯之時二以
　中正順應於五五以中正親合於二其交自固黄中
　色牛順物革堅固之物二五以中正順道相與其固
　如執繫之以牛革也莫之勝説謂其交之固不可勝
　言也在遯之時故極言之　上下以中順之道相固
　結其心志甚堅如執之以牛革也(並易/傳)
　横渠先生曰黄牛中順也隂邪浸長二居君臣正合
　之位戡難救時莫若中順固志使姦不能干不然小
　人易間矣(易/説)
　　藍田呂氏曰六二以柔居中又處乎内故曰黄牛
　　執言持革言堅固也方遯之時衆陽皆遯已不得
　　而從之以守中行順堅持其志而不解知所自信
　　者也
　　龜山楊氏曰黄中色牛順物執之用黄牛之革中
　　順之志也居隂進之時中而不倚和而不流執用
　　黃牛之革則所執固矣外物莫能勝也故説若夫
　　萬變陳於前則交喪於中尚能説乎哉(易/説)
　　兼山郭氏曰輔嗣云説解也六二柔靜中正有應
　　於五志在君親之人也其執之堅其持之固庶幾
　　遯世无悶不見是而无悶者也然彼剛也此柔也
　　故有黄牛之革中順之辭焉(易/説)
　　白雲郭氏曰六二柔順中正上應九五可謂得君
　　之臣矣而猶執用黃牛固志何哉方遯之時小利
　　貞不可大事勿用有攸往雖應於君而遯之志不
　　可不固也是以孔子於定哀孟子於齊梁非无應
　　也而其道不可以少貶以從時好者所謂固志也
　　六二為下體艮卦之主知時止而止故稱執焉柔
　　順牛之象也中正黃之象也不能執用黃牛則見
　　利忘義終不可大有為於天下而自衰其德多矣
　　勝説或如字或作脱易以説為脱者有矣此義實
　　近之而其言似膚淺故先儒有不從者也(易/説)
　　漢上朱氏曰艮手執也坤為牛坤中為黄艮為革
　　執之用黃牛之革也二近初六而應五處於内近
　　小人往從五則所執説矣二從五成離兑離火勝
　　兑金兑為毁折有勝説之意六二知其不可以處
　　而比初又不可往而從五乃堅固以執其志如執
　　用黃牛之革則初莫之止五莫之勝確乎不可㧞
　　孰能奪其所守哉故曰固志也六二柔中故執志
　　如此乃能遯(易/傳)
　　新安朱氏曰以中順自守人莫能解必遯之志也
　　占者固守亦當如是(本/義)　執之用黃牛之革莫之
　　勝説此言象而占在其中六二亦有此德也(説吐/活反)
　　(○語/録)
　　東萊呂氏曰大抵人情當屯難遯逃之際最易相
　　親譬如魚相忘於水及其在平陸則相呴以濕相
　　濡以沫當遯之時正人情相親之時以六二之才
　　與九五相應其附麗固結若黃牛之革不可得而
　　比喻正以其情易親故衛之北風曰北風其凉雨
　　雪其雱惠而好我攜手同行又曰攜手同歸此亦
　　相親密之意序言衛國並為威虐莫不相攜持而
　　去焉則亦遯之時矣(易/説)
九三係遯有疾厲畜臣妾吉象曰係遯之厲有疾憊也
畜臣妾吉不可大事也
　伊川先生曰陽志説隂三與二切比係乎二者也遯
　貴速而遠有所係累則安能速且遠也害於遯矣故
　為有疾也遯而不速是以危也臣妾小人女子懷恩
　而不知義親愛之則忠其上係戀之私恩懷小人女
　子之道也故以畜養臣妾則得其心為吉也然君子
　之待小人亦不如是也三與二非正應以暱此相親
　非待君子之道若以正則雖係不得為有疾蜀先主
　之不忍棄士民是也雖危為无咎矣　遯而有係累
　必以困憊致危其有疾乃憊也蓋力亦不足矣以此
　暱愛之心畜養臣妾則吉豈可以當大事乎(並易/傳)
　横渠先生曰為内之主得位之正立愛其下畜臣妾
　之道盡矣然以斯處遯危疾冝焉(易/説)
　　藍田呂氏曰九三獨近二隂為隂所係臣妾役於
　　人者也隂為我役則雖近之而无害為隂所係則
　　憊矣臣妾亦隂類也
　　龜山楊氏曰一隂止乎上艮體也柔進而承之止
　　而不能遠係遯也能无疾憊乎遯之時小利貞而
　　已剛雖當位不可大事也故畜臣妾吉大貞之則
　　難將作矣尚何吉之有(易/説)
　　兼山郭氏曰剥之六五以宮人寵言君位也遯之
　　九三畜臣妾吉言臣位也位雖不同其義則近之
　　矣(易/説)
　　白雲郭氏曰遯以艮止故六二止於下以固志九
　　三過於止而係於遯也係於遯而不知變是以疾
　　困而危其江海避世之徒歟畜臣妾吉者是道也
　　施之於家則可施之於天下則不可若是者君子
　　謂之隘其可大事乎(易/説)
　　漢上朱氏曰九三得位係於二隂而不能遯巽繩
　　係也故曰係遯九三遯則陽失位以動為疾故安
　　其位而不動故曰有疾隂方剥陽己私係之未失
　　位也而曰厲以動為疾久則極憊困篤不可救己
　　晉張華是也三極也有憊之意故曰係遯之厲有
　　疾憊也九三為内之主二隂自下承之坤為臣伏
　　兊為妾以此畜臣妾則吉正也若係志於鄙賤之
　　人其可大事乎陽為大巽為事三動巽毁不可大
　　事也故曰畜臣妾吉不可大事也(易/傳)
　　新安朱氏曰下比二隂當遯而有所係之象有疾
　　而危之道也然以畜臣妾則吉蓋君子之於小人
　　惟臣妾則不必其賢而可畜耳故其占如此(本/義)
　　問畜臣妾吉伊川云待臣妾之道君子之待小人
　　亦不如是如何先生曰君子小人更不可相對更
　　不可與相接若臣妾則終日在自家脚手頭若无
　　以畜之則望望然去矣又曰易中詳識物情備極
　　人事都是實有此事今學者平日只在燈窓下習
　　讀不曾應接世變一旦讀此皆看不得某舊時也
　　如此只管讀得不相入所以常説道易難讀(語/録)
　　東萊呂氏曰大抵遯者當遯即遯苟滯戀顧惜而
　　不能則害於遯矣以九居三居下體之上位之尊
　　顯處遯之時是當去者也今保戀顧盻下切比六
　　二之隂又非正應乃牽制而不能决其遯是當遯
　　而不能遯者也若以此道畜臣妾則吉若欲成天
　　下之大事立天下之大節非有決斷之志者必至
　　於疾憊危厲而後已君子之遯可如是乎所謂畜
　　臣妾吉意不専在畜臣妾上但言如此係戀乃畜
　　臣妾之道據臣妾之情常有戀戀之意耳亦如闚
　　觀利女貞不在利女上(易/説)
九四好遯君子吉小人否象曰君子好遯小人否也
　伊川先生曰四與初為正應是所好愛者也君子雖
　有所好愛義苟當遯則去而不疑所謂克己復禮以
　道制欲是以吉也小人則不能以義處暱於所好牽
　於所私至於陷辱其身而不能已故在小人則否也
　否不善也四乾體能剛斷者聖人以其處隂而有係
　故設小人之戒恐其失於正也　君子雖有好而能
　遯不失於義小人則不能勝其私意而至於不善也
　(並易/傳)
　橫渠先生曰有應於隂不惡而嚴故曰好遯小人暗
　於事幾不忿怒成仇則私溺為累矣(易/説)
　　龜山楊氏曰健而止乎外而初以柔應之其遯非
　　不得已也故曰好遯君子吉然居遯之時有應於
　　下小人則相與而變剛矣尚何遯之有(易/説)
　　兼山郭氏曰九四處乾巽之間剛雖不中能遯以
　　違之亦和而不流者也故有君子小人之辭焉内
　　以其應柔外以其用健是以謂之好也中庸曰邦
　　无道至死不變此其庶幾乎(易/説)
　　白雲郭氏曰遯自九四而上其遯皆美蓋乾德剛
　　健中正何適而非美乎九四好遯所謂遯世无悶
　　者也潛龍之義也君子安之故吉小人汲汲於富
　　貴戚戚於貧賤一不得志將自經於溝瀆而莫之
　　知又豈能好遯而安之哉故曰小人否也(易/説)
　　漢上朱氏曰好者情欲之所好也九四係於初六
　　不正之隂而相應情好也君子剛決以義斷之當
　　可遯之時舎所好動而去與應絶矣動則正正故
　　吉蕭望之不顧王生之寵是也故曰君子吉曰小
　　人否者九動成六六安於四又有小人不能去之
　　象否者不能然也此爻與初六相應處隂而有所
　　係故極陳小人之戒以佐君子之決易傳曰所謂
　　克己復禮以道制欲者也是以吉小人則義不勝
　　欲牽於私好相與陷於困辱危殆之途猶不知也
　　(易/傳)
　　新安朱氏曰下應初六而乾體剛健有所好而能
　　絶之以遯之象也惟自克之君子能之而小人不
　　能故占者君子則吉而小人否也(本/義)
　　東萊呂氏曰九四以剛陽之才而遯雖有所好亦
　　必決而遯矣曰好遯者謂九四與初為應雖有應
　　好亦遯之而不顧惟君子則能是也然以九四之
　　剛為君子者惟是見善明用心剛乃可小人溺於
　　所好豈能果決而遯哉故以九居四應初六之隂
　　必有小人否之戒不然則言君子吉足矣此一爻
　　伊川説甚分明但有未盡處曰君子吉小人否者
　　何哉蓋以陽居隂一消一長未可必苟君子進則
　　小人必消小人進則君子必消正如學者用心非
　　不剛然資質尚柔懦當此際有兩途苟用力於剛
　　陽之地則為君子用力於卑柔之地則為小人此
　　君子小人所以分以四剛柔相半故也九之剛勝
　　便為君子四之柔勝便入小人君子小人无兩立
　　之理此一爻最要理㑹所以兼君子小人言之(易/説)
九五嘉遯貞吉象曰嘉遯貞吉以正志也
　伊川先生曰九五中正遯之嘉美者也處得中正之
　道時止時行乃所謂嘉美也故為貞正而吉九五非
　无係應然與二皆以中正自處是其心志及乎動止
　莫非中正而无私係之失所以為嘉也在彖則槩言
　遯時故云與時行小利貞尚有濟遯之意於爻至五
　遯將極矣故惟以中正處遯言之遯(一无/遯字)非人君之
　事故不主君位言然人君之所避遠乃遯也亦在中
　正而已　志正則動必由正所以為遯之嘉也居中
　得正而應中正是其志正也所以為吉人之遯也止
　也惟在正其志而已矣(並易/傳)
　橫渠先生曰嘉好義同然五居正處中能正其志故
　獲貞吉(易/説)
　　龜山楊氏曰剛當位而應能與時行也故為嘉遯
　　然遯之時不可以有為也故其貞吉正其志而已
　　(易/説)
　　漢上朱氏曰陽為美九五中正无以加焉美之至
　　也剛中處外可行則行也當位而應可止則止也
　　不後而往不柔而應不安於疾憊不係於情好遯
　　之至美故曰嘉遯貞吉者以自正其志而安也正
　　志者行止无累於物也此夫子所以疾固歟易傳
　　曰在彖則槩言遯時故云與時行小利貞有濟遯
　　之意也於爻至於五則遯將極矣故惟以中正處
　　遯言之(易/傳)
　　兼山郭氏曰堯曰咨爾舜天之厯數在爾躬允執
　　其中舜亦以命禹雖革運之有終其嘉遯之志則
　　一也孔子曰武盡美矣未盡善也其有見於此乎
　　(易/説)
　　白雲郭氏曰先人曰堯授舜舜授禹雖曰天之厯
　　數在爾躬其為嘉遯之志則一也故孔子謂韶盡
　　美又盡善也其是之謂乎雍曰九五剛健中正道
　　全德備舉遯之世莫美於斯故曰嘉遯貞吉以正
　　志者道至於此與時為對隨而不流无係也无執
　　也无好也不事於外正其在我者而已矣此其所
　　以為嘉也上非堯舜下非孔子皆不足以與此(易/説)
　　新安朱氏曰剛陽中正下應六二亦柔順而中正
　　遯之嘉美者也占者如是而正則吉矣(本/義)　問九
　　五嘉遯以陽剛中正漸向遯極故為嘉美未是極
　　處故戒以貞正則吉先生曰是如此便是剛當位
　　而應處是去得恰好時節小人亦未嫌自家只是
　　自家合去莫見小人不嫌却與相接而不去便是
　　不好所以戒他貞正(語/録)
　　東萊呂氏曰正之一字須當詳看常人多言求進
　　須理㑹邪正若退避則雖有不正亦不害殊不知
　　大抵人臣之進固不可不正遯亦不可不正貪位
　　慕禄而不知退固是不正之行若輕世絶俗而亟
　　於退亦非正矣差之毫釐繆以千里凡有一毫之
　　不正皆不正也故曰以正志也正字須要看得定
　　(易/説)
上九肥遯无不利象曰肥遯无不利无所疑也
　伊川先生曰肥者充大寛裕之意遯者惟飄然遠逝
　无所係滯之為善上九乾體剛斷在卦之外矣又下
　无所係是遯之遠而无累可謂寛綽有餘裕也遯者
　窮困之時也善處則為肥矣其遯如此何所不利
　其遯之遠无所疑滯也蓋在外則已遠无應則无累
　故為剛決无疑也(並易/傳)
　　龜山楊氏曰居卦之外而无應於内與九三係遯
　　有疾憊異也則其遯也不疑其所行矣故曰肥遯
　　无不利(易/説)
　　白雲郭氏曰肥者道之充實也道之充實放諸四
　　海而準孟子所謂至大至剛塞乎天地之間者何
　　所往而不利乎以是道而處遯世故无所係好其
　　於進退綽綽然有餘裕矣夫何疑之有當遯之極
　　所謂知變之大人也遯之時義觀九五上九可見
　　(易/説)
　　漢上朱氏曰上九盈矣動成兊説見於外肥也上
　　九處卦外内无應動則正无往不利其於遯也有
　　餘矣故曰肥遯所以无不利者剛決不係於四无
　　疑情也巽為不果疑也(易/傳)
　　新安朱氏曰以剛陽居卦外下无係應遯之遠而
　　處之裕者也故其象占如此肥者寛裕自得之意
　　(本/義)
　　東萊呂氏曰司馬相如云列仙之儒居山澤間形
　　容甚臞若隠遯而未能與物相忘遲疑不決二者
　　交戰安能心廣體胖故惟无所疑然後能肥遯也
　　子夏出見紛華而説入聞夫子之道而樂二者交
　　戰於胷中則不能无疑及其戰而道勝所以肥而
　　樂也此子夏所謂始之癯終之肥也肥遯之肥蓋
　　亦如此(易/説)
　
　合訂刪補大易集義粹言卷三十七
欽定四庫全書
　合訂刪補大易集義粹言卷三十八
　　　　　　　　　　頭等侍衛納喇性德編
䷡(乾下/震上)
　伊川先生曰大壯序卦遯者退也物不可以終遯故
　受之以大壯遯為違去之義壯為進盛之義遯者隂
　長而陽遯也大壯陽之壯盛也衰則必盛消息(一作/長)
　相須故既遯則必壯大壯所以次遯也為卦震上乾
　下乾剛而震動以剛而動大壯之義也剛陽大也陽
　長已過中矣大者壯盛也又雷之威震而在天上亦
　大壯之義也(易/傳)
　　東萊呂氏曰天下事必有對盛者衰之對强者弱
　　之對遯既極矣不可以不壯故以大壯繼遯乾極
　　乎髙而雷動乎上其為壯也可知(易/説)
大壯利貞
　伊川先生曰大壯之道利於貞正也大壯而不得其
　正强猛之為耳非君子之道壯盛也(易/傳)
　　白雲郭氏曰泰之辭言小往大來而彖則言天地
　　上下隂陽健順君子小人以及大小之類大壯之
　　象四陽過中名卦之義實取於大也雖天地亦大
　　者之壯非獨人事而已與泰言大來无以異也故
　　彖曰正大而天地之情可見矣(易/説)
　　新安朱氏曰大謂陽也四陽盛長故為大壯二月
　　之卦也陽壯則占者吉亨不假言但利在正固而
　　已(本/義)
彖曰大壯大者壯也剛以動故壯大壯利貞大者正也
正大而天地之情可見矣
　伊川先生曰所以名大壯者謂大者壯也隂為小陽
　為大陽長已盛是大者壯也下剛而上動以乾之至
　剛而動故為大壯為大者壯與壯之大也　大者既
　壯則利於貞正正而大者道也極正大之理則天地
　之情可見矣天地之道常久而不已者至大至正也
　正大之理學者黙識心通可也不云大正而云正大
　恐疑為一事也(並易/傳)
　　藍田呂氏曰大壯居彊盛之勢也大者壯體大而
　　勢盛也大者正體大勢盛而无邪僻也天地之體
　　大矣勢盛矣情正矣
　　龜山楊氏曰剛以動大者之壯也壯而弗正則為
　　暴而已故利貞(易/説)
　　白雲郭氏曰凡天地萬物大者之壯俱為大壯徒
　　用壯而已非大壯也德之大者无踰於天自人道
　　言之人得天德而動壯之所以大也且强梁以動
　　者雖无不壯其或窮人欲而滅天理則性善梏亡
　　天德於是失之矣雖壯而非大也故必得天之剛
　　德而動而後謂之大壯大壯利貞者大者之正也
　　大者天也正則天之德也天地之情於斯可見況
　　人道乎孟子謂齊宣王曰王請无好小勇夫撫劒
　　疾視曰彼惡敢當我哉此匹夫之勇敵一人者也
　　王請大之惟孟氏深明大小之義諸子未之或知
　　也故言文武一怒而安天下之民豈所謂大者之
　　壯歟若匹夫匹婦自經於溝瀆何其小哉聖人以
　　羊譬壯深見小人之情矣(易/説)
　　漢上朱氏曰隂陽迭壯者也以三畫卦言之初為
　　少二為壯三為究以重卦言之初二為少三四
　　為壯陽動於復長於臨交於泰至四爻而後壯泰
　　不曰壯者隂陽敵也過於隂則陽壯矣猶人血氣
　　方剛故曰大壯大者壯也陽之初其動甚㣲動而
　　不已物莫能禦君子之道義其大至於塞乎天地
　　之間者以剛動也故曰剛以動故壯此合震乾二
　　體而言壯之時也初九大者正也大者正乃能動
　　而不屈壯而不以正則失之暴不能久也飄風暴
　　雨江河之大皆不能久故曰利貞大者正也此以
　　初九言壯之道也曾子曰自反而縮雖千萬人吾
　　往矣正故也正故能大天地之動也乾始於子坤
　　始於午震卯而兊酉正也故四時行百物生其大
　　无外以正而大也易傳曰天地之道常久而不已
　　者亦至大至正而已故正大而天地之情可見矣
　　以卦氣言之二月也故太𤣥準之以格夷(易/傳)
　　新安朱氏曰剛以動釋卦名義以卦體言則陽長
　　過中大者壯也以卦德言則乾剛震動所以壯也
　　天地之情可見釋利貞之義而極言之(本/義)　此卦
　　多説羊羊是兊之屬季通説這箇是夾住底兊卦
　　兩畫當一畫　問大壯大者正與正大不同上大
　　字是指陽下正大字是説理先生曰然亦縁上面
　　有大者正一句方説此　問如何見得天地之情
　　正大曰天地只是正大未嘗有些子邪處未嘗有
　　些子小處又曰且如今言藥性熟藥何嘗有性只
　　是他所主恁地(並語/録)
　　東萊呂氏曰壯利於正不正而壯者乃血氣之壯
　　耳剛以動由天德而動至誠不息故謂之大壯天
　　剛也陽也用壯於血氣者是蔽於私慾小智反所
　　以自狹自弱也人情毎恃其能而欲大其已然卒
　　不能成其大者蓋不明致壯之道欲己之壯乃狹
　　己之為烏能致於壯哉惟夫擴吾一己之大則自
　　然而壯矣故曰大者壯也剛者天之道以天之道
　　而動則无一不合於天理此所以為壯故曰剛以
　　動故壯常人每恃己之强以為壯大抵皆失正理
　　故大壯必利於正惟知以正道為壯便與天地同
　　其大蓋褊狹者不足以見天地才去私意小智則
　　便見天地正大之情矣天地之情不外乎正吾能
　　盡去一己之私以正而大則天地正大之情亦不
　　能外也正大而天地之情可見矣此一句全要看
　　正大兩字人與天地三者初无輕重縁卑汙蹇淺
　　所以自小之耳今世學者病不在弱只是小(易/説)
象曰雷在天上大壯君子以非禮弗履
　伊川先生曰雷震於天上大而壯也君子觀大壯之
　象以行其壯君子之大壯者莫若克己復禮古人云
　自勝之謂强中庸於和而不流中立而不倚皆曰强
　哉矯赴湯火蹈白刃武夫之勇可能也至於克己復
　禮則非君子之大壯不可能也故云君子以非禮弗
　履(易/傳)
　横渠先生曰克己反禮壯莫甚焉故易於大壯之用
　見之　克己下學上達交相養也下學則必達達則
　必上蓋不行則終何以成德明則誠矣誠則明矣克
　己要當以理義戰退私己蓋理乃天德克己者必有
　剛强壯健之德乃勝已雷在天上大壯君子以非禮
　弗履夫酒清人渴而不敢飲肉乾人饑而不敢食非
　强有力者不能人所不能人所以不能行已者於其
　所難者則惰其異俗者雖易而羞縮惟心𢎞則不顧
　人之非笑所趨義理耳視天下莫能移其道然為之
　人亦未必怪正以在己者義理不勝惰與羞縮之病
　消則有長不消則病常在消盡則是大而化之之謂
　聖意思齷齪无由作事在古氣節之士冐死以有為
　於義未必中然非有志槩者莫能況吾於義理己明
　何為不為正以不剛惟大壯乃能克己蓋君子欲身
　行之為事業以敎天下今夫為長者折枝非不能也
　但恥以為屈而不為耳不顧義理之若何(並易/説)
　　藍田呂氏曰雷在天上則天下震驚體大而勢盛
　　也禮所以正心修身非禮弗履則威嚴行而天下
　　服
　　龜山楊氏曰君子之壯壯於禮而已行有不慊於
　　心則餒矣尚能壯乎哉(易/説)
　　白雲郭氏曰天下雷行為无妄雷在天上為大壯
　　无妄之動以天則天德及物之時故象言茂對時
　　育萬物大壯先天而後動在人則盡心知性則知
　　天之時期不失中庸所謂天命之性者故象以非
　　禮弗履為言也且壯者君子所以勝已而小人所
　　以勝人孔子告顔淵以克己復禮勝己之道也既
　　勝己之私則无適而非天矣是為壯之大者也小
　　人不知勝己至於窮人欲而滅天理何大之有是
　　以九三秖以用壯言之然有大壯之弗履以成已
　　然後有无妄之育物以成物二者之道相為終始
　　亦猶中庸言天命之謂性率性之謂道而後曰修
　　道之謂敎蓋性與道成己也而敎所以成物也(易/説)
　　漢上朱氏曰雷在地者也而在天上大壯也雷在
　　天上非所履而履故史墨謂雷乘乾為臣强之象
　　然俄且降矣君子以是動必以正非禮弗履非禮
　　弗履所以全其壯也(易/傳)
　　新安朱氏曰自勝者强(本/義)　問雷在天上大壯君
　　子以非禮弗履伊川以自勝者為强克己復禮非
　　君子之大壯不可能也又引中庸和而不流中立
　　而不倚皆曰强哉矯為證其義是如此否先生曰
　　固是君子之自治須是如雷在天上恁地威嚴猛
　　烈方得若半上落下不如此猛烈果決濟得甚事
　　又云公則正私則邪勝私復禮之機即體公行正
　　之端也(語/録)
　　東萊呂氏曰天下至難克者莫如己大抵外物雖
　　至堅然有力者能克之惟己之私慾雖賁育之勇
　　克之猶難雷在天上大壯聲既髙且大自常人處
　　之必以此壯平四夷伐鬼方惟君子於此則用以
　　克己故非禮勿履乃為直壯蓋務自勝者乃壯之
　　大也務勝人者非聖人之所謂壯也能於一身上
　　下工夫最為壯也(易/説)
初九壯于趾征凶有孚象曰壯于趾其孚窮也
　伊川先生曰初陽剛乾體而處下壯于進者也在下
　而用壯壯于趾也趾在下而進動之物九在下用壯
　而不得其中夫以剛處壯雖居上猶不可行況在下
　乎故征則其凶有孚孚信也謂以壯往則得凶可必
　也　壯于趾在最下而用壯以行可必信其窮困而
　凶也(並易/傳)
　　藍田呂氏曰初九居下而壯勢必犯上繇是而往
　　其究必凶
　　龜山楊氏曰剛健而在下壯于趾者也在下未足
　　以有行故征凶上无應焉雖剛實而有孚其孚不
　　遠矣故曰其孚窮也(易/説)
　　白雲郭氏曰壯于趾者用壯之始也始而用壯必
　　終於凶矣有孚者信其必以凶窮也凡爻辭獨言
　　壯者謂小人之壯皆非大者壯也(易/説)
　　漢上朱氏曰初在下體之下應震足而動趾也孚
　　四也初九剛在下用壯不中當守正不動以全其
　　壯可也征凶者以正行亦凶言不可行行則兩剛
　　相敵而四不應壯豈得用哉故壯于趾者以其孚
　　窮也易傳曰用壯而不得中雖以剛居上猶不可
　　行況在下乎(易/傳)
　　新安朱氏曰趾在下而進動之物也剛陽處下而
　　當壯時壯于進者也故有此象居下而壯于進其
　　凶必矣故其占又如此(本/義)
　　東萊呂氏曰以九居初二者皆是陽又居乾體三
　　陽同居若以其壯勇敢躁進則必致乎凶此有孚
　　與他卦有孚不同征凶有孚謂其凶无疑也然既
　　以壯名卦則三陽正合卦體何故凶蓋體既壯能
　　用以自治克己復禮則吉若用此勇銳躁進安能
　　不凶趾者如足趾之在下而好動大抵在上之人
　　有勢有位猶可以有為既處卑下居貧賤而恃其
　　强壯躁於求進信乎其凶也猶人始學之初稍有
　　剛强制遏不定便欲奮然作為見於行事其行而
　　得凶蓋理之必信而无疑者也故謂之有孚蓋不
　　能自制其壯遽欲作為是反為壯之所使矣此弱
　　也非壯也(易/説)
九二貞吉象曰九二貞吉以中也
　伊川先生曰二雖以陽剛當大壯之時然居柔而處
　中是剛柔得中不過於壯得貞正而吉也或曰貞非
　以九居二為戒乎曰易取所勝為義以陽剛健體當
　大壯之時處得中道无不正也在四則有不正之戒
　人能識時義之輕重則可以學易矣　九二所以貞
　正而吉者以其得中道也中則不失正況陽剛(一有/壯字)
　而乾體乎(並易/傳)
　　藍田呂氏曰九二以陽居隂以謙居壯者也又不
　　失其中居之安矣
　　龜山楊氏曰居大壯之時而剛得中故為吉蓋大
　　者之正惟有九二盡之故曰貞吉而已(易/説)
　　白雲郭氏曰卦辭言利貞然得其貞者九二也九
　　二之貞謂固守大壯之道也天之德以剛中為正
　　九二以剛居中是以能固守而貞吉也居卦之下
　　位為不足未能究天德之用故特曰貞吉而已蓋
　　非禮弗履之士也(易/説)
　　漢上朱氏曰九二剛中壯而處中其動也正正則
　　吉正吉者以中也蓋剛正而不中者有矣中庸曰
　　中立而不倚强哉矯其九二乎易傳曰居柔處中
　　不過乎壯者也(易/傳)
　　新安朱氏曰以陽居隂已不得其正矣然所處得
　　中則猶可因以不失其正故戒占者使因中以求
　　正然後可以得吉也(本/義)
　　東萊呂氏曰九二之爻聖人不加一辭而直謂之
　　貞吉者蓋直指大壯之體以示人也人見說大壯
　　將謂直是猛厲却不知只在柔中處二柔也九剛
　　也以九居二是君子所謂剛者只在柔中處二與
　　初皆九資質略同何在初則凶而二則吉蓋二雖
　　是以剛居乾體其所以異於初九者二用壯以中
　　居中而正是學而有成者也學者當以初九九二
　　二爻參看譬如兩人其剛決氣質雖同一人剛而
　　不知處中一人雖剛而能處中則吉凶分矣九既
　　居二之中能明理以自裁其過所以正吉觀此二
　　爻則知人之氣質雖同要當明理方可(易/説)
九三小人用壯君子用罔貞厲羝羊觸藩羸其角象曰
小人用壯君子罔也
　伊川先生曰九三以剛居陽而處壯又當乾體之終
　壯之極者也極壯如此在小人則為用壯在君子則
　為用罔小人尚力故用其壯勇君子志剛故用罔罔
　无也猶云蔑也以其志剛蔑視於事而无所忌憚也
　君子小人以地言如君子有勇而无義為亂剛柔得
　中則不折不屈施於天下而无不宜苟剛之太過則
　无和順之德多傷莫與貞固守此則危道也凡物莫
　不用其壯齒者齧角者觸蹄者踶羊壯於首羝為喜
　觸故取為象羊喜觸藩籬以藩籬當其前也蓋所當
　必觸喜用壯如此必羸困其角也猶人尚剛壯所當
　必用必至摧困也三壯甚如此而不至凶何也曰如
　三之為其往足以致凶而方言其危故未及於凶也
　凡可以致凶而未至者則曰厲也　在小人則為用
　其强壯之力在君子則為用罔志氣剛强蔑視於事
　靡所顧憚也(並易/傳)
　橫渠先生曰以陽居陽正也然乘下之剛故危小人
　用此而進如羝羊觸藩以為壯故多見困君子知幾
　則否藩以喻四三有應所志在進而位正理直小人
　處之必以剛動(易/説)
　　藍田呂氏曰九三居健之極以陽居陽小人恃勢
　　以陵物故曰用壯君子居勢以自檢故曰用罔罔
　　謂羅制其奔軼也君子居安而畏危故曰貞厲小
　　人恃勢狠以陵物物莫之與則反為所困故曰羝
　　羊觸藩羸其角藩謂四也
　　龜山楊氏曰至剛而不中非大者正也小人則用
　　壯而已在君子則罔也焉有仁人在位罔人而可
　　為乎故雖正亦厲剛雖不中未足以極其壯故羝
　　羊觸藩羸其角(易/説)
　　白雲郭氏曰剛至三而壯矣小人務勝人故喜壯
　　而用之君子務在勝己之私不失天命之性是以
　　勿用壯於外也以用壯為正則危矣羊狠而喜觸
　　用壯之象也觸藩羸其角用壯而厲也其厲如此
　　凡以小人不知壯有天道之大故也君子用罔者
　　君子罔以壯為用也先儒或為羅罔之罔失之矣
　　(易/説)
　　漢上朱氏曰九三不動陽為君子九動變六隂為
　　小人小人處極剛而有應必用其壯故曰小人用
　　壯君子處此自守其正有剛而不用太𤣥曰罔者
　　有之舎罔非无也有在其中矣故曰君子用罔然
　　剛極矣處兩剛之間雖正亦厲正而濟之以和説
　　可也故曰貞厲此君子所以用罔歟震為萑葦為
　　竹木在外為藩兊為羊前剛為角震為反生羊角
　　反生為羝羊羝羊􁀶也三往觸上剛絓於藩六來
　　乘之兊毁羊喪其狠此小人用極之禍可不戒哉
　　京房曰壯不可極極則敗物不可極極則反故曰
　　羝羊觸藩羸其角壯一也小人用之君子有而不
　　用故曰小人用壯君子罔也(易/傳)
　　新安朱氏曰過剛不中當壯之時是小人用壯而
　　君子則用罔也罔无也視有如无君子之過於勇者
　　也如此則雖正亦危矣羝羊剛壯喜觸之物藩籬
　　也羸困也貞厲之占其象如此　小人以壯敗君
　　子以罔困(並本/義)
　　東萊呂氏曰九三以陽居陽又處於乾體之極是
　　極於壯者也然所謂壯則一所以用壯則二小人
　　居三則惟恃力向前君子則髙視一世无所顧忌
　　小人則恃其强暴以犯上而躁於有為固不可也
　　君子亦恃其强壯蔑視天下之事尤不可也以此
　　為固守之正厲也大抵經傳稱君子有二以賢愚
　　言則君子喻於義小人喻於利之類以貴賤言則
　　君子勞心小人勞力之類此爻之君子小人是以
　　貴賤論雖貴賤不同其剛陽太過則一大凡用剛
　　太過則必折三以剛遇四是以剛遇剛譬如羊之
　　狠恃其角以觸藩籬未有不羸者也三之觸四二
　　者皆剛三暴進而四設籬以禦之二者鬭而三獨
　　傷者以其有以創之也天下之理始之者鮮不受
　　害亦如用兵爭訟先犯者必凶(易/説)
九四貞吉悔亡藩決不羸壯于大輿之輹象曰藩決不
羸尚往也
　伊川先生曰四陽剛長盛壯已過中壯之甚也然居
　四為不正方君子道長之時豈可有不正也故戒以
　貞則吉為悔亡蓋方道長之時小失則害亨進之勢
　是有悔也若在他卦重剛而居柔未必不為善也大
　過是也藩所以限隔也藩籬決開不復羸困其壯也
　髙大之車輪輹强壯其行之利可知故云壯于大輿
　之輹輹輪之要處也車之敗常在折輹輹壯則車强
　矣云壯于輹謂壯於進也輹與輻同　剛陽之長必
　至於極四雖己盛然其往未正也以至盛之陽用壯
　而進故莫有當之藩決開而不羸困其力也尚往其
　進不己也(並易/傳)
　横渠先生曰乘剛本有悔不用其壯故貞吉三以四
　為藩九四上无陽爻故曰藩決壯輿之輹往无咎也
　四能不為隂累守己以正則吉而无乘剛之悔且得
　衆陽之助以銷隂慝(易/説)
　　龜山楊氏曰剛以動吉凶悔吝之所生也惟貞吉
　　乃悔亡隂在前不足以禦其壯也故藩決不羸有
　　剛動之才故壯于大輿之輹輹車之軸轉也(易/説)
　　藍田呂氏曰九四處三陽之上居動之始壯之甚
　　者而以陽居隂亦以謙居壯者也壯宜有悔由謙
　　故貞吉貞吉悔乃亡也上有二隂不為藩以阻已
　　也以剛居動之始壯輿之輹也故藩決不羸進无
　　阻也壯于大輿之輹行无病也尚往无疑矣
　　白雲郭氏曰剛至四而愈壯而曰貞吉悔亡何哉
　　蓋四居上體之下能舎衆剛而與上有承柔載上
　　之志是以貞吉悔亡藩決不羸壯于大輿之輹也
　　然九四之壯雖非大壯特用得其宜耳輿輹當用
　　壯之物也又況大輿之輹乎壯于大輿之輹是為
　　得其冝也得其冝故貞吉悔亡藩決不羸君子之
　　所以能任重者以此伊川曰輹與輻同虞翻為腹
　　非也(易/説)
　　漢上朱氏曰四陽長過中壯之甚也而不正君子
　　道長之時四以不正在上冝有悔故戒以貞貞則
　　類進之吉无用壯之悔故貞吉悔亡震在内外之
　　際為藩四動往之五藩決剛得中羣陽自下進而
　　不括故曰藩決不羸尚往也曰不羸者因九三為
　　象也坤為輿震木在輿下為輹車之毁折常在於
　　輹九四陽壯壯于大輿之輹則何惡於壯乎大輿
　　而輹壯其往利矣壯以任重道行於上之象也貞
　　吉悔亡故藩決不羸往而之五藩決不羸以壯于
　　大輿之輹利往也故象辭如此(易/傳)
　　新安朱氏曰貞吉悔亡與咸九四同占藩決不羸
　　承上文而言也決開也三前有四猶有藩焉四前
　　二隂則藩決矣壯于大輿之輹亦可進之象也以
　　陽居隂不極其剛故其象如此(本/義)　問大壯卦先
　　生曰此卦如九二貞吉只是自守而不進九四藩
　　決不羸壯于大輿之輹却是有可進之象此卦爻
　　之好者蓋以陽居陰不極其剛而前遇二隂有藩
　　決之象所以為進非如九二前有三四二陽隔之
　　不得進也(語/録)
　　東萊呂氏曰九四在三陽之上處陽之極壯道之
　　盛者也大抵天下之事惟壯然後有所濟四居壯
　　之盛所以貞吉而无悔然亦當與九三叅看三亦
　　陽也而羸其角此則不羸何也蓋三雖以陽上進
　　遇四陽之剛所以羸其角九四四陽並進上二爻
　　以隂柔之質焉能禦剛强之陽哉故藩決不羸壯
　　于大輿之輹此君子道盛之時蓋在下之三陽皆
　　不言往此獨言尚往非取其道之盛而可往乎(易/説)
六五喪羊于易无悔象曰喪羊于易位不當也
　伊川先生曰羊羣行而喜觸以象諸陽並進四陽方
　長而並進五以柔居上若以力制則難勝而有悔惟
　和易以待之則羣陽无所用其剛是喪其壯於和易
　也如此則可以无悔五以位言則正以德言則中故
　能用和易之道使羣陽雖壯无所用也　所以必用
　柔和者以隂柔居尊位故也若以陽剛中正得(一作/居)
　尊位則下无壯矣以六五位不當也故設喪羊于易
　之義然大率治壯不可用剛夫君臣上下之勢不相
　侔也苟君之權足以制乎下則雖有强壯䟦扈之人
　不足謂之壯也必人君之勢有所不足然後謂之治
　壯故治壯之道不可以剛也(並易/傳)　喪羊于易羊羣
　行而觸物大壯衆陽並進六五以隂居位惟和易然
　後可以喪羊易非難易之易乃和易樂易之易(楊遵/道録)
　横渠先生曰羊外柔而内狠六五以隂處陽羊喪之
　象也能去其内剛不拒來者則无悔故曰喪羊于易
　无悔履柔危之地乘壯動之剛固之必悔者位非其
　所堪也(易/説)
　　藍田呂氏曰六五羊性壯狠壯陽之象四陽至壯
　　而上進六五之柔不足以制之雖不當位而居乎
　　中能度可否者也知不可制而不制藩決不羸陽
　　得進往故曰喪羊于易能知可否不與物競故无
　　悔也
　　龜山楊氏曰居得尊位而下乘四剛其用壯也物
　　孰禦之可謂无難矣而不用所謂喪羊于易也莊
　　子曰於羊棄意喪羊之謂也(易/説)
　　白雲郭氏曰羊之用壯无異於小人不務勝已於
　　内而欲觸物於外一往若此其害深矣是以非禮
　　弗履之人務在克己而喪其羊也克己喪羊亦人
　　之難能而六五初无甚難則其无悔冝矣位不當
　　者德不足而位有餘不能究天德之大以成堯舜
　　三王之治徒喪羊无悔僅能成已而已(易/説)
　　漢上朱氏曰兊為羊羊羣行善觸諸陽並進之象
　　六五柔不當位陽剛方長冝有悔然持以和易則
　　諸陽无所用其壯而剛强暴戾之氣屈矣此所以
　　无悔歟四五相易兊毁喪羊于易和易亦兊也蓋
　　位尊則能制下德中則和而不流以此用和其誰
　　不服光武曰吾治天下亦柔道六五之謂乎易傳
　　曰治壯不可以剛人君之勢不足而後有治壯之
　　道(易/傳)
　　新安朱氏曰卦體似兊有羊象焉外柔而内剛者
　　也獨六五以柔居中不能抵觸雖失其壯然亦无
　　所悔矣其象如此而占亦與咸九五同易容易之
　　意言忽然不覺其亡也或作疆埸之埸亦通漢食
　　貨志埸作易(本/義)　喪羊于易不若作疆埸之易漢
　　食貨志疆埸之埸正作易蓋後面有喪牛于易亦
　　同此義今本義所注只是從前所説如此只且仍
　　舊耳(語/録)
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　伊川先生曰羝羊但取其用(一无/用字)壯故隂爻亦稱之
　六以隂處震終而當壯極其過可知如羝羊之觸藩
　籬進則礙身退則防角進退皆不可也才本隂柔故
　不能勝已以就義是不能退也隂柔之人雖極用壯
　之心然必不能終其壯有摧必縮是不能遂也其所
　為如此无所往而利也隂柔處壯不能固其守若遇
　艱困必失其壯失其壯則反得(一有/其字)柔弱之分矣是
　艱則得吉也用壯則不利知艱而處柔則吉也居壯
　之終有變之義也　非其處而處故進退不能是其
　自處之不詳慎也艱則吉柔遇艱難又居壯終自當
　變矣變則得其分過咎不長乃吉也(並易/傳)
　橫渠先生曰剛競用觸則進退皆凶危懼求全則咎
　有時而息也然上六以隂居上不詳事宜用壯而觸
　故進退不能(易/説)
　　藍田呂氏曰壯窮必衰不可長也四陽上進羝羊
　　也上六居外藩也不能退剛長不已也不能遂上
　　窮也窮極其壯不衰不已故无攸利也六五上六
　　皆柔不足以制剛五以易而喪羊上以難而獲吉
　　上處窮極不敢以柔而自易抑其壯而不使遂也
　　白雲郭氏曰居動之極以柔用壯雖无羸角之厲
　　而進退不能何所利哉不能遂者進不足以勝人
　　也不能退者退不足以自勝也此豈不能審於度
　　德量力之事者歟故曰不詳也聖人兢兢業業其
　　難其慎以不矜不伐為己任又安有用壯之厲乎
　　是以艱則吉也(易/説)
　　漢上朱氏曰上六動成九前剛也前剛角之象兊
　　為羊震為反生羊角反生羝羊也震為萑葦竹木
　　在外為藩上動觸藩羸絓其角不能遂也退則三
　　不應不能退也決事者當於其始詳慮之可則進
　　否則退上六妄動不能退不能遂自處之不詳審
　　也何往而利哉然壯終則變能艱難守正自處以
　　柔則吉妄動之咎不長也在我而已巽為長震者
　　巽之反故曰不長(易/傳)
　　新安朱氏曰壯終動極故觸藩而不能退然其質
　　本柔故又不能遂其進也其象如此其占可知然
　　猶幸其不剛故能艱以處則尚可以得吉也(本/義)
　　上六取喻甚巧蓋壯終動極无可去處如羝羊之
　　角絓於藩上不能退遂然艱則吉者畢竟有可進
　　之理但必艱始吉耳(語/録)
　　東萊呂氏曰上六以六居上是以柔而居壯之極
　　大凡居壯貴乎陽剛則能有濟進亦有所成今上
　　六以隂柔居壯之極如羝羊之觸藩進則傷其身
　　退則羸其角進退不能无往而利然天下未嘗有
　　不可必之事若看上六一爻進退不利是聖人於
　　此有不可用力處然聖人於不能退不能遂之時又
　　自有以處之惟艱難自處不為玩易則復可獲其
　　吉故象曰艱則吉咎不長也言能艱難處之而不
　　敢玩易則前日无攸利之咎必不長也(易/説)
　
　
　
　
　
　
　
　
　
　
　
　
　
　合訂刪補大易集義粹言卷三十八
欽定四庫全書
　合訂刪補大易集義粹言卷三十九
　　　　　　　　　　頭等侍衞納喇性徳編
䷢(坤下/離上)
　伊川先生曰晉序卦物不可以終壯故受之以晉晉
　者進也物无壯而終止之理既盛壯則必進晉所以
　繼大壯也為卦離在坤上明出地上也日出於地升
　而益明故為晉晉進而光明盛大之意(一作/義)也几物
　漸盛為進故彖云晉進也卦有有徳者有无徳者随
　其冝也乾坤之外云元亨者固有也云利貞者所不
　足而可以有功也有不同者革漸是也随卦可見晉
　之盛而无徳者无用有也晉之明盛故更不言亨順
　乎大明无用戒正也(易/傳)
　　新安朱氏曰或問晉序卦物不可以終壯故受之
　　以晉程傳云物无壯而終止之理既壯盛則必進
　　某竊謂物進而後至於壯盛既壯盛則衰退繼之
　　矣今曰壯盛則必進此義未詳先生曰物固有壯
　　而後進者亦有進而後壯者各随其事而言難以
　　一說拘也且以十二月卦論之大壯之為夬夬之
　　為乾豈非壯而後進乎至乾乃極而衰也(語/録)
　　東萊吕氏曰晉者進也所以次於壯者盖言進之
　　道必先有其壯然後可進以卦體而言明出乎地
　　光輝發越所以為進盛也然以爻義而言晉以柔
　　順之臣附麗乎大明之君則道徳之光被乎四表
　　所以為盛也(易/說)
晉康侯用錫馬蕃庶晝日三接
　伊川先生曰晉為進盛之時大明在上而下體順附
　諸侯承王之象也故為康侯康侯者治安之侯也上
　之大明而能同徳以順附治安之侯也故受其寵數
　錫之馬衆多也車馬重賜也蕃庶衆多也不唯錫與
　之厚又見親禮晝日之中至於三接言寵遇之至也
　晉進盛之時上明下順君臣相得在上而言則進於
　明盛在臣而言則進升髙顯受其光寵也(易/傳)
　　白雲郭氏曰伊川曰晉以其明盛故不言亨順乎
　　大明故不戒以正不待言而其徳可知雍曰彖言
　　晉進也雜卦曰晉晝也則知晉之義不止於進盖
　　言明以進故曰晉漸以進不謂之晉也晉卦取名
　　之義與大有略相類大有火在天上君道也故為
　　大有晉明出地上臣道也故為晉君臣天地之象
　　雖不同其欲以明徳居上則一而已且以人臣之
　　進獨備一卦之義則臣道之至大者非康侯安足
　　以當之易之卦辭唯晉為異專以康侯為義是以
　　不及其他也康侯如是其亨利貞可知(易/說)
　　新安朱氏曰晉進也康侯安國之侯也錫馬蕃庶
　　晝日三接言多受大賜而顯被親禮也盖其為卦
　　上離下坤有日出地上之象順而麗乎大明之徳
　　又其變自觀而來為六四之柔進而上行以至於
　　五占者有是三者則亦當有是寵也(本/義)　康侯似
　　說寧侯相似用錫馬之用只是个虚字說他得這
　　个物事晝日是那上卦離也書日為之是此意(語/録)
　　東萊吕氏曰夫以在下之諸侯受寵於君錫馬之
　　蕃庶至於日三接是為晉之盛也然康侯二字最
　　當玩味常人之情徒以進而受君之寵居君之位
　　為甚殊不知惟康侯方足以為盛夫康侯者懐才
　　抱藝足以安天下若非康侯而虚受其寵適以自
　　愧何者康者盛之本而外此皆其末也今之學者
　　誠能修康安之業先有以盛於己則雖不期於晉
　　盛而錫馬之蕃庶自不能違雖然進而受寵此特
　　臣之盛不言君者何哉盖君以能用賢為盛能以
　　蕃庶之馬而錫安康之諸侯則為盛矣田野闢人
　　民治侯之康者也(易/說)
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
　伊川先生曰晉進也明進而盛也明出於地益進而
　盛故為晉所以不謂之進者進為前進不能包明盛
　之義明出地上離在坤上也坤麗於離以順麗於大
　明順徳之臣上附於大明之君也柔進而上行凡卦
　離在上者柔居君位多云柔進而上行噬嗑睽鼎是
　也六五以柔居君位明而順麗為能待下寵遇親宻
　之義是以為康侯用錫馬蕃庶晝日三接也大明之
　君安天下者也諸侯能順附天子之明徳是康民安
　國之侯也故謂之康侯是以享寵錫而見親禮晝日
　之間三接見於天子也不曰公卿而曰侯天子治於
　上者也諸侯治於下者也在下而順附於大明之君
　諸侯之象也(易/傳)
　　藍田吕氏曰晉進而之於貴也明出地上順而麗
　　乎大明柔進而上行皆進而之於貴人臣進受君
　　寵之象也康美也安也如記所謂康周公以賜魯
　　也錫馬蕃庶晝日三接君寵之多也明出地上晝
　　也歴三隂而至離之明三接之象也
　　龜山楊氏曰柔進而上行臣進之盛者故有康侯
　　之象焉侯有君道者也順而麗乎大明故用錫馬
　　蕃庶晝日三接也馬地類坤象也明出地上晝日
　　之象也問國之富以馬錫馬蕃庶其厚之也晝日
　　三接其親之也鄭武公父子並為周司徒其三接
　　之謂與(易/說)
　　白雲郭氏曰明出地上二卦之象也順而麗乎大
　　明晉之義也柔進而上行成卦之序康侯之徳也
　　其徳柔順而明故下能康一國之民而為之主上
　　能致王者之寵而錫馬蕃庶晝日三接也車馬重
　　賜也三接數接乎上也在國能康一國之民則進
　　而麗乎大明斯足以康天下矣古之人文王是也
　　(易/說)
　　漢上朱氏曰明出地上進而不已至於盛明故曰
　　晉進也明出地上此合離坤兩體言晉也晉自臨
　　來蹇之變也離者坤易乾也離為明自六五言之
　　為大明乾陽為大也人君有明徳居尊位照天下
　　之象坤順離麗也人臣之道主於順而不知其所
　　麗則其道不能以上行順而麗乎大明然後蹇六
　　四之柔進而與君同徳故曰順而麗乎大明柔進
　　而上行此以六五一爻言晉也五為天子四為諸
　　侯康襃大之與禮記康周公之康同六四進而之
　　五以諸侯近天子之光王明而受福九五用是降
　　心以襃大之錫馬蕃庶也乾變坎為美脊之馬坤
　　變乾為牝馬坤為衆蕃息庶多言不一種也周官
　　校人天子十有二閑馬六種邦國六閑馬四種凡
　　朝覲㑹同毛馬而頒之錫馬蕃庻亦進之意也日
　　在中天為晝艮為手坤三爻三接三極數也不惟
　　錫予又親禮之大行人之職諸公三饗三問三勞
　　晝日訪問之時三接極盛之禮所以康諸侯者至
　　矣非順而麗乎大明柔進而上行何由至是哉故
　　曰是以康侯用錫馬蕃庶晝日三接也此以六五
　　兼兩體而言處晉之道或曰午為馬火畜也故古
　　者差馬以午出入馬以日中而說卦以乾坎震為
　　馬何也曰乾離同位日與天同體金與火相守則
　　流以五行言之火為馬以八卦言之乾為馬觀諸
　　天文七星為馬離也離者午之位漢中之四星曰
　　天駟東璧之北四星曰天廏建星六星曰天馬乾
　　坎也房為天駟東一星為天馬震也故馬以三卦
　　言之昔者國有戎事各服其産而冀北之馬獨為
　　良馬者乾也震為龍其究為健乾也辰為角亢與
　　房及尾共為蒼龍之次故馬八尺以上曰龍世傳
　　大宛余吾之馬出於龍種龍飛天者離也馬行地
　　者乾也而馬政禁原蠶蠶以火出而浴龍星之精
　　與馬同氣察乎此則知乾離同位矣在卦氣為二
　　月故太𤣥準之以進(易/傳)
　　新安朱氏曰晉進也釋卦名義明出地上以卦象
　　卦徳卦變釋卦辭(本/義)
　　東萊吕氏曰晉之為義惟在下之賢以柔順麗乎
　　大明之君而得以上行所以謂之晉盛大抵君臣
　　之間惟降志以相接則治可日彰徳可日明若在
　　下者方命在上者驕亢則治與徳俱退矣惟是上
　　柔順以接下下柔順以輔上則為晉盛故柔順二
　　字最當玩味非特君臣之間為然學者欲進徳修
　　業亦必於柔順上求若不柔順則矜已自大徳日
　　益晦矣故傅說戒高宗曰惟學遜志遜之一字其
　　入道之門乎(易/說)
象曰明出地上晉君子以自昭明徳
　伊川先生曰昭明之也傳曰昭徳塞違昭其度也君
　子觀明出地上而益明盛之象而以自昭其明徳去
　蔽致知昭明徳於己也明明徳於天下昭明徳於外
　也明明徳在已故云自昭(易/傳)
　　龜山楊氏曰自昭明徳所謂明明徳也(易/說)
　　白雲郭氏曰元首明哉股肱良哉自古以明為君
　　徳之大堯舜文王皆是也而晉為臣道自昭明徳
　　何哉盖侯有君人之道有明徳自昭而柔順上行
　　然後備晉之義可以謂之康侯不如是雖使錫馬
　　蕃庶晝日三接亦非晉進之道不得謂之康侯矣
　　古之人莫不務明明徳於天下為君為臣亦豈有
　　二徳哉是以伊尹言咸有一徳武王言同心同徳
　　則晉之象言自昭明徳不為過矣(易/說)
　　漢上朱氏曰乾曰自强晉曰自昭二者自已為之
　　人力无所施天行日進誰使之哉明徳者已之所
　　自有也進而不已其徳自昭如日有光出則被乎
　　萬物非有心於昭昭也易傳曰去蔽致知昭明徳
　　於己也明明徳於天下昭明徳於外也(易/傳)
　　新安朱氏曰昭明之也(本/義)
　　東萊吕氏曰晉象之義學者最當體㑹且如日出
　　於地烜赫光明凡舟車所至无不照臨人之一心
　　其光明若是若能擴而充之則輝光燦爛亦日之
　　明也然人有是明而不能昭著非人昬之是自昬
　　之也故曰自昭明徳盖昭之於外亦是自昭非人
　　昭之也大明出於地而照於四方容光必照萬物
　　皆被於光輝在常人必眩耀而不敢正視反視其
　　身若螢爝之光君子則知此明之不在外本自具
　　足故自昭明徳而已(易/說)
初六晉如摧如貞吉罔孚裕无咎象曰晉如摧如獨行
正也裕无咎未受命也
　伊川先生曰初居晉之下進之始也晉如升進也摧
　如抑退也於始進而言遂其進不遂其進唯得正則
　吉也罔孚者在下而始進豈遽能深見信於上苟上
　未見信則當安中自守雍容寛裕无急於求上之信
　也苟欲信之心切非汲汲以失其守則悻悻以傷於
　義矣皆有咎也故裕則无咎居子處進退之道也
　獨行正者无進无抑唯獨行正道也寛裕則无咎者
　始欲進而未當位故也君子之於進退或遲或速唯
　義所當未嘗不裕也聖人恐後之人不達寛裕之義
　居位者廢職失守以為裕故特云初六裕則无咎者
　始進未受命當職任故也若有官守不信於上而失
　其職一日不可居也然事非一槩久速唯時亦容有
　為之兆者(並易/傳)
　横渠先生曰居晉之初正必見摧故摧如不害於貞
　吉也未孚於人或未見聽寛以居之乃无咎然初六
　有應在四居下援上未安其分故曰未受命也(易/說)
　　藍田吕氏曰初六明進之始故晉如以隂居乎至
　　下未遂其進故摧如至柔居下或晉或摧宜无所
　　立矣然順而麗明獨行乎正故貞吉居物之下當
　　事之始物未信也故罔孚四離正應以順麗明不
　　獨繫四裕而不狹乃无咎也未受命者所麗在離
　　之全體未以四應而偏受命也
　　龜山楊氏曰晉如其進也摧如其退也居晉之初
　　量而後入无心於進退者也雖進退无常獨行正
　　而已故正吉在下未受命者也故罔孚裕无咎孟
　　子曰我无官守我无言責則吾進退豈不綽綽然
　　有餘裕哉此之謂也(易/說)
　　白雲郭氏曰在卦之初為晉之始有可進可退之
　　義能不以進退為慮唯固守明徳柔順上行為臣
　　若此能无吉乎罔孚者雖以明徳自任而初之時
　　名實未加於上下未足信於人當是時也進退之
　　際既已處之裕然何咎之有若孔子可以仕則仕
　　可以止則止是也獨行正者獨以明徳上行而固
　　守為正不以進退為慮也未受命者无官守言責
　　之時孟子所謂吾進退豈不綽綽然有餘裕也(易/說)
　　漢上朱氏曰晉之始見有應則動而進故晉如動
　　而九四不應知其不可進則自抑而退故摧如摧
　　者抑其動也始進未孚戒在不正以求四之知唯
　　獨行正道乃獲貞吉積誠不己未有不孚者故曰
　　貞吉罔孚初坤體順其進也不汲汲以失守其退
　　也不悻悻以傷義綽然有餘裕卒歸於无咎故曰
　　裕无咎然裕无咎者以進之始未受命也若已仕
　　而有官守上不見信不得其職致為臣而去可也
　　裕安得无咎四艮為手受也巽為命初動震見巽
　　伏未受命易傳曰若夫有官守而不孚於上廢職
　　失守以為裕則一日不可居矣(易/傳)
　　新安朱氏曰以隂居下應不中正有欲進見摧之
　　象占者如是而能守正則吉設不為人所信亦當
　　處以寛裕則无咎也初居下位未有官守之命(本/義)
　　　問初六晉如摧如象也貞吉占辭先生曰罔孚
　　裕无咎又是解上兩句恐貞吉說不明故又曉之
　　　摧如愁如易中少有此字疑此爻必有此象但
　　今不可曉耳(並語/録)
　　東萊吕氏曰初六居晉之始大抵天下之理有進
　　必有退有榮必有辱不待進極而後有退當進之
　　初已有退之理不待榮極而後有辱當榮之初已
　　有辱之理故曰晉如摧如然常人之情進則牽制
　　於富貴退則隕穫於貧賤於此之時多不能以正
　　故處晉之初惟正然後吉罔孚裕无咎人之始進
　　於其上誠未孚意未交惟是不急迫然後能免於
　　咎象獨行正也獨字最有深意進亦守此正退亦
　　守此正不為所牽裕无咎未受命也孟子言我无
　　官守我无言責則吾進退豈不綽綽然有餘裕哉
　　此之謂也時未可退安其位而不妄動亦裕也伊
　　川曰事非一槩久速唯時亦容有為之兆者此最
　　是伊川㑹看易處意在言外學者須識時字盖不
　　識時則未受命時優游寛裕受命後便急迫盖理
　　㑹時字不得(易/說)
六二晉如愁如貞吉受茲介福于其王母象曰受茲介
福以中正也
　伊川先生曰六二在下上无應援以中正柔和(一作/順)
　之徳非强於進者也故以進為可憂愁謂其進之難
　也然守其貞正則當得吉故云晉如愁如貞吉王母
　祖母也謂隂之至尊者指六五也二以中正之道自
　守雖上无應援不能自進然其中正之徳久而必彰
　上之人自當求之盖六五大明之君與之同徳必當
　求之加之寵祿受介福于王母也介大也　受茲介
　福以中正之道也人能守中正之道久而必亨况大
　明在上而同徳必受大福也(並易/傳)
　横渠先生曰進而无撓多失於肆故愁如乃吉六五
　以隂居尊故稱王母俱以柔中故受福可必也(易/說)
　　藍田吕氏曰六二晉如進而之明也愁如上无應
　　也六五以柔居尊王母之象也王母祖母之稱婦
　　人之尊也二五俱无應而皆處中正以中正相感
　　而不以他故受茲介福也
　　龜山楊氏曰順而麗乎大明晉之時也明明在上
　　而六二以柔順中正處乎衆隂之間而獨无應焉
　　是明不見知也小人相與比周而君子不見察則
　　亂将作矣能无憂乎哉故曰晉如愁如然居中履
　　正素其位而行則明雖不見知鬼神之至幽者其
　　福之矣故受茲介福於其王母詩曰靖共爾位好
　　是正直神之聽之介以景福此之謂也(易/說)
　　白雲郭氏曰六二柔順中正為臣之道莫美於斯
　　而曰晉如愁如者盖小人以進為喜而君子以進為
　　懼故召公為保則不悅正考父三命而傴俯茲其
　　所以順而麗乎大明與是以既貞且吉受介福於
　　其王也孔子言諸侯長守富貴之道則曰戰戰兢
　　兢如臨深淵如履薄氷則晉如愁如而受茲介福
　　也冝矣此爻之義與卦辭相類盖言侯之受錫福
　　于王者母字无别義亦衍字也(易/說)
　　漢上朱氏曰六二得位居晉之時而五不應故晉
　　如愁如二至五有離目艮鼻坎加憂嚬蹙之象故
　　愁如言進之難知道未行為天下憂之然守貞則
　　吉王母六五動也柔得尊位五動成乾乾為王坤
　　為母王母也數親自二而上二為己三為考四為
　　祖五坤祖之配也故祖母謂之王母二雖難進无
　　援於上然柔順中正履貞不回久而必孚況同徳
　　乎未有五不動而應之者故受茲介福於其王母
　　五動陽為福為大介大也二中正五動亦中正是
　　以二受五之福故曰以中正也(易/傳)
　　新安朱氏曰六二中正上无應援故欲進而愁占
　　者如是而能守正則吉而受福于王母也王母指
　　六五盖享先妣之吉占而凡以隂居尊者皆其類
　　也(本/義)　問受茲介福于其王母王母指六五以為
　　享先妣之吉占何也先生曰恐是如此盖周禮有
　　享先妣之禮(語/録)
　　東萊吕氏曰六二以隂居隂而自進上无正應當
　　此之時最難於進六二乃以柔和恬澹自安於位
　　故人見其有進之才而居於下乃為之愁夫以柔
　　而居中正本非所以有愁此愁乃人愁之非六二
　　自愁晉如愁如為六二之爻位而發也然又謂之
　　貞吉者盖大凡人處憂愁怵迫之時未有不變其
　　所守而失其節今六二知柔懦不能進故守正而
　　不貪進所以吉然雖懦弱在下无所應惟自守於
　　正不充詘於富貴不隕穫於貧賤而六五終亦自
　　與六二為應而受福於六五矣王母乃六五也以
　　隂居尊位乃王母之象象曰以中正者盖言受其
　　介福只縁能居中而守正盖貞吉二字當困阨之
　　時最切要當困阨而不貪進終有進之日何者正
　　道無不通之理苟不安所守終不能得進之之道
　　(易/說)
六三衆允悔亡象曰衆允之志上行也
　伊川先生曰以六居三不得中正冝有悔咎(一作/吝)而
　三在順體之上順之極者也三隂皆順上者也是三
　之順上與衆同志衆所允從其悔所以亡也有順上
　向明之志而衆允從之何所不利或曰不由中正而
　與衆同得為善乎曰衆所允者必至當也況順上之
　大明豈有不善也是以悔亡盖亡其不中正之失矣
　古人曰謀從衆則合天心　上行上順麗於大明也
　上從大明之君衆志之所同也(並易/傳)
　横渠先生曰上歴九四不為衆信則取悔可必若志
　應在上晉為衆允則悔亡(易/說)
　　龜山楊氏曰六三在坤體之上以隂承陽順之至
　　也順而麗乎大明雖不當位衆允之也故悔亡(易/說)
　　白雲郭氏曰在晉之初名實未加未孚於人至三
　　則忠順不失以事其上也久矣於是乎衆允之也
　　雖非中正疑於有悔及衆允之時則悔亡矣三之
　　上行有嚮明之志所謂順而麗乎大明者是以衆
　　不為疑而允之也故曰志上行也(易/說)
　　漢上朱氏曰坤為衆三不當位衆所未允冝有悔
　　晉之時三隂在下同順乎上三順之極而有應三
　　志上行則二隂因之得麗乎大明上九應之成兌
　　兌為口三得正衆允之也衆允則悔亡此大臣因
　　衆之願而效之上者也以此居位雖柔必強何憂
　　乎不得其任哉(易/傳)
　　新安朱氏曰三不中正冝有悔者以其與下二隂
　　皆欲上進是以為衆所信而悔亡也(本/義)　衆允象
　　也悔亡占也(語/錄)
　　東萊吕氏曰六三欲上進輔乎大明之君下二隂
　　以類而順從之此衆允所以悔亡也爻驗之以衆
　　象折之以理此一爻最難看以訓詁言不過曰當
　　晉之時得衆之允者斯可亡悔殊不知所允者何
　　人且如陳仲子亷衆皆與之鄉原之徳一鄉與之
　　又如王莽在漢闕下之人皆謂周公再出使從當
　　時之人則安得無悔然不可如此看當於允字上
　　看允者志之至當者也當則可以亡悔傳云衆所
　　允者必至當也允之一字非是其確然自信乃人
　　心所同然處若虚聲相鼓非所謂允(易/說)
九四晉如鼫䑕貞厲象曰鼫鼠貞厲位不當也
　伊川先生曰以九居四非其位也非其位而居之貪
　據其位者也貪處高位既非所安而又與上同徳順
　麗於上三隂皆在己下勢必上進故其心畏忌之貪
　而畏人者鼫鼠也故云晉如鼫鼠貪於非據而存畏
　忌之心貞固守此其危可知言貞厲者開有改之道
　也　賢者以正徳冝在高位不正而處高位則為非
　據貪而懼失則畏人固處其地危可知也(並易/傳)
　横渠先生曰鼫鼠為物貪而畏人體陽在進反據隂
　位故動止皆失與六三之義為相反矣(易/說)
　　藍田吕氏曰九四當明進時以陽居隂又處四隂
　　之中下應於初進退失守如鼫鼠然位不當者也
　　守是不變取危之道
　　龜山楊氏曰晉而麗乎險鼫鼠之象也(易/說)
　　白雲郭氏曰離以明為徳而火以暴為失故離之
　　九四有突如其來如焚如死如棄如之象晉之九四與
　　離同位雖順徳在下不至於焚如之暴然當晉之
　　時不免有貪位慕祿之失也鼫鼠貪而畏人者也
　　守此道以事上能无危乎位不當者既未進六五
　　之明又過三隂之順以剛自進故不當也晉之六
　　爻无凶獨四以貪而厲上以伐而吝盖才有餘而
　　徳不足者豈若初二三五之昭明徳也哉是以聖
　　人徳之為貴(易/說)
　　漢上朱氏曰鼫鼠子夏傳作碩鼠碩大也艮坎為
　　鼠陽為大鼠晝伏夜動者也坎為加憂九四剛而
　　不正處晉明之時竊據上位憂畏而不安碩鼠也
　　大明在上三隂進而麗乎明四處位不當而不知
　　退於正爲厲知非而去未失為虞丘子也(易/傳)
　　新安朱氏曰不中不正以竊高位貪而畏人盖危
　　道也故為鼫鼠之象占者如是雖正亦危也(本/義)
　　東萊吕氏曰九四此一爻最見小人貪進患失之
　　情状盖以九居四不當其位小人之象也然居近
　　君之位是得寵之小人也夫以小人而見寵於君
　　才不勝位下又為三隂所迫常懐憂懼惟恐其進
　　盖小人貪寵之心切故也然則處四之時當如何
　　曰去一己貪進患失之私心擴推賢遜能之公道
　　則可矣(易/說)
六五悔亡失得勿恤往吉无不利象曰失得勿恤往有
慶也
　伊川先生曰六以柔居尊位本當有悔以大明而下
　皆順附故其悔得亡也下既同徳順附當推誠委任
　盡衆人之才通天下之志勿復自任其明恤其失得
　如此而往則吉而无不利也六五大明之主不患其
　不能明照患其用明之過至於察察失委任之道故
　戒以失得勿恤也夫私意偏任不察則有蔽盡天下
　之公豈當(一作/得)復用(一有/其字)私察也　以大明之徳得
　下之附推誠委任則可以成天下之大功是往而有
　福慶也(並易/傳)
　横渠先生曰進而遇陽故失得不恤而吉也位不當
　必有悔獲吉則悔亡(易/說)
　　藍田吕氏曰六五居明之中二陽所麗體柔處尊
　　物之所歸故往吉无不利也明進之時而體隂柔
　　冝若有悔柔居二陽所麗之間而下无應冝若恤
　　失得然二陽所麗物之所得故悔亡而失得可勿
　　恤也
　　龜山楊氏曰不當位悔也以柔居之能不有其位
　　者也故悔亡悔亡則失得勿恤矣六五尊位也柔
　　進而上行猶患失之之時也苟不以直道自居而
　　務為持祿保位之謀其能失得勿恤乎術斯以往
　　何不利之有(易/說)
　　白雲郭氏曰君道无他焉在中與明而已六五居
　　中何悔不亡又惟自昭明徳而一己之失得勿恤
　　於外盖居子失諸正鵠反諸其身之道也如是則
　　何往不吉何行不利乎象言往有慶者人君勿恤
　　一己之得失獨以離明自昭所謂一人有慶兆民
　　賴之者矣孟子告滕文公曰君子創業垂統為可
　　繼也若夫成功則天也君如彼何哉強為善而已
　　矣失得勿恤之意強為善也謂之強為善亦自昭
　　明徳之義(易/說)
　　漢上朱氏曰六五柔不當位有悔者於進徳為失
　　不剛故也坎為加憂恤也五能舎己往而從上九
　　上正其君於道柔者剛矣則悔亡失者得而坎毁
　　故曰悔亡失得勿恤五明之主患在於矜智遂非
　　以失為恥故戒以失得勿恤不憚從人不留情於
　　既失則往正而吉无所不利邦國之慶也悔者亡
　　失者得憂者喜慶之謂也陽為慶故辭曰往吉无
　　不利象曰往有慶也易傳曰不患不能明患其用
　　明之過故戒以失得勿恤(易/傳)
　　新安朱氏曰以隂居陽冝有悔矣以大明在上而
　　下皆順從故占者得之則其悔亡又一切去其計
　　功謀利之心則往吉而无不利也然亦必有其徳
　　乃應其占耳(本/義)　問六五悔亡失得勿恤往吉无
　　不利伊川以為六以柔居尊位本當有悔以大明
　　而下皆順附故其悔亡下既同徳順附當推誠委
　　任盡衆人之才通天下之志勿復自任其明恤其
　　失得如此而往則吉而无不利此說是否曰便是
　　伊川說得太深據此爻只是占者卜得此爻則不
　　必恤其失得而自亦无所不利耳如何說道人君
　　既得同徳之人而委任之不復恤其失得如此則
　　蕩然无復是非而天下之事亂矣假使其所任之
　　人或有作亂者亦将不恤之乎雖以堯舜之聖臯
　　夔益稷之賢猶云屢省乃成如何說既得同心同
　　徳之人而任之則在上者一切不管而任其所為
　　豈有此理且彼所為既失矣為上者如何不恤得
　　聖人无此等說話聖人所說卦爻只是略略說過
　　以為人當著此爻則大勢已好雖有所失得亦不
　　必慮而自无所不利也聖人說得甚淺伊川解得
　　太深聖人所說短伊川解得長久之又云失得勿
　　恤只是自家自作教是莫管他得失如士人發解
　　做官這个却必不得只得盡其所當為者而已如
　　仁人正其誼不謀其利明其道不計其功相似
　　失得勿恤此說失也不須問他得也不須問他自
　　是好猶言勝負兵家之常云爾此卦六爻无如此
　　爻吉(並語/錄)
　　東萊吕氏曰六五既得尊位又為離之主明之盛
　　者也其明如此其處必无一毫之悔但恐用明太
　　過慮事太詳恤其失得而凡事遲疑故聖人教之
　　曰以爾所見一无可悔不須更顧慮得失但據所
　　見而往則吉无不利也以柔在上能接在下之賢
　　而在下之賢又能順輔所以能亡其悔大抵人君
　　之體若屑屑親細務而恤其得失以此為明察安
　　能无不利惟夫儼然在上縂其大綱委任大臣而
　　失得勿問使在下者得盡心力為之則无往而不
　　利故書稱文王曰克知三有宅心灼見三有俊心
　　以敬事上帝立民長伯皆是失得勿恤而委之賢
　　能者也冝其當時无往而不利(易/說)
上九晉其角維用伐邑厲吉无咎貞吝象曰維用伐邑
道未光也
　伊川先生曰角剛而居上之物上九以剛居卦之極
　故取角為象以陽居上剛之極也在晉之上進之極
　也剛極則有強猛之過進極則有躁急之失以剛而
　極於進失中之甚也无所用而可維獨用於伐邑則
　雖厲而吉且无咎也伐四方者治外也伐其居邑者
　治内也言伐邑謂内自治也人之自治剛極則守道
　愈固進極則遷善愈速如上九者以之自治則雖傷
　於厲而吉且无咎也嚴厲非安和之道而於自治則
　有功也復云貞吝以盡其義極於剛進雖自治有功
　然非中和之徳故於貞正之道為可吝也不失中正
　為貞　維用伐邑既得吉而无咎復云貞吝者其道
　未光大也以正理言之猶可吝也夫道既光大則无
　不中正安有過也今以過剛自治雖有功矣然其道
　未光大故亦可吝聖人言盡善之道(並易/傳)
　横渠先生曰窮无所往故曰角居明之極其施未光
　而應尚狹持此以進伐邑討叛而己危而幸吉以得
　无咎然終吝道也无可進而進不已惟伐邑於内而
　可矣如君子則知止也(易/說)
　　藍田吕氏曰上九居明之終明将窮矣故晉其角
　　明不足以及逺可以治其邑而不能及其境内邑
　　猶伐而後治則道未光可知矣明不足故厲伐而
　　後可治故吉乃无咎然守是不變狹吝之道也
　　龜山楊氏曰明出地上非日中之時也則剛上窮
　　而不足以照天下道未光也故維用伐邑而已若
　　夫道足以照天下則无思不服矣尚何伐邑之有
　　(易/說)
　　白雲郭氏曰角上窮之物位進而上窮亦危矣然
　　晉非止於進而已明順之義存焉是以用伐邑也
　　然自危則終吉自危者如臨深淵如履薄氷之義
　　不得已而用之非好攻戰而樂殺人也是以无咎
　　不然則既伐邑而厲不亡幸矣何吉之有至於伐
　　邑則明徳之昭已或虧蔽故象言道未光也固以
　　伐邑為貞不知明徳之虧非吝而何是以春秋无
　　義戰彼善於此聖人无取焉然則齊晉之霸方之
　　康侯其未優乎(易/說)
　　漢上朱氏曰上九前剛角象也上晉之極至於角
　　窮矣猶進而不止危厲之道維用於伐邑則可雖
　　危厲而吉伐邑者自治也若施之征伐則凶有咎
　　窮兵故也上窮反三入於坎險在内為邑邑己之
　　自有故此伐邑有自治之意伐邑則九得正厲者
　　吉吉則於自治為无咎亦猶冥升利於不息之貞
　　所以自治者於進道有未光也上反三坎離毁未
　　光之象易傳曰人之自治剛極則守道固進極則
　　遷善速六三之行六五之往皆不曰晉者三行則
　　上反三五往則上反五反非進也故二爻不言晉
　　(易/傳)
　　新安朱氏曰角剛而居上上九剛進之極有其象
　　矣占者得之而以伐其私邑則雖危而吉且无咎
　　然以極剛治小邑雖得其正亦可吝矣(本/義)　問晉
　　其角維用伐邑本義作伐其私邑程傳以為自治
　　如何先生曰便是程傳多不肯說實事皆以為取
　　喻伐邑如墮費墮郈之類是也大抵今人說易多
　　是易中有此一語便以為通體事當如此不知當
　　其時節地頭其人所占得者其象如何若果如今
　　人所說則易之說有窮矣(語/録)
　　東萊吕氏曰上九以剛居剛處卦之極而用剛健
　　之物剛之太甚者也故无施而可蓋太剛非道之
　　中以之治人則失於酷以之事君則失於訐以之
　　干禄則失於躁惟以之自治則可故伊川曰剛極
　　則守道愈固進盛則遷善愈速此乃用剛自治之
　　道也然猶曰貞吝者蓋進道之體本當寛裕優游
　　待其自進非剛強也若剛躁而速其進急其成則
　　失貞正之道惟放乎四海盈科而後進方合道之
　　體此失之剛所以言未光也(易/說)
　
　
　
　
　
　
　
　
　
　合訂刪補大易集義粹言卷三十九
欽定四庫全書
　合訂刪補大易集義粹言卷四十
　　　　　　　　　　頭等侍衞納喇性徳編
䷣(離下/坤上)
　伊川先生曰明夷序卦晉者進也進必有所傷故受
　之以明夷夷者傷也夫進之(一作/而)不已必有所傷理
　自然也明夷所以次晉也為卦坤上離下明入地中
　也反晉成明夷故義與晉正相反晉者明盛之卦明
　君在上羣賢並進之時也明夷昏暗之卦暗君在上
　明者見傷之時也日入於地中明傷而昏暗也故爲
　明夷(易/傳)
　　東萊吕氏曰其卦離下坤上離文明也坤柔順也
　　文明在下而上為柔順蔽塞不得光明所以為傷
　　之象也(易/說)
明夷利艱貞
　伊川先生曰君子當明夷之時利在知艱難而不失
　其貞正也在昏暗艱難之時而能不失其正所以為
　明(一有/為字)君子也(易/傳)
　　白雲郭氏曰聖人之徳惟明為大有明徳以在上
　　大有之君是也有明徳以居下晉之臣是也明夷
　　者明傷也故為明徳遭難之時非聖人其難其慎
　　用晦而明殆且傷矣所以利艱貞也(易/說)
　　新安朱氏曰夷傷也為卦下離上坤日入地中明
　　而見傷之象故為明夷又其上六為暗之主六五
　　近之故占者利於艱難以守正而自晦其明也(本/義)
　　東萊吕氏曰利艱貞夫當太平之時上下相通君
　　子道長上為君所信下為人所歸故正則易惟是
　　艱難之時小人道長君子不見信於上當此之時
　　欲守其正所以至難故明傷之時利艱貞也(易/說)
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
　伊川先生曰明入於地其明滅也故為明夷内卦離
　離者文明之象外卦坤坤者柔順之象為人内有文
　明之徳而外能柔順也昔者文王如是故曰文王以
　之當紂之昏暗乃明夷之時而文王内有文明之徳
　外柔順以事紂蒙犯大難而内不失其明聖而外足
　以逺禍患(一作/害)此文王所用之道也故曰文王以之
　　明夷之時利於處艱戹而不失其貞正謂能晦藏
　其明也不晦其明則被禍患不守其正則非賢明箕
　子當紂之時身處其國内切近其難故云内難然箕
　子能(一无/能字)藏晦其明而自守其正志箕子所用之道
　也故曰箕子以之(並易/傳)
　横渠先生曰文王體一卦之用箕子以六五一爻之
　徳文王難在外箕子難在内也(易/說)
　　藍田吕氏曰明夷藏而不顯也明夷之義文王箕
　　子事紂之道也君子之徳非所尚於明夷而涖衆
　　之道不用明焉於是乎取之
　　龜山楊氏曰箕子以一爻言之也文王縂一卦言
　　之也繫辭曰易之興也其當商之末世周之盛徳
　　邪文王與紂之事邪其明夷之謂乎(易/說)
　　白雲郭氏曰在易卦彖之辭異者獨晉言康侯明
　　夷言文王箕子革言湯武是也蓋康侯能盡晉之
　　義故文王言之以見卦之徳與人之徳一也孔子
　　明文王之意故繼以湯武文王箕子為言然明夷
　　之彖自分二義文王箕子之道蓋不同也孔子曰
　　文王既没文不在茲乎文明言文王有明徳所謂
　　内文明也三分天下有其二以服事殷所謂外柔
　　順也文王盡坤離之義所謂得明夷之大者矣箕
　　子用晦而明得其艱貞而已此文王箕子之辨也
　　觀其與㣲子比干人自獻於先王所謂内難而能
　　正其志也自為之奴卒陳洪範所謂艱貞用晦而
　　明矣明夷大象獨為聖人明徳遭難之事初无衆
　　人之象故正言文王箕子也(易/說)
　　漢上朱氏曰離為日為明坤為地為晦坤上離下
　　明入地中夷傷也晉日在上旦晝也明夷日入地
　　中暮夜也鄭康成曰日在地上其明乃光至其入
　　也明乃傷矣晉者明君在上羣賢並進麗乎大明
　　之時明夷者闇君在上明者在下見傷之時故曰
　　明夷此以坤離兩體言明夷也明夷晉之反離為
　　文明坤為柔順坎為險難陽為大文王當紂之時
　　内含文明外體柔順蒙大難而免於難故曰内文
　　明而外柔順以蒙大難文王以之言文王用明夷
　　之一卦也初九六二九三正也明夷之時不晦其
　　明則有禍失其正則其明熄滅處之者利在於艱
　　貞而已艱貞者有其明而晦之也如日在地中其
　　明可晦正不可動故曰利艱貞晦其明也坎險在
　　内内難也箕子紂同姓近則身在商邑之中難在
　　内者也佯狂被髪自守其志囚奴而不變其於正
　　也難矣故曰内難而能正其志箕子以之箕子用
　　明夷利艱貞之三爻也文王箕子雖若不同其用
　　明夷之道則一也在卦氣為九月故太𤣥準之以
　　晦(易/傳)
　　新安朱氏曰明入地中以卦象釋卦名内文明外
　　柔順以卦徳釋卦義蒙大難謂遭紂之亂而見囚
　　也利艱貞以六五一爻之義釋卦辭内難謂為紂
　　近親在其國内如六五之近於上六也(本/義)　明夷
　　未是說闇之主只是說明而被傷者乃君子也上
　　六方是說闇君于出門庭言君子去闇尚逺可以
　　得其本心而逺去文王箕子大槩皆是晦其明然
　　文王之外柔順是本分自然做底箕子晦其明又
　　云艱是他那佯狂底意思便是艱難底氣象爻說
　　利貞而不言艱者蓋言箕子則艱可見不必更言
　　之(語/錄)
　　東萊吕氏曰坤上離下明入於地也人皆視明入
　　於地而明自此滅殊不知明本不能滅特暫入於
　　地而已人皆以君子之道見傷而道滅殊不知本
　　不曾滅何者正道本不可無如日入地中其明初
　　未嘗絶觀於渾天之法則可見也内文明而外柔
　　順以蒙大難文王以之離内文明坤外柔順夫當
　　見傷之時若外恃其文明則必見仇於小人何以
　　蒙難哉惟是内藴文明之徳外以柔順而行則入
　　獸不亂羣入鳥不亂行兵无所投其刄藥无所投
　　其毒斯可蒙大難矣故文王當紂昏亂之時雖囚
　　於羑里而以柔順處之終不能害己柔順文明本
　　非二事内之文明則外自然柔順外之躁動者即
　　内之无文明亦非韜光埋彩之謂也日之在地中
　　世上元不覺有日文王之在殷紂元不覺有文王
　　此所以能蒙大難也利艱貞晦其明也内難而能
　　正其志箕子以之當患難之時須艱守正道所以
　　為晦其明聖人恐人錯認晦其明之義以為和光
　　同塵故又以内難而能正其志明之以見所謂艱
　　貞者乃艱難而正志者也凡處患難昭昭若揭日
　　月而行與夫隨波同塵者皆不足道惟能正志然
　　後可謂晦其明所謂素患難行乎患難者也彖言
　　文王及箕子至於爻則獨言箕子而不言文王何
　　也蓋箕子之行應六五一爻而已至於文王則一
　　卦之全體皆文王之用也豈可以一爻指名之乎
　　何以知之明夷為卦坤上離下離之在内即文王
　　之内文明也坤之在外即文王之外柔順也内文
　　明而外柔順以蒙大難是知明夷一卦全體皆文
　　王之用也(易/說)
象曰明入地中明夷君子以涖衆用晦而明
　伊川先生曰明所以照君子无所不照然用明之過
　則傷於察太察則盡事而無含𢎞之度故君子觀明
　入地中之象於涖衆也不極其明察而用晦然後能
　容物和衆衆親而安是用晦乃所以為明也若自任
　其明无所不察則己不勝其忿疾而无寛厚含容(一/作)
　(𢎞/)之徳人情睽疑而不安失涖衆之道適所以為不
　明也古之聖人設前旒屏樹者不欲明之盡乎隠也
　(易/傳)
　横渠先生曰不任察而不失其治也(易/說)
　　龜山楊氏曰君子之涖衆惟不用其明故能合天
　　下而為明若察察而用明則蔽之者至矣(易/說)
　　白雲郭氏曰離日也方其明出地上晉晝之時也
　　及其日中照天下則為豐矣至於明入地中而後
　　為明夷夷之為傷非毁其明也晦其明而己晦其
　　明則有終明之道是以艱貞之君子所以能用晦
　　而明也然日所以照臨下土故君子之涖衆者其
　　象似之(易/說)
　　漢上朱氏曰明夷者晉之反坤為衆為晦離為明
　　初九九三入而治之涖衆也天下至衆以明涖之
　　則知有時而困人情不安用晦而明則親疎小大
　　无所不容衆為我用此垂旒塞纊而明目達聪之
　　道也(易/傳)
　　東萊吕氏曰明入地中明夷君子以涖衆用晦而
　　明此君子養明之道日至暮則入乎地人皆見其
　　入於地而不知所以養其明故不有虞淵之入烏
　　有𤾉谷之明故古人曰雖有千丈清不如一尺渾
　　无其渾不足以養其清且如舜之時罪疑惟輕功
　　疑惟重與其殺不辜寧失不經觀此則舜之賞罰
　　猶未盡明若漢宣帝信賞必罰截然无差則是舜
　　不免於疑而宣帝乃能明察則謂宣帝賢於舜可
　　也而後世論舜則以為聖人之盛宣帝乃雜霸之
　　君其所以異必有所在矣學者須仔細玩味(易/說)
初九明夷于飛垂其翼君子于行三日不食有攸往主
人有言象曰君子于行義不食也
　伊川先生曰初九明體而居明夷之初見傷之始也
　九陽明上升者也故取飛象昏暗在上傷陽之明使
　不得上進是于飛而傷其翼也翼見傷故垂朶凡小
　人之害君子害其所以行者君子于行三日不食君
　子明照見事之㣲雖始有見傷之端未顯也君子則
　能見之矣故行去避之君子于行謂去其祿位而退
　藏也三日不食言困窮之極也事未顯而處甚艱非
　見幾之明不能也夫知幾者君子之獨見非衆人所
　能識也故明夷之始其見傷未顯而去之則世俗孰
　不疑怪故有所往適則主人有言也然君子不以世
　俗之見怪而遲疑其行也若俟衆人盡識則傷己及
　而不能去矣此薛方所以為明而揚雄所以不獲其
　去也或曰傷至於垂翼傷己明矣何得衆人猶未識
　也曰初傷之始也云垂其翼謂傷其所以飛爾其事
　則未顯也君子見幾故亟去之世俗之人未能見也
　故異而非之如穆生之去楚申公白公且非之況世
　俗之人乎但譏其責小禮而不知穆生之去避胥靡
　之祸也當其言曰不去楚人将鉗我於市雖二儒者
　亦以為過甚之言也又如袁閎於黨事未起之前名
　徳之士方鋒起而獨潛身土室故人以為狂生卒免
　黨錮之禍所往而人有言胡足怪也　君子遯藏而
　困窮義當然也惟義之當然故安處而无悶雖不食
　可也(並易/傳)
　横渠先生曰進應於上為三所困故曰于飛垂翼君
　子避患當速勢不與抗退而逺行不遑暇食静以自
　守非有所往之時也(易/說)
　　藍田吕氏曰初九明當升而反在下飛而垂翼之
　　象也君子明者也明夷不明者也明與不明義與
　　不義之分也不義者之食義者不受也明者所為
　　不明者不信也故于行則三日不食有攸往則主
　　人有言
　　龜山楊氏曰居明夷之初在下而未蒙難也其翔
　　而後集卑以自牧而已不矯激以為髙也故曰明
　　夷于飛垂其翼其去而違之則宜速矣故君子于
　　行三日不食若孔子接淅而行是也然直道而事
　　人則焉往而不三黜故有攸往主人有言(易/說)
　　白雲郭氏曰卦之初爻皆有進无退而明夷之初
　　聖人三釋之其辭皆不能果於進者以明傷之時
　　其義不可果於進而其勢亦不得進也何謂三明
　　夷于飛垂其翼一也君子于行三日不食二也有
　　攸往主人有言三也且譬之鳥焉欲進則飛之疾
　　而今言垂其翼者以明明傷之時義不可進也知
　　義不可進而不進是為初九垂翼之道也此戒於
　　未進之前也君子當斯時而欲有行是自取困窮
　　之道象言義不食者君子于行義有不得祿食之
　　象然則三日不食自取之也此言勢不得進而自
　　取困辱也苟不知義之不可進不知勢之不得進
　　而終欲有所往是以至於主人有言主人主我者
　　也主人有言則難将作矣故聖人欲垂其翼於前
　　不欲主人有言於後斯能用晦而明矣是以辨之
　　於初也(易/說)
　　漢上朱氏曰晉上九反而為明夷之初九離為鳥
　　自上下下于飛也見傷而垂其翼者也柔為毛剛
　　其翼也小人之害君子必害其所以行使不得進
　　君子明足以見㣲故去位而行離為日之四歴三
　　爻兌口在上三日不食也斷之以義雖困窮飢餓
　　而不悔故曰君子于行義不食也之四有攸往也
　　巽東南方主人位兌口為有言君子所為衆人固
　　不識也方初九以正見傷於明夷之始其事隱而
　　難見㣲而未著自常情觀之豈不離世異俗乎此
　　所以主人有言然君子不恤也義之當然納履而
　　行何往而不貧賤哉易傳曰待其已顯則无及矣
　　此薛方所以為明而揚雄所以不獲去也穆生之
　　去楚二儒且非之況世俗之人乎故袁閎之於東
　　漢亦以為狂也所往而人有言何足怪哉(易/傳)
　　新安朱氏曰飛而垂翼見傷之象占者行而不食
　　所如不合時義當然不得而避也(本/義)
　　東萊吕氏曰初九乃明之初見傷之始也方小人
　　道長亦未為君子之害而君子必見幾而去正如
　　鳥雀方飛為人所傷其翼雖垂亦未至於墜地君
　　子於此時雖未至大傷便有所行蓋君子見幾而
　　作才有小傷便去雖前有三日之至險亦不顧主
　　人有言主人在朝之人凡去者為客則居者為主
　　君子于行在朝必咎君子之輕動象曰義不食也
　　義字不可不精看且好安惡佚君子小人同然君
　　子棄富貴而就勞苦亦義不得不然耳義之在人
　　如影随形義當去則去故不食乃義當然(易/說)
六二明夷夷于左股用拯馬壯吉象曰六二之吉順以
則也
　伊川先生曰六二以至明之才得中正而體順順時
　自處處之至善也雖君子自處之善然當陰闇小人
　傷明之時亦不免為其所傷但君子自處有道故不
　能深相傷害終能違避之爾足者所以行也股在脛
　足之上於行之用為不甚切左又非便用者手足之
　用以右為便唯蹶張用左蓋右立為本也夷于左股
　謂傷害其行而不甚切也雖然亦必自免有道拯用
　(一作/其)壮健之馬則獲免之速而吉也君子為陰闇所
　傷其自處有道故其傷不甚自拯有道故獲免之疾
　用拯之道不壮則被傷深矣故云馬壮則吉也二以
　明居陰闇之下所謂吉者得免傷害而已非謂可以
　有為於斯時也　六二之得吉者以其順處而有法
　則也則謂中正之道能順而得中正所以處明傷之
　時而能保其吉也(並易/傳)
　横渠先生曰與三同體三為六應故曰夷于左股居
　中履順難不能及故曰用拯馬壮吉馬謂初九亦為
　己用故欲拯闇同(易/說)
　　藍田吕氏曰六二以隂柔居中在二陽之間不自
　　明而賴物以為明不自行而賴物以為行順物之
　　則而不自用晦其明者也故曰夷于左股用拯馬
　　壮吉夷于左股則不能自行用拯斯難馬壮乃吉
　　也
　　龜山楊氏曰六二以至明之才當傷明之時惟其
　　自處有道故雖傷也止于左股不至乎甚矣馬健
　　順之物用拯馬壮蓋其自處之道言其中正而體
　　順不違乎則是以吉也(易/說)
　　白雲郭氏曰離之所以為明者以二也明夷之時
　　初則以進為傷二則不進亦傷矣不用其明則其
　　傷淺故有夷于左股之象雖傷于左股而有用拯
　　之道用拯之道健順則吉故言馬壮吉馬壮猶明
　　夷于飛也順以則者猶垂其翼也以是知明夷之
　　道固不能一於明亦不可一於晦也六二以柔順
　　中正至明之才是以能順時不違則以盡用拯之
　　道而獲吉也(易/說)
　　漢上朱氏曰此爻因初九之往以取象初往二成
　　巽震為左巽股也二為小人所傷不可動以應五
　　明夷夷于左股小人之傷君子天也君子无如之
　　何亦順之而已六二在位不可以苟去用九三拯
　　之可也拯子夏傳說文字林作抍音升一音承上
　　舉也三震起也九三之五成艮手有起手上舉之
　　象夷于左股既不可動用之上舉其手以濟六五
　　之柔者當資九三之力九三坎馬震為作足坎震
　　得位馬之壮健者也馬壮乃可載上而行以濟弱
　　六二不動亦保其吉雖傷左股猶无傷也此六二
　　順以致吉不失其事君之則也則者理之所不能
　　違也故曰六二之吉順以則也夫風雷相益水火
　　相用見於萬物異體而同功者多矣況二三同體
　　乎然非中正明徳君子其能如是書曰告于顛隮
　　若之何其六二之謂與鄭本作明夷睇于左股睇
　　傾視也離目變巽左股見傷故睇之或當從鄭或
　　曰卦爻有因前爻何也曰亦彰往察來之一端也
　　前爻既往後爻方來來往相為用故有因爻成象
　　者如同人九四因九三九五因九三九四明夷六
　　二因初九也有因前卦為象者如明夷之上六因
　　晉夬之初九因大壮玩其辭則可知故曰斷辭則
　　備矣太𤣥亦然一首不盡其義乃以二首明之(易/傳)
　　新安朱氏曰傷而未切救之速則免矣故其象占
　　如此(本/義)
　　東萊吕氏曰凡人之情害己迫患已至奔而避之
　　者常也惟患未迫害未至小有所傷能疾驅而避
　　之非天下之至明不能六二居下體之中為明夷
　　之主明之極者也方傷其左股而拯其壮馬疾去
　　而避之可謂明也已矣拯者策馬言去之疾也象
　　曰六二之吉順以則也最要看順以則也一句葢
　　所以疾去者非為避患以求安乃順其法則義所
　　當去也(易/說)
九三明夷于南狩得其大首不可疾貞象曰南狩之志
乃大得也
　伊川先生曰九三離之上明之極也又處剛而進上
　六坤之上暗之極也至明居下而為下之上至暗在
　上而處窮極之地正相敵應将以明去暗者也斯義
　也其湯武之事乎南在前而明方也狩畋而去害之
　事也南狩謂前進而除害也當克獲其大首大首謂
　暗之魁首上六也三與上正相應為至明克至暗之象
　不可疾貞謂誅其元惡舊染汙俗未能遽革必有其
　漸革之遽則駭懼而不安故酒誥云惟殷之迪諸臣
　惟工乃湎于酒勿庸殺之姑惟教之至於既久尚曰
　餘風未殄是漸漬之俗不可以遽革也故曰不可疾
　貞正之不可急也上六雖非君位以其居上而暗之
　極故為暗之至謂之大首　夫以下之明除上之暗
　其志在去害而已如啇周之湯武豈有意於利天下
　乎得其大首是能去害而大得其志矣志苟不然乃
　悖亂之事也(並易/傳)
　横渠先生曰九三進獲明夷之主故曰南狩得其大
　首(易/說)
　　藍田吕氏曰九三居離之極至明之主也上六居
　　坤之極至暗之主也離南方之卦離至南而益明
　　得其地也故曰明夷于南狩明夷之世至明之主
　　得其地以攻至闇之主必大有得故曰得其大首
　　君子之於物无不愛也雖有甚惡閔之而己正之
　　而己不可疾也持不可疾之心以為正則君子用
　　兵皆出於不得已也
　　龜山楊氏曰南狩文王作興之象也而二老歸之
　　二老者天下之大老也大老所謂得其大首也(易/説)
　　白雲郭氏曰伊川曰九三離之上明之極也又處
　　剛而進上六坤之上暗之極也斯義也其湯武之
　　事乎湯武非利人之天下也去其害而已南在前
　　明方也狩畋而去害之事也大首謂暗之魁首上
　　六也三與上正相敵應為至明克至闇之象不可
　　疾貞謂誅其元惡舊染汚俗未能遽革必有其漸
　　故酒誥云惟殷之迪諸臣惟工乃湎于酒勿庸殺
　　之姑惟教之是也雍曰初九其傷未至六二其傷
　　已至九三則其傷已過矣濟之以剛明上進之才
　　是所以南狩而大得志也不可疾貞者離之性失
　　之過則暴故戒之以此伊川謂九三為湯武則夷
　　于左股者其文王乎(易/說)
　　漢上朱氏曰三公之位上六明夷之主九三極明
　　至剛得位而應不得已而動以克極闇之主湯武
　　之事也自二至上體師坎為中冬狩之時離為南
　　三動之上南狩也故曰明夷于南狩狩者為民去
　　害離之三陽乾也乾為首陽為大南狩克之得其
　　大首大首元惡也得者易辭故曰得其大首離為
　　鳥飛而上逆不可疾也九居上未正也民迷久矣
　　遽正則駭懼不安當以疾貞為戒故曰不可疾貞
　　動於中志也京房曰動乃見志故曰南狩之志乃
　　大得也易傳曰以下之明除上之闇其志在於去
　　害而已啇周之湯武豈有意於利天下乎志苟不
　　然乃悖亂之事也(易/傳)
　　新安朱氏曰以剛居剛又在明體之上而屈於至
　　闇之下正與上六闇主為應故有向明除害得其
　　首惡之象然不可以亟也故有不可疾貞之戒成
　　湯起於夏臺文王興於羑里正合此爻之義而小
　　事亦有然者(本/義)
　　東萊吕氏曰九三以下之明攻上之暗此爻在下
　　而伐上者也下之伐上聖人不得已而為者是湯
　　武革命之象也湯武革命固非有心如此蓋上受
　　天命之傳下迫民心之歸猶且徘徊有不忍意如
　　湯必使伊尹五就桀然後有鳴條之誅武王必五
　　年觀政於啇然後有牧野之誓皆非一舉而為待
　　彼不能遷善改過然後征之蓋所以正君臣之分
　　存忠厚之心故曰南狩不可疾貞象所謂大得者
　　蓋有成湯武王之志然後大得應天心順民心也
　　无湯武之志則簒矣(易/説)
六四入于左腹獲明夷之心于出門庭象曰入于左腹
獲心意也
　伊川先生曰六四以隂居隂而在隂柔之體處近君
　之位是陰邪小人居高位以柔邪順於君者也六五
　明夷之君位傷明之主也四以柔邪順從之以固其
　交夫小人之事君未有由顯明以道合者也必以隱
　僻之道自結於上右當用故為明顯之所左不當用
　故為隱僻之所人之手足皆以右為用世謂僻所為
　僻左是左者隱僻之所也四由(一有/是字)隱僻之道深入
　其君故云入于左腹入腹謂其交深也其交之深故
　得其心凡姦邪之見信於其君皆由奪其心也不奪
　其心能无悟乎于出(一作/出于)門庭既信之於心(一作既/奪其心)
　而後行之於外也邪臣之事暗君必先蠱其心而後
　能行於外　入于左腹謂以邪僻之道入於君而得
　其心意也得其心所以終不悟也(並易/傳)
　横渠先生曰與上六同為一體故曰入于左腹與五
　親比故曰出門獲明夷之心蓋用柔履中其志相得
　故曰獲心意也(易/説)
　　藍田吕氏曰坤體純柔至闇者也六四當明夷之
　　世以隂居隂入于至闇之始在上者亦皆昏闇然
　　能獲在上者心意出之于門庭之間者必以隂柔
　　之資逆探在上之邪心在上者既闇不能察而拒
　　之此所以為其所得也
　　龜山楊氏曰腹坤象也坤體之下故曰左腹尊右
　　故也入于左腹不用其明也與聖人為腹不為目
　　之意同獲明夷之心所謂求仁而得仁也于出門
　　庭則與慎宻而不出者異矣故自靖人自獻于先
　　王我不顧行遯此㣲子之明夷也(易/說)
　　白雲郭氏曰伊川以六四為隂邪小人居高位以
　　柔邪順於君者也雍曰小人之事其君也務引其
　　君於不正之道然後能獲其心意而作威福於天
　　下也大學之道欲明明徳於天下者必先正心誠
　　意而後可以治國平天下是以明君務知本而後
　　小人不得啓其邪心又烏有入于左腹獲心意之
　　事哉明夷之君暗主也暗主不知正心誠意故小
　　人得以不正之道乗間而入以獲其心意適所以
　　喪其君之明也好大喜功者以攻戰入之好貨財
　　者以聚歛入之好奢侈者以土木文繡入之好淫
　　泆驕樂者以鄭衞聲色入之故入于左腹言投其
　　不正之道也明夷之心暗主之心也于出門庭作
　　威福於天下也君子務引其君於當道而格君心
　　之非小人則務投其不正之道而得其心意以作
　　威福君子小人之事君其辨如此是以爭臣多君
　　子而功利之臣多小人(易/說)
　　漢上朱氏曰上六極闇九三極明四逺上近三應
　　初震為左離為大腹四自震應初入離入于左腹
　　也坎為心坤中為意初六之四離變艮為門四為
　　夜獲明夷之心于出門庭也初之四則坎坤變兌
　　為說獲心意之象故又曰獲心意也其㣲子去商
　　之事乎上六極暗将亡其意豈願亡哉去暗就明
　　亡者復存則獲明夷之心意矣震為反生故也六
　　四柔順而正與上六同體比於三而逺於上六以
　　譬則㣲子之類也腹之為物能容者也自外而之
　　内自上而之下九三所受也(易/傳)
　　新安朱氏曰此爻之義未詳竊疑左腹者幽隠之
　　處獲明夷之心于出門庭者得意於逺去之義言
　　筮而得此者其自處當如是也蓋離體為至明之
　　徳坤體為至闇之地下三爻明在闇外故隨其逺
　　近高下而處之不同六四以柔正居闇地而尚淺
　　故猶可以得意於逺去五以柔中居闇地而已迫
　　故為内難正志以晦其明之象上則極乎闇矣故
　　為自傷其明以至於闇而又足以傷人之明蓋下
　　五爻皆為君子獨上一爻為闇君也(本/義)
　　東萊吕氏曰大抵君子之攻小人當攻其根本苟
　　不攻其根本見小人在於聚歛則攻其聚歛見小
　　人在於謟諛則攻其謟諛見小人在於開邉則攻
　　其開邉則終不勝夫小人蓋小人所以為根本以
　　其先能以左道壊人君之心術故人君深信之而
　　不疑今之攻小人若但攻其門庭而不攻其内此
　　君子所以常不勝而小人所以常勝君子之攻小
　　人蓋亦反其本矣本者何在正君心也孟子曰惟
　　大人為能格君心之非(易/說)
六五箕子之明夷利貞象曰箕子之貞明不可息也
　伊川先生曰五為君位乃常也然易之取義變動随
　時上六處坤之上而明夷之極陰暗傷明之極者也
　五切近之聖人因以五為切近至暗之人以見處之
　之義故不專以君位(一作/義)言上六隂暗傷明之極故
　以為明夷之主五切近傷明之主若顯其明則見傷
　害必矣故當如箕子之晦藏則可以(一无/以字)免於難箕
　子商之舊臣而同姓之親可謂切近於紂矣若不自
　晦其明被禍可必也故佯狂為奴以免於害雖晦藏其明
　而内守其正所謂内難而能正其志所以謂之仁與明也
　若箕子可謂貞矣以五陰柔故為之戒云利貞謂宜如箕
　子之貞固也若以君道言義亦如是人君有當含晦之時
　亦外晦其明而内正其志也　箕子晦藏不失其貞固雖
　遭患難其明自存不可滅息也若逼禍患遂失其所守則
　是亡其明乃滅息也古之人如揚雄者是也(並易/傳)
　横渠先生曰雖近於闇然柔順履中闇不能掩箕子
　之正也(易/說)
　　藍田吕氏曰六五居二陰至闇之間不可與明所
　　以利貞者知守中以為正也此箕子事紂之義乎
　　龜山楊氏曰履尊位大中而承上六所謂内難而
　　能正其志者明之不可息以正而已故書曰囚奴
　　正士以其蒙難而不失正也凡卦皆以五為君位
　　而明夷之君貴而无位高而无民天下不以為君
　　也其存者名號而已故以上六當之而父師其次
　　也故以六五當之上下无常剛柔相易不可為典
　　要惟其時而已(易/說)
　　白雲郭氏曰君子以正道處已而以道之權濟時
　　明者聖人之正道也用晦而明者權也雖權而其
　　明未嘗息者箕子之明夷是也當明夷之時不知
　　用晦而明則見傷必矣此箕子所以為利貞也五
　　為尊位以君臣之分言之則君也以君子小人言
　　之則君子也故君子處晦與人君處晦皆同(易/說)
　　漢上朱氏曰六五動則正正成離離明也不動成
　　坤坤為晦自晦其明也五上同體迫於昏亂而不
　　可去是以自晦其明以免禍箕子之明夷也自晦
　　者不動而已未嘗失正也明在其中失正則其明
　　遂亡故佯狂者自晦也不受封去之朝鮮者正也
　　聖人慮後世讀易者以自晦即守正而蒙垢愛生
　　失其所守故曰箕子之貞明不可息也(易/傳)
　　新安朱氏曰居至闇之地近至闇之君而能正其
　　志箕子之象也貞之至也利貞以戒占者(本/義)
　　東萊吕氏曰上六為明夷之主昏昧之極而六五
　　近之最為難處方欲毅然剛強既不可随波逐流
　　又不可須是如箕子之正夫箕子為商舊臣紂之
　　叔父乃佯狂為奴可謂能守正故此爻特發明其
　　處傷之道大抵當顯明之中而用正正最易見惟
　　是當暗傷之時用其正則難矣自常情觀之箕子
　　甘心處於奴莫不謂其明已滅殊不知暗中有正
　　處箕子雖處暗弱之時甘心為奴而箕子自靖人
　　自獻于先王一念之正初未嘗息象言明不可息
　　也以此(易/說)
上六不明晦初登于天後入于地象曰初登于天照四
國也後入于地失則也
　伊川先生曰上居卦之終為明夷之主又為明夷之
　極上至高之地明在至高本當逺照明既夷傷故不
　明而反昏晦也本居於高明當及逺初登于天也乃
　夷傷其明而昏晦後入于地也上明夷之終又坤陰
　之終明傷之極者也　初登于天居高而明則當照
　及四方也乃被傷而昏暗是後入于地失明之道也
　失則失其道也(並易/傳)
　　藍田吕氏曰明當在上而入于地上六所以失明
　　之則闇當在下而不用其明六二所以順以則也
　　龜山楊氏曰明夷至於不明晦則極矣初登于天
　　用其明也後入于地則其明夷矣易曰乾元用九
　　乃見天則蓋窮則變變則通天之則也明夷至於
　　極而不知變失則亦甚矣(易/說)
　　白雲郭氏曰明晝之極一於晦也故言不明晦不
　　明而晦則非若于飛垂翼者也又非用拯馬壮之
　　道也其明息矣聖人原始要終言之故曰初登于
　　天後入于地入于地所謂不明晦而明之道失矣
　　(易/說)
　　漢上朱氏曰晉明出地上反為明夷則明入地中
　　不明而晦上六極坤坤為晦故曰不明晦晉時離
　　出坤登於乾五下照坤六四坤在上為國故曰初
　　登于天照四國也晉反則離入於坤後入于地也
　　　五者君之位以明徳居尊位者人君之則後入
　　于地則失位失位者以不明晦而失為君之則也
　　人君近君子逺小人兢兢焉唯懼不明乎善者所
　　以守其則也得失无不自己為之者得之明失之
　　晦晝夜之象故聖人舉晉明夷二卦反復以釋爻
　　義原初懲後為人君萬世之戒雜卦曰明夷誅也
　　為明夷之主而不誅者鮮矣(易/傳)
　　新安朱氏曰以陰居坤之極不明其徳以至於晦
　　始則處高位以傷人之明終必至於自傷而墜厥
　　命故其象如此而占亦在其中矣照四國以位言
　　(本/義)　問明夷卦先生曰下三爻皆說明夷是明而
　　見傷者六四爻說者却以為是姦邪之臣先蠱惑
　　其君心而後肆行於外殊不知上六是暗主六五
　　却不作君說六四之與上六既非正應又不相比
　　又況下三爻皆說明夷是好底何獨此爻却作不
　　好說故某於此爻之義未詳但以意觀之六四居
　　暗地尚淺猶可以得意而逺去故雖入於幽隠之
　　處猶能獲明夷之心于出門庭也故小象曰獲心
　　意也上六不明晦則是合下已是不明故初登于
　　天可以照四國而不免後入于地則是始於傷人
　　之明而終於自傷以墜其命矣吕原明以為唐明
　　皇可以當之蓋言始明而終暗也(語/録)
　　東萊吕氏曰上六處傷之極最是不明處夫居離
　　之上本當明而反不明蓋始雖明而其後入于地
　　所以晦其明也此一爻唐明皇當之當開元之初
　　姚宋為相而致太平可謂明照四國及後用李林
　　甫楊國忠至於竄身失國是入于地也象曰失則
　　也則字最當看乃是開人君自悔之道蓋言始固
　　明矣後所以晦者以其失夫初之軌則也若常守
　　其則何由而暗故曰其則不逺人君當自思之(易/說)
　
　
　
　
　
　
　
　
　
　
　
　
　
　
　合訂刪補大易集義粹言卷四十
欽定四庫全書
　合訂删補大易集義粹言卷四十一
　　　　　　　　　　頭等侍衞納喇性德編
䷤(離下/巽上)
　伊川先生曰家人序卦夷者傷也傷於外者必反其
　家故受之以家人夫傷困於外則必反於内家人所
　以次明夷也家人者家内之道父子之親夫婦之義
　尊卑長㓜之序正倫理篤恩義家人之道也卦外巽
　内離為風自火出火熾則風生風生自火自内而出
　也自内而出由家而(一无/而字)及於外之象二與五正男
　女之位於内外為家人之道明於内而巽於外處家
　之道也夫人有諸身者則能施於家行於家者則能
　施於國至於天下治治天下之道蓋治家之道也推
　而行之於外耳故取自内而出之象為家人之義也
　文中子書以明内齊外為義古今善之非取象之意
　也所謂齊乎巽言萬物潔齊於巽方非巽有齊義也
　如戰乎乾乾非有戰義也(易/傳)
　　東萊吕氏曰大抵人之困窮當反於内故明夷之
　　後次以家人蓋傷於外者必反於家自昔聖賢所
　　以成就如孟子所稱傅說膠鬲之流皆自憂患中
　　來後世人處憂患所以不能成就者只以其但知
　　憂愁蹙迫而不能反於内所謂困而不學民斯為
　　下者也伊川云正倫理篤恩義此兩句最當看常
　　人多以倫理為兩事殊不知父子有親夫婦有别
　　所謂倫也能正其倫則道之表裏已在矣常人多
　　以用私為恩施公為義殊不知能恩其所恩即是
　　義也若正篤二字尤當玩味蓋倫理在彼正之在
　　我恩義在彼篤之在我倫理初未嘗亂人自不正
　　耳恩義本未嘗虧人自不篤耳若看得正篤兩字
　　可與論學矣(易/說)
家人利女貞
　伊川先生曰家人之道利在女貞女貞則家道正矣
　夫夫婦婦而家道正獨云利女貞者夫正者身正也
　女正者家正也女正則男正可知矣(易/傳)
　　白雲郭氏曰大學言古之欲明明德於天下者先
　　治其國欲治其國者先齊其家故家齊而後國治
　　國治而後天下平則一家之治所以為治國治天
　　下之本也而家人之道亦與治國治天下之道皆
　　一也齊家自夫婦始故舜觀厥刑于二女文王刑
　　于寡妻至于兄弟然則利女貞者又家道之本也
　　此與詩首關雎言后妃之德同意(易/說)
　　新安朱氏曰家人者一家之人卦之九五六二外
　　内各得其正故為家人利女貞者欲先正乎内也
　　内正則外无不正矣(本/義)
　　東萊吕氏曰大抵正於己其正尚未至惟及於人
　　方謂之正故曰利女貞伊川曰正者身正也女正
　　者家正也正不獨身而能及人則家道成矣(易/說)
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
　伊川先生曰彖以卦才而言陽居五在外也隂居二
　處内也男女各得其正位也尊卑内外之道正合天
　地隂陽之大義也　家人(一无/人字)之道必有所尊嚴而
　君長者謂父母也雖一家之小无尊嚴則孝敬衰无
　君長則法度廢有嚴君而後家道正家者國之則也
　　父子兄弟夫婦各得其道則家道正矣推一家之
　道可以及天下故家正則天下定矣(並易/傳)
　　藍田吕氏曰家人治内之道也風能入火風自火
　　出則火𫝑熾矣言行之化可以正家化自家出則
　　家道盛矣
　　龜山楊氏曰家人之義以順為正故利女貞至於
　　婦子嘻嘻則失家節矣(易/說)
　　白雲郭氏曰家人之名卦以二五也二五正男女
　　之位而曰天地之大義者由人事言之則男女所
　　以為家人自道言之則天地男女一也故男女正
　　有天地之大義存焉然聖人畫是卦而名以家人
　　者豈真一家之事而已哉内之脩身外之治國治
　　天下大而至於天地之義舉家人皆足以明之道
　　之要者无以易此此聖人名卦之義也且家人之
　　義以正家為主正家之主尊而嚴者父母也父母
　　盡尊嚴之道以正一家則父父子子兄兄弟弟夫
　　夫婦婦而家道正矣家正則國治國治而天下定
　　其道一也故孟子曰推恩足以保四海不推恩不
　　足以保妻子古之人所以大過人者无它焉善推
　　其所為而己善推其所為斯足以究正家而天下
　　定之義(易/說)
　　漢上朱氏曰外巽内離離明也易傳曰外巽内明
　　處家之道然卦以長女中女為象者女以男為家
　　家人以女為奥主故曰家人此合兩體言家人也
　　家人自遯來无妄變也互巽變離六二正離為女
　　女正位乎内也震變互坎六四正坎為男男正位
　　乎外也女正位乎内然後男正位乎外女不正而
　　能正其外者无有也天地坎正位乎北離正位乎
　　南南北定位東西通氣而天地化生萬物故曰女
　　正位乎内男正位乎外男女正天地之大義也此
　　以六四而下言家人利女貞也五君之位也乾九
　　五者父也乾為剛嚴无妄坤居四上配乾五為母
　　以坤變乾為離歸尊於父父母之於家人其嚴有
　　君道家人猶臣妾也子之事父母婦之事舅姑雞
　　鳴而朝非君道乎易傳曰无尊嚴則孝敬衰无君
　　長則法度廢故曰家人有嚴君焉父母之謂也此
　　以九五而下言家人正家之道也乾為父坎為子
　　父上子下父子正也巽為長女離為中女孟上仲
　　下兄弟正也坎為夫離為婦夫上婦下夫婦正也
　　乾為天五爻各得其位天下定也故曰父父子子
　　兄兄弟弟夫夫婦婦而家道正正家而天下定矣
　　此以上九而下推廣正家之道也夫正家之道始
　　於女正女正而後男正男女正而後父母嚴父母
　　嚴而後家道正家正而後天下定家者天下之則
　　也孟子曰天下之本在國國之本在家家之本在
　　身故彖辭如此在卦氣為五月故太𤣥準之以居
　　(易/傳)
　　新安朱氏曰以卦體九五六二釋利女貞之義嚴
　　君亦謂二五天下定上父初子五三夫四二婦五
　　兄三弟以卦畫推之又有此象(本/義)　問家人有嚴
　　君焉程傳云家人之道必有尊嚴而君長者謂父
　　母也如此則嚴君作兩字說舊來諸家只作一字
　　說如何先生曰所尊嚴之君長也(語/録)
　　東萊吕氏曰彖以卦才言二居内卦之中女之正
　　也九五居外卦之中男之正也然正位二字最當
　　看天下事如器用若去合頓處頓便无一事所以
　　乖爭陵犯縁於不合頓處頓了故男本當在外女
　　本當在内知其在内而位之於内知其在外而位
　　之於外則一家自然无事矣天之所以上地之所
　　以下其義亦不外此也推而言之為君者止於仁
　　為臣者止於忠各止其所當止則天下无餘事矣
　　(易/說)
象曰風自火出家人君子以言有物而行有恒
　伊川先生曰正家之本在正其身正身之道一言一
　動不可易也君子觀風自火出之象知事之由内而
　出故所言必有物所行必有恒也物謂事實恒謂常
　度法則也德業之著於外由言行之謹於内也言慎
　行脩則身正而家治矣(易/傳)
　横渠先生曰家道之始始諸飲食烹飪故曰風自火
　出　家人之道在於烹爨一家之政樂不樂平不平
　皆係乎此(並易/說)
　　上蔡謝氏曰或問言有物而行有常如何是有物
　　曰妄則无物是不誠也不誠无物誠者物之終始
　　終始者有常之謂也物則是箇實存誠則有物問
　　敬是存誠之道否曰須是體便見得(語/錄)
　　廣平游氏曰欲齊其家先脩其身知風之自也易
　　於家人曰風自火出而君子以言有物行有常可
　　不謂所自乎(易/說)
　　龜山楊氏曰風自火出由内及外以風天下之象
　　也言忠信則有物行篤恭則有常无稽之言是无
　　物也暴慢邪僻是无常也(易/說)
　　白雲郭氏曰風外也火内也風自火出由内而之
　　外也脩身内也欲齊其家者先脩其身是猶風自
　　火出之道也言有物而行有常君子之脩身也非
　　禮勿言則言有物矣非禮勿動則行有常矣是以
　　乾之九二自庸言之信庸行之謹終至於盡君德
　　家人自言有物行有常終至於正家而天下定其
　　義一也故孟子言國之本在家家之本在身又曰
　　大人者正己而物正也其是之謂乎(易/說)
　　漢上朱氏曰巽風離火風自火出也說卦巽為木
　　為風黄帝書曰東方生風風生木又曰火疾生風
　　蓋風火同生於木風自火出由内及外家人之象
　　夫風縁火火縁木未始相離君子體之故言有事
　　實行有常度自初至五體噬嗑頤中有物言有物
　　也无妄震為行六四行不失正行有常也言行有
　　法則家人化之(易/傳)
　　新安朱氏曰身脩則家治矣(本/義)　風自火出家人
　　是火中有風如一堆火在此氣自薫蒸上出是也
　　　或問風自火出如燈燄上氣出如何荅曰固是
　　此卦之大象指爐中火曰亦如此火氣上薫炙也
　　(語/錄)
　　東萊吕氏曰火熾則風生火既熾則不患風不猛
　　德既盛則不患家不化故君子觀象治家惟善於
　　言行而已知風化之行在己不在外故自反之於
　　身夫身之所出者不過於言行故言有物而行有
　　常物者有事之謂常人信口而發及究其實更无
　　一事故君子有事而後有言故曰有物常人之行
　　行之於始而不能行之於終惟君子終始如一故
　　有常夫言之无物猶可以欺外至於在家之人則
　　必究其實故在家之言尤不可以无物行之无常
　　猶可以飾一時至於在家之乆則必暴露故在家
　　之行尤不可以无常伊川云一言一動不可易也不
　　可易三字最當看人才懷不可易之心則言自然
　　有物行自然有常凡看易傳須當細看且如看家
　　人傳正家之本在正其身須是體我正身如何正
　　身之道一言一動不可易也須是體我不可易者
　　如何如巽順於事而由正道常人讀此等處只平
　　讀過若要實看須是深體(易/説)
初九閑有家悔亡象曰閑有家志未變也
　伊川先生曰初家道之始也閑謂防閑法度也治其
　有家之始能以法度為之防閑則不至於悔矣治家
　者治乎衆人也茍不閑之以法度則人情流放必至
　於有悔失長㓜之序亂男女之别傷恩義害倫理无
　所不至能以法度閑之於始則无是矣故悔亡也九
　剛明之才能閑其家者也不云无悔者羣居必有悔
　以能閑故亡耳　閑之於始家人志意未變動之前
　也正志未流散變動而閑之則不傷恩不失義處家
　之善也是以悔亡志變而後治則所傷多矣乃有悔
　也(並易/傳)
　横渠先生曰男處女下悔也(易/說)
　　藍田吕氏曰初九以剛居始閑有家者也禁之於
　　未然不傷乎恩故悔亡
　　龜山楊氏曰禮始於謹夫婦為宫室辯内外男位
　　乎外女位乎内男不入女不出所以閑有家也家
　　人之初閑而有之所以謹始也始之弗閑則終必
　　亂矣(易/說)
　　白雲郭氏曰制治於未亂保邦於未危此聖人防
　　微杜漸蚤辨之道也茍亂而後治之危而後保之
　　不亦晚乎家人之道能閑於初故能有家而悔亡
　　象言志未變者治家之道志於家道未變之初所
　　謂制治於未亂故能終无變也有家如此有國者
　　亦无以異矣(易/説)
　　新安朱氏曰初九以剛陽處有家之始能防閑之
　　其悔亡矣戒占者當如是也(本/義)
　　東萊吕氏曰司馬温公家訓曰教婦初來教子嬰
　　孩正家須正之於始乃易為力故王弼言當治之
　　於始也伊川言羣居必有悔夫羣居相聚則忌刻
　　疾害无所不有故於羣居之時最見悔處若不常
　　自檢㸃則乖爭陵犯无所不有須防之於始而後
　　可亡其悔象曰志未變也伊川云於正志未流散
　　之前而閑之正之一字最要看夫人之心本正迨
　　夫流散然後失正於其正未變之前而閑之何徃
　　而不正哉(易/說)
六二无攸遂在中饋貞吉象曰六二之吉順以巽也
　伊川先生曰人之處家在骨肉父子之間大率以情
　勝禮以恩奪義唯剛立之人則能不以私愛失其正
　禮故家人卦大要以剛為善初三上是也六二以隂
　柔之才而居柔不能治於家者也故无攸遂无所為
　而可也夫以英雄之才尚有溺情愛而不能自守者
　况柔弱之人其能勝妻子之情乎如二之才若為婦
　人之道則其正也以柔順處中正婦人之道也(一本/也字)
　(上有則其/正三字)以柔順處中(一本无/此五字)故在中饋則得其正
　而吉也婦人居中而主饋者也故云中饋　二以隂
　柔居中正能順從而卑巽者也故為婦人之貞吉也
　(並易/傳)
　　龜山楊氏曰柔順中正得女之正也婦人无遂事
　　從人而已故无非无儀唯酒食是議(易/說)
　　白雲郭氏曰彖言夫夫婦婦六二所謂婦婦者也
　　婦人從夫无遂事婦之道也居中主饋婦之職也
　　詩所謂无非无儀唯酒食是議是也二者六二之
　　所以貞吉也然正家者夫也從夫者婦也故以順
　　巽為吉(易/說)
　　漢上朱氏曰二主婦之位坤得位上從乾五乾夫
　　道也地道无成婦人從夫无所遂事者順也故曰
　　无攸遂坎水離火而應巽木女在中當位烹飪而
　　主饋事順也故曰在中饋順以巽者婦人之正也
　　正則吉故曰貞吉六二不動而吉者以此故曰六
　　二之吉順以巽也詩曰无非无儀唯酒食是議孟
　　子之母曰婦人之禮精五飯羃酒漿養舅姑縫衣
　　裳而已矣故有閨門之脩而无境外之志(易/傳)
　　新安朱氏曰六二柔順中正女之正位乎内者也
　　故其象占如此(本/義)
　　東萊吕氏曰六二女正位乎内者也女之處乎内
　　必有所聽命而不敢專故无得自遂然此一爻伊
　　川則以為二以隂柔之才而居隂无所為而可朱
　　子發之説則以為女在内无所遂如大夫无遂事
　　之𩔖若以彖辭看當從朱子發説蓋九五一爻在
　　外專說男子則此爻專為女子說(易/說)
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
　伊川先生曰嗃嗃未詳字義然以文義及音意觀之
　與嗷嗷相𩔖又若急束(一作/速)之意九三在内卦之上
　主治乎内者也以陽居剛而不中雖得正而過乎剛
　者也治内過乎剛則傷於嚴急故家人嗃嗃然治家
　過嚴不能无傷故必悔於嚴厲骨肉恩勝嚴過故悔
　也雖悔於嚴厲未得寛猛之中然而家道齊肅人心
　祗畏猶為家之吉也若婦子嘻嘻則終至羞吝矣在
　卦非有嘻嘻之象蓋對嗃嗃而言謂與其失於放肆
　寧過於嚴也嘻嘻笑樂无節也自恣无節則終至敗
　家可羞吝也蓋嚴謹之過雖於人情不能无傷然茍
　法度立倫理正乃恩義之所存也若嘻嘻无度乃法
　度之所由廢倫理之所由亂安能保其家乎嘻嘻之
　甚則致敗家之凶但云吝者可吝之甚則至於凶故
　未遽言凶也　未失也者雖嗃嗃於治家之道未為
　甚失若婦子嘻嘻是无禮法失家之節家必亂矣(並/易)
　(傳/)
　横渠先生曰位為過中則履非得宜與其慢也寧嚴
　(易/說)
　　藍田吕氏曰九三以陽居陽尚剛嚴以治家者也
　　法不閑於始恩不得於衆純以嚴治家人所以嗃
　　嗃也嗃嗃者讙言以聚議也治家而不免家人議
　　之悔且厲也彼雖議我我未失道悔厲猶吉也若
　　過於剛嚴責善已甚賊恩之至皆有離心婦子嘻
　　嘻失治家之節終吝道也嘻嘻嗟怨之聲也
　　龜山楊氏曰家人有嚴君焉而九三所以限制内
　　外未失也婦子以順說為事而至於嘻嘻則失節
　　矣蓋剛過非婦子之道也(易/說)
　　白雲郭氏曰嗃嗃剛嚴之意也嘻嘻歡悅之情也
　　剛嚴之道悔厲由生雖非中道而終吉无凶歡悅
　　之情固人所喜而以恩掩義分日以亂情愛雖隆
　　終吝之道也九三過中故或悔厲然聖人之道貴
　　有終與其失家節而終吝固不若終吉而悔厲未
　　為失也由是而言則閑家之道當以嚴分為先此
　　家人所以稱嚴君歟然有嗃嗃之嚴使无悔厲雖
　　王假有家之道不過於此是雖非九三所能盡實
　　自嗃嗃積而致之耳(易/說)
　　漢上朱氏曰三内之主也嗃嗃陸法言曰嚴厲貎
　　易傳曰有急速之意陽居三剛正過中巽為風為
　　號離火炎上聲大且急嚴厲之象骨肉之情望我
　　以恩而治家太嚴傷恩矣能无悔乎拂其情矣能
　　无厲乎然法度立倫理正小大祗畏以正得吉未
　　為大失也故辭曰家人嗃嗃悔厲吉象曰未失也
　　坎子離婦三動不正與二相易離成震兌離目也
　　震動也兌說也坎兌為節坎動兌見失節也目動
　　聲出而說嘻嘻也喜樂无節其終必至於亂倫瀆
　　理蕩而不反雖欲節之有不得而節者吝也故辭
　　曰婦子嘻嘻終吝象曰失家節也二者治亂之别
　　京房曰治家之道於此分矣(易/傳)
　　新安朱氏曰以剛居剛而不中過乎剛者也故有
　　嗃嗃嚴厲之象如是則雖有悔厲而吉也嘻嘻者
　　嗃嗃之反吝之道也占者各以其徳為應故兩言
　　之(本/義)　先生因喫茶罷曰物之甘者喫過必酸苦
　　者喫過却甘茶本苦物喫過却甘問此理如何曰
　　也是一箇道理如始於憂勤終於逸樂禮而後和
　　蓋禮本天下之至嚴行之各得其分則至和又如
　　家人嗃嗃悔厲吉婦子嘻嘻終吝都是此理(語/録)
　　東萊吕氏曰九三以陽處陽是以嚴治家者也夫
　　治家之道與其失於寛寧失於嚴嚴則无寛裕雍
　　和之道而有悔厲然未至於有失故終則吉寛則
　　失治家之節大節既失縱溢放肆何所不至故雖
　　見其寛裕終必吝矣大抵禮與其奢也寧儉喪與
　　其易也寧戚治家之道主乎嚴故與其嘻嘻寧若
　　嗃嗃此爻如對兩家而言且如入一家見其父子
　　夫婦濟濟有禮則可以知其必興見其嘻嘻然以
　　歌舞為樂則可以知其必敗(易/說)
六四富家大吉象曰富家大吉順在位也
　伊川先生曰六以巽順之體而居四得其正位居得
　其正為安處之義巽順於事而由正道能保有(一无/有字)
　其富者也居家之道能保有(一无/有字)其富則為大吉也
　四髙位而獨云富者於家而言髙位家之尊也能有
　其富是能保其家也吉孰大焉　以巽順而居正位
　正而巽順能保有(一无/有字)其富者也富家之大吉也(並/易)
　(傳/)
　横渠先生曰柔順在位故能長保其富(易/說)
　　藍田吕氏曰六四以隂居於巽下承乎九五以順
　　為正无非无儀者也家人之順皆若是則家道富
　　盛无所不足故大吉
　　龜山楊氏曰柔而巽順婦德也故内和理而家可
　　長久矣故富家大吉猶詩所謂宜其家人也(易/說)
　　白雲郭氏曰君子脩身齊家由内出外至於巽體
　　家道成矣故六四富家大吉九五王假有家上九
　　威如終吉也六四之富豈金玉布帛而已哉蓋必
　　有其道矣其道何如父父子子兄兄弟弟夫夫婦
　　婦是也家道之富无以加於此故其為吉莫大焉
　　然得其道謂之順失其道謂之逆父父子子順也
　　父不父子不子逆也彖言家人家道正則父子兄
　　弟夫婦各安其分而无逆焉故曰順在位也在禮
　　亦曰父子篤兄弟睦夫婦和家之肥也易之所謂
　　富猶禮之所謂肥也禮以人之肥家之肥國之肥
　　天下之肥是謂大順象言順在位則禮之大順是
　　也齊景公曰信如君不君臣不臣父不父子不子
　　雖有粟吾得而食諸夫有國有家者以有粟為國
　　矣而有不得而食者其富有甚於粟也孔子於家
　　人之彖言父父子子兄兄弟弟夫夫婦婦及對景
　　公則曰君君臣臣父父子子則知家人之道推之
　　國則國治道一而已(易/說)
　　漢上朱氏曰六四本无妄之三進而在位巽體而
　　順三陽為實積其上富家也上有承下有應巽以
　　事上則親順以接下則從夫奢則不遜而富者怨
　　之府六四如此故能安處其位有家之實陽為大
　　正則吉富家大吉也治家之道以剛正威嚴為善
　　戒在於柔順故家人初三五皆吉上九威如終吉
　　二與四柔也於治家无取故二以柔順卑巽者婦
　　人之正也非男子所宜也四巽體而順在位者滿
　　而不盈保其家者也非治家也(易/傳)
　　新安朱氏曰陽主義隂主利以隂居隂而在上位
　　能富其家者也(本/義)
　　東萊吕氏曰六四以六居四是以隂居隂順也又
　　是巽體亦順也富者人之所忌當家道富盛之時
　　最是難處既為富家又廹近九五剛暴之君正在
　　多難之地惟六四則可免蓋无好勝之心而以和
　　易處富自然得吉何者人道惡盈而好謙六四乃
　　處富之道以其巽順而已衞公叔文子朝而請享
　　靈公退見史鰌而告之史鰌曰子必禍矣子富而
　　君貪罪其及子乎文子曰然吾不先告子是吾罪
　　也君既許我矣其若之何史鰌曰然子臣可以免
　　富而能臣必免於難上下同之此六四之謂也(易/說)
九五王假有家勿恤吉象曰王假有家交相愛也
　伊川先生曰九五男而在外剛而處陽居尊而中正
　又其應順正於内治家之至正至善者也王假有家
　五君位故以王言假至也極乎有家之道也夫王者
　之道脩身以齊家家正則天下治矣自古聖王未有
　不以恭已正家為本故有家之道既至則不憂勞而
　天下治矣勿恤而吉也五恭已於外二正家於内内
　外同德可謂至矣　王假有家之道者非止能使之
　順從而已必致其心化誠合夫愛其内助婦愛其刑
　家交相愛也能如是者文王之妃乎若身脩法立而
　家未化未得為假有家之道也(並易/傳)
　横渠先生曰有應在二得男女内外家道大正足以
　化成天下故王假之(易/說)
　　藍田吕氏曰九五以剛處尊居中體巽以道治其
　　家上下相親法行而恩浹有嚴君之治焉故曰王
　　假有家得治家之本矣末不足憂故曰勿恤吉
　　龜山楊氏曰剛中而巽極有家之道也天子理陽
　　道后治隂德天下之内治后聽之也故夫夫婦婦
　　而家道正家正而天下定矣此非閑有家者所及
　　也故勿恤吉(易/說)
　　白雲郭氏曰九五父道也父母為嚴君故父與王
　　其道一也況家國之治寧有二乎是以非王道之
　　至不足以有家非有家未見其能正天下也此家
　　人之道所以正家而天下定矣勿恤吉者王假有
　　家毋憂天下之不定也天下定則吉孰大焉然父
　　父子子兄兄弟弟夫夫婦婦同大順而无逆焉者
　　交相愛之義也(易/說)
　　漢上朱氏曰五乾為王假至也王極乎有家之道
　　正家以定天下則至矣故曰王假有家五剛而巽
　　乎外二柔而順乎内中正相應心化誠合則上下
　　内外互相親睦故曰交相愛也交相愛者相與於
　　中之象也王假有家達之天下至於交相愛則天
　　下不勞而治矣勿恤乎吉可也五動成離有伏坎
　　坎為憂恤不動坎伏正則吉三代之王正心誠意
　　脩乎閨門之内不下席而天下治何所憂哉故辭
　　曰勿恤吉象曰交相愛也(易/傳)
　　新安朱氏曰假至也如假于太廟之假有家猶言
　　有國也九五剛健中正下應六二之柔順中正王
　　者以是至於其家則勿用憂恤而吉可必矣蓋聘
　　納后妃之吉占而凡有是德者遇之皆吉也(本/義)
　　問家人卦王假有家先生曰有家之有只是如夙
　　夜浚明有家亮采有邦之有謂有三德者則夙夜
　　浚明於其家有六德者則亮采於其邦有是虛字
　　非如奄有四方之有也(語/録)
　　菄萊吕氏曰九五以陽居上體之中男正位乎外
　　者也夫男正者必居天下之廣居立天下之正位
　　治家之道无一不至然後為至如堯舜文王是也
　　故曰王假有家夫王者之治天下必先正其家故
　　大學曰古之欲明明德於天下者必先齊其家文
　　王刑于寡妻其於治家之道无纎毫不至家道既
　　至則天下不勞而自治矣故曰勿恤吉若家道未
　　至則安得而不憂乎伊川云有家之道既至則勿
　　恤而吉既之一字寓意深矣象曰交相愛也言有
　　家之道至則内外相愛而无一毫之不善矣夫所
　　謂勿恤吉者非謂懈怠而不理也蓋家道未成則
　　朝夕之間警恐畏懼未嘗少寧家道既成則勿恤
　　可知矣(易/說)
上九有孚威如終吉象曰威如之吉反身之謂也
　伊川先生曰上卦之終家道之成也故極言治家之
　本治家之道非至誠不能也故必中有孚信則能常
　久而衆人自化為善不由至誠已且不能常守也況
　欲使(一作/使衆)人乎故治家以有孚為本治家者在妻孥
　情愛之間慈過則无嚴恩勝則掩義故家之患常在
　禮法不足而瀆慢生也長失尊嚴少忘恭順而家不
　亂者未之有也故必有威嚴則能終吉保家之終在
　有孚威如二者而已故於卦終言之　治家之道以
　正身為本故云反身之謂爻辭謂治家當有威嚴而
　夫子又復戒云當先嚴其身也威嚴不先行於已則
　人怨而不服故云威如而吉者能自反於身也孟子
　所謂身不行道不行於妻子也(並易/傳)
　横渠先生曰以陽居尊故威如身脩而家齊故終吉
　(易/說)
　　藍田吕氏曰上九以剛居終有始有卒道可繼也
　　身不行道不行於妻子反身不嚴人將安信故有
　　孚威如終乃吉也
　　龜山楊氏曰家之本在身故威如之吉反身之謂
　　也上九家道之成也巽而以順終反身而誠者也
　　故其教不肅而成其政不嚴而治所謂有孚威如
　　終吉也(易/說)
　　白雲郭氏曰家人之始在於閑及其能成在於信
　　究終始不可變者威如之吉而已威自我出也孟
　　子曰家之本在身故威如之吉克保其終者非反
　　諸其身蓋不能也象既明言有物而行有常而此
　　又言反身之謂者家人之道所以成始成終者脩
　　身而已且恩愛人之常情父子兄弟夫婦之間所
　　不能无而過之者多矣至於明信嚴分或為情愛
　　所奪則家人嚴君之義未盡其道故上九以有孚
　　威如終之威如之吉未備君子必自反也然是道
　　也内之則可以正心脩身外之則可以治國治天
　　下惟明家人終始之義允執其中而内外之道至
　　矣是以詩首關雎則見文王化天下之道所謂王
　　假有家者也聖人序詩之意蓋亦深矣(易/說)
　　漢上朱氏曰上三有孚之道以下未孚也故威如
　　威如者九在上剛嚴之象上九動而正家人見信
　　九三孚之始也威如終則正而見信威如終吉也
　　上九卦之終坤為身九動反正反身之謂也威非
　　外求反求諸身而已反身則正正則誠誠則不怒
　　而威夫誠所以動天地者也況家人乎聖人以治
　　家之道莫尚於威嚴慮後世不知所謂威嚴者正
　　其身也或不正而尚威怒則父子相夷愈不服矣
　　安得吉故於上九發之孟子曰身不行道不行於
　　妻子石慶家人有過輒不食家人謝過而後復是
　　亦反身也易傳曰慈過則失嚴恩勝則掩義長失
　　尊嚴少忘恭順而家不亂者未之有也(易/傳)
　　新安朱氏曰上九以剛居上在卦之終故言正家
　　久逺之道占者必有誠信嚴威則終吉也威如之
　　吉謂非作威也反身自治則人畏服之矣(本/義)
　　東萊吕氏曰上九專於恩則失之偏故濟之以威
　　則得其中然吾之威嚴不出於孚誠則亦剛暴之
　　威而已故必出於至誠則其威乃威也故得其家
　　道之終吉治家而无威嚴則不能常久威嚴而不
　　孚信則人不服故有孚威如則吉也在我者不先
　　有孚信而以威嚴率人則人將曰夫子教我以正
　　夫子未出於正也何以致家之齊乎象曰反身之
　　謂天下之事无過反身必曰反身者謂孚自我出
　　不當任威當反觀吾之誠否可也因是而推之則
　　凡蒞政治民千條萬緒无過自反而已(易/說)
　合訂删補大易集義粹言卷四十一
欽定四庫全書
　合訂删補大易集義粹言卷四十二
　　　　　　　　　　頭等侍衞納喇性德編
䷥(兌下/離上)
　伊川先生曰睽序卦家道窮必乖故受之以睽睽者
　乖也家道窮則睽乖離散理必然也故家人之後受
　之以睽也為卦上離下兌離火炎上兌澤潤下二體
　相違睽之義也又中少二女雖同居而所歸各異是
　其志不同行也亦為睽義(易/傳)
睽小事吉
　伊川先生曰暌者睽乖離散之時非吉道也以卦才
　之善雖處睽時而小事吉也(易/傳)　睽卦不見四德蓋
　不容著四德繇言小事吉者止是方暌之時猶足以
　致小事之吉不成終睽而已須有濟睽之道(周行/已録)
　　白雲郭氏曰有睽之事有睽之時睽本小人事而
　　大人有睽者遇睽之時也遇睽之時大有為亦難
　　矣是以小事吉蓋睽之常也(易/說)
　　新安朱氏曰睽乖異也為卦上火下澤性相違異
　　中女少女志不同歸故為睽然以卦德言之内說
　　而外明以卦變言之則自離來者柔進居三自中
　　孚來者柔進居五自家人來者兼之以卦體言之
　　則六五得中而下應九二之剛是以其占不可大
　　事而小事尚有吉之道也(本/義)
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
𩔖也睽之時用大矣哉
　濂溪先生曰家人離必起於婦人故睽次家人以二
　女同居而志不同行也堯所以釐降二女于媯汭舜
　可禪乎吾兹試矣是治天下觀於家治家觀身而已
　矣(通/書)
　伊川先生曰彖先釋睽(一无/睽字)義(一作/意)次言卦才終言
　合暌之道而賛其時用之大火之性動而上澤之性
　動而下二物之性違異故為暌義中少二女雖同居
　其志不同行亦為睽義女之少也同處長則各適其
　歸其志異也言睽者本同也本不同則非暌也　說
　而麗乎明柔進而上行得中而應乎剛者卦才如此
　所以小事吉也兌說也離麗也又為明故為說順而
　附麗於明凡離在上而彖欲見柔居尊者則曰柔進
　而上行晉鼎是也方睽乖之時六五以柔居尊位有
　說順麗明之善又得中道而應剛雖不能合天下之
　暌成天下之大事亦可以小濟是於小事吉也五以
　明而應剛不能致大吉何也曰五隂柔雖應二而睽
　之時相與之道未能深固故二必遇主於巷五噬膚
　則无咎也天下睽散之時必君臣剛陽中正至誠協
　力而後能合也　天地睽而其事同推物理之同以
　眀睽之時用乃聖人合睽之道也見同之為同者世
　俗之知也聖人則明物理之本同所以能同天下而
　和合萬𩔖也以天地男女萬物明之天髙地下其體
　睽也然陽降隂升相合而成化育之事則同也男女
　異質暌也而相求之志則通也生物萬殊睽也然而
　得天地之和稟隂陽之氣則相𩔖也物雖異而理本
　同故天下之大羣生之衆睽散萬殊而聖人為能同
　之處睽之時合睽之用其事至大故云大矣哉(並易/傳)
　　藍田吕氏曰睽趨異而不相合也物有異而同者
　　天地男女是也有同而異者二女同居其志不同
　　行是也異而同者迹異而心同孟子曰或逺或近
　　或去或不去君子亦仁而已矣何必同又曰禹稷
　　顔回同道曽子子思易地則皆然是也同而異者
　　迹同而心異孟子曰有伊尹之志則可茍无伊尹
　　之志則篡也魯人曰栁下惠固可吾固不可是也
　　龜山楊氏曰天運乎上地止乎下天地固睽矣然
　　一動一静而變化成焉其事則同也男正位乎外
　　女正位乎内男女固睽矣然夫夫婦婦而家道成
　　焉其志則通也飛潛動植之異宜剛柔遲速之異
　　齊萬物固睽矣然方以其𩔖聚物以其羣分不相
　　悖焉其事則𩔖也聖人深足以通天下之志幾足
　　以成天下之務則可以合天下之睽而用之矣睽
　　之時用豈不大矣哉(易/說)　睽乖也又言天地睽而
　　萬物通男女睽而其志同則乖為善蓋一字兩用
　　(南都/語錄)
　　白雲郭氏曰火澤无相得之性二隂有難和之情
　　所以為睽火性上今動而上澤性下今動而下方
　　之天水違行蓋其小者雖不成訟亦為暌也然澤
　　中有火謂之革上火下澤謂之睽革以不相得之
　　性兩不相交火自下而上澤自上而下其勢必遇
　　而相息又不若睽之相違而不遇也小事吉者自
　　卦論之初說而終明其道非睽也自爻論之六五
　　上行得中而下應九二之剛其事非睽也其為吉
　　宜矣凡卦皆二義睽之彖先言睽之所以為睽睽
　　之道也後言睽之時用則聖人用睽之時也睽非
　　大人事故上言小事吉而聖人有用睽之道故下
　　言大矣哉蓋文王言其常而孔子極其用也非孔
　　子不知其大也天髙地下睽也男尊女卑睽也萬
　　物散殊亦睽也天地雖睽不害於同事男女雖暌
　　不害於通志萬物雖睽不害於事𩔖蓋睽之道必
　　體睽而用合然後有濟孔子懼人不明其大故特
　　曰時用大矣哉(易/說)
　　漢上朱氏曰離火動而上兌澤動而下火澤之睽
　　也中少二女同居於家而所歸之志各異二女之
　　睽也故曰睽此以兩體言睽也睽本同也離兌同
　　為女而至於睽者時也故睽自家人反明本同也
　　本不同則无睽惟本同故有合睽之道自離兌言
　　之說而麗乎明自家人六二之五言之柔進而上
　　行得中而應乎剛說則順民麗乎明則擇善柔得
　　中則柔而不過應乎剛則取剛以濟柔是以小事
　　吉夫說而麗明柔得中而應剛不可以作大事何
　　也以柔進上行而得尊位也睽之時人情乖隔相
　　與者未固非剛健中正不能合天下之睽如睽之
　　柔其才纔足以小事吉也故曰說而麗乎明柔進
　　而上行得中而應乎剛是以小事吉此合兩體卦
　　變而言處睽之道也天地男女萬物一氣也得其
　　所同則睽者合矣剛上柔下天地睽也天降地升
　　生育萬物其事同也坎外離内男女睽也男上女
　　下乃有室家其志通也坎見震毁萬物睽也陽生
　　隂成物无二理其事𩔖也非本同也其能合乎大
　　人以是能用天地能用男女能用萬物乖者復合
　　混而為一以至天下為一家中國為一人故曰天
　　地睽而其事同也男女睽而其志通也萬物睽而
　　其事𩔖也睽之時用大矣哉此惟原一卦以論合
　　睽之道也在卦氣為十一月故大𤣥準之以戾(易/傳)
　　新安朱氏曰睽火動而上至其志不同行以卦象
　　釋卦名義說而麗乎明至小事吉以卦德卦變卦
　　體釋卦辭天地睽而其事同至大矣哉極言其理
　　而賛之(本/義)　睽皆言始異而終同之理　兌少女
　　離中女以隂柔之性外和悅而内猜嫌故同居而
　　異志(並語/録)
　　東萊吕氏曰易之序最當看家道一失節不正必
　　至於睽乖故家人之後次以睽為卦離上兌下火
　　之性炎上則愈動而愈上也澤之性潤下則愈動
　　而愈下也一上一下初不相親所以為暌睽既孤
　　離猶有吉者有二五也夫當睽之時本不能吉惟
　　其卦才有吉之道雖不能大有所為亦可彌縫而
　　致小吉也二女同居而志不同譬如君子與小人
　　同室而處本未嘗睽而其志已相去不啻千里之
　　逺此居雖同而志則不同也所以為睽之義　說
　　而麗乎明柔進而上行得中而應乎剛僅能小事
　　吉處睽者其可易邪九二居下體之中是說而麗
　　乎明也六五居上體之中下應於二是柔進而上
　　行又得中而應乎剛君降志以應乎剛明之臣臣
　　盡道以輔乎柔順之君君臣之間盡道相與於睽
　　乖之時雖不能大有所為亦可以小吉大抵天下
　　之治患君臣之不相與今也君臣上下相與如此
　　乃止於小吉何哉蓋天下之治主乎君睽之時六
　　五為君其質本弱雖欲强之一歸於治有所不能
　　亦如伊尹一人耳在成湯時則格于皇天在太甲
　　時則格于上帝蓋太甲資質本弱不及於湯故也
　　　天下事有萬不同然以理觀之則未嘗異君子
　　須當於異中而求同則見天下之事本未嘗異睽
　　之時用大矣哉時用二字最當看伊川云處睽之
　　時合睽之用合之一字尤當看夫萬物之異如此
　　而欲合之將如之何曰予一以貫之正合睽之道
　　也(易/說)
象曰上火下澤睽君子以同而異
　伊川先生曰上火下澤二物之性違異所以為睽離
　之象君子觀睽異之象於大同之中而知所當異也
　夫聖賢之處世在人理之常莫不大同於世俗所同
　者則有時而獨異蓋於秉彝則同矣於世俗之失則
　異也不能大同者亂常拂理之人也不能獨異者隨
　俗習非之人也要在同而能異耳中庸曰和而不流
　是也(易/傳)
　横渠先生曰一於異則乖而不合故和而不同(易/說)
　　龜山楊氏曰天下之物理一而分殊故君子以同
　　而異(易/說)
　　白雲郭氏曰上火下澤異之象也聖人用睽有道
　　存焉然用同者用睽之道也故大舜善與人同同
　　也有天下而不與焉異也栁下惠不羞汙君不辭
　　小官同也而曰爾為爾我為我異也故君子以同
　　而異為用睽之道也孔子曰君子和而不同蓋言
　　不同於小人之事也此言君子以同而異蓋言同
　　於道也故言同雖一而為事道則異矣(易/說)
　　漢上朱氏曰離兌同為隂卦而未始不異君子之
　　所同者人之大倫也然各盡其道亦不茍同以徇
　　衆人見其為異矣不知異所以為同中庸曰和而
　　不流晏平仲曰同之不可也如是彖言異而同大
　　象言同而異(易/傳)
　　新安朱氏曰二卦合體而性不同(本/義)　或問睽卦
　　大象君子以同而異先生曰此是取兩象合體為
　　同而其性各異在人則是和而不同之意蓋其趨
　　則同而所以為同則異如伯夷栁下惠伊尹三子
　　所趨不同而其歸則一彖辭言睽而同大象言同
　　而異在人則出處語黙雖不同而同歸於理講論
　　文字為說不同而同於求合義理立朝論事所見
　　不同而同於忠君本義所謂二卦合體者言同也
　　而性不同者言異也以同而異語意與用晦而明
　　相似大凡讀易到精熟後顛倒說來皆合不然則
　　是死說耳又問睽卦无正應而同德相應者何先
　　生曰无正應所以為睽當睽之時當合者既離其
　　離者却合也　問君子以同而異作理一分殊看
　　如何先生曰理一分殊是理之自然如此這處又
　　就人事之異上說蓋君子有同處有異處如所謂
　　周而不比羣而不黨是也大抵易中六十四象下
　　句皆是就人事之近處說不必深去求它此處伊
　　川說得甚好(並語/録)
　　東萊吕氏曰世之所謂相反者无如水火而其理
　　初未嘗有異故一動一靜互為其根一隂一陽互
　　為其用君子須是得同而異之理方可以盡睽之
　　義然彖言天地睽而其事同男女睽而其志通萬
　　物睽而其事類三句則自異而同此則言同而異
　　蓋聖人使人於同之中觀其異異之中觀其同非
　　知道者不足識此(易/說)
初九悔亡喪馬勿逐自復見惡人无咎象曰見惡人以
辟咎也
　伊川先生曰九居卦初睽之始也在睽乖之時以剛
　動於下有悔可知所以得亡者九四在上亦以剛陽
　睽離无與自然同𩔖相合同是陽爻同居下又當相
　應之位二陽本非相應者以在睽故合也上下相與
　故能亡其悔也在睽諸爻皆有應夫合則有睽本異
　則何睽唯初與四雖非應而同德相與故相遇馬者
　所以行也陽上行者也睽獨无與則不能行是喪其
　馬也四既與之合則能行矣是勿逐而馬復得也惡
　人與已乖異者也見者與相通也當睽之時雖同德
　者相與然小人乖異者至衆若棄絶之不幾盡天下
　以仇君子乎如此則失含𢎞之義致凶咎之道也又
　安能化不善而使之合乎故必見惡人則无咎也古
　之聖王所以能化姦凶為善良革讎敵為臣民者由
　弗絶也　睽離之時人情乖違求和合之且病其不
　(一作/未)能得也若以惡人而拒絶之則將衆仇於君子
　而禍咎至矣故必見之所以免避怨咎也无怨咎
　則有可合之道(並易/傳)
　横渠先生曰履睽之始悔也能以貴下賤故悔亡馬
　復屈下惡人能免於咎(易/說)
　　龜山楊氏曰睽之初不可以有行也故喪馬天地
　　萬物皆睽而復同則睽極必反天下之常理也故
　　勿逐自復夫時行則行時止則止喪而逐之其失
　　愈逺然天下方睽以剛在下而无可行之資直道
　　而徃則害者至故見惡人无咎子見南子是也(易/說)
　　白雲郭氏曰初九无應有悔之象居睽而說道存
　　焉故悔亡也喪馬初睽也逐之則成其為睽不可
　　合矣勿逐自復用同而復也惡人與已異者也見
　　之所以同而異也能同而異何咎之有栁下惠曰
　　爾為爾我為我雖袒裼祼裎於我側爾焉能凂我
　　哉故由由然與之偕而不自失焉象所謂同而異
　　而初九見惡人其義一也見者遇之而勿絶之辭
　　非必欲見之也子見南子之見是也孔子初不見
　　陽貨蓋以從大夫之後不敢先也在魯衞之禮不
　　同非不見惡人者也(易/說)
　　漢上朱氏曰睽之始剛而无應動則不正故有悔
　　四坎馬也四不與初以剛自守喪馬不逐也睽諸
　　爻皆有應四獨无與安得不動而求初乎四動之
　　初初徃復成坎馬勿逐自復也故悔亡四不正而
　　險惡人也離目為見初徃之四有離見惡人也
　　之四雖不正以辟咎故无咎天下惡人衆多疾之
　　己甚人人與君子為敵是睽者既合而復睽斯亦
　　君子之咎也然初守正四動而後初見之夫子見
　　陽貨陽貨先也故不得不見若屈已而先見之睽
　　非不合矣見之可也從之不可也易傳曰古之聖
　　人所以能化姦凶為善良綏讎敵為臣民由弗絶
　　也(易/傳)
　　新安朱氏曰上无正應有悔也而居睽之時同德
　　相應其悔亡矣故有喪馬勿逐而自復之象然亦
　　必見惡人然後可以辟咎如孔子之於陽貨也(本/義)
九二遇主于巷无咎象曰遇主于巷未失道也
　伊川先生曰二與五正應為相與者也然在睽乖之
　時隂陽相應之道衰而剛柔相戾之意勝學易者識
　此則知變通矣故二五雖正應當委曲以相求也二
　以剛中之德居下上應六五之君道合則志行成濟
　睽之功矣而居睽離之時其交非固二當委曲求與
　相遇覬其得合也故曰遇主于巷必能合而後无咎
　君臣睽離其咎大矣巷者委曲之塗也遇者㑹逢之
　謂也當委曲相求期於㑹遇與之合也所謂委曲者
　以善道宛轉將就使合而已非枉已屈道也　當睽
　之時君心未合賢臣在下竭力盡誠期使之信合而
　已至誠以感動之盡力以扶持之明義理以致其知
　杜蔽惑以誠其意如是宛轉以求其合也遇非枉道
　迎逢也巷非邪僻由徑也故夫子特云遇主于巷未
　失道也未非必也非必謂失道也(並易/傳)
　横渠先生曰守正居中故能求主于乖喪之際不失
　其道乖睽主有不可顯遇之時(易/說)
　　龜山楊氏曰九二剛中而應而當天下方睽之時
　　非期於有應也故有遇主之辭焉然遇之外常道
　　也故于巷若子房引四皓輔太子之類是已雖然
　　遇主于巷惟睽之時可也(易/說)　智仁勇天下之達
　　德也智知之仁守之勇行之三者闕一焉非達德
　　也則人君固不可无勇矣而齊王以是為有疾故
　　孟子告以文武之事使廓而大之則安天下无足
　　為者矣若夫好貨好色則生於人君之邪心不可
　　為也然而孟子不以為不可者蓋譬之水逆行中
　　流而遏之其患必至於決溢因其勢而利道之則
　　庶乎其通諸海也故以公劉太王之事告之陳古
　　之善而閉其邪心引之當道也其自謂齊人莫如
　　我敬王者以此易之睽曰遇主于巷亦斯之謂也
　　(孟子/解)
　　白雲郭氏曰在睽諸爻皆以見遇為言是以君子
　　貴夫同而異也二五正應雖睽易合蓋男女通志
　　之義故遇主于巷也說文言巷里中道也里中之
　　道出門則遇之言遇主之易也方睽之時遇主之
　　易而无咎者不失正應之道故也古之君子難進
　　易退況睽之世乎孟子曰君子未嘗不欲仕也又
　　惡不由其道茍不由其道則其進易矣九二遇主
　　于巷若甚易然疑其類於不由其道者故象特言
　　其未失道也初九之无咎異於時九二之无咎同
　　於道故不待喪馬勿逐而後自復亦不待見惡人
　　而後可辟咎也同人曰出門同人又誰咎也睽之
　　九二實似之(易/說)
　　漢上朱氏曰九二以剛中之德遇六五濟睽之主
　　人情睽離之時二五皆非正應五來求二兌變震
　　艮睽者家人之反艮為門為徑家門之有徑者巷
　　也二徃應之離變巽巽東南主人位也五來求二
　　二適徃應是以相遇故曰遇主于巷遇者不期而
　　㑹巷委蛇曲折而後達睽而欲合故如是之難然
　　二五得中震為大塗合睽者如是乃為得中未失
　　道也易傳曰巷者委曲之塗也非邪僻由徑也遇
　　者逢㑹之謂非枉道詭遇也至誠以感動之盡力
　　以扶持之明義理以致其知杜蔽惑以誠其意如
　　是而已故云未失道也(易/傳)
　　新安朱氏曰二五隂陽正應居睽之時乖戾不合
　　必委曲相求而得㑹遇乃為无咎故其象占如此
　　(本/義)
六三見輿曳其牛掣其人天且劓无初有終象曰見輿
曳位不當也无初有終遇剛也
　伊川先生曰隂柔於平時且不足以自立況當睽離
　之際乎三居二剛之間處不得其所安其見侵陵可
　知矣三以正應在上欲進與上合志而四阻於前二
　牽於後車牛所以行之具也輿曳牽於後也牛掣阻
　於前也在後者牽曳之而已當前者進者之所力犯
　也故重傷於上為四所傷也其人天且劓天髠首也
　劓截鼻也三從正應而四隔止之三雖隂柔處剛而
　志行故力進以犯之是以傷也天而又劓言重傷也
　三不合於二與四睽之時自无合義適合居剛守正
　之道也其於正應則睽極有終合之理始為二陽所
　戹是无初也後必得合是有終也掣從制從手執止
　之義也　以六居三非正也非正則不安又在二陽
　之間所以有如是艱戹由位不當也无初(一有/而字)有終
　者終必與上九相遇而合乃遇剛也不正而合未有
　久而不離者也合以正道自无終睽之理故賢者順
　理而安行智者知幾而固守(並易/傳)
　横渠先生曰乘剛遇敵輿衞皆困(易/說)
　　龜山楊氏曰澤動而下故輿曳火動而上故其牛
　　掣輿曳而掣則其事睽而不同矣尚能有行乎其
　　人天且劓劓者絶其通絶其通則其睽極矣睽極
　　而反故无初有終蓋天地萬物則睽而後其事同
　　男女則睽而後其志通睽而至於其極者皆天也
　　豈人為哉故曰夭且劓(易/說)
　　白雲郭氏曰六三隂柔居二剛之間當睽之世欲
　　求速合蓋亦難矣故有見輿曳其牛掣之象見輿
　　曳欲從而求合也其牛掣則違而致睽也時之方
　　睽動輒乖異豈人力也哉天道然也然六三致牛
　　掣之睽豈六三之罪邪時使之然故曰其人天且
　　劓譬猶无妄之災非人所致孟子亦曰行止非人
　　所能也无初者遇二剛而不得進也有終者睽道
　　終極則反而從應也象言位不當者以隂位柔急
　　於求濟故見輿曳而欲從焉(易/說)
　　漢上朱氏曰六三於睽時處不當位介於二剛之
　　間其柔不能自進上九之剛雖非正應欲徃而遇
　　焉二剛侵凌莫之與也三坤為輿為牛離目為見
　　四前剛為角離火欲上坎水欲下見輿曳也離上
　　角仰也坎下角俯也一仰一俯牛頓掣也鄭康成
　　作觢觢牛角踴也踴起而復下亦頓掣也見輿曳
　　而不行其牛俯仰而頓掣言四扼於前者如此也
　　二乾為天三坎之柔為髮而兌毁之髠其首也馬
　　融曰刻鑿其額曰天易傳曰髠其首為天以象考
　　之易傳為是伏艮為鼻兌金制之刑其鼻也其人
　　天且劓者言其人既為四扼於前猶力進而犯之
　　又為二制於後出處不當位故人情上下惡之然
　　動得其正睽極則通初雖艱厄終必遇之三遇上
　　剛二四象毁坤輿進而上行矣故曰无初有終遇
　　剛也曰遇者不期而㑹謂其非正應也君子於此
　　不尤乎見惡者反身以正而已正則應應則惡我
　　者說睽我者合易傳曰不正而合未有久而不離
　　者也合以正道則无終睽之理故賢者順理而安
　　行知者知幾而固守(易/傳)
　　新安朱氏曰六三上九正應而三居二陽之間後
　　為二所曳前為四所掣而當睽之時上九猜狠方
　　深故又有髠劓之傷然邪不勝正終必得合故其
　　象占如此(本/義)
九四睽孤遇元夫交孚厲无咎象曰交孚无咎志行也
　伊川先生曰九四當睽時居非所安无應而在二隂
　之間是睽離孤處者也以剛陽之德當睽離之時孤
　立无與必以氣𩔖相求而合是以遇元夫也夫陽稱
　元善也初九當睽之初遂能與同德而亡睽之悔處
　睽之至善者也故目之為元夫猶云善士也四則過
　中為睽已甚不若初之善也四與初皆以陽處一卦
　之下居相應之位當睽乖之時各无應援自然同德
　相親故㑹遇也同德相遇必須至誠相與交孚各有
　孚誠也上下二陽以至誠相合則何時之不能行何
　危之不能濟故雖處(一无/處字)危厲而无咎也當睽離之
　時孤居於二隂之間處不當位危且有咎也以遇元
　夫而交孚故得无咎也　初四皆陽剛君子當睽乖
　之時上下以至誠相交協志同力則其志可以行不
　止无咎而已卦辭但言无咎夫子又從而明之云可
　以行其志故時之睽也蓋以君子陽剛之才而至誠
　相輔何所不能濟也唯有君子則能行其志矣(並易/傳)
　　龜山楊氏曰承乘皆隂而无與睽孤也六五柔得
　　尊位而在上元夫也當上下睽離之時而已獨遇
　　之故交孚厲无咎蓋同舟而濟雖胡越無異心天
　　下方睽則遇而交孚其宜矣然孤而无與故厲交
　　孚故雖厲无咎(易/說)
　　白雲郭氏曰天下之𫝑合則衆睽則孤凡睽皆然
　　而獨於九四上九稱睽孤何哉蓋上居睽極四近
　　君而不得非若初之自復二之遇主三之有終也
　　故稱睽孤焉處孤之道不過於求人以自助而已
　　故求善士而相與以誠則雖危无咎矣所謂德不
　　孤也王輔嗣以初亦无應獨立同在體下同志者
　　也故交孚无咎其志得行伊川曰元夫猶云善士
　　也初九悔亡則處之至善者矣(易/說)
　　漢上朱氏曰九四睽時處不當位介二隂之間五
　　應二三應上四獨无應在睽而又孤故曰睽孤孤
　　則危厲有乖離之咎初守正不援乎上處睽之善
　　者也四變交初兌變坎四離為婦初坎為夫元始
　　也善之長也故曰遇元夫四動正正則誠矣彼我
　　皆誠有不約而自信者故曰交孚交孚則雖厲而
　　无咎交則初四未正曰无咎者初志上行睽者通
　　也易傳曰卦辭言无咎夫子又從而明之云志行
　　也蓋君子以剛陽之才至誠相輔何所不濟也唯
　　有君子則能行其志爾(易/傳)
　　新安朱氏曰睽孤謂无應遇元夫謂得初九交孚
　　謂同德相信然當睽時故必危厲乃得无咎占者
　　亦如是也(本/義)
六五悔亡厥宗噬膚徃何咎象曰厥宗噬膚徃有慶也
　伊川先生曰六以隂柔當睽離之時而居尊位有悔
　可知然而下有九二剛陽之賢與之為應以輔翼之
　故得悔亡厥宗其黨也謂九二正應也噬膚噬囓其
　肌膚而深入之也當睽之時非入之者深豈能合也
　五雖隂柔之才二輔以陽剛之道而深入之則可徃
　而有慶(一有/也字)復何過咎之有以周成之㓜稚而興盛
　王之治以劉禪之昏弱而有中興之𫝑蓋由任聖賢
　之輔而姬公孔明所以入之者深也　爻辭但言厥
　宗噬膚則可以徃而无咎象復推明其義言人君雖
　己才不足若能信任賢輔使以其道深入於己則可
　以有為是徃而有福慶也(並易/傳)
　横渠先生曰二能勝三如噬膚耳何間已徃(易/說)
　　龜山楊氏曰火動而上而以柔乘剛故厥宗噬膚
　　九四同體之象也蓋睽離之極雖宗噬膚矣詩曰
　　亦有兄弟不可以據此之謂也據而親之能无咎
　　乎故徃何咎夫睽終必同天地之道也故孔子曰
　　徃有慶也(易/說)
　　白雲郭氏曰處睽之世已為悔矣六五以柔自將
　　又悔之道也得其正應能下賢焉故悔可亡厥宗
　　二也二之應五若噬膚然言其易也故二稱于巷五
　　稱噬膚其義一也君臣道合合則非睽以是而徃
　　將有大慶又何咎之有睽之道用合而體睽二五
　　盡之故彖言天地睽男女睽象言同而異皆一也
　　(易/說)
　　漢上朱氏曰六五柔得尊位宜有悔也能致九二
　　在下之賢以剛輔柔故悔亡五離也二兌有離體
　　同宗而為六五所宗噬膚者囓柔也五來下二兌
　　變成艮艮為膚兌口囓柔噬膚也自二至上體噬
　　嗑故曰厥宗噬膚二噬五柔而深之剛柔相入之
　　意睽離之時非五下二二不可徃非深入之則其
　　久必離九二剛中不茍徃者也五既下之徃亦何
　　咎徃則有濟睽之功成邦家之慶陽為慶謂五柔
　　成剛也易傳曰爻辭但言厥宗噬膚則可徃而无
　　咎象推明其義言人君雖己才不足若能任賢輔
　　使以其道深入於己則可以有為徃而有福慶也
　　(易/傳)
　　新安朱氏曰以隂居陽悔也居中得應故能亡之
　　厥宗指九二噬膚言易合六五有柔中之德故其
　　象占如是(本/義)
上九睽孤見豕負塗載鬼一車先張之弧後說之弧匪
宼婚媾徃遇雨則吉象曰遇雨之吉羣疑亡也
　伊川先生曰上居卦之終睽之極也陽剛居上剛之
　極也在離之上用明之極也睽極則拂戾而難合剛
　極則躁暴而不詳明極則過察而多疑上九有六三
　之正應實不孤而其才性如此自睽孤也如人雖有
　親黨而多自疑猜妄生乖離雖處骨肉親黨之間而
　常孤獨也上之與三雖為正應然居睽極无所不疑
　其見三如豕之汚穢而又背負泥塗見其可惡之甚
　也既惡之甚則猜成其罪惡如見載鬼滿一車也鬼
　本无形而見載之一車言其以无為有妄之極也物
　理極而必反以近明之如人適東東極矣動則西也
　如升髙髙極矣動則下也既極則動而必反也上之
　睽乖既極三之所處者正理大凡失道既極則必反
　正理故上於三始疑而終必合也先張之弧始疑惡
　而欲射之也疑之者妄也妄安能常故終必復於正
　三實无惡故後說弧而弗射睽極而反故與三非復
　是宼讎乃婚媾也此匪宼婚媾之語與屯卦同而義
　則殊也隂陽交而和暢則為雨上於三始疑而睽睽
　極則不疑而合隂陽合而益和則為雨故云徃遇雨
　則吉徃者自此以徃也謂既合而益和則吉也　雨
　者隂陽和也始睽而能終和故吉也所以能和者以
　羣疑盡亡也其始睽也无所不疑故云羣疑睽極而
　合則(一有/疑字)皆亡矣(並易/傳)　睽之上九離也離之為德
　在諸卦莫不以為明獨於睽便變為惡以陽在上則
　為亢以剛在上則為狠以明在上變而為察以狠以
　察所以為睽之極也故曰見豕負塗載鬼一車皆自
　任己察之所致然徃而遇雨則吉遇雨者睽解也睽
　解有二義一是物極則必反故睽極則必通若睽極
　不通却終於睽而已二是所以能解睽者却是用明
　之功也(周行/已録)
　　白雲郭氏曰處睽之極故曰睽孤然天下之睽始
　　於疑疑故睽不疑則交孚而无睽矣疑者小人之
　　道也聖人无疑也睽之成卦本自二女則小人之
　　象明矣故上九極言其疑也見豕負塗有之疑也
　　載鬼一車无之疑也有之疑疑之始也无之疑其
　　疑甚矣有无无所不疑是以張弧以禦之其道乖
　　矣三之應上何宼之有其應甚正昏姻之道也故
　　後有說弧之象焉徃遇雨則吉者隂陽和則雨徃
　　而和則有无之際羣疑自釋睽道革矣是以吉也
　　六三隂也上九陽也陽氣下降隂道上行故言遇
　　雨見豕負塗猶詩言誰謂鼠无牙有之疑也載鬼
　　一車猶詩言誰謂雀无角无之疑也(易/說)
　　漢上朱氏曰上與三應亦曰睽孤者睽離之時三
　　未從上有四間焉而上疑之則人情不合而孤獨
　　之人也儔𩔖異處適有人參處乎兩者之間則疑
　　矣上九處極睽難合之地過剛而暴極明而察故
　　疑於四者无所不至離目為見坎為豕兌為澤坤
　　土坎水陷于兌澤豕在澤中汨之以泥塗見豕負
　　塗也言惡其穢之甚也坤為鬼坎為輪坤在坎中
　　載鬼一車也言以无為有妄之極也離矢坎弓先
　　張之弧疑四為宼而見攻也三所以未應豈四之
　　罪哉人情有未通爾睽極則通異極則同隂陽剛
　　柔无獨立之理六隂柔也九陽剛也剛來柔徃則
　　疑情渙然釋矣故後說之弧知四匪宼也九剛六
　　柔自婚媾也故曰匪宼婚媾此匪宼婚媾與他卦
　　言同而象異坎在下為雨上來之三三徃遇之上
　　三正則吉吉則向來羣疑亡本无是也故曰遇雨
　　則吉羣疑亡也辭枝如此者疑辭也(易/傳)
　　新安朱氏曰睽孤謂六三為二陽所制而已以剛
　　處明極睽極之地又自猜狠而乖離也見豕負塗
　　見其汚也載鬼一車以无為有也張弧欲射之也
　　說弧疑稍釋也匪宼婚媾知其匪宼而實親也徃
　　遇雨則吉疑盡釋而睽合也上九之與六三先睽
　　後合故其象占如此(本/義)
　
　
　
　
　
　
　
　合訂删補大易集義粹言卷四十二
欽定四庫全書
　合訂刪補大易集義粹言卷四十三
　　　　　　　　　　頭等侍衛納喇性徳編
䷦(艮下/坎上)
　伊川先生曰蹇序卦睽者乖也乖必有難故受之以
　蹇蹇者難也睽乖之時必有蹇難蹇所以次睽也蹇
　險阻之義故為蹇難為卦坎上艮下坎險也艮止也
　險在前而止不能進也前有險陷後有峻阻故為蹇
　也(易/傳)　蹇是處蹇之道退无時不可行(㳺定夫/所錄)
　　新安朱氏曰屯是隂陽未通之象蹇是流行之中
　　有蹇滯困則窮矣(語/録)
　　東萊吕氏曰睽者乖也乖必有難故受之以蹇蹇
　　者難也夫患難者人之所同畏然知其患難之可
　　畏而不知患難之本原睽乖者患難之本原也今
　　人處患難而常懐乖異不平之心汨汨不反是猶
　　惡熱而増焚惡醉而强酒何往而非患難哉故欲
　　去險難必先去險難之本可也(易/説)
蹇利西南不利東北利見大人貞吉
　伊川先生曰西南坤方坤地也體順而易東北艮方
　艮山也體止而險在蹇難之時利於順處平易之地
　不利止於危險也處順易則難可紓止於險則難益
　甚矣蹇難之時必有聖賢之人則能濟天下之難故
　利見大人也濟難者必以大正之道而堅固其守故
　貞則吉也凡處難者必在乎(一无/乎字)守貞正(一无/正字)設使
　難不解不失正徳是以吉也若遇難而不能固其守
　入於邪濫雖使茍免亦惡徳也知義命者不為也(易/傳)
　横渠先生曰蹇之世大人乃能成功(易/説)
　　白雲郭氏曰蹇難也見難而知止謂之蹇故蹇為
　　智者之事蹇之時得人則濟故利西南不利東北
　　利見大人西南得朋之地也東北䘮朋之地也大
　　人足以濟大蹇者也得人之道先在反己其身正
　　而天下歸之故貞吉也(易/説)
　　新安朱氏曰蹇難也足不能進行之難也為卦艮
　　下坎上見險而止故為蹇西南平易東北險阻又
　　艮方也方在蹇中不宜走險又卦自小過而來陽
　　進則往居五而得中退則入於艮而不進故其占
　　曰利西南不利東北當蹇之時必見大人然後可
　　以濟難又必守正然後得吉而卦之九五剛健中
　　正有大人之象自二以上五爻皆得正位則又貞
　　之義也故其占又曰利見大人貞吉蓋見險者貴
　　於能止而又不可終於止處險者利於進而不可
　　失於其正也(本/義)
　　東萊吕氏曰蹇利西南不利東北利見大人貞吉
　　大抵天下之理相反處乃是相治水火相反也而
　　救火者必以水冰炭相反也而禦冰者必以炭險
　　與平相反而治險必以平此聖人於蹇之卦所以
　　特𤼵明濟險之義西南坤位平易而順者也東北
　　艮位艮為山險也遇險必以平易之道而濟則險
　　難可治茍以險濟險則其難益甚矣貞吉者謂人
　　之處蹇守正則吉也吉之一字最當看今人處患
　　難往往不能固其所守又見古人亦有守正而身
　　不免於難遂以為此義不足信殊不知所謂吉者
　　非免於難為吉乃順理之吉也伊川説是以吉也
　　一叚最當看(易/説)
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
　伊川先生曰蹇難也蹇之為難如乾之為健若易之
　為難則義有未足(一作/盡)蹇有險阻之義屯亦難也困
　亦難也同為難而義則異屯者始難而未得通困者
　力之窮蹇乃險阻艱難之義各不同也險在前也坎
　險在前下止而不進故為蹇　見險而能止以卦才
　言處蹇之道也上險而下止見險而能止也犯險而
　進則有悔咎(一作/吝)故美其能止為知也方蹇難之時
　惟能止為善故諸爻除五與二外皆以往為失來為
　得也　蹇之時利於處平易西南坤方為順易東北
　艮方為險阻九上居五而得中正之位是往而得平
　易之地故為利也五居坎險之中而謂之平易者葢
　卦本坤由五往而成坎故但取往而得中不取成坎
　之義也方蹇而又止危險之地則蹇益甚矣故不利
　東北其道窮也謂蹇之極也　蹇難之時非聖賢(一/有)
　(大人/字)不能濟天下之蹇故利於見大人也大人當位
　則成濟蹇之功矣往而有功也能濟天下之蹇者惟
　大正之道夫子又取卦才而言蹇之諸爻除初外餘
　皆當正位故為貞正而吉也初六雖以隂居陽而處
　下亦隂之正也以如(一作/如以)此正道正其邦可以濟於
　蹇矣　處蹇之時濟蹇之道其用至大故云大矣哉
　天下之難豈易平也非聖賢不能其用可謂大矣順
　時而處量險而行從平易之道由至正之理乃蹇之
　時用也(並易/傳)
　横渠先生曰見險能止然不可終止而已當見大人
　之徳進之坤順致養之地則得其中若更退守艮止
　則難无時而解也故曰不利東北其道窮也至於解
　卦則曰其來復吉乃得中也與此互見矣蓋難在内
　外與震艮之動止則相反爾(易/説)
　　藍田吕氏曰蹇方涉於危難也利見大人謂九五
　　以剛中處尊位也危難之世非大人不足以濟之
　　非當位履正不足以正之
　　龜山楊氏曰險在前而止卦之所以為蹇也居蹇
　　之時居易以俟命而已行險以徼幸不可也故利
　　西南西南順也止于險而不知變則道窮矣故不
　　利東北也(易/説)
　　白雲郭氏曰險而止蒙者之事見險而能止智者
　　之事蹇之與蒙用智不用智雖不同其於待人以
　　濟險則一也猶屯解不同其於自動以濟險亦一
　　也震之動剛其才足以自濟艮之止柔其才不足
　　以自濟故蒙蹇必止而待人也蹇利西南往得中
　　者謂九五也九五朋來而中節也不利東北其道
　　窮者寡助之至至於親戚畔之道窮可知矣利見
　　大人往有功者大蹇之時雖多善士亦不能有濟
　　必大人而後有功也當位貞吉者所處知所止則
　　无不當位之失无不當位之失則其身貞矣是以
　　吉也古之聖人莫不先於治己大人正己而物正
　　當位貞吉則正己者至矣所以為正邦之本也蹇
　　之時以見大人為主雖乾龍飛見不過利見大人
　　而止耳顧不大哉(易/説)
　　漢上朱氏曰蹇坎險難也艮止也坎在上險難在
　　前止而不進故曰蹇難也險在前也此合雨體言
　　蹇也離目為見見險者明也知其不可進則止而
　　不犯者行其所知也知者精神之㑹水火之合坎
　　離之象故曰見險而能止知矣哉此兼互體以卦
　　才言處蹇之道也蹇自臨來小過變也九四往之
　　五小過之五即臨之坤也坤西南體順而易坤衆
　　也五中蹇難不解天下思治九四能順乎衆而往
　　上居於五處順易以濟險難以順民心乃得中道
　　所謂時中蹇之利也故曰蹇利西南往得中也艮
　　止也東北方也見險而止非遂止不往也順時而
　　處以有待也若遂止於險則過矣過則道不行天
　　下益蹇非中道乃蹇之所不利故曰不利東北其
　　道窮也此以卦變四五相易言濟蹇之道也大人
　　九五也剛中而正量險而行其才足以濟難利見
　　大人者六二也非剛健中正在上則六二柔中未
　　有功也故曰利見大人往有功也此以二五言濟
　　蹇也坤在四為邦國四諸侯位也故建侯康侯正
　　邦无邦皆取此象蹇五爻皆正而初不正初不正
　　者蹇之所由生也九五當位而正以正六四而邦
　　國正邦國正則天下正而蹇難解矣正而吉也故
　　曰當位貞吉以正邦也此再以九五六四言濟蹇
　　也蹇之時或可止或可往往而有功非大人不能
　　盡其用故曰蹇之時用大矣哉在卦氣為十一月
　　故太𤣥準之以難(易/傳)
　　新安朱氏曰蹇難也以卦徳釋卦名義而賛其美
　　蹇利西南以卦變卦體釋卦辭而賛其時用之大
　　也(本/義)　蹇利西南是説坤卦分曉但不知從何揷
　　入這坤卦來此須是箇變例聖人到這裏看見得
　　有箇做坤底道理大率陽卦多自隂來隂卦多自
　　陽來震是坤第一畫變坎是第二畫變艮是第三
　　畫變易之取象不曽確定了它　蹇无坤體只取
　　坎中爻變如沈存中論五姓一般蹇利西南謂地
　　也據卦體艮下坎上无坤而繇辭言地者往往只
　　取坎中爻變變則為坤矣沈存中論五姓自古无
　　之後人既如此呼喚即便有義可推(語/録)
　　東萊吕氏曰夫當患難之時必有處蹇之道坎為
　　險在上是險在前也艮為止在下是見險而能止
　　也坎卦本是坤卦只因第二爻變遂至於險使第
　　二爻知坤順之可從而復歸於坤則无復蹇惟第
　　二爻不肯變故止於蹇難也知矣哉知字最要看
　　當平易之地則縱步至險危之地則駐足則又何
　　以為知惟其預知其難而遂止所以為知也所謂
　　見險而能止非畏其難怠惰而一无所為也故大
　　象以君子反身修徳明之(易/説)
象曰山上有水蹇君子以反身修徳
　伊川先生曰山之峻阻上復有水坎水為險陷之象
　上下險阻故為蹇也君子觀蹇難之象而以反身修
　徳君子之遇艱阻必反求諸己而益自修孟子曰行
　有不得者皆反求諸己故遇艱蹇必自省於身有失
　而致之乎是反身也有所未善則改之无歉於心則
　加勉乃自修其徳也君子修徳以俟時而已(易/傳)　蹇
　以反身修徳故往者在外也在外必蹇來者在内也
　在内則有譽无尤來連朋來來碩皆反身修徳之謂
　也蹇蹇不暴進内顧之象也暴進出外則无事矣連
　(音/平)連則无窮也朋來則衆來言朋來未免於有思也
　至於來碩則來處於大人之事也故曰從貴(羅氏/拾遺)
　　藍田吕氏曰山上有水水行不利不得其地故蹇
　　也水行不得其地猶君子之行不得於人不得於
　　人反求諸已而已故愛人不親反其仁治人不治
　　反其知禮人不荅反其敬
　　龜山楊氏曰居險難之時惟反身修徳而己行險
　　以徼幸君子不為也(易/説)
　　白雲郭氏曰古之君子窮則獨善其身達則兼善
　　天下獨善之道无它修徳而已蒙也蹇也皆君子
　　遇險獨善之時也故蒙曰果行育徳蹇曰反身修
　　徳也蹇利得朋而反身修徳者君子愛人不親反
　　其仁治人不治反其智禮人不荅反其敬行有不
　　得者皆反求諸已其身正而天下歸之故得朋之
　　道莫大於反身修徳之要也屯之難濟以動故君
　　子以經綸困之難濟以説故君子致命遂志蹇之
　　難在止於至善故曰反身修徳難非一也故所以
　　濟難亦不能同也(易/説)
　　漢上朱氏曰山上復有險行者蹇也六五反四而
　　正反身修徳之象易傳曰君子之遇蹇難必自省
　　於身有失而致之乎有所未善則改之无歉於心
　　則加勉(易/傳)
　　新安朱氏曰或説蹇與困相似君子致命遂志君
　　子反身修徳亦一般殊不知不然澤无水困是盡
　　乾燥處困之極事无可為者故只得致命遂志若
　　山上者水蹇則猶可進步如山上之泉曲折多艱
　　阻然猶可行故敎人以反身修徳豈可與困為比
　　只觀大象兩句便全然不同(語/録)
初六往蹇來譽象曰往蹇來譽宜待也
　伊川先生曰六居蹇之初往進則益入於蹇往蹇也
　當蹇之時以隂柔无援而進其蹇可知來者對往之
　辭上進則為往不進則為來止而不進是有見幾知
　時之美來則有譽也　方蹇之初進則益蹇時之未
　可進也故宜見幾而止以待時可行而後行也諸爻
　皆蹇往而善來然則无出蹇之義乎曰在蹇而往則
　蹇也蹇終則變矣故上巳(一作/六)有碩義(並易/傳)
　横渠先生曰蹇難之際用心存公无所偏係故譽美
　可獲(易/説)
　　龜山楊氏曰蹇之初險在前也往斯蹇矣見險而
　　能止則知之事也來斯有譽矣故往蹇來譽(易/説)
　　白雲郭氏曰蹇為智者之事見難而止智也見難
　　而往非智也故往則蹇而來則譽也夫知止而止
　　則安榮知止而不止則危辱故言來譽來譽雖美
　　未足以究蹇之實用故宜有待以濟也(易/説)
　　漢上朱氏曰蹇之初有險在前往則遇蹇知不可
　　往來而止安時處順待可動而動則有見幾知時
　　之譽初動而往離坎變兊兊口譽之往則蹇來則
　　譽宜待也天下之險未有乆結而不解者故伯夷
　　太公居海濵以俟若先時而起則愈蹇矣鄭氏本
　　作宜待時也(易/傳)
　　新安朱氏曰往遇險來得譽(本/義)
六二王臣蹇蹇匪躬之故象曰王臣蹇蹇終无尤也
　伊川先生曰二以中正之徳居艮體止於中正者也
　與五相應是中正之人為中正之君所信任故謂之
　王臣雖上下同徳而五方在大蹇之中致力於蹇難
　之時其艱蹇至甚故為蹇於蹇也二雖中正以隂柔
　之才豈易勝其任所以蹇於蹇也志在濟君於蹇(一/作)
　(艱/)難之申其蹇蹇者非為身之故也雖使不勝志義
　可嘉故稱其忠藎不為己也然其才不足以濟蹇也
　小可濟則聖人當盛稱以為勸矣　雖艱(一作/蹇)戹於
　蹇時然其志在濟君難雖未成功然(一无/然字)終无過尤
　也聖人取其志義而謂其无尤所以勸忠藎也(並易/傳)
　　龜山楊氏曰九五險之中也六二險在前也所謂
　　王臣蹇蹇也人之徳慧術智常存乎疢疾君臣克
　　艱尚何尤也(易/説)
　　白雲郭氏曰六二當位得中上應九五不私其身
　　涉己之難以濟君之難非同徳興王之臣不能至
　　也孟子曰畜君何尤畜君者好君也夫畜君之徳
　　濟君之難其志皆同无尤宜矣初六以往為蹇六
　　二以蹇蹇為无尤蓋九五大人也初六非見大人
　　則當止不止則失身六二見大人則當往不往則
　　失君此其所以異也(易/説)
　　漢上朱氏曰五乾王也二坤臣也二應五王臣也
　　五在險中蹇也六二犯難濟五之險蹇之又蹇故
　　曰王臣蹇蹇坤為身三折之目視下為躬二履當
　　其位而艮體有保其躬之意二往濟五身任安危
　　五坎變坤匪躬之故也蹇時非有才而剛上輔其
　　君不能濟難二柔濟五才不足疑若有尤然志靖
　　王室忘身以衛其上雖蹇之又蹇終无尤也易傳
　　曰聖人取其志義謂其无尤所以勸忠藎也(易/傳)
　　新安朱氏曰柔順中正正應在上而在險中故蹇
　　而又蹇以求濟之非以其身之故也不言吉凶者
　　占者但當鞠躬盡力而已至於成敗利鈍則非所
　　論也終无尤者事雖不濟亦无可尤(本/義)
九三徃蹇來反象曰往蹇來反内喜之也
　伊川先生曰九三以剛居正處下體之上當蹇之時
　在下者皆柔必依於三是為下所附者也三與上為
　正應上隂柔而无位不足以為援故上往則蹇也來
　下來也反還歸也三為下二隂所喜故來為反其所
　也稍安之地也　内在下之隂也方蹇之時隂柔不
　能自立故皆附於九三之陽而喜愛之九之處三在
　蹇為得其所也處蹇而得下之心可以求安故以來
　為反猶春秋之言歸也(並易/傳)
　　龜山楊氏曰險在前故往蹇也往蹇而來反則險
　　得所恃矣故内喜之也(易/説)
　　白雲郭氏曰蹇難之際非見大人則皆當止故往
　　蹇之義皆同反者既往復反之辭蹇自觀來九三
　　復反於内故内喜之也初二隂爻故見剛反則喜
　　之伊川謂反猶春秋之言歸九三之反實歸也(易/説)
　　漢上朱氏曰往則犯難反則得位九三重剛為下
　　卦之主初二柔爻恃之以拒外險故往蹇來反以
　　内喜之而反也陽得位故喜易傳曰反猶春秋之
　　言歸也(易/傳)
　　新安朱氏曰反就二隂得其所安(本/義)
六四往蹇來連象曰往蹇來連當位實也
　伊川先生曰往則益入於坎險之深往蹇也居蹇難
　之時同處艱戹者其志不謀而同也又四居上位而
　與在下者同有得位之正又與三相比相親者也二
　與初同𩔖相與者也是與下同志衆所從附也故曰
　來連來則與在下之衆相連合也能與衆合得處蹇
　之道也　四當蹇之時居上位不往而來與下同志
　固足以得衆矣又以隂居隂為得其實以誠實與下
　故能連合而下之二三亦各得其實初以隂居下亦
　其實也當同患之時相交以實其合可知故來而連
　者當位以實也處蹇難非誠實何以濟當位不曰正
　而曰實上下之交主於誠實用各有其所也(並易/傳)
　横渠先生曰連順也序也蹇反當位正吉六四未能
　出險故可止而順序以俟難之解當位處隂之實(易/説)
　　藍田吕氏曰六四往則益險故曰往蹇來則當
　　位與三五比連故曰來連二陽交以下雖无應所
　　頼實矣
　　龜山楊氏曰往則涉險來則乗剛故往蹇來連當
　　位而止則不實矣(易/説)
　　白雲郭氏曰馬氏以連為難故輔嗣謂往來皆難
　　伊川曰來則與下同志衆所從輔也雍曰往來皆
　　蹇何取當位惟其來而能連在下之志故曰當位
　　實也六四之位實以接下為職今得其實矣(易/説)
　　漢上朱氏曰六柔无應往則犯難故往蹇來則當
　　位承五下連九三故來連連牽連也九三剛實四
　　牽連之共濟五難當位而又得濟之實也處蹇難
　　不以剛實濟之柔者安能獨濟乎陽為實(易/傳)
　　新安朱氏曰連於九三合力以濟(本/義)
九五大蹇朋來象曰大蹇朋來以中節也
　伊川先生曰五居君位而在蹇難之中是天下之大
　蹇也當蹇而又在險中亦為大蹇大蹇之時而二在
　下以中正相應是其朋助之來也方天下之蹇而得
　中正之臣相輔其助豈小也得朋來而无吉何也曰
　未足以濟蹇也以剛陽中正之君而方在大蹇之中
　非得剛陽中正之臣相輔之不能濟天下之蹇也二
　之中正固有助矣欲以隂柔之助濟天下之難非所
　能也自古聖王濟天下之蹇未有不由賢聖之臣為
　之助者湯武得伊吕是也中常之君得剛明之臣而
　能濟大難者則有矣劉禪之孔明唐肅宗之郭子儀
　徳宗之李晟是也雖賢明之君茍无其臣則不能濟
　於難也故凡六居五九居二者則多由助而有功蒙
　泰之𩔖是也九居五六居二則其功(一作/助)多不足屯
　否之𩔖是也蓋臣賢於君則輔君以君所不能臣不
　及君則賛助之而已故不能成大功也　朋者其朋
　𩔖也五有中正之徳而二亦中正雖大蹇之時不失
　其守蹇於蹇以相應助是以其中正之節也上下中
　正而弗濟者臣之才不足也自古守節秉義而才不
　足以濟者豈少乎漢李固王允晉周顗王導之徒是
　也(並易/傳)
　横渠先生曰剛中之徳為物所歸(易/説)
　　龜山楊氏曰履尊位大中而在險所謂大蹇也中
　　正而應能反身修徳者也入則无法家拂士出則
　　无敵國外患者國常亡則居蹇修徳其朋來宜矣
　　(易/説)
　　白雲郭氏曰君道居蹇則天下難矣故云大蹇也
　　九五以中正之道致匪躬之臣蓋所謂反求諸已
　　而天下歸之者也故曰朋來大蹇朋來所謂西南
　　得朋之利也故彖曰蹇利西南往得中也以中節
　　者以中自反而致朋來也(易/説)
　　漢上朱氏曰險者人情之所不敢犯也五在險中
　　獨安其險剛正足以任天下之難而不辭大者得
　　位當蹇之時如是乃為得中陽與陽為朋朋謂九
　　三也五下應二三來比之朋來也五為坎三來成
　　兊水澤節之象節者處蹇之節也九五在險得中
　　道應六二者有節則九三之剛不約而自來九三
　　外應上六内為六二初六之所喜而又六四牽連
　　而進同心協力斯可以濟天下之難故曰大蹇朋
　　來以中節也若九五前郤應於下者失剛柔緩急
　　之節則九三招之不來矣仲虺賛湯曰天錫王勇
　　智武王曰今朕必往濟蹇大難者其要在於九五
　　乎(易/傳)
　　新安朱氏曰大蹇者非常之蹇九五居尊而有剛
　　健中正之徳必有朋來而助之者占者有是徳則
　　有是助矣(本/義)　問九五大蹇朋來先生曰處九五
　　尊位而居蹇之中所以為大蹇所謂遺大投艱于
　　朕身人君當此大蹇之時則須屈羣䇿用羣力乃
　　可濟也　問蹇之九五大蹇朋來程傳以為无剛
　　陽之臣不足以濟蹇其竊謂自古患无剛明之君
　　耳未有有其君而无其臣者也傳又以李固王允
　　等實之竊謂當時正以无剛明之君故耳設有之
　　數子未必不能有為也先生曰讀易當看卦畫時
　　節不可以此論　問蹇九五何故為大蹇曰五是
　　蹇之主凡人臣之蹇只是一事至大蹇須人主當
　　之(並語/録)
上六往蹇來碩吉利見大人象曰往蹇來碩志在内也
利見大人以從貴也
　伊川先生曰六以隂柔居蹇之極冒極(一作/隂)險(一作/蹇)
　而往所以蹇也不往而來從五求三得剛陽之助是
　以碩也蹇之道戹塞窮蹙碩大也寛裕之稱來則寛
　大其蹇舒矣蹇之極有出蹇之道上六以隂柔故不
　得出(一作/能耳)得剛陽之助可以舒蹇而已在蹇極之時
　得舒則為吉矣非剛陽中正豈能出乎蹇也利見大
　人蹇極之時見大徳之人則能(一作/利)有濟於蹇也大
　人謂五以相比𤼵此義五剛陽中正而居君位大人
　也在五不言其濟蹇之功而上六利見之何也曰在
　五不言以其居坎險之中无剛陽之助故无能濟蹇
　之義在上六蹇極而見大徳之人則能濟於蹇故為
　利也各爻取義不同如屯初九之志正而於六二則
　目之為寇也諸爻皆不言吉上獨言吉者諸爻皆得
　正各有所善然皆未能出於蹇故未足為吉惟上處
　蹇極而得寛裕乃為吉也　上六應三而從五志在
　内也蹇既極而有助是以碩而吉也六以隂柔當蹇
　之極宻近剛陽中正之君自然其志從附以求自濟
　故利見大人謂從九五之貴也所以云從貴恐人不
　知大人為指五也(並易/傳)
　横渠先生曰與解繇義同(易/説)
　　藍田吕氏曰上六往則窮險來則獲内之應故曰
　　往蹇來碩吉碩大也九三以陽居陽故大也利見
　　大人九五比也
　　龜山楊氏曰以柔居蹇難之極往則不足以出險
　　而者應於内來則碩矣九五剛得尊位大中大人
　　者也惟大人為足以解蹇之難比而從之其宜矣
　　(易/説)
　　白雲郭氏曰居難之極難將革矣猶能以往為戒
　　慎之至也故有來碩之吉利見大人者以居難之
　　極志當濟難茍謹失身之戒則乖正邦之義矣故
　　利見九五之大人也志在内者謹失身之戒也以
　　從貴者明得君之義也内外兩盡其道宜其來碩
　　而吉矣蹇自二至上五爻皆當位故彖言當位貞
　　吉其曰來譽來反來連來碩碩大也反身修徳至
　　於盛大則至矣譽則次之反者衆之所喜連則當
　　其實而已方險難之時无悔吝凶咎而有譽反連
　　碩无尤中節之得斯其所以為智之事與(易/説)
　　漢上朱氏曰上六志在紓難然柔也才不足以柔
　　犯難故往蹇柔自外來求助於九三三以剛濟柔
　　則難紓志乃大得故曰徃蹇來碩志在内也陽為
　　大艮為石碩剛大也離目為見大人九五也故曰
　　利見大人九五貴而有位足以行其道九三其徳
　　剛大佐五以濟天下之難上六志在内因九三利
　　見九五斯可以出難故曰以從貴也陽為貴蹇難
　　未解人不知所從上六因九三以從九五之貴則
　　君臣之分定矣(易/傳)
　　新安朱氏曰已在卦極往无所之益以蹇耳來就
　　九五與之濟蹇則有碩大之功大人指九五曉占
　　者宜如是也(本/義)　問蹇卦往蹇來譽先生曰來往
　　二字唯程傳言上進則為往不進則為來説得極
　　好今人或謂六四往蹇來連是來就三九三往蹇
　　來反是來就二上六往蹇來碩是來就五亦説得
　　通但初六來譽則位居最下无可來之地其説不
　　得通矣故不若程傳好只是不往為佳耳(不往者/守而不)
　　(進故不進/則為來)諸爻皆不言吉蓋未離乎蹇中也至上
　　六往蹇來碩吉却是蹇極有可濟之理既是不往
　　惟守於蹇則必得見九五之大人與共濟蹇而有
　　碩大之功矣(語/録)
　　東萊吕氏曰六爻初六曰往蹇來譽九二曰往蹇
　　來反六四曰往蹇來連上六曰往蹇來碩皆以冒
　　險而往為戒以知難而退為美至於六二九五兩
　　爻一言王臣蹇蹇匪躬之故一曰大蹇朋來與四
　　爻之義不同何也蓋五與二相應是君臣相與勠
　　力以濟險難者也安得袖手而不為乎(易/説)
　合訂刪補大易集義粹言卷四十三
欽定四庫全書
　合訂刪補大易集義粹言卷四十四
　　　　　　　　　　頭等侍衛納喇性徳編
䷧(坎下/震上)
　伊川先生曰解序卦蹇者難也物不可以終難故受
　之以解物无終難之理難極則必散解者散也所以
　次蹇也為卦震上坎下震動也坎險也動於險外出
　乎險也故為患難解散之象又震為雷坎為雨雷雨
　之作蓋隂陽交感和暢而緩散故為解解者天下患
　難解散之時也(易/傳)
解利西南无所往其來復吉有攸往夙吉
　伊川先生曰西南坤方坤之體廣大平易當天下之
　難方解人始離艱苦不可復以煩苛嚴急治之當濟
　以寛大簡易乃其宜也如是則人心懐而安之故利
　如西南也湯除桀之虐而以寛治武王誅紂之暴而
　反商政皆從寛易也无所往其來復吉有攸往夙吉
　无所往謂天下之難已解散无所為也有攸徃謂尚
　有所當解之事也夫天下國家必紀綱法度廢亂而
　後禍患生聖人既解其難而安平无事矣是无所往
　也則當修復治道正紀綱明法度進復先代明王之
　治是來復也謂反正理也天下之吉也其𤼵語辭自
　古聖王救難定亂其始未暇遽為也既安定則為可
　久可繼之治自漢以下亂既除則不復有為姑随時
　維持而已故不能成善治蓋不知來復之義也有攸
　往夙吉謂尚有當解之事則蚤為之乃吉也當解而
　未盡者不蚤去則將復盛事之復生者不蚤為則將
　漸大故夙則吉也(易/傳)
　横渠先生曰難免人患散則得衆者吉往而不返則
　生它變有所往而不速將後於時也故无所往則靜
　吉有所往則速吉(易/説)
　　白雲郭氏曰解者難之解也故動乎險中為屯動
　　乎險外為解解與屯為内外亦與蹇為反復故蹇
　　利西南而解亦利西南雖止與動不同其險難則
　　相接跡矣復者來之漸也難解之時无所往而復
　　於道難作之際速於往而緩難各盡其宜是以皆
　　吉也先言无所徃而後言有攸往者安不忘危之
　　義也亦猶先泰後否先既濟後未濟也(易/説)
　　五峯胡氏曰始皇百不資於先代而无故求周鼎
　　於泗水則其欲詭惑天下之意可知矣漢興去古
　　未逺髙祖父子兄弟知无所往之利而不知來復
　　往夙之吉侵尋至今茫茫禹迹法度盡廢上不仁
　　其身民各私其有不均不平不正不定暴虐无告
　　寃陷困窮爭鬭滋起獄訟繁多皆此之由也(皇王/大紀)
　　(論/)
　　新安朱氏曰解難之散也居險能動則出於險之
　　外矣解之象也難之既解利於平易安靜不欲乆
　　為煩擾且其卦自升來三往居四入於坤體二居
　　其所而又得中故利於西南平易之地若无所往
　　則宜來復其所而安靜若尚有所往則宜蚤往蚤
　　復不可乆煩擾也(本/義)
　　東萊吕氏曰大凡患難之極必須解散解者患難
　　已散天下已平天下初定之規模也以卦體言之
　　坎為水震為雷雷之震驚雨之灑潤則无有不解
　　散者利西南西南坤位柔順平易也如武王之勝
　　紂則必垂拱而天下治髙祖之滅秦必用蕭曹之
　　清淨光武之誅莽必閉闗不用兵是皆以平易處
　　之也雖然必如湯武之伐罪救民以致太平則其
　　用大而可以盡坤道之順若兩漢之君以智力持
　　之又不可以當此也无所往者當天下之初定患
　　難之方解又不可復有所往也如秦之并天下而
　　欲有所往故築長城平百粤而終不免於難隋之
　　兼南北而欲者所往再伐髙麗而亦不免於難故
　　解貴乎无所往然豈皆无所作為邪故又欲知來
　　復之象有攸往夙吉者當解之時不可有所往然
　　必有所往者又當不終朝而為之夙夜以進則吉
　　如晉武帝平吴之後固未當興兵生事然而君臣
　　之間因循茍簡清談廢務坐視而至於弊故二者
　　不可一偏一於有所往則不知利西南无所往之
　　象一於无所往則又不知其來復吉有攸往夙吉
　　之象往與不往之間其間不能以寸故不可執一
　　偏也此象又有一説西南坤方也坤柔也天下之
　　難初解當治天下以和緩安靖不須躁急促廹欲
　　民服我民心不歸於彼必歸於此彼既无所他往
　　自然歸我矣其者指人之辭大為規摹寛以待之
　　天下既在我規摹之内已无所往舍我將安之乎
　　吾之所謂柔道者又非緩弱之謂其所當往者赴
　　之不俟終日此所謂有攸往夙吉也豈特解國家
　　之難為然哉治心者亦然心之惑初解不必汲汲
　　驅廹此心使歸於道但順而治之此心都无所之
　　則自然來復矣雖順而治之亦非任之如枯木死
　　灰其不息之誠元未嘗頃刻停滯也(易/説)
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
　伊川先生曰坎險震動險以動也不險則非難不動
　則不能出難動而出於險外是免乎險難也故為解
　　解難之道利在廣大平易以寛易而往濟解則
　得衆心之歸也　不云无所往省文爾救亂除難一
　時之事未能成治道也必待難解无所往然後來復
　先王之治乃得中道謂合宜也　有所為則夙吉也
　蚤則往而有功緩則惡滋而害深矣　既明處解之
　道復言天地之解以見解時之大天地之氣開散交
　感而和暢則成雷雨雷雨作則萬物皆生𤼵甲拆天
　地之功由解而成故賛解之時大矣哉王者法天道
　行寛宥施恩恵養育兆民至于昆蟲草木乃順解之
　時與天地合徳也(並易/傳)
　　藍田吕氏曰解出乎險難也當解之時无濟難之
　　志守中自居來復可也有濟難之志不夙則失時
　　險而止蒙其險在内心有窒礙失之止而不知學
　　也蹇見險而能止其險在外知不可進而自止也
　　屯動乎險中險亦在外動乎險中求出而未得也
　　解險以動動而免乎險已出險外動而逺之以免
　　斯難也
　　龜山楊氏曰動而免乎險卦之所以為解也免乎
　　險而以順動則衆斯得矣此解之所以利西南也
　　居解之時難方解矣故无所往則宜復有攸往則
　　宜夙所謂宜復何也蓋天下方出於屯難則還定
　　安集之時也作之則人弗堪矣故來復吉漢為畫
　　一之法而天下歌之來復之謂也所謂宜夙者何
　　也蓋解之初與民維新之時也人方厭亂而餘風
　　遺俗亂政弊法有不可因者則革之宜夙也天下
　　已定而人安於故常方且圖之則擾矣尚能有功
　　哉武王克商反商政有未及下車而行者夙之謂
　　也觀天地解而雷雨作則解之不可不夙亦天地
　　之理也(易/説)
　　白雲郭氏曰遇險而止者才之不足也遇險而動
　　者才之有餘也以有餘之才故能動而免乎險所
　　以為解也解利西南往得衆者西南得朋之地也
　　得朋而動乃能濟險故蹇之大蹇朋來與解之朋
　　至斯孚皆一道也其來復吉乃得中者險難既解
　　而來復不為太過乃得中道所謂獲三狐而得黄
　　矢者也有攸往夙吉往有功者以有餘之才故往
　　則有功如射隼于髙墉之上者也夫有難則有解
　　解終復於難故解緩之時復存夙吉之義亦休否
　　其亡苞桑之道也解之道雖天地亦如之天地之
　　解以雷雨故百果草木皆甲拆然則豈止人難解
　　散而已乎故曰解之時大矣哉王輔嗣曰難解之
　　時非治難時故不言用體盡於解之名无有幽𨼆
　　故不曰義(易/説)
　　漢上朱氏曰坎險也震動也他卦名不再釋解言
　　解乎險難以是動動而出乎險之外則險難解矣
　　故曰解險以動動而免乎險解此合二體言解也
　　解者蹇之反解之九二乃蹇之九五也九四乃蹇
　　之九三也坤為西南其體順自艮反有平易之意
　　坤又為衆當蹇難之後人皆厭亂四以平易之道
　　往順乎衆而衆與之是以得衆湯代虐以寛武王
　　乃反商政是也故曰解利西南往得衆也此以九
　　三言處解之道也其者指二也難方在外二往濟
　　難則處乎險中以身任之而不辭當是時以往為
　　中大難既解无所事於往也五來復二乃為得中
　　得中者合宜之謂也得中則吉易傳曰天下國家
　　必綱紀法度廢亂而後禍亂生聖人解其難而安
　　平无事矣則无所往也當正紀綱明法度反正理
　　追復先王之治所謂來復也此天下之吉也自漢
　　而下亂既除則不為可久可繼之治不復有為姑
　　随時維持而已故不能成善治蓋不知來復之義
　　也故曰无所往復吉彖曰其來復吉乃得中也此
　　以九二言處解之道也大難雖解其間有未盡而
　　當有為者不可不往有所往不可不蚤圖之緩則
　　難深而不可解荀爽曰據五解難是也解反為蹇
　　則二先往夙也離為日震東方日出乎東夙之象
　　也二之五正而吉解緩也宜以夙為戒故曰有所
　　往夙吉此復以九二言終則有始之道也不有蹇
　　則无解故反復爻義以明之震者天地之始交也
　　天地始交物生之難雷動雨流天地難解則百果
　　草木一瞬息間其甲皆拆无不解者所以如此其
　　速者不失時也艮在木為果在草為蓏陽止也艮
　　反為震陽動於草荄木根之時離為甲解者拆也
　　故有百果草木甲拆之象以卦氣言之解為春分
　　雷始𤼵聲故太𤣥準之以釋蓋聖人因論天地始
　　解之義而卦氣在其中矣解之時大矣哉不言義
　　者无所疑也不言用者其用見於蹇之時也(易/傳)
　　新安朱氏曰解險以卦徳釋卦名義解利以卦變
　　釋卦辭坤為衆得衆謂九四入坤體得中有功皆
　　指九二天地極言而賛其大也(本/義)　天地解而雷
　　雨作隂陽之氣閉結之極忽然迸散出做這雷雨
　　只管閉結了若不解散如何會有雷雨作小畜所
　　以不能成雷雨者畜不極也雷便只是如今一箇
　　爆杖　先生舉解卦云无所往其來復吉程傳以
　　為天下之難已解而安平无事則當修復治道正
　　紀綱明法度復先代明王之治夫禍亂既平正合
　　修明治道求復三代之規模却只便休了兩漢以
　　來人主還有理㑹正心誠意否須得人主如窮閻
　　陋巷之士治心修身講明義理以此應天下之務
　　用天下之才方見次第因言神廟大有為之主勵
　　精治道事事要理㑹過是時却有許多人才若専
　　用明道為大臣當大叚有可觀明道天資髙又加
　　以學誠意感格聲色不動而事至立斷當時用人
　　參差如此者亦是氣數舛逆(並語/録)
　　東萊吕氏曰當險難之時必有動作施設然後可
　　以出於險苟无所為而坐視其弊則終於險而已
　　尚能免於險乎凡當解散之際天下初平必須用
　　廣大平易之道與民安息如是則可以得民之心
　　而民歸附矣雖用廣大平易之道而不生事然必
　　須克復先王之政教法度則來而得中如周禮所
　　謂刑新國用輕典是利西南之象至刑平國用中
　　典則所謂其來復吉乃得中也凡天下機㑹不可
　　失茍處解之時有所當為者必夙為之然後可以
　　有功茍一於无所往則安能建大事立大業成大
　　功哉天地解而雷雨作雷雨作而百果草木皆甲
　　拆解之時大矣哉此數語當以意㑹无可解説但
　　㑹得解之氣象如此則知大矣哉之義(易/説)
象曰雷雨作解君子以赦過宥罪
　伊川先生曰天地解散而成雷雨故雷雨作而為解
　也與明兩而作離語不同赦釋之宥寛之過失則赦
　之可也罪惡而赦之則非義也故寛之而已君子觀
　雷雨作解之象體其𤼵育則施恩仁體其解散則行
　寛釋也(易/傳)
　　龜山楊氏曰屯難方解民未知教不赦過不宥罪
　　則民將无所措手足矣非新民之道也(易/説)
　　白雲郭氏曰雷雨之作无間於大小美惡皆解其
　　難此天地之所以為大也聖人法天以解大難亦
　　无所不及雖過失罪戾之人亦有赦宥以緩之是
　　所以能盡解時之大非私己自謀而已也古者罪
　　有寛宥而无赦赦而釋之者惟過失耳此過罪之
　　不同也故康誥言人有小罪非𤯝而曰乃不可不
　　殺謂罪也乃有大罪非終而曰時乃不可殺謂過
　　也觀解之象與康誥之言可見先王用刑之意赦
　　過宥罪亦解之一耳語盡解之大則未也(易/説)
　　漢上朱氏曰雷雨作天地之難解萬物維新之時
　　也内外有坎坎為獄九二九四皆不正九二未失
　　中而陷之過也九四不中正罪也君子於是時過
　　誤者赦而不問有罪者宥而從輕與民更始則難
　　解矣後世多赦輕重悉原刑罰不得其平失是義
　　也(易/傳)
　　東萊吕氏曰當解之時天下初定正當與民休息
　　還定安集施恩布恵以及其民故君子觀解之象
　　赦過宥罪自漢以來至于今日皆如此過有過誤
　　而犯也故君子赦之罪者其出於本心的然有罪
　　故君子雖寛宥之亦不赦其罪大凡仁與義本是
　　一事而今人作兩事看殊不知仁而无義乃婦人
　　之仁爾故先王有不忍人之心行不忍人之政所
　　赦者止於過若有罪則義當刑自漢以來皆不知
　　此惟知赦過為仁而不知有義至於元惡大憝得
　　肆其志而善良之民或被其害以是知仁義之道
　　本非兩事(易/説)
初六无咎象曰剛柔之際義无咎也
　伊川先生曰六居解初患難既解之時以柔居剛以
　隂應陽柔而能剛之義既无患難而自處得剛柔之
　宜(一有/也字)患難既解安寧无事惟自處得宜則為无咎
　矣方解之初宜安靜以休息之爻之辭寡所以示意
　　初四相應是剛柔相際接也剛柔相際為得其宜
　難既解而處之剛柔得宜其義无咎也(並易/傳)
　横渠先生曰險難方解未𫉬所安近比於二非其咎
　也(易/説)
　　藍田吕氏曰初六居解之始以柔在險下宜有咎
　　也然應於九四比於九二剛柔相濟足以解難義
　　无咎也
　　龜山楊氏曰動而免乎險則居險而不為難難生
　　經綸之時也難解則无事矣而有應乎上其義无
　　咎而已(易/説)
　　白雲郭氏曰處解之初以柔居剛以隂應陽得无
　　所往其來復吉之義故无咎也其為无咎蓋於剛
　　柔之交際盡其所處之道理必无過矣(易/説)
　　漢上朱氏曰屯剛柔始交而難生故六二乗剛雖
　　正而難解蹇難既解剛柔分矣初六在剛柔之際
　　以柔自處而下剛剛而能柔者也雖未正而无咎
　　得其宜也得宜之謂義辭寡如此者吉辭也(易/傳)
　　新安朱氏曰難既解矣以柔在下上有正應何咎
　　之有故其占如此(本/義)
　　東萊吕氏曰初六无咎易之爻最簡者惟此一爻
　　蓋解之初始出患難當用簡易之道不可復擾六
　　以隂柔處解之初上與九四為應隂陽相濟俱務
　　安靜故无事則自然无咎象云剛柔之際又𤼵无
　　咎之義蓋當解之際君臣俱以簡易之道相接方
　　无咎如漢之初使髙祖欲休息天下若蕭曹以剛
　　勇生事安得无咎使蕭曹欲清淨而帝好大喜功
　　亦安得无咎故曰剛柔之際義无咎也(易/説)
九二田獲三狐得黄矢貞吉象曰九二貞吉得中道也
　伊川先生曰九二以陽剛得中之才上應六五之君
　用於時者也天下小人常衆則明之君在上則明足
　以照之威足以懼之剛足以斷之故小人不敢用其
　情然猶常存警戒慮其有間而害正(一作/政)也六五以
　隂柔居尊位其明易蔽其威易犯其斷不果而易惑
　小人一近之則移其心矣況難方解而治之初其變
　尚易二既當用必須能去小人則可以正君心而行
　其剛中之道田者去害之事狐者邪媚之獸三狐指
　卦之三隂時之小人也獲謂能變化除去之如田之
　獲狐也獲之則得中直之道乃貞正而吉也黄中色
　矣直物黄矢謂中直也羣邪不去君心一入則中直
　之道无由行矣桓敬之不去武三思是也　所謂貞
　吉者得其中道也除去邪惡使其(一无/其字)中直之道得
　行乃正而吉也(並易/傳)
　横渠先生曰險亂方解不正自疑之隂皆自歸附而
　順聽也故曰田獲三狐不以三狐自累上合於五則
　得黄矢之象也(易/説)
　　藍田吕氏田九二居解之時處乎險中剛中而應
　　可以大獲隠伏故曰田獲三狐雖大有獲道不失
　　中義不失直守是不變可以獲吉故曰得黄矢貞
　　吉
　　龜山楊氏曰田者動而以時也往斯得衆矣故獲
　　三狐古者燕居服狐裘狐疑而止解緩之象也得
　　黄矢正者有攸往而夙也時惟剛中為足以與此
　　(易/説)
　　白雲郭氏曰狐疑之害不足與有成況觧難之時
　　乎九二以剛陽之才田而獲之以去其害然後中
　　直之道可得而守貞吉矣狐隂𩔖也解有三隂故
　　云三狐(易/説)
　　漢上朱氏曰二為田自三至上有師象四艮坎為
　　狐狐善疑惑春秋傳卜徒父謂狐為蠱蠱亦惑也
　　自二至四三爻不正皆具坎艮而近五小人惑其
　　上者也二坎為弓三離為矢三動以正弓動矢𤼵
　　二剛上行厯三爻而坎毁田獲三狐也二動離為
　　坤黄地道之美坤之中色得黄矢也正則吉故曰
　　九二貞吉九二剛中為五所任六五柔得尊位於
　　剛斷及明有不足難解之時小人乗之而惑其君
　　則難復結矣小人不可不去也小人去則直道行
　　而得中矣易傳曰邪不去君心一入則中直之道
　　无由行矣桓敬之不去武三思是也(易/傳)
　　新安朱氏曰此爻取象之意未詳或曰卦凡四隂
　　除六五君位餘三隂即三狐之象也大抵此爻為
　　卜田之吉占亦為去邪媚而得中直之象能守其
　　正則无不吉矣(本/義)
　　東萊吕氏曰九二在解之時與六五之君相應是
　　君子處賢君之右君子輔人君之道去小人最當
　　先大抵去小人須當盡除其根本如去之不盡則
　　必流衍復盛以害正道故曰田獲三狐大抵陽為
　　君子隂為小人解之為卦有四隂六五一爻是君
　　位其餘三爻皆是小人今田獲三狐是盡去其三
　　小人小人盡去則中直之道得既得中直之道則
　　正而吉矣凡人之情皆以盡去小人為失之過殊
　　不知盡去小人乃中道也昔元祐君子在朝至元
　　祐末小人之大者如章子厚吕惠卿之徒固已逺竄
　　不在朝廷然尚有未盡去者至紹聖之後君子之
　　道不明黄矢之道不行蓋縁去小人不盡至建中
　　靖國初欲用正人當時朝廷之論以為元祐時人
　　亦當用紹聖時人亦當用殊不知君子小人參用
　　乃非中道是以其後蔡京之徒復用中道復不行
　　蓋不知此爻之義也(易/説)
六三負且乗致寇至貞吝象曰負且乗亦可醜也自我
致戎又誰咎也
　伊川先生曰六三隂柔居下之上處非其位猶小人
　宜在下以負荷而且乗車非其據也必致寇奪之至
　雖使所為得正亦可鄙吝也小人而竊盛位雖勉為
　正事而氣質卑下本非在上之物終可咎也若能大
　正則如何曰大正非隂柔所能也若能之則是化為
　君子矣三隂柔小人宜在下而反處下之上猶小人
　宜負而反乗當致寇奪也難解之時而小人竊但復
　致寇矣　負荷之人而且乗載為可醜惡也處非其
　據徳不稱(一作/勝)其噐則寇戎之致乃已招取將誰咎
　乎聖人又於繫辭明其致寇之道謂作易者其知盜
　乎盜者乗釁而至茍无釁隙則盜安能犯負者小人
　之事乗者君子之噐以小人而乗君子之噐非其所
　能安也故盜乗釁而奪之小人而居君子之位非其
　所能堪也故滿假而陵慢其上侵暴其下盜則乗其
　過惡而伐之矣伐者聲其罪也盜横暴而至者也貨
　財而輕慢其藏是教語乎盜使取之也女子而夭冶
　其容是教語淫者使暴之也小人而乗君子之噐是
　招盜使奪之也皆自取之之謂也(並易/傳)
　横渠先生曰不正而近比二剛不能致一故有小人
　負乗之象貪以致寇也(易/説)
　　藍田吕氏曰六三以隂居陽柔邪之質乃在下卦
　　之上小人居君子之位者也不安於上求媚於四
　　而負之不安於下陵侮於二而乗之其行可醜自
　　取於難矣故曰負且乗致寇至守是不變卒歸鄙
　　狹故曰貞吝
　　龜山楊氏曰方解之時徳不足以有其位慢藏之
　　象曰其致寇自我又誰咎乎(易/説)
　　白雲郭氏曰陽為君子隂為小人小人六也負之
　　事也君子三也乗之噐也居非其位以負而乗致
　　寇之至不亦宜乎吝而固守益可鄙也凡來寇已
　　者皆曰寇不必盜也(易/説)
　　漢上朱氏曰六三上負四下乗二坎為輪六為小
　　人故曰負也者小人之事九為君子故曰乗也者
　　君子之噐四坎為盜故曰小人而乗君子之噐盜
　　斯奪之矣三正則乗象毁不正則盜斯奪之故貞
　　吝車服所以昭庸宜負而反乗亦可醜也隂為醜
　　辭曰盜象曰戎盜用衆戎也致戎者以不正自我
　　致戎又誰咎哉難解之時小人竊位則寇至矣六
　　三一爻當内卦之上三公之位小人而在髙位自
　　二言之與四五為狐自三言之為負乗自上言之
　　為隼(易/傳)
　　新安朱氏曰繫辭備矣貞吝言雖以正得之亦可
　　羞也惟避而去之為可免耳(本/義)　六居三大率少
　　有好底負且乗聖人到這裏又見得有這箇小人
　　乗君子之噐底象故又於此𤼵出這箇道理來(語/録)
九四解而拇朋至斯孚象曰解而拇未當位也
　伊川先生曰九四以陽剛之才居上位承六五之君
　大臣也而下與初六之隂為應拇在下而微者謂初
　也居上位而親小人則賢人正士逺退矣斥去小人
　則君子之黨進而誠相得也四能解去初六之隂柔
　則陽剛君子之朋來至而誠合矣不解去小人則已
　之誠未至安能得人之孚也初六其應故謂逺之為
　解　四雖陽剛然居隂於正疑不足若復親比小人
　則其失正必矣故戒必解其拇然後能來君子以其
　處未當位也解者本合而離之也必解拇而後朋孚
　蓋君子之交而小人容於其間是與君子之誠未至
　也(並易/傳)
　横渠先生曰位不當(一作/正)則所履者邪故失位之隂
　因得駢附險亂即解解之則朋信(易/説)
　　藍田吕氏曰九四者解之時有應在初初在險下
　　拇之象四雖剛陽而不當位未足解難然在動始
　　求免於剛不専應初故曰解而拇繫應不私朋信
　　之矣故曰朋至斯孚
　　龜山楊氏曰剛不當位未能无不孚也故解而拇
　　拇以執取為事然不執非其有也故朋至斯孚(易/説)
　　白雲郭氏曰輔嗣以三為拇伊川以初為拇九四
　　拘於應初不知朋至斯孚之大故必解而拇而後
　　朋可至此難之所以解也(易/説)
　　漢上朱氏曰四震為足初在下體之下動而應足
　　拇之象九四陽也陽與陽為朋劉牧曰朋謂二四
　　當大臣之位下與初六小人相應則九二君子與
　　我朋𩔖者不信而去蓋觀近臣以其所主也故解
　　其拇則九二自至為孚於五矣四陽處隂於正疑
　　不足復比小人則與君子之誠有不至也其能為
　　五得君子乎故拇不解則小人進小人進則君子
　　去而難作(易/傳)
　　新安朱氏曰拇指初初與四皆不得其位而相應
　　應之不以正者也然四陽初隂其𩔖不同若能解
　　而去之則君子之朋至而相信也(本/義)　問九四解
　　而拇朋至斯孚先生曰四與初皆不得正四能解
　　而拇者以四雖隂位而才則陽與初六隂柔則為
　　有間所以能解去其拇故得陽剛之朋𩔖至而相
　　信矣(語/録)
六五君子維有解吉有孚于小人象曰君子有解小人
退也
　伊川先生曰六五居尊位為解之主人君之解也以
　君子通言之君子所親比者必君子也所解去者必
　小人也故君子維有解則吉也小人去則君子進矣
　吉孰大焉有孚者世云見驗也可驗之於小人小人
　之黨去則是君子能有解也小人去則君子自進正
　道自行天下不足治也　君子之所解者謂退去小
　人也小人去則君子之道行是以吉也(並易/傳)
　横渠先生曰君子道亨則邪𩔖之退必矣(易/説)
　　龜山楊氏曰柔順得中而履尊位能維有解者也
　　故能有孚于小人若董卓之誅卒至於京城流血
　　蕭俛議銷兵而朱克融等客長安餓且死不得一
　　官皆不知維有解之道也(易/説)
　　白雲郭氏曰六五之君以柔居中下應忠直之臣
　　无所不緩故曰維有解吉不言所事解之大者也
　　其解之至有孚于小人者不私己以解難如天地
　　雷雨无閒於草木之微是以小人亦信之而退安
　　其分也(易/説)
　　漢上朱氏曰難生之初剛柔交錯小人道勝君子
　　合内外之力以濟其難非以勝小人也如理亂繩
　　維有解其結而已九自二之五成巽巽為繩故曰
　　君子維有解吉正故吉也解之者使剛者在上柔
　　者在下不唯君子安之以信于小人小人退而不
　　疑是以險去難解物莫之傷六五之吉孰大於是
　　六下之二與九相應者孚也二之下小人退也故
　　辭曰有孚于小人象曰小人退也譬之有疾本於
　　隂陽揉錯善醫者導之各復其所釋然解矣不善
　　治者又從而紛亂之解天下之大難者亦然陽為
　　君子隂為小人故二以物言之為狐以陽言之為
　　君子五君位也以隂言之又為小人之在上者唯
　　其時物也(易/傳)
　　新安朱氏曰卦凡四隂而六五當君位與三隂同
　　𩔖者必解而去之則吉也孚驗也君子有解以小
　　人之退為驗也(本/義)
上六公用射隼于髙墉之上獲之无不利象曰公用射
隼以解悖也
　伊川先生曰上六尊髙之地而非君位故曰公但據
　解終而言也隼鷙害之物象為害之小人墉牆内外
　之限也害若在内則是未解之時也若出墉外則是
　无害矣復何所解故在墉上離乎内而未去也云髙
　見防限之嚴而未去者上解之極也解極之時而獨
　有未解者乃害之堅强者也上居解極解道已至噐
　已成也故能射而獲之既獲之則天下之患解已盡
　矣何所不利夫子於繫辭復伸其義曰隼者禽也弓
　矢者噐也射之者人也君子藏噐於身待時而動何
　不利之有動而不括是以出而有獲語成噐而動者
　也鷙害之物在墉上苟无其噐與不待時而𤼵則安
　能獲之所以解之之道噐也事之當解與已解之之
　道至者時也如是而動故无括結𤼵而无不利矣括
　結謂阻礙聖人於此𤼵明藏噐待時之義夫行一身
　至於天下之事茍无其噐與不以時而動小則括塞
　大則䘮敗自古喜有為而无成功或顛覆者皆由是
　也　至解終而未解者悖亂之大者也射之所以解
　之也解則天下平矣(並易/傳)
　横渠先生曰忘義而貪故以喻隼(易/説)
　　龜山楊氏曰隼鷙害之物小人為害之象負且乗
　　者也非上六其孰能去之上六居解之極有其位
　　而又有其時以是解悖何不利之有蓋大臣之任
　　也(易/説)
　　白雲郭氏曰六三負且乗悖亂之道隼之象也髙
　　墉三之位也乗非負之所當乗墉非隼之所當處
　　在三致戎猶負乗在上能獲猶射隼也夫以上六
　　解悖之道以獲六三負乗之醜是以无不利也孔
　　子曰君子藏噐於身待時而動解悖有道所謂噐
　　也髙墉之上則其時也(易/説)
　　漢上朱氏曰三公位坤土坎險積土當内外之際
　　墉也坎為弓離為矢上動之三弓動矢𤼵巽為髙
　　離兊為隼六三之上公用射隼于髙墉之上𫉬之
　　也六三小人之鷙害者當解之終離乎内而未去
　　解道已成悖而未去其害堅强矣上六在上動不
　　失時以解悖亂六三變則悖解悖解則天下之難
　　解无不利者動而不括也(易/傳)
　　新安朱氏曰繫辭備矣(本/義)　射隼于髙墉聖人説
　　易大槩是如此不似今人説底向來欽夫書與林
　　艾軒云聖人治易却則恁地此却似説得易了(語/録)
　
　
　
　
　
　
　
　
　
　
　
　
　
　
　
　合訂刪補大易集義粹言卷四十四
欽定四庫全書
　合訂刪補大易集義粹言卷四十五
　　　　　　　　　　頭等侍衛納喇性徳編
䷨(兊下/艮上)
　康節先生曰經有因革損益盡之矣(觀物篇詳/見泰卦)
　伊川先生曰損序卦解者緩也緩必有所失故受之
　以損縱緩則必有所失失則損也損所以繼解也為
　卦艮上兊下山體髙澤體深下深則上益髙為損下
　益上之義又澤在山下其氣上通潤及草木百物是
　損下而益上也又下為兊説三爻皆上應是説以奉
　上亦損下益上之義又下兊之成兊由六三之變也
　上艮之成艮自上九之變也三本剛而成柔上本柔
　而成剛亦損下益上之義損上而益於下則為益取
　下而益於上則為損在人上者施其澤以及下則益
　也取其下以自厚則損也譬諸壘土損於上以培厚
　其基本則上下安固矣豈非益乎取於下以増上之
　髙則危墜至矣豈非損乎故損者損下益上之義益
　則反是(易/傳)
　　東萊吕氏曰損之卦損下益上故為損蓋上雖受
　　其益殊不知既損其下則上亦損矣然其下為兊
　　兊説也又下三爻皆應於上是下樂輸以奉上人
　　君固可以安受之何名為損乎蓋損下益上人君
　　之失也樂輸於上人臣之義也兩者自不相妨又
　　艮止兊説凡上有取於民皆謂之損合上下二體
　　而觀之下當樂輸而不怨上當取於民有制不可
　　无所止也(易/説)
損有孚元吉无咎可貞利有攸往曷之用二簋可用享
　伊川先生曰損減損也凡損抑其過以就義理皆損
　之道也損之道必有孚誠謂至誠順於理也損而順
　理則大善而吉所損无過差可貞固常行而利有所
　往也人之所損或過或不及(一有或/常字)或不常(一作/當)皆
　不合正理非有孚也非有孚則无吉而有咎非可貞
　之道不可行也　損者損過而就中損浮末而就本
　實也聖人以寧儉為禮之本故於損𤼵明其義以享
　祀言之享祀之禮其文最繁然以誠敬為本多儀備
　物所以將飾其誠敬之心飾過其誠則為偽矣損飾
　所以存誠也故云曷之用二簋可用享二簋之約可
　用享祭言在乎誠而已誠為本也天下之害无不由
　末之勝也峻宇雕牆本於宫室酒池肉林本於飲食
　淫酷殘忍本於刑罰窮兵黷武本於征討凡人欲之
　過者皆本於奉養其流之逺則為害矣先王制其本
　者天理也後人流於末者人欲也損之義損人欲以
　復天理而已(並易/傳)
　　白雲郭氏曰名卦之義以一損无復謂之損損而
　　復益謂之益故二卦皆有損義而其名則難同也
　　世以損有損下厚己之意故以損為非美然損善
　　損惡損下損上損其過與不及或損而為君子或
　　損而為小人一治一亂莫不為之損也文王取損
　　惡益善為言孔子因之至益則彖言民説无疆然
　　後知損亦有損下厚己之意也聖人之㫖深矣損
　　惡之至至於有孚是以元吉无咎有可貞之道亦
　　利於有行也曷之用二簋可用享猶言何必用多
　　儀所以損其過也且禮者中也過則為偽不可謂
　　之禮是以可損也(易/説)
　　新安朱氏曰損減省也為卦損下卦上畫之陽益
　　上卦上畫之隂損兊澤之深益艮山之髙損下益
　　上損内益外剥民奉君之象所以為損也損所當
　　損而有孚信則其占當有此下四者之應矣曷之
　　用二簋可用享言當損時則至薄无害(本/義)
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
　伊川先生曰損之所以為損者以損于下而益於上
　也取下以益上故云其道上行夫損上而益下則為
　益損下而益上則為損損基本以為髙者豈可謂之
　益乎　元吉者謂損而以至誠則有此元吉以下四
　者損道之盡善也　夫子特釋曷之用二簋可用享
　卦辭簡直謂當損去浮飾曰何所用哉二簋可以享
　也厚本損未之謂也夫子恐後人不達遂以為文飾
　當盡去故詳言之有本必有末有實必有文天下萬
　事无不然者无本不立无文不行父子主恩必有嚴
　順之體君臣主敬必有承接之儀禮讓存乎内待威
　儀而後行尊卑有其序非物采則(一作/而)无别文之與
　實相須而不可闕也及夫文之勝末之流逺本䘮實
　乃當損之時也故云曷所用哉二簋足以薦其誠矣
　謂當務實而損飾也夫子恐人之泥言也故復明之
　曰二簋之質用之當有時非其所用而用之不可也
　謂文飾未過而損之與損之至於過甚則非也損剛
　益柔有時剛為過柔為不足損益皆損剛益柔也必
　順時而行不當時而損益之則非也　或損或益或
　盈或虚唯随時而已過者損之不足(一作/及)者益之虧
　者盈之實者虚之與時偕行也(並易/傳)
　横渠先生曰損下益上損剛益柔非可常行必有孚
　元吉无咎可貞然後利有所進故下云有時(易/説)
　　藍田吕氏曰省約以為善也損下益上曰損損上
　　益下曰益蓋隂從陽以益之陽資隂以自益艮止
　　於上兊説於下以從艮損下益上也雷動於下巽
　　居於上以入之損上益下也説之道上行巽之動
　　入於下也凡物之情則惡損而好益天之道則惡
　　盈而好謙知損之為益則物情有孚天道合矣故
　　可以元吉无咎時損時益則損之道不可以為正
　　惟損而有孚故乃以元吉无咎當損之時故曰可
　　貞時損則損時益則益茍當其時无往而不可故
　　損益皆利有攸往當損之時將何所用乎然君子
　　不以微薄廢禮茍有明信雖澗溪沼沚之毛可薦
　　於鬼神故二簋可用享隂陽消長往反无常惟其
　　時而已損益之氣在上下則以柔益剛然剛陽有
　　餘隂柔不足則損剛益柔亦有時矣由是觀之天
　　地隂陽屈伸消長與時偕行惟變所適君子取之
　　以損益者也
　　廣平游氏曰損之三陽皆損己者也三隂皆受益
　　者也損己者或資諸物或取諸身資諸物者損上
　　益下如初九是也取諸身者損剛益柔若九二上
　　九是也(易/説)
　　龜山楊氏曰損而剛柔皆應故者孚損之不以其
　　道則民不應不應則不孚不孚則凶咎随之矣尚
　　可以為正乎不可正則无徃而可也損之以其道
　　而民弗厲雖不盈禮鬼神其享之矣故二簋可用
　　享(易/説)
　　白雲郭氏曰損自泰來乾之九三損而成兊坤之
　　上六益而為艮在卦之象以剛變柔謂之損以柔
　　變剛謂之益故曰損下益上以義言之則下流惡也
　　上善善也損惡益善則道日進故卦言利有攸徃
　　而彖言其道上行也或不知居尊之義損天下以
　　奉一人則善日消而惡日長矣迂儒方究多儀備
　　物之享不知損過復禮之義則天下不勝其偽矣
　　伊川曰享祀之禮以誠敬為本儀物所以飾其誠
　　敬之心飾過其誠則為偽矣斯言盡之也祀事在
　　所損則其他可知二簋應有時者當末俗繁文之
　　世二簋可享也時方得禮之中則二簋為不及矣
　　所謂可用享者蓋欲著誠去偽捐其末節寧儉之
　　意也可僅辭也非中禮之享也損剛者損乾之三
　　也益柔者益坤之上也損剛益柔有時者亦猶二
　　簋之享剛亦有時而不可損也故損益盈虚之道
　　又有時焉遇其時則道與偕行矣以此見聖人非
　　固為損益皆因其時而已(易/説)
　　漢上朱氏曰泰變也損九三以益上六也益上矣
　　而謂之損上以下為基譬之築墉損其基以増上
　　之髙則危矣非益也故曰損損下益上者以其下
　　事上之道行乎上也故曰損下益上其道上行此
　　以三上二爻言損也損六爻皆應有孚也凡損之
　　道損抑其過以就禮義則誠也誠則上下内外无
　　不信乃可損以人情莫不欲損也泰九三正也其
　　始損之以天下之正理非私心有所好惡而損之
　　也故元吉元吉則於理義為无咎始出於正也上
　　九宜有咎然而无咎者損之以正是以无咎自古
　　有損之太過而人情不安或損之不及不足以為
　　損暫行復止人不與之其始不正其終安得无咎
　　故曰元吉无咎損之本出於正雖抑損其過而正
　　理不動則可堅守其正勿失之矣上九不正動則
　　正正則何所徃而不利故曰可貞利有攸往此再
　　以泰九三往上言處損之道也損之為用不可常
　　也往而不已將何之乎之往也故曰曷之用此因
　　上九之徃以設問也兊為口有問之意損益相為
　　用也損益二卦皆有簋象坤為腹為方震為足艮
　　為鼻震巽為木木為方噐有腹有足有鼻簋也以
　　損益二簋論之四時之享春祠夏禴品物少時也
　　其簋不可不損秋嘗冬烝品物多時也其簋不可
　　不益或損之或益之所應之時有不同可用之以
　　享鬼神則一也上為宗廟艮為門闕為手震為長
　　子升自門闕而薦之享也然則二簋可用享者特
　　未定也時焉而已矣則損焉可往而不反哉故曰
　　損剛益柔有時泰者陽息而盈否者隂消而虚盈
　　則損之虚則益之一損一益循環无窮則二簋可
　　用享豈不信乎三代之王所損益可知矣可損而
　　損不為不足可益而益不為有餘因時而行當理
　　而止故曰消息盈虚與時偕行此反復二卦以明
　　損益之用也在卦氣為處暑故太𤣥準之以減(易/傳)
　　新安朱氏曰損下益上以卦體釋卦名義損而有
　　孚此釋卦辭時謂當損之時(本/義)　二簋與簋貳字
　　不同可見其義亦不同　郭徳元問我不欲人之
　　如諸我吾亦欲无加諸人與絜矩同否曰然但子
　　貢所問是對彼我説只是兩人絜矩則是三人爾
　　後世不復知絜矩之義惟務竭民財以自豐利自
　　一孔以上官皆取之故上愈富而下愈貧夫以四
　　海而奉一人不為不厚矣使在上者常有厚民之
　　心而推與共之猶慮有不獲者况皆不恤而惟自
　　豐殖則民安得不困極乎易損上益下曰益損下
　　益上曰損所以然者蓋邦本厚則邦寧而君安乃
　　所以為益也否則反是(並語/録)
象曰山下有澤損君子以懲忿窒欲
　濓溪先生曰君子乾乾不息於誠(詳見乾卦自/強不息下)
　伊川先生曰山下有澤氣通上潤與深下以増髙皆
　損下之象君子觀損之象以損於己在修已之道所
　當損者唯忿與欲故以懲戒其忿怒窒塞其意欲也
　(易/傳)
　　藍田吕氏曰山下有澤則損澤之潤以益於山山
　　之物盛矣損情之忿慾以益其徳則徳益進矣
　　龜山楊氏曰君子之修徳可損者莫過乎忿欲忿
　　之不懲必至於遷怒欲之不窒必至於貳過(易/説)
　　五事以思為主故思曰睿睿作聖則徳以思而後
　　成也易曰損徳之修也而損之象曰君子以懲忿
　　窒欲則徳之修也所當損者惟忿欲而已故徳以
　　思而成以忿欲而敗而九思始於視聽貌言而終
　　於忿思難見得思義者以此(語/解)
　　和靖尹氏曰聖人象損卦只説箇懲忿窒慾且不
　　説无忿无慾蓋能懲窒便是損也損之又損以至
　　於无為則是成功處繫辭曰損徳之修也尤更分
　　明寛曰只是克己也須知得克箇甚如有欲即窒
　　之此是克欲唯忿亦然人病未有不自知者先生
　　曰推此以徃无所不克然聖人説仁者先難而後
　　獲今人便說作利心非是且如懲忿窒欲了後獲
　　得箇甚只是无也聖人此語政為今人先獲故言
　　之也如今人事凡執持是定如今已千難萬難不
　　知執持老後又做箇甚使須是到自然不執持處
　　乃成功也若忿欲只管懲窒將去幾時是盡期懲
　　窒時只為克己克到盡處更有甚可執老氏所謂
　　損之又損以至於无為此也
　　白雲郭氏曰山澤言二卦之體損之所以為損彖
　　言損下益上而已忿欲小人之道也惡之所積偽
　　之所生也必先懲忿窒欲以去小人之道然後君
　　子此損所以為一損不復而繫辭曰損徳之修也
　　然欲者平居无時不生故直欲窒之忿有時而作
　　也遇作之時則懲之而已(□/説)
　　漢上朱氏曰山下有澤則山日以削澤日以壅有
　　抑損之意君子觀山之削也則懲忿觀澤之壅也
　　則窒慾艮止也震雷怒也懲忿也兊説也坤為土
　　震為足土窒塞之窒慾也忿不懲則凌物慾不窒
　　則溺人懲之然後平窒之然後清君子之所可損
　　唯此二者(易/傳)
　　新安朱氏曰君子修身所當損者莫切於此(本/義)
　　問山下有澤損君子以懲忿窒慾風雷益君子以
　　見善則遷有過則改曰伊川將來相牽合説某不
　　曉看來人自有遷善時節自有改過時節不必只
　　是一件事某看來只是懲忿如摧山窒慾如填壑
　　遷善如風之速改過如雷之烈又曰聖人取象亦
　　只是箇大約彷彿意思如此若纔著言語窮他便
　　有説不去時如後面小象若更教孔子添幾句也
　　添不去　懲忿如救火窒慾如防水　問通書乾
　　損益動章前面懲忿窒慾遷善改過皆是自修底
　　事後面忽説動者何故曰所謂懲忿窒慾遷善改
　　過皆自動上有這般過失須於方動之時審之方
　　无凶悔吝所以再説箇動(並語/録)
　　廣漢張氏曰損卦懲忿窒慾懲之為言須思其所
　　以然而懲艾之先覺謂惟思為公窒欲某謂懲忿
　　亦然若謂正當𤼵時最好看吾本心此却有病本
　　心須是平日涵泳庶幾私意漸可銷磨若當其𤼵
　　時如明道先生所謂遽忘其怒而觀理之是非則
　　可若直待此時看吾本心則天理人欲不相參恐
　　无力也(南軒集荅/戚如玉書)
　　東萊吕氏曰山下有澤為損以澤之氣上升滋於
　　山也雖山在髙无假於澤之滋潤然而澤既通上
　　氣脉自損此損下益上所以為損也風與雷相𤼵
　　相益者也風烈所以助雷之威雷震所以助風之
　　𫝑更相激揚之義所以為益也推山下有澤之象
　　若以𫝑論之則山澤本不相資山髙澤深固自為
　　損以氣論之則山澤通氣本自有相資之理譬如
　　上之於下若征斂裒取基本固自有損若以在下
　　論之自當悦而奉上如澤之滋山並行而不相悖
　　至於風雷之為益則當知更相激𤼵如風助雷之
　　威雷助風之𫝑方能有益天下萬事皆然羣居相
　　與黙黙循循安得有益故君子之觀象觀損則懲
　　忿窒慾觀益則見善則遷有過則改此二事在學
　　者分上最切大抵聖人言近而㫖逺最明白親切
　　天下最損无如忿與慾最益則无如遷善改過此
　　二象若甚易知然推到精宻雖為聖為賢亦不外
　　此然於此兩句又自有工夫懲窒是也懲者攻治
　　刻削之義窒者閉塞止遏之義蓋忿慾方興其力
　　甚壯用力稍慢便為所移所以懲之與窒正是著
　　力處如敵人相攻必有堅甲利兵髙城深池方能
　　禦敵否則見困於敵必矣若見善則遷有過則改
　　工夫雖在遷改上尤在則字上見善便遷更无停
　　待有過便改更无執吝若雖知善遲滯而不能遷
　　雖知過蓋覆而不能改便為小人學者須要看則
　　字若總而論之在損所謂懲與窒在益所謂遷善
　　改過皆用力勇猛之義(易/説)
初九己事遄往无咎酌損之象曰己事遄徃尚合志也
　伊川先生曰損之義損剛益柔損下益上也初以陽
　剛應於四四以隂柔居上位頼初之益者也下之益
　上當損己而不自以為功所益於上者事既已則速
　去之不居其功乃无咎也若享其成功之美非損己
　益上也於為下之道為有咎矣四之隂柔頼初者也
　故聽於初初當酌度其宜而損己以益之過與不及
　皆不可也　尚上也時之所崇用為尚初之所尚者
　與上合志也四頼於初初益於四與上合志也(並易/傳)
　横渠先生曰損剛益柔有時損不可過抑而居下有
　為而然故事已則當速反於上與四合志損不以中
　未免於咎也(易/説)
　　藍田吕氏曰初九當損之始而位乎下時損則損
　　不可緩也故以己之事遄徃以益上庶幾合上之
　　志而已雖損下益上亦不為己甚以失已故其損
　　也酌之而後行所以酌者其剛也
　　廣平㳺氏曰損之初九曰已事遄往所謂事者損
　　之事也言損初之實以益四之虚也未事而往則
　　恭敬无實而人未孚後事而緩往則於疾无損而
　　事不濟四之志欲損其疾而初遄往使遄有喜焉
　　故曰尚合志也然損下以益上者或失其節則後
　　難繼故必酌損之(易/説)
　　白雲郭氏曰繫辭曰損先難而後易已事謂畢先
　　難之事也遄往後易也以其道先難故言之於初
　　也已事遄往則无咎以明難事未已往則咎矣以
　　彖觀之損下為先難之事也以象觀之懲忿窒欲
　　為先難之事也酌損之者酌其宜而損之過與不
　　及皆非酌損也象言己事遄往尚合志者蓋損下
　　益上則其道上行是以上合六四之志顔淵問克
　　己復禮孔子告以非禮勿視非禮勿聽非禮勿言
　　非禮勿動顔淵請事斯語所謂已事酌損也所謂
　　懲忿窒欲也所謂先難也修徳也損之道如是而
　　已(易/説)
　　漢上朱氏曰四體艮止也己事者止其事也初九
　　兊決往四成離飛鳥決起之象遄疾之意九居四
　　宜有咎己事遄往故无咎四坎水艮手酌損之也
　　志者動於中也事有當損於其初以剛正决斷止
　　之遄往乃无咎如救焚拯溺可也躊躇不徃則事
　　已成而不可損於損為有咎損宜斟酌可損損之
　　過則非四所堪不及則損之无益尚合乎六四之
　　志而已蓋事有當損彼或不損而至於敗敗豈其
　　志哉已事遄往如魯人欲以璠璵葬夫子厯階而
　　止之是已(易/傳)
　　新安朱氏曰初九當損下益上之時上應六四之
　　隂輟所為之事而速往以益之无咎之道也故其
　　象占如此然居下而益上亦當斟酌其深淺也尚
　　上通(本/義)　酌損之在損之初下猶可以斟酌也
　　問損卦三陽皆能益隂而二與上二爻則曰弗損
　　益之初則曰酌損之何邪先生曰這一爻難解只
　　得用伊川説又曰易解得處少難解處多今且恁
　　地説去到那占時又自别消詳有應處難立為定
　　説也(並語/録)
九二利貞征凶弗損益之象曰九二利貞中以為志也
　伊川先生曰二以剛中當損剛之時居柔而説體上
　應六五隂柔之君以柔説應上則失其剛中之徳故
　戒所利在貞正也征行也離乎中則失其貞正而凶
　矣守其中乃貞也弗損益之不自損其剛貞則能益
　其上乃益之也若失其剛貞而用柔説適足以損之
　而已(一无而/已字)非損己而(一有/以字)益上也世之愚者有雖
　无邪心而唯知竭力順上為忠者蓋不知弗損益之
　之義也　九居二非正也處説非剛也而得中為善
　若守其中徳何有不善豈有中而不正者豈有中而
　有過者二所謂利貞謂以中為志也志存乎中則自
　正矣大率中重於正中則正矣正不必中也能守中
　則有益於上矣(並易/傳)
　横渠先生曰以陽居隂剛徳已損故以征則凶能志
　於正則雖損非損其實受益(易/説)
　　藍田吕氏曰九二以剛居中雖當損下以益上能
　　守中以為正不委己以利彼故曰利貞征凶蓋以
　　利中為正征則凶也損不失中雖損弗損有益之
　　之道焉上九損終反益故亦弗損益之
　　廣平㳺氏曰兊之情説而陽之性好動故損之九
　　二有利貞征凶之戒蓋二既得中矣恐其鋭於有
　　為而失中或至於畔道也　由中出者既已與人
　　已愈多故曰弗損益之而其益无方也(並易/説)
　　龜山楊氏曰損不可過也故初則酌損之二得中
　　故利正征則凶矣滿招損謙受益中以為志則有
　　受益之道也故弗損益之(易/説)
　　白雲郭氏曰初能己事遄往故二有可貞之道可
　　貞而言征凶者三損於上足以致益二復損之則
　　過矣故以征為凶而弗損也弗損所以益得也九
　　二得中故曰中以為志(易/説)
　　漢上朱氏曰九二剛中而説動則損剛為柔六五
　　柔也二動以柔説應之枉道干時徒自失已不能
　　益也无益則容悦致凶曰征凶者動而上行以柔
　　為正也若五來下二二往應之弗損己之剛而五
　　自益矣能益其上故曰弗損益之然則九二利貞
　　者非謂動而以柔為正也以中為志守之用剛待
　　上之求者也故曰中以為志也易傳曰失其剛正
　　而用柔説適足損之矣世之人愚者雖无邪心唯
　　知竭力順上為忠不知弗損益之之義也(易/傳)
　　新安朱氏曰九二剛中志在自守不肯妄進故占
　　者利貞而征則凶也弗損益之言不變其所守乃
　　所以益上也(本/義)
六三三人行則損一人一人行則得其友象曰一人行
三則疑也
　明道先生曰道二仁與不仁而已自然理如此道无
　无對有隂則有陽有善則有惡有是則有非无一亦
　无三故曰三人行則損一人一人行則得其友只是
　二也(入闗/語録)
　伊川先生曰損者損所餘也益者益不足也三人謂
　下三陽上三隂三陽同行則損九三以益上三隂同
　行則損上六以為三三人行則損一人也上以柔易
　剛而謂之損但言其減一耳上與三雖本相應由二
　爻升降而一卦皆成兩相與也初二二陽四五二隂
　同徳相比三與上應皆兩相與則其志専皆為得其
　友也三雖與四相比乃異體而應上非同行者也三
　人則損一人一人則得其友蓋天下无不二者一與
　二相對待生生之本也三則餘而當損矣此損益之
　大義也夫子又於繫辭盡其義曰天地絪緼萬物化
　醇男女構精萬物化生易曰三人行則損一人一人
　行則得其友言致一也絪緼交宻之狀天地之氣相
　交而宻則生萬物之化醇醇謂醲厚醲厚猶精一也
　男女精氣交構則化生萬物唯精醇専一所以能生
　也一隂一陽豈可二也故三則當損言専致乎一也
　天地之間當損益之明且大者莫過此也　一人行
　而得一人乃得友也若三人行則疑所與矣理當損
　去其一人損其餘也(並易/傳)
　横渠先生曰六三本為上六與坤同體若連茹彚征
　三人並行則反非益上之道也(易/説)
　　藍田吕氏曰六三與初九九二皆在下卦以相比
　　三人行者也二爻皆陽已獨隂一人行者也隂陽
　　相耦其體雖兩其致一也二陽與一隂並行則三
　　疑而不一必損一陽然後隂陽各一而可合故曰
　　損一人三雖獨隂自與上九應初二不與焉故曰
　　得其友
　　廣平㳺氏曰上之所任者在道故三得於上為得
　　友友者以道言也下之所任者在事故上得於三
　　為得臣臣者以事上言也三人行三隂之象也三
　　隂雖同𩔖而志不一於上則於三反為累也故曰
　　損一人蓋徳二三故也一人行則三與上為正應
　　故曰得其友蓋徳惟一故也已之徳二三能无疑
　　乎莊子所謂汝何與人偕來之衆者亦言用志之
　　不一也(易/説)
　　龜山楊氏曰隂虚而陽實故陽施而隂受受則益
　　施則損蓋天地之義也艮三索而得男兊三索而
　　得女乾坤交索而男女成焉故三之與上所以有
　　構精絪緼之義也夫天地之絪緼男女之構精其
　　致一至矣是理也可以意致而言之所不能喻也
　　以乾之三而索於坤則是三人行而損一人也索
　　之而男女成焉是得其友也乾坤合而損益之義
　　著非致一其孰能與此哉(易/説)
　　白雲郭氏曰三人三陽也三陽彚征而損一人謂
　　六三之損也一人行者上九之行也上九行而下
　　得六三為應故云得其友也以泰之乾坤論之則
　　三乾也上坤也乾坤交變故繫辭言天地絪緼也
　　以三人一人言之則六三兊女也上九艮男也故
　　繫辭言男女構精也三則疑者損之成卦由六三
　　上九之變得其友也三爻雖皆應而非艮兊成卦
　　之主不可言得其友故一人行則可三則疑也三
　　陽盛極必損之道故於六三言此(易/説)
　　漢上朱氏曰損自泰變三陽並進三人行也九三
　　一爻損而之上三人行則損一人也九三上行則
　　上六下居三剛柔偶合一人行則得其友也三爻
　　即上爻也故謂之友太𤣥曰二與七共朋三與八
　　成友二七均火也三八均木也猶三即上也萬物
　　之理无有獨立而无友者有一則有兩得配也有
　　兩則有一致一也有兩者益也有一者損也兩則
　　變一則化是謂天地生生之本非致一其能生乎
　　三陽並進成巽巽為不果疑也故曰一人行三則
　　疑也(易/傳)　又曰伊川易傳損六三曰三陽同行則
　　損九三以益上三隂同行則損上六以為三三人
　　行則損一人也上以柔易剛而謂之損但言其減
　　一耳上與三雖本相應由二爻升降而一卦皆成
　　兩相與也初二二陽四五二隂同徳相比三與上
　　應皆兩相與則其志専皆為得其友也𫝊言損三益
　　上損上為三以柔易剛二爻升降此正論卦變也
　　(叢/説)
　　新安朱氏曰下卦本乾而損上爻以益坤三人行
　　而損一人也一陽上而一隂下一人行而得其友
　　也兩相與則専三則雜而亂卦有此象故戒占者
　　當致一也(本/義)　三人行損一人三陽損一一人行
　　得其友一陽上去換得一隂來伊川説六爻説得
　　好(語/録)
六四損其疾使遄有喜无咎象曰損其疾亦可喜也
　伊川先生曰四以隂柔居上與初之剛陽相應在損
　時而應剛能自損以從剛陽也損不善以從善也初
　之益四損其柔而益之以剛損其不善也故曰損其
　疾疾謂疾病不善也損於不善唯使之遄速則有喜
　而无咎人之損過唯患不速速則不至於深過為可
　喜也　損其所疾固可喜也云亦𤼵語辭(並易/傳)
　横渠先生曰六三志應於上近不相得不固其路使
　速應於上則初九之應无所問阻故曰損其疾使彼
　有喜故已亦可喜而无咎也(易/説)
　　藍田吕氏曰六四當損之時以盈為疾者也六四
　　以隂居隂謙柔之至損其疾也有所損者必有所
　　益過損則无益无益則有咎故必遄有喜然後无
　　咎
　　廣平㳺氏曰物之出有限故必酌損之而所益不
　　過亦可喜而已己則有疾初无可喜也因人以去
　　之故曰亦可喜也六五自上祐六四得其友而為
　　上九忘家之臣豈徒損其疾而已哉(易/説)
　　龜山楊氏曰損之為卦用下益上則上皆獲益者
　　也六四承乗皆隂偏於隂者也隂陽失其平則為
　　疾初與己應得陽而損其疾也為損而至於損其
　　疾亦可喜也(易/説)
　　白雲郭氏曰疾害己者也先損其害己者然後遄
　　有喜猶己事遄往皆先難後易之義也先損其疾
　　至於遄有喜是以无咎初九六四之辭畧相𩔖者
　　上下皆為損之初也亦可喜者能損其疾雖未至
　　於道之大成已可喜矣意必固我人之疾也孔子
　　絶之遷怒貳過人之疾也顔子去之謂之損其疾
　　者如此故曰損以逺害(易/説)
　　漢上朱氏曰六四下從初九初九以剛益柔九六
　　離位而六四之疾見矣及其既益各復其所在六
　　四為損其疾在初九為遄有喜遄者離為飛鳥疾
　　之象也蓋君子見人之善若在己也初九以剛益
　　柔六四亟損其柔以受初之益初九豈不遄有喜
　　乎使初九遄有喜者六四也然六四亟損其不善
　　過咎未深而害己去亦安得不自喜乎子路聞過
　　則喜是也或曰九二損剛故戒以征凶初九益四
　　非損剛乎曰六四下初九初九往益以剛非損初
　　九之剛也益人而不失己故不戒也(易/傳)
　　新安朱氏曰以初九之陽剛益己而損其隂柔之
　　疾惟速則善戒占者如是則无咎矣(本/義)
六五或益之十朋之龜弗克違元吉象曰六五元吉自
上祐也
　伊川先生曰六五於損時以中順居尊位虚其中以
　應乎二之剛陽是人君能虚中自損以順從在下之
　賢也能如是天下孰不損己自盡以益之故或有益
　之之事則十朋助之矣十衆辭龜者決是非吉凶之
　物衆人之公論必合正理雖龜筴不能違也如此可
　謂大善之吉矣古人曰謀從衆則合天心　所以得
　元吉者以其能盡衆人之見合天地之理故自上天
　降之福祐也(並易/傳)
　横渠先生曰龜弗能違言受福之可必信然不疑也
　或益之上九自外來而比之况其下者乎(易/説)
　　藍田吕氏曰六五當損下益上之時以柔中居上
　　二當損上益下之時以柔中居下天下之益皆歸
　　焉古者以龜貝為貨十朋之龜利益多也天下之
　　益莫之致而至至斯受之故弗克違凡損所以為
　　益居損獲益為得其元故曰元吉居獲益則欲長
　　保故曰永貞之吉損之六五元吉吉者以柔中在
　　上而獲祐故曰自上祐也
　　龜山楊氏曰居損之時柔得尊位虚已而下人則
　　謙受益時乃天道天且不違况於人乎况於鬼神
　　乎宜其益之者至矣故或益之十朋之龜弗克違
　　元吉(易/説)
　　白雲郭氏曰當損之時下損上益故君尊之位无
　　不益也十朋之龜元龜也益之至豈獨人事而已
　　雖元龜之靈弗能違此其所以元吉也洪範曰汝
　　則從龜從筮從卿士從庻民從是之謂大同六五
　　之元吉猶洪範之大同也自上祐者所謂天且弗
　　違而况於人乎况於鬼神乎龜之弗違鬼神從之
　　也先言或益之者由人益之而言也先儒皆以十
　　朋為十龜神龜靈龜之屬非也大貝十朋之龜謂
　　元龜也六五之辭與益之六二同者損至六五疑
　　於益矣又其反對之義同也或益之謂來益之不
　　一以見人從之多也(易/説)
　　漢上朱氏曰六五得尊位而虚中上九以剛自上
　　益五五忘其尊虚中而納之受益者也五受益則
　　天下之善皆願益之或益之言益之者不一也天
　　地鬼神人道以謙為貴五受益自天祐之獲元吉
　　復何疑哉上九益五正也故吉元者吉之至善始
　　終吉也上九自泰九三變始吉也上九變五終吉
　　也故曰元吉五有伏兊兊為右自上祐也泰一變
　　歸妹二變節皆有坎離龜象三變損坤數十四隂
　　為朋十朋也崔憬曰元龜直二十大貝雙貝曰朋
　　蓋古者三人占則從二人之言未有用龜至於十
　　朋者崔説是也三應上四應初五應二十朋之龜
　　弗克違也(易/傳)
　　新安朱氏曰柔順虚中以居尊位當損之時受天
　　下之益者也兩龜為朋十朋之龜大寳也或以此
　　益之而不能辭其吉可知占者有是徳則獲其應
　　也(本/義)　或益之十朋之龜為句(語/録)
　　東萊吕氏曰損六五益六二損下益上為損損之
　　為卦上受其益六五居上體之中受益之主也損
　　上益下為益益之為卦下受其益六二居下體之
　　中受益之主也故爻辭多同然損之六五弗克違
　　之下止曰元吉益之六二弗克違之下曰永貞吉
　　王用享于帝吉其辭煩簡不同者君臣之地不同
　　也損君也以人君而受天下之益可也益臣也以
　　人臣而受天下之益其地至難居故須長守正而
　　歸功於君不可私其善於己故難受衆人之善合
　　衆善而守之確然不移然衆善本非我有又當聽
　　人君所用以治天職豈可認為已有哉此所謂王
　　用享于帝吉也(易/説)
上九弗損益之无咎貞吉利有攸往得臣无家象曰弗
損益之大得志也
　伊川先生曰凡損之義有三損己從人也自損以益
　於人也行損道以損於人也損己從人徙於義也自
　損益人及於物也行損道以損於人行其義也各因
　其時取大者言之四五二爻取損己從人下體三爻
　取自損以益人損時之用行損道以損天下之當損
　者也上九則取不行其損為義九居損之終損極而
　當變者(一无/者字)也以剛陽居上若用(一有/其字)剛以損削於
　下非為上之道其咎大矣若不行其損變而以剛陽
　之道益於下則无咎而得其正且吉也如是則宜有
　所往往則有益矣在上能不損其下而益之天下孰
　不服從從服之衆无有内外也故曰得臣无家得臣
　謂得人心歸服无家謂无有逺近内外之限也　大
　得志也者居上不損下而反益之是君子大得行其
　志也君子之志唯在益於人而已(並易/傳)
　横渠先生曰上九本為九三雖為損下其實上行故
　云弗損益之損終反益反如益卦損上而益下則可
　大得志至於得臣无家言所有之多也以剛在上受
　下之益多矣故无所施損當反益於下故曰弗損益
　之(易/説)
　　廣平㳺氏曰得臣无家謂三之致一也(易/説)
　　龜山楊氏曰居損之上損之極矣損下益上至於
　　極而不知止則終必亡而已矣能止而有節豈惟
　　足以補過猶可正而有為得臣而无家也故曰弗
　　損益之无咎貞吉利有攸往得臣无家上九陽止
　　乎上能止而有節者也徳宗之播遷卒有忠智之
　　臣為之謀遂至復國非得臣无家之効歟(易/説)
　　白雲郭氏曰一人行而得其友者上九也故无咎
　　貞吉利有攸徃是由損下益上其道上行之所致
　　也得臣无家者天地男女君臣皆一象也得臣即
　　得友之義无家者致一之臣象言大得志者修徳
　　而至於无咎貞吉居上而得臣无家在損之時大
　　得志者无踰於此矣上九為損道之成益且至矣
　　无家之臣謂六三也(易/説)
　　漢上朱氏曰上九損之極乃有弗損弗損於下反
　　以益三故曰弗損益之上九如此何咎於損故无
　　咎九在上宜有咎也夫益下必以正理正理者天
　　理也益之以天理則取之愈有用之不竭人各自
　　得於分量之内故正吉利有攸往者六三往也坤
　　為臣二大夫位為家上九反三則六不比於二故
　　得臣无家其益豈有窮哉又易外以内為家四以
　　初五以二上以三外本於内也故虞仲翔解鼎九
　　二曰二據四家言四以初為家也言上九益下則
　　得人心之服從者无有逺近内外之限非適一家
　　以六三之上則内外皆應五之所得不止於二也
　　弗損益之其効至於得臣无家則上九之志大有
　　得也无求於人益我也而人自益之上九益人之
　　志豈不大有得乎(易/傳)
　　新安朱氏曰上九當損下益上之時居卦之上受
　　益之極而欲自損以益人也然居上而益下有所
　　謂恵而不費者不待損己然後可以益人也能如
　　是則无咎然亦必以正則吉而利有所往惠而不
　　費其恵廣矣故又曰得臣无家(本/義)
　
　
　
　
　合訂刪補大易集義粹言卷四十五
欽定四庫全書
　合訂刪補大易集義粹言卷四十六
　　　　　　　　　　頭等侍衛納喇性徳編
䷩(震下/巽上)
　康節先生曰經有因革損益盡之矣(詳見/泰卦)
　伊川先生曰益序卦損而不己必益故受之以益盛
　衰損益如循環損極必益理之自然益所以繼損也
　為卦巽上震下雷風二物相益者也風烈則雷迅雷
　激則風怒兩相助益所以為益此以象言也巽震二
　卦皆由下變而成陽變而為隂者損也隂變而為陽
　者益也上卦損而下卦益損上益下所以為益此以
　義言也下厚則上安故益下為益(易/傳)
益利有攸往利涉大川
　伊川先生曰益者益於天下之道也故利有攸往益
　之道可以濟險難利涉大川也(易/傳)
　　白雲郭氏曰損益實一道相須以成徳有損而後
　　有益故聖人先求損修徳之序也損而致益損之
　　得也損而无益損之失也得則為善為君子失則
　　為惡為小人此損之道有二也益一而已然損主
　　止益主動止故有孚元吉无咎而後利有攸往益
　　繼止以動故利有攸往而利涉大川也益象虚中
　　而上下二卦皆木所以利涉大川損益之道相為
　　終始故二卦之辭其義相繼(易/説)
　　新安朱氏曰益増益也為卦損上卦初畫之陽益
　　下卦初畫之隂自上卦而下於下卦之下故為益
　　卦之九五六二皆得中正下震上巽皆木之象故
　　其占利有攸往而利涉大川也(本/義)
彖曰益損上益下民説无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
　伊川先生曰以卦義與卦才言也卦之為益以其損
　上益下也損於上而益下則民説之无疆謂无窮極
　也自上而降已以下下其道之大光顯也陽下居初
　隂上居四為自上下下之義　五以剛陽中正居尊
　位二復以中正應之是以中正之道益天下天下受
　其福慶也　益之為(一无為字/一作於)道於平常无事之際
　其益猶小當艱危險難則所益至大故利涉大川也
　於濟艱險乃益道大行之時也益誤作木或以為上
　巽下震故云木道非也　又以二體言卦才下動而
　上巽動而巽也為益之道其動巽順於理則其益日
　進(一本益字/在日進下)廣大无有疆限也動而不順於理豈能
　成大益也　以天地之功言益道之大聖人體之以
　益天下也天道資始地道生物天施地生化育萬物
　各正性命其益可謂无方矣方所也有方所(一无/所字)則
　有限量无方謂廣大无窮極也天地之益萬物豈有
　窮際乎　天地之益无窮者理而已矣聖人利益天
　下之道應時順理與天地合與時偕行也(並易/傳)
　横渠先生曰上巽下動者損上益下之道木以動而
　巽故利涉大川否卦九四下而為初九故曰天施地
　生又曰損上益下又曰自上下下(易/説)
　　白雲郭氏曰益自否來乾之九四損而成巽坤之
　　初六益而為震是損上之四益下之初也民説无
　　疆者言其為君而厚下也損不以君民為言者蓋
　　其所損或善或惡其道皆上行耳損惡而上行則
　　徳日進矣損善而上行是以自厚私己之道故與
　　益為異也然自修徳言之則先損以逺害後益以
　　興利是以其道大光也利有攸往言往而興利是
　　以中正之道益天下斯天下有慶矣木道乃行者
　　益之卦象與中孚相𩔖中孚之利涉大川以乗木
　　舟虚也益之震巽皆為木道雖未若中孚之舟虚
　　亦木道行而利涉大川也神農氏斲木為耜揉木
　　為耒耒耨之利以教天下取諸益者亦木道之行
　　也益動而巽則无盈滿之累故日進无疆顔淵有
　　若无實若虚終日不違如愚所以見其進未見其
　　止也孔子曰益長裕而不設故益裕道也雖天施
　　地生其益无方亦長裕不設之大者耳聖人法天
　　地是以中正有慶也損言損益盈虚與時偕行則
　　并損益言之益言凡益之道至是損為己事則无
　　損矣惟有益而已與時偕行以言其日進而不已
　　也(易/説)
　　漢上朱氏曰益否之變損之反也損上之九四益
　　下之初六損上益下也益之巽乃損之兊坤為衆
　　民也損上益下得民之心是以民説无疆者乾上
　　九益坤初也天无疆地與天合徳乃无疆无疆則
　　民説无彼此之限故曰損上益下民説无疆此以
　　初九言益之道也否自上而下一變漸二變渙三
　　變益漸渙皆有坎離日月象以上之貴能下其下
　　則益道光明文武之下下是也夫損者將以為益
　　也損下益上其道上行至於自上下下其道乃大
　　光明矣故曰自上下下其道大光此再以初九推
　　原其變而言益也九五本損之九二反而上往得
　　尊位以中正觀天下六二復以中正應之君臣上
　　下以中正益天下天下受其益是為九五一人有
　　慶則益之道何往而不利哉故曰利有攸往中正
　　有慶此以損之九二往五而言益也益道之行自
　　上下下為漸為渙皆有涉坎之象巽為木坎為大
　　川木在坎上乗舟之象上益其下百姓親附樂為
　　之用入可以守出可以戰如子弟之衛父兄孰不
　　致其死力以犯大難哉故曰利涉大川木道乃行
　　此復以初九之變兼上五二爻言益也凡利涉大
　　川言木者三益也渙也中孚也皆巽坎也渙曰乗
　　木有功中孚曰乗木舟虚動者震也巽者巽也无
　　疆者乾合坤也否變漸有離日變渙變益日進而
　　上行益動而巽於理則日進而无疆如寒暑之不
　　停晝夜之有經日益一日莫之能禦以動而巽也
　　故曰益動而巽其益无疆此合震巽二體兼初九
　　之變而言益也天地之益物者以動而巽也天施
　　一陽於地地得之以生萬物自坎至艮自艮至震
　　其益乃盈乎天地之間豈有方所分量哉益人者
　　動而巽於理亦然輔其自然各足其分无方也坤
　　為方乾變之為无方繫辭曰益長裕而不設是也
　　故曰天施地生其益无方因乾降坤升以言益也
　　天地之大損益有時益極則損損極則益其道與
　　天地並是以能无疆故曰凡益之道與時偕行此
　　再以損益二卦終言乎益之時也在卦氣為立春
　　故太𤣥準之以増(易/傳)　又曰横渠易解損六三上
　　九曰六三本為上六上九本為九三解益曰否卦
　　九四下而為初九故曰天施地生又曰損上益下
　　又曰自上下下則横渠言卦變矣(叢/説)
　　新安朱氏曰益損上益下以卦體釋卦名義利有
　　攸往以卦體卦象釋卦辭益動而異者動巽二卦
　　之徳乾下施坤上生亦上文卦體之義又以此極
　　言賛益之大(本/義)　大抵損益二卦諸爻皆互換損
　　好益却不好如損六五却成益六二損上九好益
　　上九却不好　或説損益先生曰𫝑自是如此有
　　人主出來也只因這箇𫝑自住不得到這裏方看
　　做是如何惟是聖人能順得這𫝑盡得這道理以
　　下人不能識得損益之宜便錯了壊了也自是立
　　不得因只是因這箇損益也是損益這箇　問益
　　卦木道乃行曰不須改木字為益字只木字亦得
　　某見一朋友有説八卦之金木水火土有五行之
　　金木水火土如乾為金易卦之金也兊之金五行
　　之金也巽為木是卦中取象震為木乃東方屬木
　　五行之木也五行取四維故也　問木道乃行程
　　傳以為木字本益字之誤如何先生曰看來只是
　　木字渙卦説乗木有功中孚説乗木舟虚以此見
　　得只是木字(並語/録)
象曰風雷益君子以見善則遷有過則改
　濓溪先生曰有善不及曰不及則學焉問曰有不善
　曰不善則告之不善且勸曰庶幾有改乎斯為君子
　有善一不善二則學其一而勸其二有語曰斯人有
　是之不善非大惡也則曰孰无過焉知其不能改改
　則為君子矣不改為惡惡者天惡之彼豈无畏邪烏
　知其不能改故君子悉有衆善无弗愛且敬焉　又
　曰仲由喜聞過令名无窮焉今人有過不喜人規如
　䕶疾而忌醫寧滅其身而无忌也噫(並通/書)　又曰君
　子乾乾不息於誠(詳見乾/大象)
　伊川先生曰風烈則雷迅雷激則風怒二物相益者
　也君子觀風雷相益之象而求益於己為益之道无
　若見善則遷有過則改也見善能遷則可以盡天下
　之善有過能改則无過矣益於人者无大於是(易/傳)
　　藍田吕氏曰益増長以為利也風雷振動萬物變
　　而新之有遷善改過之義
　　白雲郭氏曰子夏傳曰雷以動之風以散之萬物
　　皆益也天施地生所以益萬物者莫盛於雷風也
　　損之象言懲忿窒慾蓋言修徳之始務損去其惡
　　也其惡既損則見善自遷矣然猶曰有過則改者
　　非謂懲窒忿慾之未盡也蓋遷善之際猶或有失
　　焉有之又當不憚改也過謂過失耳非若忿慾之
　　為惡也顔子三月不違仁則亦有違矣不逺復則
　　亦有未復之時矣所謂過也是以顔子克己之始
　　於視聽言動之非禮者皆勿而絶之所謂懲忿窒
　　慾也及其得一善則拳拳服膺而又弗失所謂見
　　善則遷也有不善未嘗不知知之未嘗復行孔子
　　以謂殆庶幾所謂有過則改也論語亦以不遷怒
　　不貳過言之不遷怒則所遷者善矣故懲忿窒慾
　　始也見善則遷中也有過則改終也知此則損益
　　之道盡矣(易/説)
　　漢上朱氏曰風行雷動相薄有聲不知風之為雷
　　歟雷之為風歟風雷相益也君子見人之善則遷
　　之已有過則改之忘乎己與人也相益而己益自
　　否來九四不正之初而正一變成離離為目見善
　　則遷也初六不正過也初往之四得正有過則改
　　也不遷善則无改過遷善者以改過為益(易/傳)
　　新安朱氏曰風雷之𫝑交相助益遷善改過益之
　　大者而其相益亦猶是也(本/義)　先生言某昨日思
　　風雷益君子以遷善改過遷善如風之速改過如
　　雷之猛祖道曰莫是才遷善便是改過否曰不然
　　遷善字輕改過字重遷善如慘澹之物要使之白
　　改過如黒之物要使之白用力自是不同遷善者
　　但是見人做得一事强似我心有所未安即便遷
　　之若改過須是大叚勇猛始得又曰公所説蒙與
　　蠱二象却有意思如山下有澤損君子以懲忿窒
　　慾必是降下山以塞其澤便是此象六十四卦象
　　皆如此　問益卦遷善改過先生曰風是一箇急
　　底物見人之善己所不及則遷之如風之急雷是
　　一箇勇決底物見己有過便斷然改之如雷之勇
　　決不容有些小遲緩(並語/録)　又曰有心悖理謂之
　　惡无心失理謂之過(通書/釋義)
初九利用為大作元吉无咎象曰元吉无咎下不厚事
也
　伊川先生曰初九震動之主剛陽之盛也居益之時
　其才足以益物雖居至(一无/至字)下而上有六四之大臣
　應於己四巽順之主上能巽於君下能順(一作/巽)於賢
　才也在下者不能有為也得在上者應從之則宜以
　其道輔於上作大益天下之事利用為大作也居下
　而得上之用以行其志必須所為大喜而吉則无過
　咎不能元吉則不惟在己有咎乃累乎上為上之咎
　也在至下而當大任小善不足以稱也故必元吉然
　後得无咎　在下者本不當處厚事厚事重大之事
　也以為在上所任所以當大事必能濟大事而致元
　吉乃為无咎能致元吉則在上者任之為知人己當
　之為勝任不然則上下皆有咎也(並易/傳)
　横渠先生曰以剛陽之徳施益於下故利用大作然
　必元吉乃无咎也(易/説)
　　藍田吕氏曰初九當益之時損上益下初九以剛
　　處益之下居動之始受上之益利於大有為者也
　　然位卑而任重不循其本以獲元吉則未能免咎
　　者也
　　白雲郭氏曰損為益之始益為損之終損益者始
　　終之道也在損之初言當己事至益之初則遄往
　　之時矣故言利用為大作而繫辭言益以興利其
　　義一也自益之一卦言之則初九為益之始自損
　　而至於益言之則初九道已成矣先難之事已矣
　　言乎得失則元吉論其脩徳則无咎當興利之初
　　故利為大作也損益二卦終始相通故其辭意相
　　接損之上九曰勿損益之无咎貞吉利有攸往得
　　臣无家而象言大得志益之初九言利用為大作
　　元吉无咎蓋所以終利有攸往之辭亦知其大得
　　志也猶之卦辭損自有孚終於利有攸往而益之
　　卦辭以利有攸往為始也下不厚事者益之初九
　　非先難之時故雖在下而不必厚於事是以直以
　　長裕之道大有為以益天下自然元吉无咎也事
　　如懲忿窒慾損惡之事固當厚而不敢忽然徳既
　　有成當利澤天下非厚事之時也何以知其徳之
　　成蓋方忿未懲慾未窒之時非獨无以致元吉亦
　　且未能補過而无咎矣(易/説)
　　漢上朱氏曰陽為大震為作益之初利用有為而
　　大作大作者作大事以益天下也事大且善獲元
　　吉則動而无咎初九正得乾之始元吉也坤厚也
　　巽為事震有伏巽動則坤見震巽毁下不可厚事
　　也先王用民之力嵗不過三日唯田與追胥竭作
　　其不可厚事如此為大作也非元吉則安得无咎
　　(易/傳)
　　新安朱氏曰初雖居下然當益下之時受上之益
　　者也不可徒然无所報効故利用為大作必元吉
　　然後得无咎下本不當任厚事故不如是不足以
　　塞咎也(本/義)　元吉无咎吉凶是事咎是道理蓋有
　　事則吉而理却過差者是之謂吉而有咎(語/録)
六二或益之十朋之龜弗克違永貞吉王用享于帝吉
象曰或益之自外來也
　伊川先生曰六二處中正而體柔順有虚中之象人
　處中正之道虚其中以求益而能順從天下孰不願
　告而益之孟子曰夫茍好善則四海之内皆將輕千
　里而來告之以善夫滿則不受虚則來物理自然也
　故或有可益之事則衆朋助而益之十者衆辭衆人
　所是理之至當也龜者占吉凶辨是非之物言其至
　是龜不能違也永貞吉就六二之才而言二中正虚
　中能得衆人之益者也然而質本隂柔故戒在常永
　貞固則吉也求益之道非永貞則安能守也(一作/之)損
　六五十朋之則元吉者蓋居尊自損應下之剛以柔
　而居剛柔為虚受剛為固守求益之至善故元吉也
　六二虚中求益亦有剛陽之應而以柔居柔疑從益
　之未固也故戒能常永貞固則吉也王用享于帝吉
　如二之虚中而能永貞用以享上帝猶當𫉬吉况與
　人接物其意有不通乎求益於人有不應乎祭天天
　子之事故云王用也　既中正虚中能受天下之善
　而固守則有有益之事衆人自外來益之矣或曰自
　外來豈非謂五乎曰如二之中正虚中天下孰不願
　益之五為正應固在其中矣(並易/傳)
　横渠先生曰或益之十朋之龜弗克違言損上益下
　之道理不可易人皆信之雖十朋之龜亦不能違此
　道也往見損九五居中體柔蒙上之益修報於下享
　帝之美莫盛於此焉或益之必有自外來而益之者
　也(易/説)
　　藍田吕氏曰六二義見損之六五然益之六二雖
　　居下卦之中天下之益歸之有王者之象焉莫尊
　　於王而受上之益則所謂上者帝而已矣享于帝
　　吉受天之益也
　　白雲郭氏曰損益本一道相須以相成以二卦反
　　對言之則損之上益之初損之五益之二也故損
　　上益初其辭相屬而損五益二又大同矣自損五
　　之下去益既逺於益為不及自益二之上去損復
　　逺其辭為己過矣六二柔順中正人之所與故或
　　益之十朋之龜弗克違也或者來益而不一之辭
　　損之六五曰元吉自然之吉也此曰永貞吉久而
　　有守斯為吉也君臣之道不同故其為吉亦異或
　　益之人益之也十朋之龜弗克違鬼神益之也王
　　用享于帝吉天益之也益象虚中而六二謙以居
　　之是以致益之多天且弗違况於人與鬼神乎在
　　謙之彖言天道益謙鬼神福謙人道好謙益之六
　　二皆得之伊川曰人之為善則千里之外應之六
　　二中正虚已而益之者自外來是也苟為不善則
　　千里之外違之上九求益之極擊之者自外來是
　　也(易/説)
　　漢上朱氏曰益損之反益之六二即損之六五故
　　其象同夫子曰辭也者各指其所之然異於損者
　　六二受益者也虚中退託又順從之九五自外來
　　而益之或益之者益之者不一天下之善皆歸之
　　也天地鬼神人道貴謙得人如此故十朋之龜弗
　　克違受益者當守而不變愈久而不厭則來益者
　　无窮矣故永貞吉言六二之虚中不可動也乾五
　　為王乾五兼上九為巽巽為工帝者天之工宰故
　　又為上帝象五自外來益二成兊有殺牛于宫象
　　及復於五有升自門闕享于帝之象六二受益不
　　已獲天人之助王者用此爻以享于上帝吉也況
　　六二乎(易/傳)
　　和靖尹氏曰損益卦中十朋之(是斷/句)龜弗克違(語/録)
　　新安朱氏曰六二當益下之時虚中處下故其象
　　占與損六五同然爻位皆隂故以永貞為戒以其
　　居下而受上之益故又為卜郊之吉占或者衆无
　　定主之辭(本/義)　王用享于帝吉是祭則受福底道
　　理(語/録)
六三益之用凶事无咎有孚中行告公用圭象曰益用
凶事固有之也
　伊川先生曰三居下體之上在民上者也乃守令也
　居陽應剛處動之極居民上而剛决果於為益者(一/无)
　(者/字)也果於為益用之於凶事則无咎凶事謂患難非
　常之事三居下之上在下當承禀於上安得自任擅
　為益乎惟於患難非常之事則可量宜應卒奮不顧
　身力庇其民故无咎也下専自任上必忌疾雖當凶
　難以(一无/以字)義在可為然必有其孚誠而所為合於中
　道則誠意通於上而上信與之矣専為而无為上愛
　民之至誠固不可也雖有誠意而所為不合中行亦
　不可也圭者通信之物禮云大夫執圭而使所以申
　信也凡祭祀朝聘用圭玉所以通達誠信也有誠孚
　而得中道則能使上信之是猶告公上用圭玉也其
　孚能通達于上矣在下而有為之道固當有孚中行
　又三隂爻而不中故𤼵此義或曰三乃隂柔何得反
　以剛果任事為義曰三質雖本隂然其居陽乃自處
　以剛也應剛乃志在乎剛也居動之極剛果於行也
　以此行益非剛果而何易以所勝為義故不論其本
　質也　六三益之獨可用於凶事者以其固有之也
　謂専固自任其事也居下當禀承於上乃専任其事
　惟救民之凶災拯時之艱急則可也乃處急難變故
　之權宜故得无咎若平時則不可也(並易/傳)
　横渠先生曰中行者不私於應无所偏係也用心不
　私以拯凶難雖非王者之佐可以用之牧伯以為藩
　屏之臣矣體躁居陽上有剛應持此施益用拯凶難
　乃其固能也故无咎可必然亦須執禮告上公而行
　方合中道其曰告公者未足専進為王者之佐也(易/説)
　　廣平㳺氏曰益則吉矣而用凶事者所謂吉人凶
　　其吉也三居下體之上當震動之極不用凶事則
　　髙而危滿而溢矣非固有之道也所謂凶事者必
　　非衣帛冠布挹而損之行恭而用儉所以固有之
　　也三本剛體而以柔居之故有用凶事之象(易/説)
　　白雲郭氏曰六三居動之極為益之過者過於益
　　下雖不為凶而用於患難之際則得其宜而无咎
　　也有孚中行告公用圭者信以行之貴於得中而
　　後可以告公用圭也告公用圭治世之禮也益之
　　過厚用於患難則可固有之茍欲用之平世非有
　　孚以中道行則不能固有矣此明時有不同其用
　　亦異也伊川曰凶事謂患難非常之事然則孟子
　　謂拯民水火之時也(易/説)
　　漢上朱氏曰易以正為吉不正為凶六居三不正
　　上巽來益三巽為事益之用凶事也三震動之極
　　為決躁巽其究為躁果於益民者也用之於凶事
　　乃无咎以位不當故也凶事者患難囏阨非常之
　　事唯此乃當奮身不顧如救焚拯溺果於益可也
　　然非有誠心愛民見信於上中道而行亦不可三
　　公位上乾不變為玉震東方之卦交乾為圭圭象
　　春生者也三公以中道上行見孚於上故聘之用
　　圭以達其誠及其既孚上九反三復以誠信與之
　　用圭之禮卒事則反之告者上告下也伏兊為口
　　告公用圭也夫益用凶事唯有孚中行上三交孚
　　至於告公用圭乃能固有其孚不然公雖人臣之
　　尊位也為善専輒有拊傴其民之嫌雖益猶者咎
　　季路為蒲宰修溝洫不白於君以簞食壺漿與民
　　而夫子止之者亦此𩔖也易傳曰禮大夫執圭而
　　使所以申信也凡祭祀朝聘皆以達誠而已(易/傳)
　　新安朱氏曰六三隂柔不中不正不當得益者也
　　然當益下之時居下之上故有益之以凶事者蓋
　　警戒震動乃所以益之也占者如此然後可以无
　　咎又戒以有孚中行而告公用圭也用圭所以通
　　信　益用凶事欲其困心衡慮而固有之也(並本/義)
　　　益之用凶事猶言用降我凶徳嘉績于朕邦(語/録)
六四中行告公從利用為依遷國象曰告公從以益志
也
　伊川先生曰四當益時處近君之位居得其正以柔
　巽輔上而下順應於初之剛陽如是可以益於上也
　惟處不得其中而所應又不中是不足於中也故云
　若行得中道則可以益於君上告於上而獲信從矣
　以柔巽之體非有剛特之操故利用為依遷國為依
　依附於上也遷國順下而動也上依剛中之君而致
　其益下順剛陽之才以行其事利用如是也自古國
　邑民不安其居則遷遷國者順下而動也　爻辭但
　云得中行則告公而獲從象復明之曰告公而獲從
　者告之以益天下之志也志茍在於益天下上必信
　而從之事君者不患上之不從患其志之不誠也(並/易)
　(傳/)
　横渠先生曰以隂居隂體巽應卑持此施益可以為
　依遷之國純用卑柔仍告上公見從方可用事无剛
　故也不足告王故曰告公　本為初六寄位於四居
　隂體巽所趨在下以為依遷之國人所容信然必中
　行不私然後可告必見從蓋上以益下為心也(並易/説)
　　藍田吕氏曰六三居下體之上不純乎下六四居
　　上體之下不純乎上當益之時損上益下三四既
　　不純乎上下則損益皆不過乎中故二爻位雖不
　　中皆曰中行又皆隂柔之質不能有所大益不足
　　於王者之事故皆曰告公所可用利益者一事而
　　已故六三益之用凶事无咎六四利用為依遷國
　　靖難求安而已非過益也三以隂居陽可以有為
　　故曰益之用凶事无咎以其所益固有以自任也
　　能固有以自任少有為而不過中行足以信于上
　　而鎮撫其國也故曰有孚中行告公用圭寳玉國
　　之重噐所以鎮撫之也四以隂居隂不及三之有
　　為无可益者求安而已告公而從其志得矣非有為
　　也傳曰我周之東遷晉鄭焉依凡遷國者必有依於
　　人而後濟四不能有為可為遷國之依而已
　　白雲郭氏曰三四失中故皆以中行戒之四非有
　　為之地居巽之下不能自動以益人故欲有行也
　　告公而已欲遷國也依人而己不能自用也告公
　　者以益天下之志告之也(易/説)
　　漢上朱氏曰三四中位六四當位以益下四之初
　　其中下行故曰中行益人者以中道行也三公位
　　初九應四有伏兊兊口告公也兊口坤順允從之
　　象故曰告公雖益人以中道告公而不從亦不可
　　行四諸侯位坤為國四之初遷國也依六三公位
　　而後遷故曰依遷國茍利於吾力不足則依之以
　　遷國可也衛文公依齊桓公而遷楚丘是也六四
　　告公而從能遷其國者以益民為志公信之也志
　　動於中者也遷大事也傳曰吾不能定遷事有當
　　遷而益者以遷為中不可憚也然非以益民為志
　　雖有强國亦不可依之以遷遷則不利許子是也
　　易傳曰自古國邑民不安其居則遷遷國者順下
　　而動也(易/傳)
　　新安朱氏曰三四皆不得中故皆以中行為戒此
　　言以益下為心而合於中行則告公而見從矣傳
　　曰周之東遷晉鄭焉依蓋古者遷國以益下必有
　　所依然後能立此爻又為遷國之吉占也(本/義)　中
　　行與依見不得是指誰　利用遷國程昌禹守夀
　　春虜人來占得此爻遷來鼎州後平楊么有功(並/語)
　　(録/)
九五有孚恵心勿問元吉有孚恵我徳象曰有孚恵心
勿問之矣恵我徳大得志也
　伊川先生曰五剛陽中正居尊位又得六二之(一无/之字)
　中正相應以行其益何所不利以陽實在中有孚之
　象也以九五之徳之才之位而中心至誠在恵益於
　物其至善大吉不問可知故云勿問元吉人君居得
　致之位操可致之權苟至誠益於(一作/於益)天下天下受
　其大福其元吉不假言也有孚恵我徳人君至誠益
　於(一作/於益)天下天下之人无不至誠愛戴以君之徳澤
　為恩恵也　人君有至誠恵益天下之心其元吉不
　假言也故云勿問之矣天下至誠懐吾徳以為恵是
　其道大行人君之志得矣(並易/傳)
　　白雲郭氏曰天下之能致益者君也而求其益者
　　天下之民也有孚恵心則所以致益者有至誠之
　　道焉此其所以元吉也有孚恵我徳則天下之民
　　求益而得益至誠懐我之徳矣此其所以大得志
　　也益之道於是為至損之上九言大得志蓋自損
　　得益而為得志也此言大得志蓋君子有恵天下
　　之志至於天下信而懐其徳是為大得志之時也
　　孔子曰老者安之朋友信之少者懐之九五之謂
　　也勿問者有孚恵心无所擇也猶彖言天施地生
　　而曰无方繫辭言益之長裕而曰不設皆无限極
　　之意(易/説)
　　漢上朱氏曰六二應九五有孚也中者心之象恵
　　者順人心而益之五有恵心二信之益人以誠也
　　五之二成兊兊口問也問而後恵恵亦狹矣勿問
　　則吉之至善故勿問元吉不失其始之吉也五不
　　之二而守中正兊象𨼆勿問之吉也故曰有孚恵
　　心勿問之矣六二中正孚於五者恵我中正之徳
　　也九五勿問六二自順我徳而中正之徳貞益以
　　誠不費之恵也是以九五不動而大得志易傳曰
　　人君至誠於益天下則天下孰不以誠懐吾徳而
　　為恵哉(易/傳)
　　新安朱氏曰上有信以恵於下則下亦有信以恵
　　於上矣不問而元吉可和(本/義)
　　東萊吕氏曰益九五有孚人君但誠心恵民不須
　　問民之感如此然後元吉民皆交孚而恵君之徳
　　也茍恵民而先問民之感與不感是計功利非誠
　　心恵民者也安能使民之樂應乎梁恵王徒有移
　　民之小恵已遽問孟子以鄰國之民不加少寡人
　　之民不加多此不知勿問之理也(易/説)
上九莫益之或擊之立心勿恒凶象曰莫益之偏辭也
或擊之自外來也
　伊川先生曰上居无位之地非行益於人者也以剛
　處益之極求益之甚者也所應者隂非取善自益者
　也利者衆人所同欲也専欲益己其害大矣欲之甚
　則昏蔽而忘義理求之極則侵奪而致讐怨故夫子
　曰放於利而行多怨孟子謂先利則不奪不饜聖賢
　之深戒也九以剛而求益之極衆人所共惡故无益
　之者而或攻擊之矣立心勿恒凶聖人戒人存心不
　可専利云勿恒如是凶之道也所(一作/謂)當速改也
　理者天下之至公利者衆人所同欲苟公其心不失
　其正理則與衆同利无侵於人人亦欲與之若切於
　好利蔽於自私求自益以損於人則人亦與之力爭
　故莫肯益之而有擊奪之者矣云莫益之者非其偏
　己之辭也苟不偏己合於公道則人亦益之何為擊
　之乎既求益於人至於甚極則人皆惡而欲攻之故
　擊之者自外來也人為善則千里之外應之六二中
　正虚已益之者自外而至是也茍為不善則千里之
　外違之上九求益之極擊之者自外而至是也繫辭
　曰君子安其身而後動易其心而後語定其交而後
　求君子修此三者故全也危以動則民不與也懼以
　語則民不應也无交而求則民不與也莫之與則傷
　之者至矣易曰莫益之或擊之立心勿恒凶君子言
　動與求皆以其道乃完善也不然則取傷而凶矣(並/易)
　(傳/)
　横渠先生曰未嘗損己而云莫益之作易者因益卦
　而言爾　體剛質巽志應在下位亢於上故立心勿
　恒或擊之反或益之之義為文故又云自外來也(並/易)
　(説/)
　　白雲郭氏曰天下之理髙極者必危滿極者必溢
　　是以益賛于禹曰滿招損謙受益詩人美成王言
　　能持盈守成則知盈滿之戒古人深慎之也益之
　　上九益道既極其損將至故莫益之莫益之者莫
　　之與益也莫之與益則惟傷之者至是以至於或
　　擊也夫以乾之健猶有姤以坤之順猶有復物之
　　所不能免者當是時也戰戰兢兢如臨深淵如履
　　薄冰尚懼不免於擊況立心勿恒之人乎其凶宜
　　矣偏辭者言莫益之之辭謂一偏於求益不已不
　　知持滿之戒故至於極而莫之與是所以謂之偏
　　也持滿之道何如孔子所謂安其身易其心定其
　　交是也且方益之時天地人鬼无或不致益焉及
　　其極也外來之擊斯亦衆矣謙言天道虧盈鬼神
　　害盈人道惡盈益而至於盈其害必至與豐之上
　　六闚其户閴其无人三嵗不覿凶其義皆同(易/説)
　　漢上朱氏曰上九益之極有不益者矣上當益三
　　而莫益之上三相益有雷風相與之象恒也巽股
　　立也三中為心上九莫益之持其心不以相益為
　　恒如是則凶矣人道彼我相益而後安莫益之有
　　我而已　偏之辭不知道之大全也三徃乗之艮
　　手上擊九損於下雖欲益之晚矣何以知或擊之
　　九自外來也傷於外者必反於内人之情也上九
　　安能有我而忘彼哉(易/傳)
　　新安朱氏曰以陽居益之極求益不已故莫益而
　　或擊之立心勿恒戒之也　莫益之者猶從其求
　　益之偏辭而言也若究而言之則又有擊之者矣
　　(並本/義)　問或擊之先生曰或字衆无定主之辭言
　　非但一人擊之也立心勿恒勿字只是不字非禁
　　止之辭此處亦可疑且闕之(語/録)
　
　
　
　
　
　
　
　
　
　
　
　
　
　
　
　合訂刪補大易集義粹言卷四十六
欽定四庫全書
　合訂刪補大易集義粹言卷四十七
　　　　　　　　　　頭等侍衛納喇性徳編
䷪(乾下/兊上)
　伊川先生曰夬序卦益而不已必決故受之以夬夬
　者決也益之極必決而後止理无常益益(一无下/益字)而
　不已已乃決也夬所以次益也為卦兊上乾下以二
　體言之澤水之聚也乃上於至高之處有潰決之象
　以爻言之五陽在下長而將極一隂在上消而將盡
　衆陽上進決去一隂所以為夬也夬者剛決之義衆
　陽進而決去一隂君子道長小人消衰將盡之時也
　(易/傳)
夬揚于王庭孚號有厲告自邑不利即戎利有攸往
　伊川先生曰小人方盛之時君子之道未勝安能顯
　然以正道決去之故含晦俟時漸圖消之之道今既
　小人衰微君子道盛當顯行之於公朝使人明知善
　惡故云揚于王庭孚信之在中誠意也號者命衆之
　辭君子之道雖長盛而不敢忌戒備故至誠以命衆
　使知尚有危道雖以此之甚盛決彼之甚衰若易而
　无備則有不虞之悔是尚有危理必有戒懼之心則
　无患也聖人設戒之意深矣　君子之治小人以其
　不善也必以己之善道勝革之故聖王誅亂必先脩
　己舜之敷文徳是也邑私邑告自邑先自治也以衆
　陽之盛決於一隂力固有餘然不可極其剛至於太
　過太過乃如蒙上九之為寇也戎兵者强武之事不
　利即戎謂不宜尚壯武也即從也從戎尚武也利有
　攸往陽雖盛未極乎上隂雖微猶有未去是小人尚
　有存者君子之道有未至也故宜進而往也不尚剛
　武而其道益進乃夬之善也(並易/集)
　　白雲郭氏曰以剛決柔謂之夬剛柔者君子小人
　　之象也小人之害君子也以喜怒之私心往往隂
　　為之謀以行譖害君子之去小人也以天下之公
　　義是以暴揚于王庭孚號其有自取危厲之道而
　　決之也以一柔而乘五剛自危之道也不能退聴
　　以違之是其可決也告自邑者始自王庭孚號其
　　有厲而決之然後自邑國告之及於四方以見盡
　　天下之公義也夫威天下者不以兵革之利況君
　　子決小人有道存焉豈假威力以彊之乎是以不
　　利即戎也利有攸往者乾道將復雖君子不得自
　　己往而決之隨時之義也此舜所以必先去四凶
　　然後天下可得而治矣(易/說)
　　新安朱氏曰夬決也陽決隂也三月之卦也以五
　　陽去一隂決之而已然其決之也必正名其罪而
　　盡誠以呼號其衆相與合力然亦尚有危厲不可
　　安肆又當先治其私而不可専尚威武則利有攸
　　往也皆戒之之辭(本/義)　揚于王庭孚號有厲若合
　　開口處便雖有劍從自家頭上落也須著說但使
　　功罪各當是非顯白於吾何慊(語/録)
　　東萊吕氏曰不利即戎利有攸往夫五陽決一隂
　　之時君子之勢盛小人之勢衰常人當此時多欲
　　極力誅鋤小人絶其根本其間有識者謂君子已
　　盛小人已衰事不可做盡不如且止殊不知恃君
　　子衆多便欲誅鋤小人以即戎窮兵者固非矣若
　　徒知不利即戎便以為事不可盡止而不為者亦
　　非也小人固不可窮治无已至於在我之徳教政
　　事愈進則向上愈有事豈可止而不往乎此所謂
　　利有攸往也(易/說)
彖曰夬決也剛決柔也健而說決而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也
　伊川先生曰夬為決義五陽決上之一隂也健而說
　決而和以二體言卦才也下健而上說是健而能說
　決而能和決之至善也兌説為和　揚于王庭柔雖
　消矣然居五剛之上猶為乘陵之象隂而乘陽非理
　之甚君子勢既足以去之當顯揚其罪於王朝大庭
　使衆知善惡也　孚號有厲盡誠信以命其衆而知
　有危懼則君子之道乃无虞而光大也　告自邑當
　先自治不宜専上剛武即戎則所尚乃至窮極矣夬
　之時所尚謂剛武也　陽剛雖盛長猶未終尚有一
　隂更當決去則君子之道純一而无害之者矣乃剛
　長之終也(並易/傳)
　横渠先生曰不可以必勝而忽慢故能矜慎則愈光
　也　除惡務本故利有所進而後為徳乃終(並易/説)
　　廣平游氏曰揚于王庭誦言於上也孚號誕告於
　　下也告自邑自近而及逺也夫去小人而播告之
　　脩若是其詳何也葢君子之夬也豈徒夬其人而
　　已固將戮一以懲百使天下皆知惡之不可為如
　　四罪而天下服也然小人之隂慝其慮身甚周其
　　欲害君子之意甚切將欲決之能无疑乎故初則
　　不勝二則惕號三猶有凶也雖然彼以其邪我以
　　吾正彼以其凶我以吾仁又方與羣剛協徳盡道
　　以去之其憂不濟乎故其危也乃其所以為光也
　　若夫九五則據利勢操主權其除惡之易如薙莧
　　陸甚易而无危矣然才高而性剛必期於夬夬而
　　後已雖未過中於道為未光也(易/說)
　　白雲郭氏曰彖明剛決柔謂之夬非剛決柔不名
　　夬也然有乾之健故能決有兑之説故能和小人
　　既決合天下之公義故天下説而和所謂四罪而
　　天下咸服也柔乘五剛不得不正其罪是所以必
　　揚于王庭也其危乃光者明信宣布其所以自取
　　危亡之道則君子之公義乃明矣所尚乃窮者以
　　威力為尚而不知有道存焉適足以致小人之辭
　　是自窮之道也剛長乃終者五剛既盛必復於乾
　　而後已柔不去則剛不長非終道也小人不去則
　　君子之道不長君子之道不長非君子之終也剛
　　長乃終必決之義也(易/說)
　　漢上朱氏曰五陽長於下一隂消於上五陽合力
　　而決一隂故曰夬決也剛決柔也此以五剛言夬
　　之時也健者乾也決而和說者兌也健而説諸理
　　決而不失其和非亢暴忿疾以力勝之決之至善
　　者也古之人退人以禮其用刑至於殺之而不怨
　　所以異於刑名家也彼嚴而少恩敢於殺以失人
　　之情豈知健決有和説之義故曰健而説決而和
　　此合二體言夬之才也五王位伏艮為庭王庭者
　　孤卿大夫諸侯三公羣士羣吏之位大詢于衆之
　　地五得尊位體兌兌為口訟言於王庭與衆君子
　　共去之而无忌以上六小人得位一柔乘五剛則
　　其害未易去也故曰揚于王庭一柔而乘五剛也
　　此以九五言處決之道也或曰何以知艮為庭曰
　　艮行於庭春秋左氏傳周史有以周易見陳侯者
　　陳侯使筮之遇觀之否曰庭實旅百杜氏曰艮為
　　門庭上六下與九三相應成巽離巽為號巽風者
　　天之號令故號令也號呼也命也皆取巽象相應
　　孚也揚于王庭發大號以信於下使知危者安其
　　位不可易也一柔乘五剛而未去有危之道厲者
　　危也其危猶曰其亡則決小人之道光矣離為光
　　所謂與衆棄之舜去四凶而天下服是已若𨼆其
　　誅如唐去李輔國則不光矣故曰孚號有厲其危
　　乃光也此以上六應九三言處夬之道也夬自姤
　　變一變同人二變履三變小畜四變大有五變夬
　　姤巽為命同人二坤為邑履兌為口告邑也於小
　　畜大有皆有告命之象告自邑者告戒自我私邑
　　言自治也君子將治小人必先自治自治則以我
　　之善去彼不善小人所以服也傳曰无瑕者乃能
　　戮人舜脩文徳文王无畔援歆羡自治也故曰告
　　自邑戎戈兵也離之象自同人之離五變離成兌
　　兌為刑殺而近君不利即戎也決小人不能揚于
　　王庭孚大號於下藉戎兵以清君側猶鑿木去蠹
　　薫社逐鼠豈夬之尚哉所貴其夬者謂其乘時去
　　害動而不窮也交兵幸一日之勝則窮矣自古用
　　兵去小人如漢唐之季召外兵以去近習其禍至
　　於覆宗聖人之戒不其深乎故曰不利即戎所尚
　　乃窮也此二者推原卦變以言夬之所當戒也君
　　子之道有始必有終夬始於復其剛浸長一柔尚
　　存君子之道有未盡也剛長成乾其道乃終不能
　　終則必有悔彦範之不誅武三思卒為世患剛長
　　不終也故曰利有攸往剛長乃終也此復以五剛
　　終言處夬之道也在卦氣為三月故太𤣥準之以
　　斷毅(易/傳)
　　新安朱氏曰夬決也健而説決而和釋卦名義而
　　贊其徳揚于王庭己下此釋卦辭柔乘五剛以卦
　　體言謂以一小人加於衆君子之上是其罪也剛
　　長乃終謂一變即為純乾也(本/義)　彖云利有攸往
　　剛長乃終今人以為陽不能无隂中國不能无夷
　　狄君子不能无小人故小人不可盡去今觀剛長
　　乃終之言則聖人豈不欲小人之盡去邪但所以
　　決之者自有道耳　問夬卦辭言孚號九二言惕
　　號上九言无號取象之義如何先生曰卦有兌體
　　兌為口故多言號也　或說夬卦云聖人於隂消
　　陽長之時猶欲人戒謹恐懼其警戒之意深矣曰
　　不用如此説自是无時不戒謹恐懼非是到這時
　　方戒懼不成説天下已平治可以安意肆志只才
　　有些放肆便弄得靡所不至　夬卦號字皆當音
　　如嘷字唯孚號古來作去聲看來亦是當平音(並/語)
　　(録/)
　　東萊吕氏曰彖剛長乃終也夬五剛若能不已而
　　更進則其剛長而為乾剛極於此矣所謂剛長乃
　　終也至於乾果終乎曰天行健君子以自彊不息
　　此理未嘗有終也(易/說)
象曰澤上於天夬君子以施禄及下居徳則忌
　伊川先生曰澤水之聚也而上於天至髙之處故為
　夬象君子觀澤決於上而注溉於下之象則以施禄
　及下謂施其禄澤以及於下也觀其決潰之象則以
　居徳則忌居徳謂安處其徳則約也忌防也謂約立
　防禁有防禁則无潰散也王弼作明忌亦通不云澤
　在天上而云澤上於天上於天則意不安而有決潰
　之勢云在天上乃安辭也(易/傳)
　横渠先生曰君子道長故非徳之禁可以必行然不
　可恃令之行无恩以及下也(易/說)
　　藍田吕氏曰施禄及下可遽決也進有徳以居位
　　不可遽決也左右諸大夫國人皆曰賢猶察之見
　　賢而後用之此居徳則忌也忌謂戒慎也
　　白雲郭氏曰說萬物者莫說乎澤今澤上於天有
　　必下之勢在萬物有必説之理君子法之所以施
　　禄及下是不以富貴自有而與天下共之也施禄
　　及下者君子之所以澤物也居徳則忌者君子之
　　所以處己也所處在徳不踰法禁之中躬己之厚
　　也子夏所謂大徳不踰閑之義也惟躬己厚故可
　　以澤物而天下說之矣孔子曰脩己以安百姓故
　　人君未有不正心誠意脩身而能治天下國家者
　　也或曰忌者禁民為非也夬之象以說下為主无
　　法禁之義葢夬之取名本於五剛一柔卦彖論全
　　體六畫之象故以剛決為主而象則分兌與乾之
　　二象論之故以説下為主是以其義不同也輔嗣
　　又以則忌為明忌失之矣忌猶自有忌憚之思故
　　亦通不踰法禁之意(易/說)
　　漢上朱氏曰雨澤上於天其勢不居必決而下流
　　君子體夬之象故施禄澤以及下兌為口食下應
　　三有施禄及下之象古者上有大澤則民人待於
　　下流知恵之必將至也君子之於徳也寛以居之
　　然後仁以行之若決而散則不可以畜矣故以此
　　施禄則可以此居徳則忌上六居位而安有伏艮
　　居徳象也(易/傳)
　　新安朱氏曰澤上於天潰決之勢也施禄及下潰
　　決之意也居徳則忌未詳(本/義)
初九壯于前趾往不勝為咎象曰不勝而往咎也
　伊川先生曰九陽爻而乾體剛健在上之物乃在下
　而居決時壯于前進者也前趾謂進行人之決於行
　也行而宜則其決為是往而不宜則決之過也故往
　而不勝則為咎也夬之時而往往決也故以勝負言
　九居初而壯於進躁於動者也故有不勝之戒隂雖
　將盡而己之躁動自宜有不勝之咎不計彼也　人
　之行必度其事可為然後決之則无過矣理不能勝
　而且往其咎可知凡行而有咎者皆決之過也(並易/傳)
　横渠先生曰言能慮勝而往則无咎(易/說)
　　藍田吕氏曰初九以健在下壯于前趾者也當決
　　之始畜銳以待度不勝不往乃可以免咎不能量
　　敵慮勝徼倖輕進欲勝柔邪而反長之兹乃為咎
　　不可不慎
　　白雲郭氏曰四剛過中已為大壯況夬之五剛乎
　　故大壯初九曰壯于趾而夬曰壯于前趾則又欲
　　速進其壯矣然初九居剛長之初力未能決有必
　　不勝之理必不勝而往其咎宜也此復所以有朋
　　來无咎之義而夬之初九失之(易/說)
　　漢上朱氏曰大壯震為足初九在下體之下應足
　　之動趾也夬自大壯積之在大壯時四剛已壯長
　　而至於五剛則初九壯于前大壯之趾也大壯所
　　以征凶者初九无應不可動而先動也今震足毁
　　折又无應動而往不正不正不足以勝九四恃其
　　剛壯不計彼之不可勝而往決之過也不正故有
　　咎不曰凶者隂將盡也易傳曰凡行而有咎者皆
　　決之過(易/傳)
　　新安朱氏曰前猶進也當決之時居下任壯不勝
　　宜矣故其象占如此(本/義)　壯于前趾與大壯初爻
　　同此卦大率似大壯只爭一畫(語/録)
九二惕號莫夜有戎勿恤象曰有戎勿恤得中道也
　伊川先生曰夬者陽決隂君子決小人之時不可忘
　戒備也陽長將極之時而二處中居柔不為過剛能
　知戒備處夬之至善也内懷兢惕而外嚴誡號雖莫
　夜有兵戎亦可勿恤矣　莫夜有兵戎可懼之甚也
　然可勿恤者以自處之善也既得中道又知惕懼且
　有戒備何事之足恤也九居二雖得中然非正其為
　至善何也曰陽決隂君子決小人而得中豈有不正
　也知時識勢學易之大方也(並易/傳)
　横渠先生曰警懼申號能孚號而有厲也以必勝之
　剛決至危之柔能自危慮雖有戎何恤能得中道故
　剛而不暴(易/說)
　　藍田吕氏曰九二決之時以剛得中雖與物敵先
　　知所以備豫之道不為窮兵幸勝之計則寇來不
　　可犯故曰惕號莫夜有戎勿恤
　　白雲郭氏曰初九過於用剛而不知不勝之咎九
　　二處中居隂則无過焉是以有兢慎戒不虞之義
　　惕知懼也號明戒也有備則无患故雖莫夜有戎
　　非所憂也得中道者以剛中自治而已非如初九
　　之過於用剛者也大壯以初九九三用壯而二則
　　貞吉皆與夬同惕號鄭氏音號令之號而作號呼
　　者非其義也(易/說)
　　漢上朱氏曰二動成離目巽為多白眼惕懼之象
　　巽風為號應兌口為號呼故曰惕號離日在西之
　　下莫也巽為入日入於地莫夜也離為戈兵戎也
　　坎為憂離見坎伏勿恤也一爻又具此三者故曰
　　有戎勿恤九二剛長欲極之時處中體柔不為過
　　剛中動而正可以決小人矣而猶不忘乎戒懼求
　　應自處之至善者也小人知將亡其徒必乘人之
　　疑以相恐動夫暮至於夜隂氣將盡陽氣欲生雖
　　有戎兵窮寇也勿憂可也我得中道行之以正雖
　　千萬人往矣何恤乎小人況窮寇乎(易/傳)
　　新安朱氏曰九二當決之時剛而居柔又得中道
　　故能憂惕號呼以自戒備而莫夜有戎亦可无患
　　也(本/義)　號(平/聲)取兌象　王子獻卜遇夬之九二卜
　　者告之曰必夜有驚恐後有兵權未㡬果夜遇寇
　　旋得洪帥(並語/録)
　　東萊吕氏曰治小人者若能兢惕而出號令常為
　　防備則小人雖欲不測而害君子如莫夜之戎兵
　　亦不必恤葢我常有備不問其何時來皆有以待
　　之象所謂得中道者葢治小人兢懼戒備乃是本
　　分事初非過當故以中道明之(易/説)
九三壯于頄有凶君子夬夬獨行遇雨若濡有愠无咎
象曰君子夬夬終无咎也
　伊川先生曰爻辭差錯安定胡公移其文曰壯于頄
　有凶獨行遇雨若濡有愠君子夬夬无咎亦未安也
　當云壯于頄有凶獨行遇雨君子夬夬若濡有愠无
　咎夬決尚剛健之時三居下體之上又處健體之極
　剛果於決者也頄顴骨也在上而未極於上者也三
　居下體之上雖在上而未為最上上有君而自任其
　剛決壯于頄者也有凶之道也獨行遇雨三與上六
　為正應方羣陽共決一隂之時已若以私應之故不
　與衆同而獨行則與上六隂陽和合故云遇雨易中
　言雨者皆謂隂陽和也君子道長決去小人之時而
　已獨與之和其非可知唯君子處斯時則能夬夬謂
　夬其夬果決其斷也雖其私與當逺絶之若見濡汚
　有愠惡之色如此則无過咎也三健體而處正非必
　有是失也因此義以為教平爻文所以交錯者由有
　遇雨字又有濡字故誤以為連也(一作誤而/相連也)　牽梏
　於私好由无決也君子義之與比決於當決故終不
　至於有咎也(並易/傳)
　横渠先生曰九三以陽居陽進決於上是壯于頄也
　不得中道過壯或凶故曰有凶君子明於事㡬能夬
　於用夬進而緩之以善其終不假用衆故曰獨行使
　之說從故曰遇雨若濡君子之心終无係累故必有
　愠雖其有愠於正无害故曰无咎故君子之道綽然
　餘裕終不為咎也(易/說)
　　藍田吕氏曰九三獨與上六應上六居上故曰頄
　　四剛決柔已獨助之違衆不祥是以凶也惟君子
　　心无私係亟欲決而不助故曰君子夬夬然位當
　　其應雖與四剛同行獨為上六之牽援逺之則怨
　　如獨行遇雨雖為霑汚貽彼之愠怒則有之卒无
　　咎也
　　白雲郭氏曰夬與大壯内卦三爻相𩔖故初九九
　　三言壯壯者小人用剛之事非大者之壯也二卦
　　九三皆具君子小人二義故大壯曰小人用壯君
　　子用罔而此則曰壯于頄有凶君子夬夬是也以
　　小人用壯言之則知壯于頄者小人之事也頄面
　　顴也上體也用壯于上而不知有時焉是以凶也
　　君子之剛則異乎此當可決之時則決之君子之
　　道也是以九五之決有莧陸之易小人獨行用壯
　　雖遇雨之和猶濡而有愠況非和乎故其為過實
　　自取之无所歸咎也唯君子明夬夬之義則終无
　　咎矣故象言終无咎非釋爻辭也葢言小人之有
　　咎不若君子終无咎也九三雖用壯而上六為應
　　故遇雨之象夬夬者上之夬夬時也下之夬夬決
　　也得夬之時而後夬決也大壯於君子用罔之下
　　復言小人事故曰羝羊觸藩羸其角此於君子夬
　　夬之後言獨行遇雨其義同也皆言君子小人者
　　九三之位有上下之義然小人之歸者多矣故聖
　　人皆重明小人之戒也胡安定以君子夬夬居若
　　濡有愠之下伊川以獨行遇雨在君子夬夬之上
　　皆以下有无咎二字難釋然義亦可通不必移也
　　至諸家非大失其意則不明釋之皆疑故也(易/說)
　　漢上朱氏曰易傳曰爻辭差錯當云壯于頄有凶
　　獨行遇雨君子夬夬若濡有愠无咎以象考之傳
　　為是三健之極與上六小人相應乾為首兌見於
　　外為頰九三往應之頰柔而増剛壯于頄頄頰間
　　骨鄭氏本作頯衆陽決小人而已違衆應之有凶
　　之道不正也四爻不應三獨土行而遇之兌澤下
　　流遇雨也言說小人而與之和也兌和說也君子
　　當此則棄去情累外決小人而絶之内自健決決
　　之又決以上六兌三動復成兌夬夬也乾為衣坤
　　為裳而遇兌澤霑濡也巽多白眼上視而不悅愠
　　也若惡小人之浼已如遇雨霑濡其衣又疾視之
　　有愠怒則无咎故曰終无咎也或曰君子亦有愠
　　乎曰君子如怒亂庶遄沮當怒而怒也(易/傳)
　　新安朱氏曰頄顴也九三當決之時以剛而過乎
　　中是欲決小人而剛壯見於面目也如是則有凶
　　道矣然在衆陽之中獨與上六為應若能果決其
　　決不係私愛則雖合於上六如獨行遇雨至於若
　　濡而為君子所愠然終必能決去小人而无所咎
　　也温嶠之於王敦其事𩔖此(本/義)　伊川改九三爻
　　辭次序看來不必改　夬九三壯于頄看來舊本
　　文義自順不知程氏何故改易之有愠也是自不
　　能堪正如顔杲卿使安禄山受其衣服至道間語
　　其徒曰吾輩何為服此歸而借兵伐之正𩔖此也
　　卦中只此卦與復卦六四有獨字此卦諸爻皆欲
　　去隂獨此一爻與六為應也是惡模様　問九三
　　壯于頄先生曰君子之去小人不必悻悻然見於
　　面目至於遇雨而為所濡濕雖為衆陽所愠然志
　　在決隂必能終去小人故亦可得无咎也葢九三
　　雖與上六為應而實以剛居剛有能決之象故壯
　　于頄則有凶而和柔以去之乃无咎如王允之於
　　董卓温嶠之於王敦是也(並語/録)
九四臀无膚其行次且牽羊悔亡聞言不信象曰其行
次且位不當也聞言不信聰不明也
　伊川先生曰臀无膚居不安也行次且進不前也次
　且進難之狀九四以陽居隂剛決不足欲止則衆陽
　並進於下勢不得妄猶臀傷而居不能安也欲行則
　居柔失其剛壯不能彊進故其行次且也牽羊悔亡
　羊者羣行之物牽者挽拽之義言若能自彊而牽挽
　以從羣行則可以亡其悔然既處柔必不能也雖使
　聞是言亦必不能信用也夫過而能改聞善而能用
　克己以從義唯剛明者能之在它卦九居四其失未
　至如此之甚在夬而居柔其害大矣　九處隂位不
　當也以陽居柔失其剛決故不能彊進其行次且剛
　然後能明處柔則遷失其正性豈復有明也故聞言
　而不能信者葢其聰聴之不明也(並易/傳)
　横渠先生曰一隂在上衆陽爭趨三其正應已獨乘
　之故行止皆凶牽羊者必讓而先之則為力也易溺
　於所趨必不能用故曰聞言不信溺於心者聴必不
　聰(易/說)
　　藍田吕氏曰九四剛長決柔之時以陽居隂附於
　　柔闇從剛者之行則不果聞剛者之言則不信故
　　其行次且聞言不信也後為三陽近迫則失所處
　　故曰臀无膚前為九五之所曳則不得止故曰牽
　　羊羊性柔很可驅而不可牽四茍從五之所牽悔
　　猶可亡然聞言不信則不聰可知
　　白雲郭氏曰五剛之中九四獨非中正之位故為
　　不明之象葢有因循茍安之心且當三陽並進之
　　時已獨居其上則不得其安矣故臀无膚初无果
　　敢有為之志故其行次且能自勉以從陽亦可亡
　　其悔矣羊很而无知九四之象牽如牽復之牽勉
　　彊之意也然有見善不明聞言而不信者其悔亦
　　未能亡也陽喜進而隂喜退其位不當則進退不
　　一是以次且君子聴思聰故聞善言則信九四不
　　足以與此(易/說)
　　漢上朱氏曰一隂在上衆陽爭趨之九四居上卦
　　之後動有伏艮為臀艮柔為膚三陽自下侵之不
　　足於柔也故臀无膚无膚則不可以處矣四本大
　　壯震震為足欲前而九五礙之又柔而少決則却
　　而不前故其行次且次且一本作趑趄次且不可
　　前矣處則乘剛行則不前以九處四也故曰其行
　　次且位不當也然則為九四者如何避位居初讓
　　三陽使先行斯可无悔矣四動成兌兌為羊羊性
　　很牽挽則抵觸不行却行而使之先則行張載曰
　　牽羊者讓而先之如是悔亡正故也雖有是言也
　　九四未必聞其言而信之不足於剛決也兌為口
　　坎耳受之信也九四動乃有坎耳離目聰明之象
　　不動則耳塞目毁聰不明矣兌口雖告莫之聴焉
　　故曰聞言不信聰不明也(易/傳)
　　新安朱氏曰以陽居隂不中不正居則不安行則
　　不進若不與衆陽競進而安出其後則可以亡其
　　悔然當決之時志在上進必不能也占者聞言而
　　信則轉凶而吉矣牽羊者當其前則不進縱之使
　　前而隨其後則可以行矣(本/義)　牽羊悔亡其說得
　　於許慎之(語/録)
九五莧陸夬夬中行无咎象曰中行无咎中未光也
　伊川先生曰五雖剛陽中正居尊位然切近於上六
　上六説體而卦獨一隂陽之所比也五為決隂之主
　而反比之其咎大矣故必決其決如莧陸然則於其
　中行之徳為无咎也中行中道也莧陸今所謂馬齒
　莧是也曝之難乾感隂氣之多者也而脆易折五若
　如莧陸雖感於隂而決斷之易則於中行无過咎矣
　不然則失其中正也感隂多之物莧陸為易斷故取
　為象　卦辭言夬夬則於中行為无咎矣象復盡其
　義云中未光也夫人心正意誠乃能極中正之道而
　充實光輝五心有所比以義之不可而決之雖行於
　外不失中正之義可以无咎然於中道未得為光大
　也葢人心一有所欲則離道矣夫子於此示人之意
　深矣(並易/傳)
　横渠先生曰陽近於隂不能无累故必正其行然後
　免咎(易/說)
　　龜山楊氏曰周公東征邦君御事皆以為不可周
　　公徒得十夫之助決意征之禹征有苗㑹羣后誓
　　之既已出師朝延上下宜无不以為當者而益以
　　一言贊之禹遂振旅而還而苗亦隨格豈周公之
　　徳不逮禹乎葢舜之時在廷莫非君子而天下已
　　大治矣其敢逆命者獨有苗而已縱而不治未足
　　為害如必欲誅之則太平之民自受其病矣故與
　　其勤師逺伐不若脩徳以待其來之為愈也若夫
　　三監之叛其變起王室非可以夷狄待之也況又
　　成王幼沖涖政之初君子之道不勝小人不誅而
　　縱之其禍將不勝救矣當是之時雖无十夫之助
　　周公亦不可已此所以必征之也易曰莧陸夬夬
　　中行无咎其舜之事乎(餘杭/語録)
　　白雲郭氏曰剛長至於五所謂可決之時矣君子
　　於是決之如決莧陸之易无所用力焉故曰莧陸
　　夬夬也初之為咎三之有凶皆非知時者也九五
　　得其時得其位用衆剛之力有決之過无不及焉
　　是以用中行之道則无咎過則咎也然九五尊位
　　大中居光宅天下之任其道豈決小人而已哉決
　　小人臣下之事也雖得中道亦未光也未光有終
　　光之義能充其道則光矣取象於莧陸二物者如
　　言摧枯拉朽之易也(易/說)
　　漢上朱氏曰大壯震為蕃鮮兌為澤莧蕢澤草也
　　葉柔根小堅且赤乾為大赤上六之象陸商陸亦
　　澤草也葉大而柔根猥大而深有赤白二種五動
　　震為蕃鮮伏巽為白商陸也莧陸小人之近君者
　　莧柔脆根淺易決商陸根大而深為難決九五得
　　尊位大中為決之主當五陽並進決小人之時而
　　反比之中道未光也五兌乾健決也動而往決上
　　六復成兌故曰夬夬決之又決震巽象毁成離則
　　莧與陸去而中道光矣離為光動則不正宜若有
　　咎然夬之時剛長乃有終動而往決而後中道行
　　張載曰陽比於隂不能无累故必正其行然後无
　　咎易傳曰五心有比於中道未得為光也葢人心
　　有所欲則離道矣此示人之意深矣(易/傳)　又曰莧
　　陸澤草也生於三月四月莧蕢也葉柔根堅而赤
　　陸大於莧葉柔根堅堅者兌之剛也堅而赤赤者
　　乾之色也(叢/說)
　　新安朱氏曰莧陸今馬齒莧感隂氣之多者九五
　　當決之時為決之主而切近上六之隂如莧陸然
　　若決而決之而又不為過暴合於中行則无咎矣
　　戒占者當如是也　中未光也程傳備矣(並本/義)
　　中行无咎言人能剛決自勝其私合乎中行則得
　　无咎无咎但能補過而已未是極至處這是説那
　　微茫間有些箇意思斷未得釋氏所謂流注想荀
　　子所謂偷則自行便是這意思照管不著便走將
　　去那裏去爻雖無此意孔子作象所以裨爻辭之
　　不足如自我致寇敬慎不敗之𩔖甚多中行无咎
　　易中却不恁地看言人占得此爻者能中行則无
　　咎不然則有咎　中未光也事雖正而意潛有所
　　係吝荀子所謂偷則自行佛氏所謂流注不斷皆
　　意不誠之本也　莧陸是兩物莧者馬齒莧陸者
　　章陸一名商陸皆感隂氣多之物藥中用商陸治
　　水腫其子紅(並語/録)
上六无號終有凶象曰无號之凶終不可長也
　伊川先生曰陽長將極隂消將盡獨一隂處窮極之
　地是衆君子得時決去危極之小人也其勢必須消
　盡故云无用號咷畏懼終必有凶也　陽剛君子之
　道進而益盛小人之道既已窮極自然消亡豈復能
　長久乎雖號咷无以為也故云終不可長也先儒以
　卦中有孚號惕號欲以无號為无號作去聲謂无用
　更加號令非也一卦中適有兩去聲字一平聲字何
　害而讀易者率皆疑之或曰聖人之於天下雖大惡
　未嘗必絶之也今直使之无號謂必有凶可乎曰夬
　者小人之道消亡之時也決去小人之道豈必盡誅
　之乎使之變革乃小人之道亡也道亡乃其凶也(並/易)
　(傳/)
　　白雲郭氏曰伊川曰夬者小人之道消亡之時也
　　決去小人之道豈盡誅之乎使之變革乃小人之
　　道亡也道亡乃其凶也雍曰上六之凶適當五剛
　　進決之時不可茍免故言无號終有凶也不可長
　　者又言終凶之速也然號有哀號之意卦有三號
　　字王氏以一為號令二為號呼或皆為號令字獨
　　伊川以二為號令上六為號咷字最為當理(易/說)
　　漢上朱氏曰上六之三成巽巽為號上六小人知
　　非而去有號呼求免之象陽長隂消之時安其位
　　而不去无自悔之實陽長則隂失位終必有凶巽
　　為長女位巽毁終不可長也聖人明此開小人自
　　悔之路(易/傳)
　　新安朱氏曰隂柔小人居窮極之時黨𩔖已盡无
　　所號呼終必有凶也占者有君子之徳則其敵當
　　之不然反是(本/義)　問以五陽決一隂君子盛而小
　　人衰之勢而彖辭則曰告自邑不利即戎初九壯
　　于前趾則往不勝九二惕號則有戎勿恤壯于頄
　　則凶牽羊則悔亡中行无咎豈去小人之道須先
　　自治而嚴厲戒懼不可安肆邪先生曰觀上六一
　　爻則小人勢窮无號有凶之時而君子去之之道
　　猶當如此嚴謹自做手脚葢不可以其勢衰而安
　　意自肆也其為戒深矣(語/録)
　
　
　
　合訂刪補大易集義粹言卷四十七
欽定四庫全書
　合訂刪補大易集義粹言卷四十八
　　　　　　　　　　頭等侍衛納喇性徳編
䷫(巽下/乾上)
　康節先生曰復次剥明治生於亂姤次夬明亂生於
　治乎時哉時哉未有剥而不復未有夬而不姤者(觀/物)
　(外/篇)
　伊川先生曰姤序卦夬者決也決必有所遇故受之
　以姤姤遇也決判也物之決判則有遇合本合則何
　遇姤所以次夬也為卦乾上巽下以二體言之風行
　天下天之下者萬物也風之行无不經觸乃遇之象
　又一隂始生於下隂與陽遇也故為姤(易/傳)
姤女壯勿用取女
　伊川先生曰一隂始生自是而長漸以盛矣是女之
　將長壯也隂長則陽消女壯則男弱故戒勿用取如
　是之女取女者欲其柔和順從以成家道姤乃方進
　之隂漸壯而敵陽者是以不可取也女漸壯則失男
　女之正家道敗矣姤雖一隂甚微然有漸壯之道所
　以戒也(易/傳)
　　廣平游氏曰姤女壯巽(一无/巽字)為長女也女壯則乗
　　陽其極將至於為剥故勿用取女而初六有蹢躅
　　之戒也以其為巽體也故為女壯以其隂之初生
　　(一作/出)也故為羸豕(易/說)
　　白雲郭氏曰夬之一隂將消之隂也姤之一隂方
　　長之隂也其隂雖同所以為隂則異故夬姤卦象
　　反對其義正相反夬以五剛為義姤以一柔為義
　　也隂之方長女壯之象也自以一隂方長而陽道
　　向消无畏五剛之志欲獨以一柔遇之用壯之甚
　　也是以不可取也觀一陽之復猶曰朋來无咎而
　　姤以一隂之遇不待得朋是以知其壯也陽至四
　　五而後言壯姤一隂方長即為壯者亦見君子小
　　人之情不同也是以陽為君子而隂為小人(易/說)
　　新安朱氏曰姤遇也決盡則為純乾四月之卦至
　　姤然後一隂可見而為五月之卦以其本非所望
　　而卒然值之如不期而遇者故為遇遇已非正又
　　一隂而遇五陽則女徳不貞而壯之甚也取以自
　　配必害乎陽故其象占如此(本/義)
　　東萊吕氏曰女壯勿用取女一隂何以謂之壯一
　　念初發善善惡惡莫不皆甚壯也(易/說)
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
　康節先生漁樵對問樵者問曰姤何也曰姤遇也柔
　遇剛也與夬正反夬始逼壯姤始遇壯陰始遇陽故
　稱姤焉觀其姤天地之心亦可見矣聖人以徳化及
　此罔有不昌故象言施命誥四方履霜之謹其在此
　乎(邵子/外書)
　伊川先生曰姤之義遇也卦之為姤以柔遇剛也一
　隂方生始與陽相遇也　一隂既生漸長而盛隂盛
　則陽衰矣取女者欲長久而成家也此漸盛之隂將
　消勝於陽不可與之長久也凡女子小人夷狄勢茍
　漸盛何可與久也故戒勿用取如是之女　隂始生
　於下與陽相遇天地相遇也隂陽不相交遇則萬物
　不生天地相遇則化育庶𩔖品物成章萬物章明也
　　剛遇中正以卦才言也五與二皆以陽剛居中與
　正以中正相遇也君得剛中之臣臣遇中正之君君
　臣以剛陽遇中正其道可以大行於天下矣　贊姤
　之時與姤之義至大也天地不相遇則萬物不生君
　臣不相遇則政治不興聖賢不相遇則道徳不亨事
　物不相遇則功用不成姤之時與義皆甚大也(並易/傳)
　横渠先生曰非中爻不能備卦徳故曰剛遇中正(易/說)
　　藍田吕氏曰姤寡遇衆弱遇强也姤一柔而遇五
　　剛乃一女子而遇五男一臣而遇五君壯而不可
　　貞不可取也
　　白雲郭氏曰以柔遇剛謂之姤遇之為事天地萬
　　物不能无也无則萬物不生教化不成故地之遇
　　天臣之遇君主於一則可而以一遇五則不可也
　　遇不主於一豈長久之道哉故貞女不從二夫忠
　　臣不事二君是以姤之女壯勿用取也卦辭止於
　　女壯勿用取女而已聖人懼學者止以女子之道
　　而言姤故極天地明教化而言其義之大也天地
　　不相遇則萬物不章剛為天柔為地也剛中之臣
　　非得中正之君則教化不能盛行姤之時義其大
　　如此(易/說)
　　漢上朱氏曰姤遇也柔出而遇剛若邂逅然故曰
　　姤遇也柔遇剛也此以一柔遇五剛言姤之義也
　　女徳柔順而剛健女壯也故曰女壯隂息剥陽以
　　柔變剛女壯男弱不可以久處故曰勿用取女不
　　可與長也詩以蛇虺為女子之祥熊羆為男子之
　　祥剛柔反易必有女禍此以初六言姤之戒也陽
　　生於子至已成乾已者巽也轉而至午陽極隂生
　　午者離也荀爽曰坤出於離與乾相遇故萬物相
　　見相見也咸章也皆謂出於離也萬物别而言之
　　曰品物品物咸章則相見者著矣故曰天地相遇
　　品物咸章此再以初六言姤之時也姤五月卦也
　　太𤣥準之以遇易於復言七日來復冬至也於姤
　　言品物咸章夏至也舉二至則律厯見矣九二剛
　　中臣也九五剛中而正君也姤比遯為有臣比剥
　　為有君以剛中之臣遇中正之君有其位有其時
　　君臣相遇亦猶天地之相遇故曰剛遇中正姤者
　　夬之反夬一隂自上而下五變成姤乾為天天下
　　行也君臣相遇道行乎天下故曰剛遇中正天下
　　大行也此以二五兩爻卦之反復言姤之用也天
　　地也君臣也非其時也亦莫之遇莫之遇則天地
　　閉賢人隠萬物㡬乎息矣故曰姤之時義大矣哉
　　(易/傳)
　　新安朱氏曰柔遇剛也釋卦名不可與長也釋卦
　　辭品物咸章以卦體言剛遇中正指九五姤之時
　　義大矣哉㡬微之際聖人所謹(本/義)　不是說隂漸
　　長為女壯乃是一隂遇五陽大率姤是一箇女遇
　　五陽是箇不正當底如人盡夫也之事聖人去這
　　裏又看見得那天地相遇底道理出來　問姤卦
　　先生曰姤是不好底卦然天地相遇品物咸章剛
　　遇中正天下大行却又甚好葢天地相遇又是别
　　取一義剛遇中正只取九五或謂亦以九二言非
　　也　問姤之時義大矣哉本義云㡬微之際聖人
　　所謹與伊川說不同何也先生曰上面說天地相
　　遇至天下大行也正是好時節而不好之漸已生
　　於微矣故當謹於此(並語/録)
　　東萊吕氏曰夬利有攸往剛長乃終也姤勿用取
　　女不可與長也陽雖多猶恐其少隂雖少猶懼其
　　多(易/說)
象曰天下有風姤后以施命誥四方
　伊川先生曰風行天下无所不周為君后者觀其周
　徧之象以施其命令周誥四方也風行地上與天下
　有風皆為周徧庶物之象而行於地上徧觸萬物則
　為觀經歴觀省之象也行於天下周徧四方則為姤
　施發命令之象也諸象或稱先王或稱后或稱君子
　大人稱先王者先王所以立法制建國作樂省方勑
　法閉闗育物享帝皆是也稱后者后王之所為也財
　成天地之道施命誥四方是也君子則上下之通稱
　大人者王公之通稱(易/傳)
　横渠先生曰上所以用柔於下者誥令莫大焉(易/說)
　　藍田吕氏曰天下有風則无不鼓動施行命誥四
　　方之義一后之命告四方亦寡遇衆也
　　白雲郭氏曰天下風行無物不遇后王法之可以
　　施命誥四方夫姤之道最為難用聖人用於施命
　　誥四方之際所謂善用易之道者矣非聖人明之
　　則姤道廢矣伊川曰象稱先王者先王所以立法
　　制若建國作樂省方勑法閉闗育物享帝皆是也
　　稱后者后王所為也財成天地之道施命誥四方
　　是也君子則上下之通稱大人則王公之通稱雍
　　竊謂先王王者之事后則凡有君道者皆同之君
　　子大人通上下有徳之稱大人則又徳之大者耳
　　故雖匹夫亦可為君子大人顔淵栁下恵是也(易/說)
　　漢上朱氏曰天下有風乃萬物相遇后以施命誥
　　詔四方君與萬民相遇之道也風者天之號令以
　　時而動明庶東也景風南也閶闔西也廣莫北也
　　周流天下无所不徧故后體之隂陽家有風律之
　　占源於此姤自夬變離離有伏坎變兌有伏震四
　　方也巽為命自上而下兌為口施命誥四方之象
　　易傳曰諸象或稱先王或稱后或稱君子大人先
　　王者先王立法制建國作樂省方勑法閉闗育物
　　享帝是也后者后王之所為財成天地之道施命
　　誥四方是也君子則上下之通稱大人者王公之
　　通稱(易/傳)
初六繫于金柅貞吉有攸往見凶羸豕孚蹢躅象曰繫
于金柅柔道牽也
　伊川先生曰姤隂始生而將長之卦一隂生則長而
　漸盛隂長則陽消小人道長也制之當於其微而未
　盛之時柅止車之物金為之堅强之至也止之以金
　柅而又繫之止之固也固止使不得進則陽剛貞正
　之道吉也使之進往則漸盛而害於陽是見凶也羸
　豕孚蹢躅聖人重為之戒言隂雖甚微不可忽也豕
　隂躁之物故以為況羸弱之豕雖未能强猛然其中
　心在乎蹢躅蹢躅跳躑也隂微而在下可謂羸矣然
　其中心常在乎(一无/乎字)消陽也君子小人異道小人雖
　微弱之時未常无害君子之心防於微則无能為矣
　　牽者引而進也隂始生而漸進柔道方牽也繫之
　于金柅所以止其進也不使進則不能消正道乃貞
　吉也(並易/傳)
　横渠先生曰金柅二物也處姤之時不牽於近則所
　往皆凶孚信也豕方羸時力未能動然至誠在於蹢
　躅得申則申矣如李徳裕處置閹宦徒知其帖息威
　伏而忽於志不忘逞照察少不至則失其㡬也(易/說)
　　藍田吕氏曰初六以一柔而遇五剛近者欲比逺
　　者欲應能不徇於近比而逺率於正應繫之於剛
　　而能止者則正吉矣有攸往見凶舎正之它則凶
　　矣舎正之它乃羸豕之孚也羸豕孚以淫行信於
　　衆者也蹢躅淫躁之狀也
　　龜山楊氏曰偶及陽城事謂永叔不取純夫取之
　　其言曰陽城葢有待而為者也後世猶責之无已
　　其不成人之美亦甚哉此論似近厚曰陽城固可
　　取然以為法則不可裴延齡之欲相其來非一朝
　　一夕何不救之於漸乎至於陸贄之貶然後論延
　　齡之姦佞无益矣觀古人退小人之道不然易之
　　姤卦曰女壯勿用取女夫姤一隂生未壯也而曰
　　壯者生而不已固有壯之理也取女則引而與之
　　齊也引而與之齊則難制矣隂者小人之象也小
　　人固當制之於漸也故當隂之生則知其有壯之
　　理其有壯之理則勿用取女可也是以姤之初爻
　　曰繫于金柅貞吉有攸往見凶金柅止車之行也
　　行之初動必有以柅之其制之於漸乎葢小人之
　　惡制之於未成則易制之於已成則難延齡之用
　　事權傾宰相雖不正名其為相其惡自若也何更
　　云待其為相然後取白麻壞之邪然城之所為當
　　時所難能也取之亦是但不可以為法耳(餘杭/語録)
　　白雲郭氏曰隂之始生雖有方長之漸而柔弱未
　　可有行故利在堅固自制繫而不動以待其時斯
　　可矣柅止車之物也能以固止為貞則吉有攸往
　　則見凶也茍不能堅固自制以待時譬如羸豕躁
　　動信能蹢躅而己安能有為有行哉動而不能有
　　為有行徒有見凶之患所謂非徒无益而又害之
　　者是以必繫于金柅不動可也柔道不能獨立初
　　六之繫葢為柔道所牽耳夫遇有必動之理而初
　　居不可動之勢以見遇之初猶將有待也(易/説)
　　漢上朱氏曰姤初六五月離卦之一隂也離巽之
　　柔為絲乾變為金堅重也柅絡絲柎也許慎作檷
　　謂九二也初六隂柔不正與九二相遇如絲紛然
　　繫之以堅重之器乃可經理故曰繫于金柅初六
　　變而正則吉人亦何常君子小人在正不正之間
　　耳故初六繫于金柅貞則吉勉初六也初二相易
　　成離目見也隂有攸往九二降初剥剛而進凶也
　　凶戒九二也言初隂辨之不早必見凶害乾初爻
　　甲子子坎位為豕初九變六陽變隂羸豕也羸豕
　　牝豕也伏震為躁巽為股為進退初隂應四孚也
　　牝豕感陽志欲往前為二所制進退蹢躅而躁動
　　不安其意未始不在於陽九二可不繫于金柅乎
　　繫于金柅則柔道有所牽矣易言牽者皆艮巽之
　　動艮手也巽股也手挽之而股動夫君子小人相
　　為消長雖初隂其心未嘗一曰不欲害君子一隂
　　雖弱方來也五陽雖强既往也其可忽諸自古禍
　　亂或始於牀笫之近給使之賤夷裔荒服之逺易
　　而忽之馴致大亂反求其故必本於剛正不足若
　　柔道有牽君子小人各當其分禍亂何由而作或
　　曰巽離為絲何也曰巽為木為風巽變離木中含
　　火火生風風化蠱蠶為龍馬之精龍大火馬火畜
　　蠶以火出而浴畜馬者禁原蠶故太𤣥以火為絲
　　賈逵以離為絲郭璞曰巽為風蠱屬龍馬絲出中
　　(易/傳)
　　新安朱氏曰柅所以止車以金為之其剛可知一
　　隂始生靜正則吉往進則凶故以二義戒小人使
　　不害於君子則有吉而无凶然其勢不可止也故
　　以羸豕蹢躅曉君子使深為之備云牽進也以其
　　進故止之(本/義)　又曰金柅或以為止車物或以為
　　絲衮不可曉(語/録)
九二包有魚无咎不利賔象曰包有魚義不及賔也
　伊川先生曰姤遇也二與初密比相遇者也在它卦
　則初正應於四在(一无/在字)姤則以遇為重相遇之道主
　於專一二之剛中遇固以誠然初之隂柔羣陽在上
　而又有所應者其志所求也隂柔之質鮮克貞固二
　之於初難得其誠心矣所遇不得其誠心遇道之乖
　也包者苴裹也魚隂物之美者陽之於隂其所說美
　故取魚象二於初若能固畜之如包苴之有魚則於
　遇為无咎矣賔外來者也不利賔包苴之魚豈能及
　賔謂不可更及外人也遇道當専一二則雜矣　二
　之遇初不可使有二於外當如包苴之有魚包苴之
　魚義不及於賔客也(並易/傳)
　　藍田吕氏曰九二與初相比柔始為剛而為二所
　　得包有魚也初非正應苟可以自利而已不可以
　　及賔葢近而相比近於義非正也古者遺魚肉皆
　　包苴包喻二魚喻初也魚隂𩔖也
　　白雲郭氏曰初六以隂居下魚之象也九二包而
　　有之得相遇之道故无咎初當應四疑九二之包
　　有魚為非葢姤遇之時遇為先也是以言包有魚
　　无咎也賔者外來之隂也初六之隂二能包之二
　　隂之來不能包也故九二不利賔之來也不利其
　　來者以義不能包及二隂故也且初六柔道方長
　　必有繼來之隂三四尚逺二當先遇故言不利賔
　　也惟其不能包有二隂故賔之繼來則九二退而
　　成遯時運已化姤遇之道息矣(易/說)
　　漢上朱氏曰魚謂初也初六易四成兌為澤巽於
　　澤下者魚也民之象初者二四之所欲初本應四
　　九二據之宜有咎然隂出遇陽二近而包有之於
　　遇道為得故无咎若二不能包四又逺民初將散
　　亂而不可制矣賔謂四也四在外動而易初初成
　　乾西北方賔之位二體巽東南方主人位初六之
　　民為二所有非九四之利而九四所不能包者逺
　　於民也一民不可有二君亦義之所不及也古者
　　有分土無分民得道則歸往失道則攜持而去无
　　逺近内外之間顧遇民之道如何耳此二所以无
　　咎易傳曰遇道當専一二則雜矣故義不可及賔
　　也(易/傳)
　　新安朱氏曰魚隂物二與初遇為包有魚之象然
　　制之在已故猶可以无咎若不制而使遇於衆則
　　其為害廣矣故其象占如此(本/義)　又不知此卦如
　　何有魚象或説離為鼈為蟹為蠃為蚌為龜魚便
　　在裏面了不知是不是此條未詳(語/録)
九三臀无膚其行次且厲无大咎象曰其行次且行未
牽也
　伊川先生曰二與初既相遇三説初而密比於二非
　所安也又為二所忌惡其居不安若臀之无膚也處
　既不安則當去之而居姤之時志求乎遇一隂在下
　是所欲也故處雖不安而其行則又次且也次且進
　難之狀謂不能遽舎也然三剛正而處巽有不終迷
　之義若知其不正而懷危懼不敢妄動則可以无大
　咎也非義求遇固已有咎矣知危而止則不至於大
　(一有/咎字)也　其始志在求遇於初故其行遲遲未牽不
　促其行也既知危而改之故未至於大咎也(並易/傳)
　横渠先生曰行而无所與遇故曰行未牽也進退无
　所係也(易/說)
　　藍田吕氏曰九三之於初六後不如二之能比故
　　臀无膚前不如四之能應故其行次且雖未牽初
　　以自助若孤危然剛而當位卒无大咎
　　白雲郭氏曰九三不能安其位者也當遇之時无
　　遇之位可以止矣當止不止是以至於臀无膚其
　　行次且也至是則危矣且初六得遇之位以柔道
　　不能獨立苟不能自制以有待亦有羸豕蹢躅之
　　患況九三非遇之位其危宜矣二之遇四之應為
　　有其事也无事而行九三也无膚次且之厲本非
　　九三所有葢未嘗牽勉而妄行焉是以至此然无
　　大咎者三居二四之間雖行不能越二剛終无妄
　　遇之事故亦无大咎夬之九四辭相𩔖者夬姤三
　　四反對之爻也與損益二五同(易/說)
　　漢上朱氏曰姤者夬之反姤之九三即夬之九四
　　故二爻同象艮在下體之上為臀其柔膚也二不
　　動而侵三艮成巽柔不足也故臀无膚臀无膚則
　　不能處矣隂陽之情必求相遇初隂在下亦三心
　　之所欲遇者也二比於初已包有之三非義求遇
　　亦何所得哉亦必有咎而遇情未忘故其行次且
　　次且者且進且退不能遽行巽究為躁為進退故
　　也處則為二所侵行則有求而不去可謂危厲然
　　九三剛正處巽知義不可而舎之初隂不能牽其
　　後故无大咎牽者手挽股動初為二所制艮𨼆巽
　　見故曰柔未牽也不曰凶者初非三之所宜有四
　　失初則凶矣(易/傳)
　　新安朱氏曰九三過剛不中下不遇於初上无應
　　於上居則不安行則不進故其象占如此然既无
　　所遇則无隂邪之傷故雖危厲而无大咎也(本/義)
　　這㡬卦多說那臀不可曉(語/録)
九四包无魚起凶象曰无魚之凶逺民也
　伊川先生曰包者所裹畜也魚所美也四與初為正
　應當相遇者也而初已遇於二矣失其所遇猶包之
　无魚亡其所有也四當姤遇之時居上位而失其下
　下之離由己之失徳也四之失者不中正也以不中
　正而失其民所以凶也曰初之從二以比近也豈四
　之罪乎曰在四而言義當有咎不能保其下由失道
　也豈有上(一无/上字)不失道而下離者乎遇之道君臣民
　主夫婦朋友皆在焉四以下睽故主民而言為上而
　下離必有凶變起者將生之謂民心既離難將作矣
　　下之離由已致之逺民者已逺之也為上者有以
　使之離也(並易/傳)
　　藍田吕氏曰九四以初為應初為已民二陽間之
　　逺而不可得有民而不得其民如有包无實以靜
　　猶可作而起之是以凶也
　　白雲郭氏曰四與初應為有魚也當姤遇之時初
　　六見九二而先遇焉是九四失其正應故言无魚
　　也夫得道者多助失道者寡助寡助之至親戚畔
　　之此无魚所以起凶葢言凶之起自无魚始矣魚
　　民象也為君而不得其民能无凶乎四之與初非
　　逺也而曰逺民者視二為逺耳它卦正應有間多
　　為終吉獨姤之時以遇為急故也(易/說)
　　漢上朱氏曰二有其魚四失所遇失其民也起動
　　也動成離戈兵之象三動初愈不應故起凶无魚
　　之凶以九四不中正自逺其民故九二得以中近
　　之民无常心撫我則后此九四所以凶歟易傳曰
　　遇之道君臣民主夫婦朋友皆在焉四以下睽故
　　主民而言也(易/傳)
　　新安朱氏曰初六正應己遇於二而不及於己故
　　其象占如此　逺民也民之去己猶已逺之(並本/義)
　　　包无魚又去這裏見得箇君民底道理陽在上
　　為君隂在下為民(語/録)
九五以把包瓜含章有隕自天象曰九五含章中正也
有隕自天志不舎命也
　伊川先生曰九五下亦无應非有遇也然得遇之(一/有)
　(之/字)道故終必有遇夫上下之遇由相求也把高木而
　葉大處高體大而可以包物者把也美實之在下者
　瓜也美而居下者側微之賢之象也九五尊居君位
　而下求賢才以至高而求至下猶以把葉而包瓜能
　自降屈如此又其内藴中正之徳充實章美人君如
　是則无有不遇所求者也雖屈已求賢若其徳不正
　賢者不屑也故必含畜章美内積至誠則有隕自天
　矣猶云自天而降言必得之也自古人君至誠降屈
　以中正之道求天下之賢未有不遇者也髙宗感於
　夢寐文王遇於漁釣皆由是道也　所謂含章謂其
　含藴(一无/藴字)中正之徳也徳充實則成章而有(一无/有字)輝
　光　命天理也舎違也至誠中正屈己求賢存志合
　於天理所以有隕自天必得之矣(並易/傳)　髙宗好賢
　之意與易姤卦同九五以把包瓜含章有隕自天把
　生於最髙處瓜美物生低處以把包瓜則至尊逮下
　之意也既能如此自然有賢者出故有隕自天也後
　人遂有天祐生賢佐之説(唐棣/所録)
　横渠先生曰把之為物根固於下瓜之為實潰必自
　内九五以中正剛健含章宅尊而遇隂柔浸長之時
　厚下安宅潰亂是防盡其人謀而聴天命者也以把
　包瓜文王事紂之道厚下以防中潰盡人謀而聴天
　命者歟(易/說)
　　藍田吕氏曰九五内守中正以待天命者也姤之
　　時柔長而剛將消矣九五以剛陽之質居尊履中
　　徳之美也不以剛將消而自失全其美質如以把
　　包瓜然方其未壞知愛之全之而已含章之道也
　　有隕自天非吾力之所能為斯可以俟命而无憾
　　也
　　廣平游氏曰以把包瓜者以九五之剛中包初六
　　之柔脆用賢得民之象也用賢得民則我无為也
　　中心守至正而已故曰含章若是者天實臨之降
　　之百祥將不旋踵矣故曰有隕自天葢明君之於
　　天下安危利害不惑(一作/二)其心居中守正强為善
　　以俟之所以作元命也故曰志不舎命(易/說)
　　白雲郭氏曰九五尊位中正為道甚大其為遇也
　　宜異夫在下包茅之微故言以杞包瓜也杞大木
　　也人君之象也瓜緜緜相繼之實也民象也髙其
　　木大其䕃緜緜之屬託其本而有生焉是其為包
　　也大矣含章九五之徳也有隕自天志惟天命之
　　遇也志不舎命循天之理也以把包瓜則盡養民
　　之道有隕自天則无妄遇之災是其所以為含章
　　之美也含章非含而不發也内有含章之美故見
　　於外者如此(易/說)
　　漢上朱氏曰二巽木也變乾為大木此爻自兑變
　　巽兌為澤澤木而大把也把似樗葉大而䕃張載
　　曰杞周於下者也艮在草為蓏蓏瓜屬艮為巽包
　　瓜也瓜譬則民瓜雖可欲而潰必自内始九五當
　　隂長之時含章不耀中正在上遇九二之賢而用
　　之以剛守中道防民之潰故曰以把包瓜九五動
　　則成離離為文章不動含章而中正唯含章不耀
　　中正自處是以能用九二以盡其才故辭曰含章
　　象曰九五含章中正也一隂浸長陽爻消剥者天
　　也九五含章用九二以防民之潰者人也盡人謀
　　則有時而勝天然或不勝至隕越者亦天也九五
　　之志知盡人謀而已以謂天之所命以祐下民在
　　我有隕越者自天隕之吾終不舍天之命也故曰
　　有隕自天象曰志不舍命也二陽為隂剥五自乾
　　而隕有隕自天也五隕於二復成巽巽為命志不
　　舍命也張載曰以把包瓜文王事紂之道也厚下
　　以防中潰盡人謀而聴天命者歟(易/傳)　又曰天命
　　聖人以祐下民微隂浸長民將内潰聖人含章不
　　耀中正自處委任賢佐厚下安宅盡人謀以聴天
　　命雖有隕越自天隕之吾志不動也不舍天之所
　　命也周公曰我弗敢知孔子曰天生徳於予桓魋
　　其如予何(叢/說)
　　新安朱氏曰瓜隂物之在下者甘美而善潰杞髙
　　大堅實之木也五以剛陽中正主卦於上而下防
　　始生必潰之隂其象如此然隂陽迭勝時運之常
　　若能含晦章美靜以制之則可以回造化矣有隕
　　自天本无而倐有之象也(本/義)　有隕自天言能回
　　造化則陽氣復自天而隕復生上來都換了這時
　　節(語/録)
上九姤其角吝无咎象曰姤其角上窮吝也
　伊川先生曰至剛而在最上者角也九以剛居上故
　以角為象人之相遇由降屈以相從和順以相接故
　能合也上九髙亢而剛極人誰與之以此求遇固可
　吝也已則如是人之逺之非它人之罪也由己致之
　故无所歸咎　既處窮上剛亦極矣是上窮而致吝
　也以剛極居髙而求遇不亦難乎(並易/傳)
　横渠先生曰窮不知變吝之道也(易/說)
　　藍田吕氏曰上九角居首上遇道至於角窮矣窮
　　雖吝狹不可以及衆亦庶乎不自失故无咎
　　白雲郭氏曰居姤之終不知道之變道既上窮猶
　　欲遇焉是其所以吝也无咎者姤以妄遇則有凶
　　上九既不遇於君又進則无所遇非能得无咎之
　　道幸而居无咎之位耳與九三无大咎同義(易/說)
　　漢上朱氏曰上九姤之極有弗遇焉前剛角也姤
　　道上窮不動則不和不和則无所遇動則吝是以
　　窮也易傳曰上九髙亢而剛極人誰與之以此求
　　遇將安歸咎乎(易/傳)
　　新安朱氏曰角剛乎上者也上九以剛居上而无
　　位不得其遇故其象占與九三𩔖(本/義)
　
　
　
　
　
　
　
　
　
　
　合訂刪補大易集義粹言卷四十八
欽定四庫全書
　合訂刪補大易集義粹言卷四十九
　　　　　　　　　　頭等侍衛納喇性德編
䷬(坤下/兌上)
　伊川先生曰萃序卦姤者遇也物相遇而後聚故受
　之以萃萃者聚也物相㑹遇則成羣萃所以次姤也
　為卦兌上坤下澤上於地水之聚也故為萃不言澤
　在地上而云澤上於地言上於地則為方聚之義也
　(易/傳)
　横渠先生曰與渙卦義同故繇辭互見(易/說)
萃亨王假有廟利見大人亨利貞用大牲吉利有攸往
　明道先生曰萃渙皆享于帝立廟因精神之聚而形
　於此為其渙散故立此以收之(謝顯/道録)　古者祭祀用
　尸極有深意不可不深思葢人之魂氣既散孝子求
　神而祭无尸則不享无主則不依故易於渙萃皆言
　王假有廟即渙散之時事也魂氣必求其𩔖而依之
　人與人既為𩔖骨肉又為一家之𩔖已與尸各既已
　潔齊至誠相通以此求神宜其饗之(李籲/師說)
　伊川先生曰王者萃聚天下之道至於有廟極(一无/極字)
　也羣生至衆也而可一其歸仰人心莫知其鄉也而
　能致其誠敬鬼神之不可度也而能致其來格天下
　萃合人心總攝衆志之道非一其至大莫過於宗廟
　故王者萃天下之道至於有廟則萃道之至也祭祀
　之報本於人心聖人制禮以成其德耳故豺獺能祭
　其性然也萃下有亨字羨文也亨字自在下與渙不
　同渙則先言卦才萃則先言卦義彖辭甚明　天下
　之聚必得大人以治之人聚則亂物聚則爭事聚則
　紊非大人治之則萃所以致爭亂也萃以不正則人
　聚為茍合財聚為悖入安得亨乎故利貞　萃者豐
　厚之時也其用宜稱故用大牲吉事莫重於祭故以
　祭享而言上交鬼神下接民物百用莫不皆(一作/當)然
　當萃之時而交物以厚則是享豐富之吉也天下莫
　不同其富樂矣若時之(一无/之字)厚而交物以薄乃不享
　其豐美天下莫之與而悔吝生矣葢隨時之宜順理
　而行故彖云順天命也夫不能有為者力之不足也
　當萃之時故利有攸往大凡興功立事貴得可為之
　時萃而後用是以動而有裕天理然也(並易/傳)
　横渠先生曰萃而不見大人之德吝道也(易/説)
　　上蔡謝氏曰或問先生祭享鬼神則甚曰是他意
　　思别三日齊五日戒求諸隂陽四方上下葢是要
　　集自家精神所以假有廟必於萃與渙言之如武
　　王伐商所過名山大川致禱山川何知武王禱之
　　者以此雖然如是以為有亦不可以為无亦不可
　　這裏有妙理於若有若无之間須斷置得去始得
　　曰如此却是鶻突也曰不是鶻突自家要有便有
　　自家要无便无始得鬼神在虛空中辟塞滿觸目
　　皆是為他是天地間妙用祖考精神便是自家精
　　神(語/録)
　　白雲郭氏曰萃聚之世既庶既富之時也故萃有
　　亨之道孔子曰既富矣又何加焉曰教之故聖人
　　設教必於富庶之後而設教之道莫先於孝享以
　　為天下先故觀之神道設教亦必以盥而不薦為
　　首與萃之時王假有廟致孝享之意同利見大人
　　亨者天地萬物萃聚之時主之者不得其道則亂
　　由以生故非見大人則萃不能亨也大人為道之
　　大足以容民畜衆者也所以利見大人者利貞故
　　也正故能亨不正則不亨矣始言萃亨王假有廟
　　統言之也自利見大人之下詳言其事也見大人
　　則正正則得主萃之道故天下可以用大牲而致
　　孝享因萃之盛足以有為是以利有攸往矣由是
　　觀之萃非大人適所以致亂也故卦辭先言萃有
　　亨之道而後言見大人則亨也(易/說)
　　新安朱氏曰萃聚也坤順兌說九五剛中而二應
　　之又為澤上於地萬物萃聚之象故為萃亨字衍
　　文王假有廟言王者可以至乎宗廟之中王者卜
　　祭之吉占也祭義曰公假於太廟是也廟所以聚
　　祖考之精神又人必能聚己之精神則可以至於
　　廟而承祖考也物既聚則必見大人而後可以得
　　亨然又必利於正所聚不正則亦不能亨也大牲
　　必聚而後有聚則可以有所往皆占吉而有戒之
　　辭(本/義)　王假有廟是祖考精神聚於廟又為人必
　　能聚己之精神然後可以至於廟而承祖考今人
　　擇日祀神多取神在日亦取聚意也(語/録)
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
　伊川先生曰萃之義聚也順以(一作/而)說以卦才言也
　上說而下順為上以說道使民而順於人心下說上
　之政令而順從於上既上下順說又陽剛處中正之
　位而下有應助如此故能聚也欲天下之萃才非如
　是不能也　王者萃人心之道至於建立宗廟所以
　致其孝享之誠也祭祀人心之所自盡也故萃天下
　之心者无如孝享王者萃天下之道至於有廟則其
　極也　萃之時見大人則能亨葢聚以正道也見大
　人則其聚以正道得其正則亨矣萃不以正其能亨
　乎　用大牲承上有廟之文以享祀而言凡事莫不
　如是豐聚之時交於物者當厚稱其宜也物聚而力
　贍乃可以有為故利有攸往皆天理然也故云順天
　命也　觀萃之理可以見天地萬物之情也天地之化
　育萬物之生成凡有者皆聚也有无動靜終始之理聚
　散而已故觀其所以聚則天地萬物之情可見矣(並易/傳)
　横渠先生曰聚而致享必有廟乃盡其實　聚不以
　正私邪勝也　富聚之世順天之命用大牲有所進
　為宜　散而通之順天命而不凝(一作/疑)於物也(並易/說)
　　藍田吕氏曰萃而得其所主也己之所聚則庶事
　　備庶事備而後道可通故曰萃亨天下以大聚不
　　知其本則陵慢爭奪之禍生王者治天下之大聚
　　所生者有本焉順以說知所以報其本剛中而應
　　知所以正其本親者𩔖之本故王假有廟致孝享
　　以報本也有德有位者治之本故利見大人亨利
　　貞立名分以正本也天者生之本故用大牲吉順
　　天命以報本也
　　白雲郭氏曰其道不順其情不說則無萃聚之理
　　剛中而應九五也萃之主也非剛則不能為衆聚
　　之主非中則不可為主茍无其應又不能為之主
　　也是以順以說為物聚之理剛中而應為能聚之
　　道致孝享者嘉會之時理在所先也萃之致孝享
　　亦以身化天下也聚以正者見大人則聚以正道
　　非大人則聚以不正之道故大人所以為時利見
　　也用大牲吉利有攸往者因時而可有為也時則
　　所謂天命也當可為而為所以順天命也然天地
　　萬物之情所以聚者不過順說而已其道不順則
　　无由以聚其情不說則不能聚矣故天地萬物之
　　情既不過順說是以彖言可見也(易/說)
　　漢上朱氏曰坤順兌說也上順民心以說之民亦
　　順上以說其政令上下皆順以說上以是聚下以
　　是從此合二體而言萃也九五剛得位以剛中為
　　萃之主下有六二柔中之臣應之君臣聚㑹以聚
　　天下此合二五而言萃也具是四者然後能聚不
　　然民不可得而聚矣故曰萃聚也順以說剛中而
　　應故聚也萃自臨來小過三之五艮為門闕巽為
　　髙上為宗廟四本震爻長子也三自門闕升高至
　　宗廟有長子奉祀之象民之所聚必建邦設都宗
　　廟為先宫室次之王者萃天下之道至於有廟則
　　萃道至矣假至也謂五也王格祖考則諸侯大夫
　　士各致其孝報本反始敎民不忘其親易傳曰萃
　　合人心總攝衆志之道非一其至大莫過宗廟故
　　曰王假有廟致孝享也此以九五言萃之道也天
　　下既聚未見大人其聚未必正凡有血氣必有爭
　　心萃不以正適所以致爭奪安得亨乎九五示之
　　以大人之德六二以正而往聚之則人倫正民志
　　定物情相交而亨九六聚成離離目為見故曰利
　　見大人亨利貞聚以正也此以九五六二相易而
　　言萃之道也聖人隨時而已萃聚之世物之所聚
　　者大故所用不可不大用大牲則鬼神福之禮以
　　時為大坤為牛兌為刑殺殺牛以奉宗廟用大牲
　　也物聚則力贍動而有成何往不利哉謂三之五
　　也舉宗廟之禮則百禮無不洽矣所謂隨時者順
　　天理而行天理即天命也巽為命故曰用大牲吉
　　利有攸往順天命也此以九三之五言萃之道也
　　天地之氣聚而有物散而無形散者必聚鬼神耗
　　荒至幽也而各享其𩔖萬物散殊至衆也而各從
　　其𩔖故曰觀其所聚而天地萬物之情可見矣此
　　以小過九三萃於上六五萃於下推廣萃之義也
　　在卦氣為八月故太𤣥準之以聚(易/傳)
　　新安朱氏曰萃聚也以卦德卦體釋卦名義王假
　　有廟至順天命釋卦辭天地萬物之情可見極言
　　其理而贊之(本/義)　大率人之精神萃於己祖考之
　　精神萃於廟　順天命說道理時彷彿如伊川說
　　也去得只是文𫝑不如此它是說豐萃之時若不
　　用大牲則便是與以天下儉其親相似也有此理
　　這時節比不得那利用禴之事他這彖辭散漫說
　　說了王假有廟又說利見大人又說用大牲吉大
　　率是聖人觀象節節地看見許多道理看到這理
　　見有這箇象便說出這一句來又看見那箇象又
　　說出那一箇理來然而觀象則今不可得見是如
　　何地觀矣　問萃言王假有廟是卦中有萃聚之
　　象故可以為聚祖考之精神而為享祭之吉占渙
　　卦既散而不聚則本象何由亦有立廟之義將是
　　卦外立義謂渙散之時當聚祖考之精神邪為復
　　是下卦是坎有幽隱之義因此象而設立廟之義
　　邪先生曰坎固是有鬼神之義然渙卦未必是因
　　此為義今且作因渙散而立廟說大抵似這處都
　　見不得(並語/録)
　　東萊吕氏曰敬德之聚无如王假有廟利有攸往
　　不可以乆聚也順天命時當爾也順以說剛中而
　　應治道當寛也觀其所聚而天地萬物之情可見
　　矣天地所以无窮以其聚散也凡物之聚最可觀
　　衆人之觀如觀士於庠序觀商於市㕓觀農於畎
　　畝觀山野則知鳥獸之所聚觀河海則知魚龍之
　　所聚固皆能觀物之聚矣而不能觀其所以聚則
　　天地萬物之情未必可見也伊川曰凡有者皆聚
　　也有无動靜終始之理聚散而已學者能玩味此
　　語則太極之妙可以黙喻且以老子論之老子之
　　論有无曰无名天地之始有名萬物之母此所謂
　　有无也至於其所以有所以无豈能知之學者當
　　觀此(易/說)
象曰澤上於地萃君子以除戎器戒不虞
　伊川先生曰澤上於地為萃聚之象君子觀萃象以
　除治戎器用戒備於不虞凡物之萃則有不虞度之
　事故衆聚則有爭物聚則有奪大率既聚則必多故
　矣故觀萃象而戒也除謂簡治也去弊惡也除而聚
　之所以戒不虞也(易/傳)
　　藍田吕氏曰澤上於地則物物䝉潤旱乾所不能
　　害有豫備不虞之象
　　白雲郭氏曰澤上於地萃之象也然天下之理順
　　極者必逆說極者必怨聚極者必散乖爭陵犯莫
　　不由此以生所以萃之時君子豫為之防除戎器
　　而戒不虞也除謂除弊惡而新之(易/說)
　　漢上朱氏曰萃自小過變澤上於地萬物萃聚之
　　時虞翻謂三四之正小過明夷變也明夷離為甲
　　胄戈兵坎為弓變小過巽為繩為工艮為石巽納
　　辛繕甲兵脩弓矢去弊惡而新之象也小過變萃
　　聚所除之器也明夷坎為冦兌為口上六既安之
　　時聚以相告銷冦於未形戒不虞也萃則多故君
　　子過為之防是以萃而无患非用明於至㣲者不
　　能也故此象以三卦明之原始要終以遏禍亂聖
　　人之憂患後世深矣乎秦銷鋒鏑唐銷兵卒至大
　　亂豈知戒不虞哉(易/傳)
　　新安朱氏曰除者脩而聚之之謂(本/義)　問澤上於
　　地萃君子以除戎器戒不虞曰大凡物聚衆盛處
　　必有爭故當豫為之備又澤本當在地中今却上
　　出於地上則是水盛長有潰決奔突之憂故取象
　　如此(語/録)
　　東萊吕氏曰聚而无防則衆生心王注說好(易/說)
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　伊川先生曰初與四為正應本有孚以相從者也然
　當萃時三隂聚處柔无守正之節若舍正應而從其
　𩔖乃有孚而不終也乃亂惑亂其心也乃萃與其同
　𩔖聚也初若守正不從號呼以求正應則一握笑之
　矣一握俗語一團也謂衆(一有/聚字)以為笑也若能勿恤
　而往從剛陽之正應則无過咎不然則入小人之羣
　矣　其心志為同𩔖所惑亂故乃萃於羣隂也不能
　固其守則為小人所惑亂而失其正矣(並易/傳)
　横渠先生曰萃聚之世物各以近相求所處逺者雖
　有其應不能專一初六履不以中萃而志亂故為衆
　輕侮若能啼號齎咨專一其守不恤衆侮則往而无
　咎(易/說)
　　藍田吕氏曰居萃之時與應者為聚初六與九四
　　應宜其見信而得聚而六三間之四之所以交於
　　初者或信或否故有孚不終初不得其聚而志亂
　　則或聚或散故乃亂乃萃四既不信初既志亂或
　　信或否或聚或散則或悲或懼故若號一握為笑
　　號號哭也一握為笑握手相懽笑也正不可奪乆
　　必信之故勿恤往无咎
　　白雲郭氏曰初與四為正應誠信之應也而初六
　　舍應從𩔖不終其道乃惑亂相聚非聚以正之道
　　也雖有一握為笑之蹔何可長也故必勿恤其𩔖
　　往從正應以終有孚則无咎矣何以知初六之不
　　終葢隂柔不能有立當萃之時見其𩔖則必聚今
　　二隂在上故知其舍應從𩔖也其志亂者其志惑
　　於其𩔖而失應故云亂也(易/說)
　　漢上朱氏曰初六柔不中正進則疑六三之間已
　　退不能專一以待應乃亂者退而亂於三隂之中
　　乃萃者欲進而與四相萃也其志惑亂不決是以
　　有孚不終故曰乃亂乃萃象曰其志亂也初應四
　　巽為進退故也若號謂四也兌為口巽為號若四
　　在上號召之三隂不正惡初之往合於四一握其
　　手笑以喻意㣲動之也艮為手三往易四一握手
　　也兌為口為說離喜說動而出聲笑也為笑者獻
　　笑也巽為工有造為之象故曰一握為笑萃聚之
　　世上下相求以隂從陽動而得正何恤乎小人之
　　笑而不往哉往而相應何咎之有否則與小人為
　　徒非萃之正也故曰勿恤往无咎自古不知堅守
　　其節從應以動舍君子之正義畏小人之非笑相
　　率陷於非義皆不知萃之道(易/傳)
　　新安朱氏曰初六上應九四而隔於二隂當萃之
　　時不能自守是有孚而不終志亂而妄聚也若呼
　　號正應則衆以為笑但勿恤而往從正應則无咎
　　矣戒占者當如是也(本/義)
六二引吉无咎孚乃利用禴象曰引吉无咎中未變也
　伊川先生曰初隂柔又非中正恐不能終其孚故因
　其才而為之戒二雖隂柔而得中正故雖戒而㣲辭
　(一作其/辭㣲)凡爻之辭闗得失二端者為法為戒亦各隨
　其才而設也引吉无咎引者相牽也人之交相求則
　合相待(一作/持)則離二與五為正應當萃者也而相逺
　又在羣隂之間必相牽引則得其萃矣五居尊位有
　中正之德二亦以中正之道往與之萃乃君臣和合
　也其所共致豈可量也是以吉而无咎也无咎者善
　補過也二與五不相引則過矣孚乃利用禴孚信之
　在中誠之謂也禴祭之簡薄者也菲薄而祭不尚備
　物直以誠意交於神明也孚乃者謂有其(一作/其有)孚則
　可不用文飾專以至誠交於上(一有/下字)也以禴言者謂
　薦其誠而已上下相聚而尚飾焉是未誠也葢其中
　實者不假飾於外用禴之義也孚信者萃之本也不
　獨君臣之聚凡天下之聚在誠而已　萃之時以得
　聚為吉故九四為得上下之萃二與五雖正應然異
　處有間乃當萃而未合者也故能相引而萃則吉而
　无咎以其有中正之德未遽至改變也變則不相引
　矣或曰二既有中正之德而象云未變辭若不足何
　也曰羣隂比處乃其𩔖聚方萃之時居其間能自守
　不變逺須正應剛立者能之二隂柔之才以其有中
　正之德可覬其未至於變耳故象含其意以存戒也
　(並易/傳)
　横渠先生曰物思其萃之時能自持不變引而後往
　吉乃无咎凡言利用禴皆誠素著白於幽明之際未
　孚而略禮則神怒而民怨(易/說)
　　藍田吕氏曰六二居純柔之中不變淳一寡欲雖
　　與五應俟引之而後往若有失時之咎不失守正
　　之義故吉无咎當聚之時不求所聚所用約矣如
　　見信於四雖約亦亨故孚乃利用禴禴薄祭也
　　白雲郭氏曰二雖隂柔而有中正之德猶牽於羣
　　𩔖不能自逹必九五引而後應以見柔之不能盡
　　萃聚之道也應而得吉吉乃无咎无咎則得聚之
　　道矣得聚之道則旣庶旣富是以可薦誠而用禴
　　也禴祭簡薄以誠為主茍誠不至則不可以禴故
　　以孚先之中未變者柔道好從而易變如初六改
　　應從𩔖是也二之所以引吉葢以得中故未變也
　　二以用禴故知得萃之道初之乃亂乃萃知其失
　　矣(易/說)
　　漢上朱氏曰萃聚之時初三同體之隂皆萃於四
　　已於其間得位守中不變其志須五牽引之而後
　　應不急於萃者也然隂從陽靜而待唱引而後往
　　其聚也有吉无咎矣巽為繩艮手持繩相應引也
　　故曰引吉无咎象曰引吉无咎中未變也不變之
　　中有孚相應孚者萃之本其誠素著不假外飾譬
　　之祭也精意承之雖薄可以薦也禴夏祭以聲為
　　主祭之薄者上六宗廟六二與五相易離為夏五
　　本小過震震為聲為長子有長子用禴祭之象故
　　曰孚乃利用禴夫君臣以道相感精迎誠致不言
　　而動蛟潛於淵陵卵自化至於既孚二五相易乃
　　利用禴矣易傳曰萃之時能自守不變逺須正應
　　剛立者能之二隂柔之才以其有中正之德猶冀
　　其未至於變耳故象含其意以存戒也(易/傳)
　　新安朱氏曰二應五而雜於二隂之間必牽引以
　　萃乃吉而无咎又二中正柔順虚中以上應五剛
　　健中正誠實而下交故卜祭者有其孚誠則雖薄
　　物亦可以祭矣(本/義)　孚乃利用禴說如伊川固好
　　但若如此却是聖人說箇影子却恐不恁地想只
　　是說祭升卦同(語/録)
六三萃如嗟如无攸利往无咎小吝象曰往无咎上巽
也
　伊川先生曰三隂柔不中正之人也求萃於人而人
　莫與求四則非其正應又非其𩔖是以不正為四所
　棄也與二則二自以中正應五是以不正為二所不
　與也故欲(一无/欲字)萃如則為人棄絶而嗟如不𫉬萃而
　嗟恨也上下皆不與无所利也唯往而從上六則得
　其萃為无咎也三與上雖非隂陽正應然萃之時以
　𩔖相從皆以柔居一體之上又皆无與居相應之地
　上復處說順之極故得其萃而无咎也易道變動无
　常在人識之然而小吝何也三始求萃於四與二不
　𫉬而後往從上六人之動為如此雖得所求亦可小
　羞吝也　上居柔說之極三往而无咎者上六巽順
　而受之也(並易/傳)
　　白雲郭氏曰三以其𩔖在下常失所聚故有嗟如
　　之嘆无應无𩔖何所利乎然與其上无應而下失
　　初二不若往從上六雖非正應而萃之時或復以
　　同𩔖而可聚也是以无咎然求之非其道能无吝
　　乎上巽者以上六有柔巽之德故有可往而從之
　　之理也(易/說)
　　漢上朱氏曰六三履非其位欲萃於四四應初欲
　　萃於二二應五莫知所萃故萃如巽為號兌為口
　　嗟也故嗟如上下不與雖嗟之无所利故无攸利
　　上六无與據高慮危孤立求助六三動而往則正
　　正則无咎然三欲萃於四二之間故小吝隂為小
　　三往從上上來應三成巽巽則不亢三宜往而萃
　　也小吝過矣(易/傳)
　　新安朱氏曰六三隂柔不中不正上无應與欲求
　　萃於近而不得故嗟如而无所利唯往從於上可
　　以无咎然不得其萃困然後往復得隂極无位之
　　爻亦可小羞矣戒占者當近舍不正之強援而逺
　　結正應之窮交則无咎也(本/義)
九四大吉无咎象曰大吉无咎位不當也
　伊川先生曰四當萃之時上比九五之君得君臣之
　聚也下比下體羣隂得下民之聚也得上下之聚可
　謂善矣然四以陽居隂非正也雖得上下之聚必得
　大吉然後為无咎也大為周遍之義无所不周然後
　為大无所不正則為大吉大吉則无咎也(一作/矣)夫上
　下之聚固有不由正道而得者非理枉道而得君者
　自古多矣非理枉道而得民者葢亦有焉如齊之陳
　恒魯之季氏是也然得為大吉乎得為无咎乎故九
　四必能大吉然後為(一作/能)无咎也　以其位之不當
　疑其所為未能盡善故云必得大吉然後為(一作/能)无
　咎也非盡善安得為大吉乎(並易/傳)
　横渠先生曰位非極顯而有物之萃非大吉則悔吝
　必矣(易/說)
　　白雲郭氏曰九四之言大吉无咎道之至美者也
　　而注釋之家皆反其意未以為美故伊川亦以象
　　言位不當疑其所為未能盡善故云必得大吉然
　　後无咎也且以卦爻觀之萃之六爻獨有二陽下
　　皆有應四又上比於君得其所聚莫吉於斯故言
　　大吉无咎也位不當者四得上下之聚有大君之
　　象而位非君位不充其德故言不當也以萃聚而
　　得吉之大固其所宜而又曰无咎者以臣而有君
　　聚之象其位不當疑於有咎故也萃之成卦在九
　　四故為萃之主與豫之九四同(易/說)
　　漢上朱氏曰九四上比於五君臣聚也下據三隂
　　民所聚也然其所處位不當疑於上下之聚理有
　　未正九四動則得正上承於五下納三隂上下皆
　　正是謂大吉大吉則无不當位之咎陽為大大者
　　吉也易傳曰非理枉道而得君得民者葢亦有焉
　　齊之陳恒魯之季氏是也得為大吉乎得為无咎
　　乎(易/傳)
　　新安朱氏曰上比九五下比衆隂得其萃矣然以
　　陽居隂不正故戒占者必大吉然後得无咎也(本/義)
　　東萊吕氏曰九四上比九五下比羣隂是得上下
　　之萃者也以臣居多懼之地故必大吉然後无咎
　　(易/說)
九五萃有位无咎匪孚元永貞悔亡象曰萃有位志未
光也
　伊川先生曰九五居天下之尊萃天下之衆而君臨
　之當正其位脩其德以陽剛居尊位稱其位矣為有
　其位矣(一作/也)得中正之道无過咎也如是而有不信
　而未歸者則當自反以脩其元永貞之德則無思不
　服而悔亡矣元永貞者君之德民所歸也故比天下
　之道與萃天下之道皆在此三者王者既有其位又
　有其德中正无過咎而天下尚有未信服歸附者葢
　其道未光大也元永貞之道未至也在脩德以來之
　如苗民逆命帝乃誕敷文德舜德非不至也葢有逺
　近昏明之異故其歸有先後既有未歸則當脩德也
　所謂德元永貞之道也元首也長也為君德首出庶
　物君長羣生有尊大之義焉有主統之義焉而又恒
　永貞固則通於神明光於四海无思不服矣乃无匪
　孚而其悔亡也所謂悔志之未光心之未慊也　象
　舉爻上句王者之志必欲誠信著於天下有感必通
　含生之𩔖莫不懷歸若尚有匪孚是其志之未光大
　也(並易/傳)
　横渠先生曰居得盛位不能見以大人之德係應於
　二故曰有位履非不正故无咎然非君人之大信為
　德非厚不能无悔故元永貞而後侮亡(易/說)
　　藍田吕氏曰九五雖以剛居尊而下之三隂來萃
　　為四所有貴而无民僅有位號以保无咎而已未
　　足光也既不見信於下物莫之助若與四爭其悔
　　可必唯守夫元永貞之德則悔可亡也
　　白雲郭氏曰居萃之時得位之當者九五而已然
　　有其位斯有其事主天下之萃則其事也能充其
　　道故為大人不能充其道則僅有其位无過亦幸
　　矣湯之克寛克仁彰信兆民豈有位无咎而已哉
　　故九五為匪孚也匪孚者未能大信於天下也不
　　能信於天下則將有悔矣唯元永貞可以无悔元
　　者盡君長之道也永可久也貞正也得位而孚充
　　是三者之道則大君之能事畢矣湯文是也得位
　　而匪孚未能信於天下故特悔亡而已此象所以
　　言志未光也九五宜能充其道而爻象弗與何哉
　　葢九四下比羣隂非其位而有其道矣萃聚之權
　　獨在九四凡以九五未能孚於天下故也此爻辭
　　弗與之義也必曰萃有位又見徒有其位而已所
　　以甚言无其道也然九四大吉无咎而象曰位不
　　當九五萃有位而象曰志未光者以見九四得萃
　　聚之道而无君位可行九五雖有君位而其志未
　　光大也(易/說)
　　漢上朱氏曰九五得尊位天下皆萃而歸之於是
　　觀其所孚可以知其志而專於六二係應至狹所
　　萃者有定位得近遺逺聚道不全能无悔乎纔足
　　以自守免咎而已於人君恢宏廣博无所不萃之
　　志未為光大匪所謂孚也故曰萃有位无咎匪孚
　　象曰萃有位志未光也葢初可萃四二可萃五三
　　可萃上獨五不可專萃於二萃則陋矣五萃二有
　　坎離坎離為光而曰未光者於无所不萃之志未
　　光也九五剛中而正當有君德而永貞元者善之
　　長大人體此以仁覆天下永乆也貞正也體仁在
　　上久正而不變唯九五不動而應二乃具此三者
　　如是則无偏无黨其悔乃亡若五以萃二為光失
　　是道矣故曰元永貞悔亡横渠曰居得盛位不能
　　見大人之德係應於二故曰有位一本作未光大
　　也无志字(易/傳)
　　新安朱氏曰九五剛陽中正當萃之時而居尊固
　　无咎矣若有未信則亦脩其元永貞之德而悔亡
　　矣戒占者當如是也未光謂匪孚(本/義)　問九五萃
　　有位以陽剛居中正當萃之時而居尊位又安有
　　匪孚先生曰此言有位而无德則雖萃而不能使
　　人信故人有不信當脩其元永貞之德而後悔亡
　　也　問萃九五一爻亦似甚好而反云有位志未
　　光也是如何先生曰見不得讀易似這様且恁地
　　解去若強說便至鑿了(並語/録)
　　東萊吕氏曰或問萃九五匪孚元永貞傳曰苗民
　　逆命帝乃誕敷文德舜德非不至也葢有逺近昏
　　明之異故其歸有先後豈苗虐腥聞有所格絶而
　　氣不通感乎答曰政當看舜德已至猶自反之意
　　不必深問苗民所以未格(别/集)
上六齎咨涕洟无咎象曰齎咨涕洟未安上也
　伊川先生曰六說之主隂柔小人說高位而處之天
　下孰肯與也求萃而人莫之與其窮至於齎咨而涕
　洟也齎咨咨嗟也人之絶之由已自取又將誰咎為
　人惡絶不知所為則隕穫而至嗟涕眞小人之情狀
　也　小人所處常失其宜既貪而從欲不能自擇安
　地至於因窮則顛沛不知所為六之涕洟葢不安於
　處上也君子愼其所處非義不居不幸而有危困則
　泰然自安不以累其心小人居不擇安常履非據及
　其窮迫則隕穫躁撓甚至涕洟為可羞也未者非遽
　之辭猶俗云未便也未便能安於上也隂而居上孤
　處无與既非其據豈能安乎(並易/傳)
　横渠先生曰以隂居上極物之萃非所堪也(易/說)
　　白雲郭氏曰衆隂可與之聚則逺而在下二陽可
　　從之而聚而已獨乘之當萃之時失其所聚者上
　　六也故有齎咨涕洟之象然能齎咨涕洟不敢自
　　安於上猶為知懼之人故雖失其所聚亦无咎矣
　　(易/說)
　　漢上朱氏曰上六以柔乘剛處上獨立當萃之極
　　六三柔不正不足以為援齎持也咨嘆息也艮為
　　手上三相持嘆息憂其所宜憂也上之三成巽巽
　　多白眼艮為鼻兌澤下流在目曰涕在鼻曰洟出
　　涕洟也然乘剛必危處上獨立則无助萃之極以
　　柔居之則不堪兼是數者其可久安上位乎亦必
　　至於求萃而之三動而憂則无咎故曰齎咨涕洟
　　未安上也(易/傳)　又曰儀禮少牢饋食資忝注云今
　　文咨作齎今易文齎注作咨解則齎咨古通用也
　　(叢/說)
　　新安朱氏曰處萃之終隂柔无位求萃不得故戒
　　占者必如此然後可以无咎也(本/義)
　
　
　
　
　
　
　
　
　
　
　
　
　
　
　合訂刪補大易集義粹言卷四十九
欽定四庫全書
　合訂刪補大易集義粹言卷五十
　　　　　　　　　　頭等侍衛納喇性德編
䷭(巽下/坤上)
　伊川先生曰升序卦萃者聚也聚而上者謂之升故
　受之以升物之積聚而益高大聚而上也故為升所
　以次於萃也為卦坤上巽下木在地下為地中生木
　木生地中長而益髙為升之象也(易/傳)
升元亨用見大人勿恤南征吉
　伊川先生曰升者進而上也升進(一作/進升)則有亨義而
　以卦才之善故元亨也用此道以見大人不假憂恤
　前進則吉也南征前進也(易/傳)
　横渠先生曰乾之九二利見大人而以時之止升之
　九二有六五配合之慶故可見大人之德南征而勿
　恤也(易/說)
　　白雲郭氏曰天地萬物皆有升在人則位之升謂
　　之升德之升亦升也升位則足以行道升德則足
　　以進道是以元亨之理在焉升位而見大人故无
　　附麗小人之失升德而見大人則日入於君子之
　　塗故用見大人可以無憂而有慶也南為明方陽
　　之位也君之所也君子之𩔖也故南征无不吉也
　　唯見大人故可勿恤勿恤則害已者去而无憂矣
　　故可至南征南征斯無不吉葢升之有序如此(易/說)
　　新安朱氏曰升進而上也卦自解來柔上居四内
　　巽外順剛中而五應之是以其占如此南征前進
　　也(本/義)
彖曰柔以時升巽而順剛中而應是以大亨用見大人
勿恤有慶也南征吉志行也
　伊川先生曰以二體言柔升謂坤上行也巽既體卑
　而就下坤乃順時而上升以時也謂時當升也柔既
　上而成升則下巽而上順以巽順之道升可謂時矣
　二以剛中之道應於五五以中順之德應於二能巽
　而順其升以時是以元亨也彖文誤作大亨解在大
　有卦　凡升之道必由大人升於位則由王公升於
　道則由聖賢用巽順剛中之道以見大人必遂其升
　勿恤不憂其不遂也遂其升則已之(一作/有)福慶而福
　慶及物也　南人之所向南征謂前進也前進則遂
　其升而得行其志是以吉也(並易/傳)
　　藍田吕氏曰升柔而上也以柔而升則升不逼上
　　故用見大人勿恤柔之志不之於陽明之地則邪
　　僻隂闇无所不至故南征吉
　　白雲郭氏曰柔道不升則沈潛无以自逹其德與
　　位日入於卑汙陷溺之域故書謂沈潛剛克者亦
　　柔以時升之義也升以坤巽成卦二隂相附其體
　　難升故必須時而後可升焉巽有入之道坤有順
　　之義二五剛中而應故可升而大亨也用見大人
　　勿恤者見大人則在己者无憂在己无憂則害己
　　者去矣位日可進德日可成故為有慶之漸慶者
　　澤加於民天下之慶也然則南征則志无不行明
　　矣(易/說)
　　漢上朱氏曰升者萃之反柔在下者也以時而升
　　乎上上巽乎下者坤可升之時也故曰柔以時升
　　此以坤體在上言升之時也卑巽在下而順乎理
　　剛中自守而應乎上其升以時不為富貴利逹動
　　其心則得位而大亨矣故曰巽而順剛中而應是
　　以大亨此合兩體以二五相易明升之才也大人
　　者九二之五也二之五成離離目為見二升於五
　　剛中正得位以此見大人其升必矣故曰用見大
　　人恤憂也九二失位為憂之五得位雖有坎險勿
　　恤也所謂恤者二陽欲升隂道凝盛未可遽進以
　　人事言之小人猶在上也然九二六五應也巽下
　　順上升之時也雖坤隂在上何憂乎不遂遂往而
　　升有慶及物矣陽為慶也夫日之初升隂固未退
　　及其清風戒旦則羣隂解駮盡矣夫何憂哉故曰
　　勿恤有慶也大則虞舜升聞在上小則文子同升
　　諸公與學以聚之自下而上逹而升之道皆趨乎
　　明也離南方也征以正而行正則吉二之五之謂
　　也二動於中以正而行以見大人往而有慶則其
　　志上行故曰南征吉志行也此復以九二之五勉
　　其升也在卦氣為小寒故太𤣥準之以上干(易/傳)
　　新安朱氏曰柔以時升以卦變釋卦名巽而順以
　　卦德卦體釋卦辭(本/義)
象曰地中生木升君子以順德積小以高大
　伊川先生曰木生地中長而上升為升之象君子觀
　升之象以順脩其德積累微小以至高大也順則可
　進逆乃退也萬物之進皆以順道也善不積不足以
　成名學業之充實道德之崇高皆由積累而至積小
　所以成高大升之義也(易/傳)
　　白雲郭氏曰萬物之升其象則皆如地中生木也
　　自毫末以至合抱人莫見其升之之迹者以順積
　　而致之耳順則不逆於德積則為之有漸故能升
　　而不已以極高大不然則逆德暴行未能升而困
　　及之矣(易/說)
　　漢上朱氏曰木根於地中乃升而上者順也君子
　　以順為德不棄小善積卑成高積小成大其德日
　　躋亦以根於心者順也否則无本安能積之以成
　　高大乎揚子雲所謂木漸是也易傳曰萬物之進
　　皆以順道(易/傳)
　　新安朱氏曰王肅本順作愼今案他書引此多作
　　愼意尤明白葢古字通用也說見䝉卦(本/義)　木之
　　生也无日不長一日不長則木死矣人之學也一
　　日不可已一日而己則心死矣(語/録)
　　東萊吕氏曰木自根本長至於杪德自小長至於
　　大所謂順道也上逹謂之順下逹謂之逆(易/說)
初六允升大吉象曰允升大吉上合志也
　伊川先生曰初以柔居巽體之下又巽之主上承於
　九二之剛巽之至者也二以剛中之德上應於君當
　升之任者也允者信從也初之柔巽唯信從於二信
　二而從之同升乃大吉也二以德言則剛中以力言
　則當任初之隂柔又无應援不能自升從於剛中之
　賢以進是由剛中之道也吉孰大焉　與在上者合
　志同升也上謂九二從二而升乃與二同志也能信
　從剛中之賢(一作/道)所以大吉(並易/傳)
　横渠先生曰允信也自信於己與上合志而升(易/說)
　　藍田吕氏曰初六以柔居下當升之時柔進而上
　　雖處至下志與三隂同升衆之所允无所不利故
　　曰允升大吉
　　白雲郭氏曰初六居衆爻之下沈滯而難升者能
　　自信之篤確然不移終自拔於沈滯之中故言允
　　升而致大吉也上合志者二三之陽其升為易初
　　六能上合九二九三之志與之同體而升所謂用
　　見大人勿恤者也故无沈滯難升之害焉(易/說)
　　漢上朱氏曰允施氏易作􁀷進也四坤為衆為順
　　二三四兌為口衆口順之允也初六巽之主以一
　　柔承二剛能巽者也在升時九二九三俱升六四
　　當位合衆之欲志在於初而初未應六四順而正
　　初動則正從九三九三進而升於四與上合志允
　　升也是以大吉荀爽曰一體相從允然俱升(易/傳)
　　新安朱氏曰初以柔順居下巽之主也當升之時
　　巽於二陽占者如是則信能升而大吉矣(本/義)
九二孚乃利用禴无咎象曰九二之孚有喜也
　伊川先生曰二陽剛而在下五隂柔而居上夫以剛
　而事柔以陽而從隂雖有時而然非順道也以暗而
　臨明以剛而事弱若黽勉於事勢非誠服也上下之
　交不以誠其可以(一无/以字)乆乎其可以有為乎五雖隂
　柔然居尊位二雖剛陽事上者也當内存至誠不假
　文飾於外誠積於中則自不事外飾故曰利用禴謂
　尚誠敬也自古剛強之臣事柔弱之君未有不為矯
　飾者也禴祭之簡質者也云孚乃謂既孚乃宜不用
　文飾專以其誠感通於上也如是則得无咎以剛強
　之臣而事柔弱之君又當升之時非誠意相交其能
　免於咎乎　二能以孚誠事上則不惟為臣之道无
　咎而已可以行剛中之道澤及天下是有喜也凡象
　言有慶者如是則有福慶及於物也言有喜者事既
　善而又(一无/又字)有可(一无/可字)喜也如大畜童牛之牿元吉
　象云有喜葢牿於童則易又免強制之難是有可喜
　也(並易/傳)
　横渠先生曰與萃六二同(易/說)
　　藍田吕氏曰九二柔升之時以剛居中若不相合
　　然上應於五如見信於五雖納約薦誠无所不說
　　故无咎所以信者剛中而應故也
　　白雲郭氏曰書曰沈潛剛克故升之道亦以剛中
　　而應而後大亨九二是也九二能以誠信之道孚
　　於上下其進而有喜不亦宜乎必曰利用禴者事
　　天地鬼神與事君一道也禴祭簡薄惟以誠為主
　　茍有誠信雖天地鬼神无嫌於簡簿况人道乎是
　　以无咎(易/説)
　　漢上朱氏曰升萃之反也升之九二即萃之九五
　　故升萃二爻反復同象明二五之孚也凡人從上
　　或出於𫝑位則雖恭巽未免有咎况望行道乎誠
　　不足也二剛上應五柔納之剛柔相與而孚其為
　　巽也盡誠敬而已非外飾也是以道行於上澤被
　　於下此九二所以喜歟喜𤼵於中心形於面目者
　　也陽得位為喜故曰九二之孚有喜也禴夏祭五
　　納二成離離為夏震為聲為長子上為宗廟艮為
　　門闕二升五有長子升自門闕奉祭之象禴薄祭
　　以聲為主用誠敬也二五相孚乃利用誠敬无咎
　　乃難辭(易/傳)
　　新安朱氏曰義見萃卦(本/義)　問升萃二卦多是言
　　祭享萃固取聚義不知升何取義先生曰人積其
　　誠意以事鬼神有升而上通之義(語/録)
九三升虛邑象曰升虛邑无所疑也
　伊川先生曰三以陽剛之才正而且巽上皆順之復
　有援應(一作/者)以是而升如入無人之邑孰禦哉　入
　无人之邑其進无疑阻也(並易/傳)
　横渠先生曰上皆隂柔往无所疑(易/説)
　　藍田吕氏曰九三以陽居陽將升於上上體純隂
　　莫之違拒如入无人之境其行无疑故曰升虛邑
　　漢上朱氏曰九三升上六六坤之三坤在下為邑
　　隂為虚升虛邑也九三上六相應以正下巽而上
　　順如升无人之邑孰禦哉巽為不果三升上巽毁
　　无所疑也(易/傳)
　　白雲郭氏曰自下而升至於三其來不可禦也况
　　有剛陽之才足以自致乎是以如升无人之虛邑
　　其行无所疑矣(易/說)
　　新安朱氏曰陽實隂虛而坤有國邑之象九三以
　　陽剛當升時而進臨於坤故其象占如此(本/義)
　　東萊吕氏曰九三以陽剛之才而上升上三爻皆
　　虛无所阻礙夫何所疑哉故曰升虛邑无所疑也
　　(易/説)
六四王用亨于岐山吉无咎象曰王用亨于岐山順事
也
　伊川先生曰四柔順之才上順君之升下順下之進
　已則止其所焉以隂居柔隂而在下止其所也昔者
　文王之居岐山之下上順天子而欲致之有道下順
　天下之賢而使之升進已則柔順謙恭不出其位至
　德如此周之王業用是而亨也四能如是則亨而吉
　且无咎矣四之才固自善矣復有无咎之辭何也曰
　四之才雖善而其位當戒也居近君之位在升之時
　不可復升升則凶咎可知故云如文王則吉而无咎
　也然處大臣之位不得无事於升當上升其君之道
　下升天下之賢已則止其分焉分雖當止而德則當
　升也道則當亨也盡斯道者其惟文王乎　四居近
　君之位而當升時得吉而无咎者以其有順德也以
　柔居坤順之至也文王之亨於岐山亦以順時順事
　而已上順於上下順乎下已順處其義故云順事也
　(並易/傳)
　　藍田吕氏曰六四以太王之事明之六五以文王
　　之事明之太王不忍戰其民遜以避狄䇿杖去豳
　　之岐山之下居焉而從之者如歸市因以肇基王
　　迹柔升之道莫盛於此葢六四以隂居隂其柔至
　　矣而乃升於上體順而上進如太王之事也文王
　　有君民之大德有事君之小心三分天下有其二
　　以服事商葢大得天下之心猶執柔中以事上不
　　失人臣之貞而履人君之𫝑故曰貞吉升階
　　白雲郭氏曰孟子言太王邑於岐山之下居焉又
　　曰昔者文王之治岐也則岐山為太王文王之所
　　治也太王文王其道皆亨是以吉且无咎然所以
　　亨者无他順事而已觀其狄人侵則事之欲土地
　　則去之又曰不以其所以養人者害人此太王之
　　順也故邠人從之如歸市而肇基王迹所謂亨吉
　　而无咎矣文王三分天下有其二以服事殷文王
　　之順也故二老來歸而天下歸之光于四方顯于
　　西土所謂亨吉而无咎矣謂之順事不亦宜乎升
　　之道以順積為主獨六四得之(易/說)
　　漢上朱氏曰六四柔順謙恭而正上順六五柔暗
　　之君下順九三剛正之賢升之於五以事其君亦
　　恭也已則不出乎諸侯之位者正也三者皆順事
　　也文王可謂至德也已故能用此以亨于𡵨山三
　　升五乾為王兌為西方艮為山四以諸侯居於西
　　山之下岐山也正則吉且无咎坤為順巽為事三
　　分天下有其二以服事商順事也毛公言文王率
　　諸侯以朝聘於紂則升九三可知崔憬謂此太王
　　避狄徙岐之爻誤矣(易/傳)
　　新安朱氏曰義見隨卦　以順而升登祭于山之
　　象(本/義)　問王用亨于岐山云只是享字古文无享
　　字所謂亨享烹只是通用亨于岐山亨于西山只
　　是説祭山川想不到得如伊川説(語/録)
六五貞吉升階象曰貞吉升階大得志也
　伊川先生曰五以下有剛中之應故能居尊位而吉
　然質本隂柔必守貞固乃得其吉也若不能貞固則
　信賢不篤任賢不終安能吉也階所由而升也任剛
　中之賢輔之而升猶登進自階言有由而易也指言
　九二正應然在下之賢皆用升之階也能用賢則彚
　升矣　倚任賢才而能貞固如是而升可以致天下
　之大治其志可大得也君道之升(一作/興)患无賢才之
　助爾有助則猶自階而升也(並易/傳)
　横渠先生曰柔中極尊不拒來者使物皆階已而升
　正而且吉志宜大𫉬也易所謂得志者聖賢𫉬其願
　欲得臣无家堯之志也貞吉升階舜之志也(易/説)
　　白雲郭氏曰升之道在上為易在下為難在上以
　　順而可升在下必有剛德而後可升焉故六五之
　　升獨无所事以貞自守不失其吉如歷階而升有
　　進无退况九二以剛中而應之其大得志宜矣(易/説)
　　漢上朱氏曰六五虛中降位而接九二九二階之
　　以升則五正而吉不正則信賢不篤用賢不終其
　　能吉乎五正而吉者以二升階也五正二升君臣
　　道行由是而致治故五大得志也坤土自上際下
　　巽為高升階之象(易/傳)
　　新安朱氏曰以隂居陽當升而居尊位必能正固
　　則可以得吉而升階矣階升之易者(本/義)　六五貞
　　吉升階與萃九五萃有位匪孚元永貞悔亡皆謂
　　有其位必當有其德若无其德則萃雖有位而人
　　不信雖有升階之象而不足以升矣(語/録)
上六冥升利于不息之貞象曰冥升在上消不富也
　伊川先生曰六以隂居升之極昏冥於升知進而不
　知止者也其為不明甚矣然求升不已之心有時而
　用於貞正而當不息之事則為宜矣君子於貞正之
　德終日乾乾自強不息如(一作/以)上六不己之心用之
　於此則利也以小人貪求无己之心移於進德則何
　善如之　昏冥於升極上而不知己唯有消亡豈復
　有加益也不富无復増益也升既極則有退而无進
　也(並易/傳)
　　藍田吕氏曰上六隂極必冥又窮於上升而不已
　　者也至誠不息如是可也施之於是消息盈虚當
　　與時行不息則消安得富乎
　　白雲郭氏曰在下升之難故初六必合陽剛之志
　　而後可升在上升之易故上六有冥升不知止之
　　辭焉利于不息之貞者冥升於禄位則失知止之
　　戒茍能自強不息以進於道其為利貞孰大於是
　　消不富者冥升不已則極於升而困矣困則消至
　　焉是以不富葢冥升不已為消之漸而在消息之
　　理息則富而消則不富故也易於坤體多言不富
　　者隂道常乏也泰之六四謙之六五皆是也(易/説)
　　漢上朱氏曰坤為冥晦隂虚為不富上六利己極
　　矣猶升而不息不知升極當降長極當消消則不
　　富矣豈復更有増益之理四時之進退萬物之盛
　　衰皆然上六不知冥於升也不息之貞者仁義忠
　　信樂善不倦是也惟施於此為利若施於公卿大
　　夫可已而不已不利易傳曰以小人貪求无己之
　　心移之於進德則何利如之(易/傳)
　　新安朱氏曰以隂居升極昏冥不已者也占者遇
　　此无適而利但可反其不已於外之心施之於不
　　息之正而已(本/義)
　　東萊吕氏曰上六以隂居升之極昏冥冒利進而
　　不知止所謂冥升也若移此心用於正道進而不
　　息所謂利於不息之貞也至於象亦有二義彼昏
　　冥而嗜進者固曰有消而无富若用之於正道至
　　誠无息則所過者化如物之在爐盡皆消釋无所
　　係累此亦所謂消不富也(易/説)　又答周允升書曰
　　胡文定有語云但持敬十年自别此言殊有味大
　　抵目前學者用功甫及旬月未見涯涘則已逡巡
　　退却不復自信久大德業何自而成經訓所載若
　　曰念終始典於學厥德修罔覺若曰冥升利于不
　　息之貞若曰仁者先難而後𫉬正謂學者多端顧
　　慮者衆一意勇往者少故每惓惓於此也(别/集)
　
　
　
　
　
　
　
　合訂刪補大易集義粹言卷五十
欽定四庫全書
　合訂刪補大易集義粹言卷五十一
　　　　　　　　　　頭等侍衛納喇性德編
䷮(坎下/兌上)
　伊川先生曰困序卦升而不已必困故受之以困升
　者自下而上自下升上以力進也不已必困矣故升
　之後受之以困也困者憊乏之義為卦兌上而坎下
　水居澤上則澤中有水也乃在澤下枯涸无水之象
　為困乏之義又兌以隂在上坎以陽居下與上六在
　二陽之上而九二陷於二隂之中皆隂柔揜於陽剛
　所以為困也君子為小人所揜蔽窮困之時也(易/傳)
　困是處困之道道无時不可行(游定/夫録)
　横渠先生曰困而不知變民斯為下矣不待困而喻
　賢者之常也困之進人也為德辨為感速孟子謂人
　有德慧術知常存乎疢疾以此自古困於内无如舜
　困於外无如孔子以孔子之聖而下學於困則其䝉
　難正志聖德日躋必有人所不及知而已獨知之者
　故曰莫我知也夫知我者其天乎(語/解)
困亨貞大人吉无咎有言不信
　伊川先生曰如卦之才則困而能亨且得貞正乃大
　人處困之道也故能吉而无咎大人處困不唯其道
　自吉樂天安命(一作知命/一作安義)乃不失其吉也况隨時善
　處復有裕乎有言不信當困而言人誰信之(易/傳)
　　白雲郭氏曰天下之時不同而所以處之之道不
　　能一也困為難處之時唯君子反諸其身以脩德
　　不繫於困否故不失其亨也大人之貞寛裕有容
　　如天地然何物足以困之是以吉而无咎以見小
　　人匪正不能處困而凶咎必至也處困尚德而不
　　尚言雖君子之言人亦未之信况衆人乎(易/説)
　　新安朱氏曰困者窮而不能自振之義坎剛為兌
　　柔所揜九二為二隂所揜四五為上六所揜所以
　　為困坎險兌說處險而說是身雖困而道則亨也
　　二五剛中又有大人之象占者處困能亨則得其
　　正矣非大人其孰能之故曰貞又曰大人者明不
　　正之小人不能當也有言不信又戒以當務晦黙
　　不可尚口益取窮困(本/義)
彖曰困剛揜也險以説困而不失其所亨其唯君子乎
貞大人吉以剛中也有言不信尚口乃窮也
　伊川先生曰卦所以為困以剛為柔所揜蔽也陷於
　下而揜於上所以困也陷亦揜也剛陽君子而為隂
　柔小人所揜蔽君子之道困窒之時也　險以説以
　卦才言處困之道也下險而上説為處險而能説雖
　在困窮艱險(一作/險難)之中樂天安義自得其説樂也時
　雖困也處不失義則其道自亨困而不失其所亨也
　能如是者其唯君子乎若時當困而反亨身雖亨乃
　其道之困也君子大人通稱　困而能貞大人所以
　吉也葢其以剛中之道也五與二是也非剛中則遇
　困而失其正矣　當困而言人所不信欲以口免困
　乃所以致窮也以説處困故有尚口之戒(並易/傳)
　　藍田吕氏曰困窮而无可為也剛居中而為柔所
　　揜剛不得伸故困險以説困而不失其所亨者顔
　　子居陋巷不改其樂者也貞大人吉以剛中者孔
　　子曰莫我知也知我者其天乎者也有言不信孔
　　子欲无言者也
　　白雲郭氏曰困之所以成卦以剛揜於隂不能自
　　伸故為困也隂陷而能説不失其所亨之道人之
　　難能也故唯君子能之君子亦大人也言其成德
　　曰君子語其德之大則曰大人大人以貞而吉者
　　有剛中之德也尚口乃窮者君子有德則以德濟
　　身尚德也小人无德則以利口辯辭濟其身故云
　　尚口也尚德則不失其所亨尚口則終窮矣孔子
　　曰君子固窮小人窮斯濫矣君子小人唯困乃見
　　故繫辭曰困德之辨也(易/説)
　　漢上朱氏曰二四五之剛為三上所揜又陷焉陷
　　亦揜也陽剛君子隂柔小人陽剛為隂柔揜蔽而
　　不伸君子窮困窒塞之時故曰困剛揜也以此一
　　卦之爻言困也困自否來二之上坎險兑説也上
　　九之二處乎險難之中樂天安義困而自説不失
　　其所亨者心亨也亨通也困而亨則不窮矣古人
　　塵視富貴夢視死生唯不失其所亨也唯君子能
　　之夫子曰人不知而不慍不亦君子乎故曰險以
　　説困而不失其所亨其唯君子乎此合二體兼九
　　二言處困之才也大人君子通稱對而言之君子
　　通乎大賢小賢而大人德配天地者也在困處之
　　裕然不失其正吉且无咎非大人不能以剛中也
　　剛或不足則困以智免而失其正者有之剛而不
　　中則正或致凶於道皆有咎剛中而正文王周公
　　孔子是已故曰貞大人吉以剛中也此以九五言
　　大人處困之才也剛見揜者天也非人之所能為
　　无怨尤可也已困而言人誰信之若崇尚口才以
　　言説處困適所以増窮矣上六窮困兌為口有言
　　也下无應有言不信也此聖人因上六以戒不善
　　處困者也范諤昌曰彖文貞大人吉下脱无咎二
　　字理或然也在卦氣為霜降故太𤣥準之以窮(易/傳)
　　新安朱氏曰困剛揜也以卦體釋卦名險以説以
　　卦德卦體釋卦辭(本/義)　不失其所亨這句自是説
　　得好　困卦難理㑹不可曉易中有數卦如此繫
　　辭云卦有小大辭有險易辭也者各指其所之困
　　是个極不好底卦所以卦辭也做得如此難曉如
　　蹇卦剥卦否卦睽卦皆是不好卦剥則分明是剥
　　所以分曉只是困卦是个進退不得窮極底卦所
　　以難曉其大意亦可見(並語/録)
象曰澤无水困君子以致命遂志
　伊川先生曰澤无水困乏之象也君子當困窮之時
　既盡其防慮之道而不得免則命也當推致其命以
　遂其志知命之當然也則窮塞禍患不以動其心行
　吾義而已茍不知命則恐懼於險難隕穫於窮戹所
　守亡矣安能遂其為善之志乎(易/傳)
　横渠先生曰升而不已必困故受之以困困於險下
　柔不自振非窮而能亨致命遂志者也(易/説)
　　藍田吕氏曰澤以潤物為功今无水者功將安施
　　困之象也推其窮之所由致而不可得此之謂致
　　命致窮盡也知其无可奈何而安之此之謂遂志
　　遂不撓也命雖不遂其志不撓也
　　白雲郭氏曰澤水一物也語其為功利之名曰澤
　　論其為功利之物則曰水也故澤必資水而利萬
　　物澤无水則困而无以資物矣君子得位而後能
　　澤加於民无位則困而窮處矣君子知命者也當
　　其困也豈復怨天尤人哉一歸之天命而已故孔
　　子曰道之將行也與命也道之將廢也與命也而
　　孟子亦曰行止非人所能為也吾之不遇魯侯天
　　也則孔孟之困皆致之天命而无怨也遂志者君
　　子所志者道道不以困窮而變窮亦是道也通亦
　　是道也故孔子曰用之則行舍之則藏遂志也孟
　　子曰窮則獨善其身達則兼善天下亦遂志也遂
　　志是以不失其所亨也(易/説)
　　漢上朱氏曰澤所以説萬物者水也澤无水則澤
　　道困矣然水在澤下未嘗不通也君子處困窒之
　　時澤不及物矣推致其所以然者命也巽為命命
　　者消息盈虛之理君子聽命固窮自遂其剛大之
　　志夫居下而无憂者則思不逺處身而常逸者則
　　志不廣君子憤激自厲增益其所不能无若困之
　　為速也易傳曰雖阨窮而不動其心行吾義而已
　　所以遂其為善之志也(易/傳)
　　新安朱氏曰水下漏則澤上枯故曰澤无水致命
　　猶言授命言持以與人而不之有也能如是則雖
　　困而亨矣(本/義)　問澤无水困君子以致命遂志曰
　　澤无水困君子道窮之時但當委致其命以遂吾
　　之志而已致命猶送這命與他不復為我之有雖
　　委致其命而志則自遂无囘屈伊川解作推致其
　　命雖説得通然論語中致命字都是委致之致事
　　君能致其身與士見危授命皆是此意授亦致字
　　之意言將這命授與之也　致命是送命與他自
　　家但遂志循義理都不管生死不顧身命猶言置
　　生死於度外(並語/録)
　　東萊吕氏曰君子以致命遂志人多謂困窮不能
　　遂志往往言有其志而无其命此不能致其命者
　　也故分命與志為兩事而其志每為命之所妨是
　　烏知命之極哉惟致其命而後知命然富貴而致
　　命遂志者易窮困而致命遂志者難富貴則所為
　　者成所欲者得命與志偶合而不見其相違人但
　　見其偶合則遂以為眞合豈暇思其所以然哉惟
　　困窮之時所為者不成所欲者不得其志每為命
　　所妨正君子用力進步之地此致命遂志所以獨
　　言於困之象也(易/説)
初六臀困于株木入于幽谷三歲不覿象曰入于幽谷
幽不明也
　伊川先生曰六以隂柔處於至卑又居坎險之下在
　困不能自濟者也必得在上剛明之人為援助則可
　以濟其困矣初與四為正應九四以陽而居隂為不
　正失(一作/夫)剛而不中又方困於隂揜是惡能濟人之
　困猶株木之不能䕃覆於物株木无枝葉之木也四
　近君之位在它卦不為无助以居困而不庇物故為
　株木臀所以居也臀困于株木謂无所庇而不得安
　其居居安則非困也入于幽谷隂柔之人非能安其
　所遇既不能免於困則益迷暗妄動入于深困幽谷
　深暗之所也方益入于困无自出之勢故至於三歲
　不覿終困者也不覿不遇其所亨也　幽不明也謂
　益入昏闇自陷於深困也明則不至於陷矣(並易/傳)
　横渠先生曰處困者正乃无咎居非得中故幽而不
　明(易/説)
　　藍田吕氏曰初六以柔居下雖有正應為二所間
　　臀困於株木繫而坐之卑柔不得行也入于幽谷
　　蔽於九二幽隂不得明也三歳一閏天道小變困
　　者必通終𫉬正應未滿三歲不可覿也
　　白雲郭氏曰臀困内自困也困于株木外困於物
　　也處困之初内不能自安外不能有行内外皆困
　　而欲以柔濟之則困益甚矣是以入于幽谷三歲
　　不覿也幽谷不明之所愈不能自安至於三歲之
　　久无所見焉又不若困于株木之有物也既困于
　　株木而處之非其道故有入于幽谷三歲不覿之
　　象雖九四為應方且自困不能庇初故如株木不
　　能庇物也然則處困之道何如唯脩德以致命遂
　　志而已(易/説)
　　漢上朱氏曰四否艮在上體之下為臀巽木兌金
　　傷之為株木困寒露節也與大過枯楊同象大過
　　小雪之氣也四陽居隂不安其居臀困于株木者
　　也初六柔而不正困于坎底妄動求濟於四不知
　　四剛不中不安其居臀困于株木豈能濟人之困
　　哉初既失援迷謬自四反二二又深陷猶入于幽
　　谷也艮為山坎為水水注山谿間為谷坤為㝠晦
　　入于幽谷也入于幽谷窮困益甚无自出之勢故
　　三歲不覿於四乾為歲初覿四歷三爻三歲也私
　　見曰覿見之不正也三離目不正覿也初出不知
　　四之困入不知谷之幽晦而不明乎處困之道也
　　初在坎下不明之象何謂處困之道安靜自守是
　　已(易/傳)　又曰困九月霜降氣也故曰株木曰蒺藜
　　蒺藜者秋成也大過十月小雪氣也故曰枯楊生
　　稊枯楊生華姤五月夏至氣也故曰以把包瓜瓜
　　生於四月中氣故也夬三月清明氣也故曰莧陸
　　夬夬莧陸三月四月生也(叢/説)
　　新安朱氏曰臀物之底也困于株木傷而不能安
　　也初六以隂柔處困之底居暗之甚故其象占如
　　此(本/義)　問臀困于株木如何先生曰在困之下至
　　困者也株木不可坐臀在株木上其不安可知又
　　問伊川將株木作初之正應不能庇他如何先生
　　曰恐説臀字不去(語/録)
九二困于酒食朱紱方來利用享祀征凶无咎象曰困
于酒食中有慶也
　伊川先生曰酒食人所欲而所以施惠也二以剛中
　之才而處困之時君子安其所遇雖窮戹險難无所
　動其心不恤其為困也所困者唯困於所欲耳君子
　之所欲者澤天下之民濟天下之困也二未得遂其
　欲施其惠故為困于酒食也大人君子懷其道而困
　於下必得有道之君求而用之然後能施其所藴二
　以剛中之德困於下上有九五剛中之君道同德合
　必來相求故云朱紱方來方來方且來也朱紱王者
　之服蔽膝也以行來為義故以蔽膝言之利用享祀
　享祀以至誠通神明也在困之時利用至誠如享祀
　然其德既誠(一作/成)自能感通於上自昔賢哲困於幽
　逺而德卒升聞道卒為用者唯自守至誠而已征凶
　无咎方困之時若不至誠安處以俟命往而求之則
　犯難得凶乃自取也將誰咎乎不度時而征乃不安
　其所為困所動也失剛中之德自取凶悔何所怨咎
　諸卦二五以隂陽相應而吉唯小畜與困乃戹於隂
　故同道相求小畜陽為隂所畜困陽為隂所揜也
　雖困於所欲未能施惠於人然守其剛中之德必能
　致亨而有福慶也雖使時未亨通守其中德亦君子
　之道亨乃有慶也(並易/傳)
　横渠先生曰困危之際(一作/世)物思所附九二以剛居
　中正大人之吉上下交説不施聰明美物方至然未
　可有為故以祭則吉以征則凶征雖或凶於義无咎
　(易/説)
　　藍田吕氏曰九二九五皆揜於柔而无應然皆剛
　　中以自守困而不失其所亨者也九二以陽居隂
　　困而能謙為衆之所致養故困于酒食為至尊之
　　所下故朱紱方來朱者天子之服赤者諸侯之服
　　也得天人之隂助故利用享人鬼祀天神也居困
　　之時雖有上下幽明之助自守則可不可以有行
　　困而行其窮必凶无所咎也九五以陽居陽困而
　　用壯雖處尊位不為下之所服從迫之以威而未
　　聽故劓刖困于赤紱謂諸侯也剛中守直久必信
　　之故乃徐有説人雖未信天地鑒之故利祭地祇
　　祀天神也
　　白雲郭氏曰彖曰困剛揜也謂九二之剛揜於二
　　隂所以為困非止三之揜二也然九二剛中之大
　　人困而不失其所亨者特君臣未遇天禄未食君
　　子困於家食之際无飲食宴樂之奉而已其道不
　　可得而困也朱紱王者之象九五之君方將以同
　　德而來求則困于酒食非所患矣利用享祀者天
　　下之至難致者君之求至難通者鬼神之德而九
　　二剛中之德至誠感物故无或不通以之待君之
　　求則朱紱方來以之交鬼神則利用享祀是其至
　　誠之道无所感而不通也茍不知是道而欲妄進
　　以求用則先自失其所亨凶之道也將誰咎乎中
　　有慶者大人以道自任豈以口腹酒食為困哉葢
　　酒食以見君臣相遇交際之道不得乎此雖如伊
　　尹樂堯舜之道不過老死萃野而已終无享天心
　　革夏正之事也是知酒食之間有天下之大慶存
　　焉故需卦於九五言需于酒食而詩人於鹿鳴言
　　燕樂葢一義也(易/説)
　　漢上朱氏曰五動成震為稼二坎水往之為酒兌
　　為口食也五不動二未可往困于酒食也酒食者
　　人之所欲以施惠也朱紱亦謂九五也巽為股膝
　　以上也乾為大赤坤為黄赤黃為朱乾為衣蔽乎
　　膝上朱紱也九二剛中雖困于酒食而无所動其
　　心則九五中正同德之君方來而相求共濟天下
　　之困故曰朱紱方來九五來然後誠意通於上下
　　故利用享祀上六宗廟五動二往震為長子艮為
　　門闕有升自門闕長子奉宗廟之象享獻也祀者
　　祭上下之通稱兼下言也若二動求五雖以正行
　　亦凶凶自取之无所咎也故曰征凶无咎困于酒
　　食者唯无所動其心則中中則進退遲速審而後
　　動往有慶矣慶者朱紱方來得其所欲之謂也陽
　　為慶征凶戒之也有慶勉之也易傳曰諸卦二五
　　以隂陽相應而吉唯小畜與困乃厄於隂故同道
　　相求小畜陽為隂所畜困陽為隂所揜也隂陽相
　　應者自然相應也如夫婦骨肉分定也五與二皆
　　陽爻以剛中之德同而相應求而後合如君臣朋
　　友義合也(易/傳)
　　新安朱氏曰困于酒食厭飫苦惱之意酒食人之
　　所欲然醉飽過宜則是反為所困矣朱紱方來上
　　應之也九二有剛中之德以處困時雖无凶害而
　　反困於得其所欲之多故其象如此而其占利以
　　享祀若征行則非其時故凶而於義為无咎也(本/義)
　　　朱紱赤紱若如伊川説使書傳中説臣下皆是
　　赤紱則可詩中却有朱芾斯皇一句是說方叔於
　　理又似不通某之精力只推得到這裏　祭祀享
　　祀想只説个祭祀无那自家活人却享它人祭之
　　說　問困于酒食本義作饜飫於所欲是如何先
　　生曰此是困於好底事在困之時有困於好事者
　　有困於不好事者此爻是好爻當困時則為困於
　　好事如感時花濺淚恨别鳥驚心花鳥本是好娛
　　戲底物這時却𤼵人不好底意思是因好物而困
　　也酒食饜飫亦如此又問象云中有慶也是如何
　　先生曰他下面有許多好事在　問困之二五皆
　　利用祭祀是如何先生曰他得中正又似取无應
　　而心專一底意思(並語/録)
六三困于石據于蒺藜入于其宫不見其妻凶象曰據
于蒺藜乘剛也入于其宫不見其妻不祥也
　伊川先生曰六三以隂柔不中正之質處險極而用
　剛居陽用剛也不善處困之甚者也石堅重難勝之
　物蒺藜刺(一无/刺字)不可據之物三以剛險而上進則二
　陽在上力不能勝堅不可犯益自困耳困于石也以
　不善之德居九二剛中之上其不安猶藉刺據于蒺
　藜也進退既皆益困欲安其所益不能矣(一作/也)宫其
　居所安也妻所安之主也知進退之不可而欲安其
　居則失其所安矣進退與處皆不可(一有/則字)唯死而已
　其凶可知繫辭曰非所困而困焉名必辱非所據而
　據焉身必危既辱且危死期將至妻其可得見邪二
　陽不可犯也而犯之以取困是非所困而困也名辱
　其事惡也三在二上固為據之然茍能謙柔以下之
　則无害矣乃用剛險以乘之則不安而取困如據蒺
　藜也如是死期將至所安之主可得而(一无/而字)見乎
　據于蒺藜謂乘九二之剛不安猶藉刺也不祥者不
　善之徵失其所安者不善之効故云不見其妻不祥
　也(並易/傳)
　　藍田吕氏曰六三以隂居陽不安於困處二剛之
　　間求耦於非其耦四堅拒而不納二若芒刺而不
　　可據焉進退失圖卒不得其耦妄動以取禍也故
　　曰困于石據于蒺藜入于其宫不見其妻凶
　　白雲郭氏曰石之為物堅不可犯知不可犯而不
　　犯則无困焉知不可犯而犯之是以遇困也六三
　　之柔不能以柔道自安反欲用剛上于二陽困于
　　石也下乘九二之剛據于蒺藜也宫者自安之所
　　也妻者所安之主也以進則非所困而困以退則
　　非所據而據上下失自安之道雖有宫有妻將皆
　　失之矣是以凶也象曰不祥也者其不能自安則
　　不善之幾也至於不見其妻則不善之明應也故
　　知處困而不自安終必至於名辱身危死期將至
　　而後不祥之効終焉至於不能保妻子則他人可
　　知矣(易/説)
　　漢上朱氏曰六三險而不正不善處困者也艮坎
　　為石謂三石之堅不可以處者也巽交坎離為蒺
　　藜中堅外鋭蒺藜之象謂乘三也蒺藜傷人不可
　　以據者也三非其位非所困而困不度德也乘三
　　之剛非所據而據不量力也不度德故名辱不量
　　力故身危名辱身危死期將至故入于其宫不見
　　其妻艮坤為宫坎為夫離為妻為目為見三困非
　　其位而乘二剛凌人者也凌人者人亦凌之故二
　　往乘三兩爻相易二入于其宫坎離象毁不見其
　　妻矣又曰凶者不見其妻乃死亡將至之期所謂
　　亡之兆非吉祥之兆坤為死故曰不祥也(易/傳)
　　新安朱氏曰隂柔而不中正故有此象而其占則
　　凶石指四蒺藜指二宫謂三而妻則六也其義則
　　繫辭備矣(本/義)　六三陽之隂上六隂之隂故將六
　　三言之則上六為妻(語/録)
九四來徐徐困于金車吝有終象曰來徐徐志在下也
雖不當位有與也
　伊川先生曰唯力不足故困亨困之道必有援助當
　困之時上下相求理當然也四與初為正應然四以
　不中正處困其才不足以濟人之困初比二二有剛
　中之才足以拯困則宜為初所從矣金剛也車載物
　者也二以剛在下載已故謂之金車四欲從初而阻
　於二故其來遲疑而徐徐是困于金車也已之所應
　疑其少已而之它將從之則猶豫不敢遽前豈不可
　羞吝乎有終者事之所歸者正也初四正應終必相
　從也寒士之妻弱國之臣各安其正而已茍擇勢而
　從則惡之大者不容於世矣二與四皆以陽居隂而
　二以剛中之才所以能濟困也居隂者尚柔也得中
　者不失剛柔之宜也　四應於(一无/於字)初而隔於二志
　在下求故徐徐而來雖居不當位為未善然其正應
　相與故有終也(並易/傳)
　横渠先生曰心有偏係吝也以陽履柔故有終(易/説)
　　藍田吕氏曰九四以陽居隂知困而貞自守有所
　　待者也志在於初而不與二爭其行不速故來徐
　　徐四以陽剛為九五所乘故曰金車困於貴者所
　　乘而失其正應吝道也雖不當位履謙自守物必
　　與之故有終
　　白雲郭氏曰當困之時以隂求陽者无它焉求濟
　　而已初六之困甚矣而九四正應不能以濟者以
　　九二剛中在下力足以相濟而初六近而可從也
　　故有金車之象焉金有堅剛之象車有積中之德
　　謂九二也來徐徐者初六既從二而於九四之應
　　則徐徐其來也當困之時九二得濟難之權四不
　　當位非其敵也故不能濟初之急而致徐徐其來
　　也不能濟初之急是困於九二之權也困於九二
　　而未能應初吝也雖吝而有終者正道終復而應
　　也故初六言三歲以見雖乆而有期非若終凶者
　　也與九四有終之義相符象言志在下者彼雖徐
　　徐其來而四則未有忘初之志也有與者雖不當
　　濟困之事以初六正應而有當與之道也(易/説)
　　漢上朱氏曰九四尚柔九二剛得中柔不足以濟
　　困剛得中乃可濟初六近比九二逺於九四四與
　　初應而九二礙之既疑其險矣又疑初捨已而從
　　二故來徐徐徐徐者疑懼之辭巽為不果故志在
　　下也乾變為金坤為輿坎為輪二剛而能載故曰
　　困于金車四履不當位欲去則志初欲行則懼二
　　處困有應而不能相濟吝道也然以陽居隂能説
　　而巽明於處困不與二爭雖不當位終有與之者
　　以困之時上下急於相求故也是以吝而有終(易/傳)
　　新安朱氏曰初六九四之正應九四處位不當不
　　能濟物而初六方困於下又為九二所隔故其象
　　如此然邪不勝正故其占雖為可吝而必有終也
　　金車為九二象未詳疑坎有輪象也(本/義)
九五劓刖困于赤紱乃徐有説利用祭祀象曰劓刖志
未得也乃徐有説以中直也利用祭祀受福也
　伊川先生曰截鼻曰劓傷於上也去足為刖傷於下
　也上下皆揜於隂為其傷害劓刖之象也五君位也
　人君之困由上下无與也赤紱臣下之服取行來之
　義故以紱言人君之困以天下不來也天下皆來則
　非困也五雖在困而有剛中之德下有九二剛中之
　賢道同德合徐必相應而來共濟天下之困是始困
　而徐有喜説也利用祭祀祭祀之事必致其誠敬而
　後受福人君在困時宜念天下之困求天下之賢若
　祭祀然致其誠敬(一作/至誠)則能致天下之賢濟天下之
　困矣五與二同德而云上下无與何也曰隂陽相應
　者自然相應也如夫婦骨肉分定也五與二皆陽爻
　以剛中之德同而相應相求而後合者(一无/者字)也如君
　臣朋友義合也方其始困安有上下之與有與則非
　困故徐合而後有(一无/有字)説也二云享祀五云祭祀大
　意則宜用至誠乃受福也祭與祀享泛言之則可通
　分而言之祭天神祀地示享人鬼五君位言祭二在
　下言享各以其所當用也　始為隂揜无上下之與
　方困未得志之時也徐而有説以中直之道得在下
　之賢共濟於困也不曰中正與二合者云直乃宜也
　直比正義差緩盡其誠意如祭祀然以求天下之賢
　則能(一无/能字)亨天下之困而享受其福慶也(並易/傳)
　横渠先生曰以陽居陽處困以剛威怒以求物之來
　是反為赤紱所困者也與九二之義反矣茍能徐以
　俟之乃心有説故曰乃徐有説物既自至以事鬼神
　然後福可致焉處困用中可以不失其守而已故言
　利用祭祀然非有為之時也(易/説)
　　白雲郭氏曰困之象上下皆揜於隂在常人處之
　　受其困而已在有為之君必思所以去之是以有
　　用刑之象劓刖者上下皆刑之也刑小人而去之
　　所以進君子故九五劓刖以困于赤紱故也赤紱
　　君子之服也病君子之不進故刑及小人也君子
　　進則善者勸而不仁者逺何困之有且君子難進
　　易退不求而致之不可得也故九五患赤紱之不
　　進而九二有朱紱方來之辭以見九五之求之也
　　九二中直之臣至而後有説故曰乃徐有説必曰
　　紱者紱蔽膝也與黄裳之義同取其謙下之道也
　　朱紱君也赤紱臣也九二以謙而不敢自進九五
　　以謙而下求之故皆曰紱也君臣相與至誠而已
　　其道雖鬼神可交况人乎故以九二事君之道用
　　於享祀則利用享祀矣以九五下賢之道用於祭
　　祀則利用祭祀矣此亦見其君臣同於至誠之德
　　用於人用於神皆可也如是則天下其有不治者
　　哉志未得者非樂於用刑也君子未進人君志未
　　得之初不得已而用之也受福者與孔子祭則受
　　福之義同葢是道也用於君子則必得賢用於鬼
　　神則必受福人神雖不同其交感之道則一而已
　　(易/説)
　　漢上朱氏曰九四君側強臣之象二五同德相求
　　而四間之四動艮為鼻震為足四不動兌金刑之
　　劓刖也劓則醜刖則不行五為四傷亨困之志未
　　得行於二也故曰劓刖志未得也二坎為赤乾為
　　衣往應五巽蔽膝之象赤紱諸臣之紱也二躊躇
　　不往以征為凶五以无助而困困于赤紱也巽為
　　不果徐也兌為說九五剛中而正動以直行中則
　　思慮精審直則其行不撓如是則君臣相説之志
　　乆而必亨九四豈能間之始也不果今則來説故
　　曰乃徐有説以中直也上六宗廟五王假有廟祭
　　祀者人君之所以徧及百神自上格下二五相易
　　之象人君得九二之賢利用誠意感格之如祭祀
　　然上下並受其福矣亨困之道莫利於用賢尚何
　　困于赤紱哉艮為手下援九二受福也陽為福故
　　曰利用祭祀受福也(易/傳)
　　新安朱氏曰劓刖者傷於上下下既傷則赤紱无
　　所用而反為困矣九五當困之時上為隂揜下則
　　乘剛故有此象然剛中而説體故能遲久而有説
　　也占具象中又利用祭祀久當𫉬福(本/義)
上六困于葛藟于臲卼曰動悔有悔征吉象曰困于葛
藟未當也動悔有悔吉行也
　伊川先生曰物極則反事極則變困既極矣理當變
　矣葛藟纒束之物臲卼危動之狀六處困之極為困
　所纒束而居最高危之地困于葛藟與臲卼也動悔
　動輒有悔无所不困也有悔咎前之失也曰自謂也
　若能曰如是動皆得悔當變前之所為有悔也能悔
　則往而得吉也困極而征則出於困矣故吉三以隂
　在下卦之上而凶上居一卦之上而无凶何也曰三
　居剛而處險困而用剛險故凶上以柔居說惟為困
　極耳困極則有變困之道也困與屯之上皆以无應
　居卦終屯則泣血漣如困則有悔征吉屯險極而困
　説體故也以説順進可以離乎困也　為困所纏而
　不能變未得其道也是處之未當也知動則得悔遂
　有悔而去之可出於困是其行而吉也(並易/傳)
　横渠先生曰處困之極重剛在下不得其肆居非所
　安舉則招悔取舍皆咎故行然後吉一云動悔有悔
　猶云動悔之悔也(易/説)
　　藍田吕氏曰上六以隂柔居困之極乘剛无應所
　　處未當欲去則繳繞而莫之説欲居則臲卼而不
　　得安故曰困于葛藟于臲卼曰自謂也當是時也
　　自謂動必有悔雖有悔也不可茍安而不行困極
　　必通行則吉矣故曰動悔有悔征吉
　　白雲郭氏曰上六以柔居困之極不能脱困有葛
　　藟纏糾之象復欲安而居之又甚危不可安也是
　　處困之不能退不能遂者故曰困于葛藟于臲卼
　　也曰動悔有悔者畏懦之過徒知悔吝生乎動不
　　敢動乎悔中如是則必有悔至不知當困之極征
　　而脱困則吉是未可與權之士也未當者處困之
　　道未當也吉行者謂悔雖生乎動而困之上六吉
　　在於行時有不得同也此爻葢聖人明處困失時
　　之戒(易/説)
　　漢上朱氏曰上六困極而當動者也巽為草葛藟
　　藤蔓葉艾白子赤六三乾巽之象上六困極求助
　　六三柔而不中正以巽乎上為説不能相濟又纏
　　繞之故困于葛藟言求六三為未當也上六動則
　　不安其位不動則困於六三困于葛藟又困于臲
　　卼之地也曰𤼵聲兌口象上六自謀曰動則失正
　　失正則悔故安於困然不動乃有悔不知征則吉
　　征以正行也以正而行吉且無悔矣是行而後吉
　　也故曰吉行也范睢困於鄭安平虞卿困於魏齊
　　猶能解相印以全其軀況體易君子乎(易/傳)
　　新安朱氏曰以隂柔處困極故有困于葛藟于臲
　　卼曰動悔之象然物窮則變故其占曰若能有悔
　　則可以征而吉矣(本/義)
　
　
　
　
　
　
　
　
　
　
　
　
　
　合訂刪補大易集義粹言卷五十一
欽定四庫全書
　合訂刪補大易集義粹言卷五十二
　　　　　　　　　　頭等侍衛納喇性德編
䷯(巽下/坎上)
　伊川先生曰井序卦困乎上者必反下故受之以井
　承上升而不已必困為言謂上升不已而困則必反
　於下也物之在下者莫如井井所以次困也為卦坎
　上巽下坎水也巽之象則木也巽之義則入也木器
　之象木入於水下而上乎水汲井之象也(易/傳)
井改邑不改井无喪无得往來井井汔至亦未繘井羸
其瓶凶
　伊川先生曰井之為物常而不可改也邑可改而之
　它井不可遷也故曰改邑不改井汲之而不竭存之
　而不盈无喪无得也至者皆得其用往來井井也无
　喪无得其德也常往來井井其用也周常也周也井
　之道也　汔幾也繘綆也井以濟用為功幾至而未
　及用亦與未下繘於井同也君子之道貴乎有成所
　以五穀不熟不如荑稗掘井九軔而不及泉猶為棄
　井有濟物之用而未及物猶无有也羸敗其瓶而失
　之其用喪矣是以凶也羸毁敗也(並易/傳)
　　白雲郭氏曰井之為物水在下也今坎水居上而
　　為井者水在下則未用在上則出而有功乃能盡
　　井之義故卦辭合德與用言之改邑不改井无喪
　　无得往來井井皆井之德也汔至亦未繘井羸其
　　瓶凶言井之用也井言其凶者以見雖有德而不
　　及用非井也中庸曰天命之謂性率性之謂道脩
　　道之謂教又曰能盡其性則能盡人之性又曰誠
　　者非自成已而已也所以成物也故中庸之言皆
　　終於用盡井之義則中庸之道得矣然卦辭不言
　　其功獨言其凶者葢深以不克終其功為戒也能
　　終其功則吉可知亦猶中庸之言人皆曰予知擇
　　乎中庸而不能期月守之謂也井字本取井幹之
　　象而井田又取井字之象故卦名非井田之義改
　　邑不改井者邑有變而井无變故也取之不能竭
　　勿取不能盈故无喪无得往者謂已應而往者也
　　來者謂方來而應之者也往者以此來者以此雖
　　應物无窮而其德未嘗改也幾至未盡綆而羸其
　　瓶與无井德者何以異是以凶也能克終其用則
　　无凶矣孟子曰掘井九軔而不及泉猶為棄井也
　　此論適與井之義同是以聖人貴夫有用而中庸
　　之德為至焉(易/説)
　　新安朱氏曰井者穴地出水之處以巽木入乎坎
　　水之下而上出其水故為井改邑不改井故无喪
　　无得而往者來者皆井其井也汔幾也繘綆也羸
　　敗也汲井幾至未盡綆而敗其瓶則凶也其占為
　　事仍舊无得喪而又當敬勉不可幾成而敗也(木/義)
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
　伊川先生曰巽入於水下而上其水者井也井之養
　於物不有窮已(一作无/有窮也)取之而不竭德有常也邑可
　改井不可遷亦其德之常也二五之爻剛中之德其
　常乃如是卦之才與義合也　雖使幾至既未為用
　亦與未繘井同井以濟用為功水出乃為用未出則
　何功也瓶所以上水而致用也羸敗其瓶則不為用
　矣是以凶也(並易/傳)
　　藍田吕氏曰井出之以濟物也无喪无得汲之无
　　喪不汲无得也往來井井邑有遷改人有往來而
　　井不易也未繘井未説繘也羸其瓶覆而空也巽
　　乎水而上水巽入也凡汲者入器於水中引水而
　　上也
　　白雲郭氏曰順入水性而能上水是之謂井葢井
　　以靜為德以動為功動而出故能致養於无窮不
　　能動出特止水而已非井之義也由是言之則井
　　之道其猶人之性乎人性本靜及其盡之也又足
　　以盡人盡物而至於參天地贊化育井之德亦本
　　靜及其出而應物則致養而不窮故中庸自天命
　　之性至修道之教而後其道終井自其德以及於
　　有用而其道亦終焉改邑不改井剛中之德也汔
　　至亦未繘井未有致養之功功用未成而羸其瓶
　　非凶而何不言无喪无得往來井井者何葢皆係
　　乎剛中之德聖人舉一以明之耳(易/説)
　　漢上朱氏曰此卦彖文脱錯當曰巽乎水而上水
　　井改邑不改井乃以剛中也无喪无得往來井井
　　井養而不窮也汔至亦未繘井未有功也羸其瓶
　　是以凶也巽木也入也木入於水舉水而上之井
　　也故曰巽乎水而上水曰井此合二卦言井也泰
　　初之五成井古者八家為井四井為邑邑改而井
　　不改井德之不遷也坤在内為邑坎為水水者所
　　以為井也易其中畫非坎也而坤則可易矣坎之
　　中畫其剛中乎乃難辭也君子窮居不損大行不
　　加窮亦樂通亦樂非剛中不變能之乎故曰改邑
　　不改井乃以剛中也初往之五汲之象若有喪而
　　實无所喪以其不失位不曰取之而不竭乎五來
　　之初不汲之象若有得而實无所得以其失位不
　　曰存之而不盈乎言井之體一也往者上也來者
　　下也往亦井來亦井上下无常其用通矣所以為
　　井者一也體用一也定而應應而常井之養物所
　　以无窮歟故曰无喪无得往來井井井養而不窮
　　也此以九五升降言井之德也汔幾也自二至四
　　體兌兌為澤初本泰震震動也來動於澤之下泉
　　之象荀爽曰隂來在下亦為井是也巽為繩在井
　　中繘也繘汲繩也二幾及初反巽而上有垂繘而
　　汲幾及井泉之象焉亦有既汲而反未能引繘以
　　出乎井之象兩者雖有濟物之用皆未及乎物也
　　何由有功故曰汔至亦未繘井未有功也坤為腹
　　兌為口井中之器有腹有口瓶也在井之内水實
　　其中汲水而上之象也自四至初成反兌兌為口
　　為毁折巽繩反上而毁折之汲水至於井口羸掛
　　其瓶瓶口在下覆其瓶也井之用喪矣凶言初二
　　不正不正則凶故曰羸其瓶是以凶也汔至亦未
　　繘井者半途而廢也羸其瓶凶不善其終也君子
　　免是二者其唯剛中乎此以互體言井之戒也在
　　卦為芒種故太𤣥準之以法范諤昌曰巽乎水當
　　云巽乎木一本曰井羸其瓶凶或曰反巽兌也何
　　以猶有繩之象曰象有相因而成者震陽動於下
　　為大途艮陽止於上為徑路離外實内虚為目巽
　　實者反在上為多白眼相因也故臨之兌為觀之
　　盥損之兌為益之説大過巽與兌同為棟橈巽為
　　繩反復成巽者或為維繫糾固之象其在井為反
　　繘而上之象象之相因其生无窮也(易/傳)　又曰巽
　　為繩汲水為繘九二汔至此未及泉也自二至四
　　有反巽之象故又為亦未繘井言未收繘而至井
　　也荀爽解中孚曰兩巽對合外實中虚則古人取
　　象有用反卦為象者於此可見(叢/説)
　　新安朱氏曰巽乎水以卦象釋卦名義乃以剛中
　　以卦體釋卦辭无喪无得往來井井兩句意與不
　　改井同故不復出剛中以二五而言未有功而敗
　　其瓶所以凶也(本/義)　井是那掇不動底物事所以
　　改邑不改井　井象只取巽入之義不取木義
　　汔至亦未繘井羸其瓶凶汔至作一句亦未繘井
　　羸其瓶是一句意謂幾至而止如綆未及井而瓶
　　敗言功不成也(語/録)
象曰木上有水井君子以勞民勸相
　伊川先生曰木承水而上之(一作/來)乃器汲水而出井
　之象君子觀井之象法井之德以勞徠其民而勸勉
　以相助之道也勞徠其民法井之用也勸民使相助
　法井之施也(易/傳)
　横渠先生曰養而不窮莫若勞民而勸相也(易/説)
　　藍田吕氏曰木上有水井井以木為幹出水於木
　　上也汲井者共力引之以利物故有勞民勸相之
　　象也
　　白雲郭氏曰飢渴之害甚矣人能无飢渴之害者
　　井養之功也民之勞苦亦甚矣使民忘其勞而服
　　田力穡者君子勞民勸相之道也勞民勸相之道
　　无它焉盡其性以安之而已因其性以利導之而
　　已皆所以致養也故勞民勸相可以配井之功用
　　則井之功用博矣(易/説)
　　漢上朱氏曰坎為水勞卦也水在地中自下而升
　　達於木上可謂勞矣其於水也有出之道故曰井
　　坤為民泰震為左兌為右相之兌為口勸之也君
　　子施澤於民既以言勸其不能又以道相其不足
　　雖勞而不憚不如是井道不足以及民矣雅鴻鴈
　　勞來還定安集之詩其辭曰知我者謂我劬勞又
　　曰雖則劬勞其究安宅勞民勸相者固自勞也(易/傳)
　　新安朱氏曰木上有水津潤上行井之象也勞民
　　者以君養民勸相者使民相養皆取井養之義(本/義)
　　　木上有水井説者以為木是汲器則後面却有
　　瓶瓶自是瓦器此不可曉怕只是説水之津潤上
　　行至那木之杪這便是井水上行之象問恐是桔
　　橰之𩔖答曰亦恐是如此又云禾上露珠便是下
　　面水上去大率裏面水氣上則外面底也上　問
　　木上有水井之義曰如草木之生津潤皆上行直
　　至樹末此即木上有水之義雖至小之物亦然如
　　石菖蒲每晨葉尾皆有水如珠非露水也曰如此
　　則井字之義與木上有水何預曰木上有水便如
　　井中之水水本在井底却能汲上來供人食用故
　　取象如此又問程子井桶之説是否曰不然木上
　　有水井是木穿水中漲上那水若作汲桶則解不
　　通矣且與後面羸其瓶凶之説不相合也(並語/録)
初六井泥不食舊井无禽象曰井泥不食下也舊井无
禽時舍也
　伊川先生曰井與鼎皆物也就物以為義六以隂柔
　居下上无應援无上水之象不能濟物乃井之不可
　食也井之不可(一无/可字)食以泥汚也在井之下有泥之
　象井之用以其水之養人也无水則舍置不用矣井
　水之上人𫉬其用禽鳥亦就而求焉舊廢之井人既
　不食水不復上則禽鳥亦不復往矣葢无以濟物也
　井本濟人之物六以隂居下无上水之象故為不食
　井之不食以泥也猶人當濟物之時而才弱无援不
　能及物為時所舍也　以隂而居井之下泥之象也
　无水而泥人所不食也人不食則水不上无以及禽
　鳥禽鳥亦不至矣見其不能濟物為時所舍置不用
　也若能及禽鳥是亦有所濟也舍上聲與乾之時舍
　音不同(並易/傳)
　　藍田吕氏曰初六以柔居下而无應於上下无渫
　　治上无汲引故曰井泥不食即舊井也无禽則人
　　可知也
　　白雲郭氏曰井泥在下之物也井以潔而食泥則
　　汚穢不食矣舊井无禽汚穢也禽尚不至況人乎
　　初六知守下而不知動出之功故為時舍也亦猶
　　人之一性不能自脩偽惡日生則性失矣安能有
　　及物之功乎(易/説)
　　漢上朱氏曰井泰初之五初在井下坤土汨之泥
　　也兌口在上不食也言初六之柔自處卑穢无高
　　人之行故曰井泥不食下也乾之初九往而為坎
　　水去泥存舊井也離為飛鳥四不應初无禽也猶
　　舊井之澤已盡禽亦无也无禽則人不食可知行
　　為人惡四往而不顧時舍之也(易/傳)
　　新安朱氏曰井以陽剛為泉上出為功初六以隂
　　居下故為此象葢井不泉而泥則人所不食而禽
　　鳥亦莫之顧矣　時舍言為時所棄(並本/義)
九二井谷射鮒甕敝漏象曰井谷射鮒无與也
　伊川先生曰二雖剛陽之才而居下上无應而比於
　初不上而下之象也井之道上行者也澗谷之水則
　旁出而就下二居井而就下失井之道乃井而如谷
　也井上出則養人而濟物(一作上出而/養人濟物)今乃下就汚
　泥注於鮒而已鮒或以為蝦或以為蟆井泥中微物
　耳射注也如谷之下流注於鮒也甕敝漏如甕之破
　漏也陽剛之才本可以養人濟物而上无應援故不
　能上而就下是以无濟用之功如水之在甕本可為
　用乃破敝而漏之不為用也井之初二无功而不言
　悔咎何也曰失則有悔過則為咎无應援而不能成
　用非悔咎也居二比初豈非過乎曰處中非過也不
　能上由无援非以比初也　井以上出為功二陽剛
　之才本可濟用以在下而上无應援是以下比而射
　鮒若上有與之者則當汲引而上成井之功矣(並易/傳)
　　廣平游氏曰井道以高潔為體以上出為功故初
　　為井泥二為井谷射鮒葢其自處汙下而功用熄
　　矣然九二既得中而有趨下之汙何也葢所居不
　　正則用心不剛又巽體也而上无應故甘心於趨
　　下而不自振其德之地不足稱也(易/説)
　　白雲郭氏曰巽之性順而入不能自舉以趨有用
　　之地故九二亦失井之道而莫見其功也井以上
　　出為功不能動而上反如谷水旁流足以射鮒不
　　足以養人其德既非美矣語其用則甕且敝漏雖
　　有動出之名而无上水之實是以為衆所不與也
　　故漏近於羸瓶无與近於時舍若是者安知有用
　　之大乎許愼云罋汲瓶也(易/説)
　　漢上朱氏曰井以不遷為德非有求於人九五不
　　應无與之者二宜剛中自守養德俟時動而求五
　　失所以為井矣谷注谿者也二動坎水注於艮山
　　之間谷也鮒蛙也兌巽為魚初井泥又伏震為足
　　在下魚𩔖生於井泥而滅跗者鮒也坎弓離矢射
　　也動則谷水注下而射鮒言動則其道愈下入於
　　汙濁矣甕汲瓶也説文作罋兌為口離為大腹器
　　在井中有口有腹且大者甕也二動兌毁口壞見
　　腹坎水下流甕敝漏也言動則不能上行以濟物
　　矣嗚呼无與而動動則終莫之與曷若自守哉(易/傳)
　　新安朱氏曰九二剛中有泉之象然上无正應下
　　比初六功不上行故其象如此(本/義)　鮒程明道以
　　為便是蝸牛如今廢井中多有之　程沙隨以井
　　卦有井谷射鮒一句鮒鰕􁄿也遂説井有蝦蟆之
　　象木上有水井䷯云上前兩足也五頭也四眼
　　也三與二身也初後兩足也其穿鑿一至於此某
　　謂之曰審如此則此卦當為蝦蟆卦方可如何却
　　謂之井卦(並語/録)
九三井渫不食為我心惻可用汲王明並受其福象曰
井渫不食行惻也求王明受福也
　伊川先生曰三以陽剛居得其正是有濟用之才者
　也在井下之上水之清潔可食者也井以上為用居
　下未得其用也陽之性上又志應上六處剛而過中
　汲汲於上進乃有才用而切於施為未得其用則如
　井之渫治清潔而不見食為其心之惻怛也三居井
　之時剛而不中故切於施為異乎用之則行舍之則
　藏者也然明王用人豈求備也故王明則受福矣三
　之才足以濟用如井之清潔可用汲而食也若上有
　明王則當用之而得其効賢才見用則已得行其道
　君得享其功下得被其澤上下並受其福也　井渫
　治而不見食乃人有才知而不見用以不得行為憂
　惻也既以不得行為惻則豈免有求也故求王明而
　受福志切於行也(並易/傳)
　横渠先生曰井以既出為功井道之成在於上六三
　其正應而又以陽居陽充滿可汲為五所間功不上
　施故為我心惻然若上六明於照物則上下逺邇皆
　𫉬其利井渫不食強施行惻然且不售作易者之歎
　歟(易/説)
　　白雲郭氏曰知井以上出為用而能自治以待用
　　者九三是也渫治之而不食則不見知者衆也不
　　見知者衆故有知之者為我心惻也心惻傷之也
　　傷其可用汲而不食也猶之脩德之士不見用者
　　王不知之也王不知之王之不明也王明則達而
　　兼善天下而天下受其福矣象言井渫不食行惻
　　也者葢言渫治而不見用其行可傷惻也爻言王
　　明而象言求王明者君子難進易退葢求明王而
　　事之也故古之人有非其君不事者所以求王明
　　也欲見爻言王明為九三之未遇故曰求王明也
　　(易/説)
　　漢上朱氏曰陽為清潔九三以陽居陽清潔也巽
　　為股為入股入坎水而水清潔治井之象渫也兌
　　口在上不食也九三君子修德潔巳可用而未用
　　猶井渫不食也我者九三自謂上六正應在高位
　　為我道不行憂之其心惻然坎為加憂為心病故
　　為我心惻上六有是心矣可用是心以汲引之坎
　　在井上坎為輪井車汲引之象上汲引之則三往
　　上來其惻然之心見矣失位為憂故也往來行也
　　故曰井渫不食行惻也乾五為王離為明三往應
　　上九五成艮手王受福也三上同象亦受福故並
　　受其福王明五也求王明者三也故求王明受福
　　也司馬遷曰王之不明豈足福哉陽為福求亦艮
　　也上六有憂惻之心不用之以汲引乃士之尊賢
　　也上六就三三往求五乃能盡上下相與之情故
　　夫子増一求字以𤼵其義(易/傳)
　　新安朱氏曰渫不停汚也井渫不食而使人心惻
　　可用汲矣王明則汲井以及物而施者受者並受
　　其福也九三以陽居陽在下之上而未為時用故
　　其象占如此　行惻者行道之人皆以為惻(並本/義)
　　　上三句是象下兩句是占大抵是説理決不是
　　説汲井　若非王明則无以收拾人才(並語/録)
　　東萊吕氏曰所謂井渫葢正指汲汲於濟世者玩
　　味爻象自可見其曰為我心惻憂思葢深長矣又
　　曰王明並受其福葢言王者能識拔而用之則臣
　　主俱泰此豈小知小力之謂哉所以未為井之盛
　　者葢汲汲亟欲施之與知命者殊科耳(答陳同/甫書)
六四井甃无咎象曰井甃无咎脩井也
　伊川先生曰四雖隂柔而處正上承九五之君才不
　足以廣施利物亦可自守者也故能脩治則得无咎
　甃砌累也謂脩治也四雖才弱不能廣濟物之功脩
　治其事不至於廢可也若不能脩治廢其養人之功
　則失井之道其咎大矣居高位而得剛陽中正之君
　但能處正承上不廢其事亦可以免咎也　甃者脩
　治於井也雖不能大其濟物之功亦(一作/若)能脩治(一/有)
　(亦/字)不廢也故无咎僅能免咎而已若在剛陽自不至
　如是如是則可咎矣(並易/傳)
　横渠先生曰无應於上无敝漏於下故但免咎而已
　(易/説)
　　白雲郭氏曰九三有其才而未得其時故有求王
　　明之辭六四近中正之君非无其時矣而其才不
　　能濟物足以自脩而已故有井甃之象焉雖不能
　　濟物茍能自脩則无咎矣未為失也易之言无咎
　　於有疑之爻多言之其不言者或明見其无咎或
　　明知其有咎如井之初六九二雖未至凶皆有咎
　　之爻也九三雖未吉知其无咎矣六四之才疑於
　　有咎故明言无咎以别之聖人之功或見於有言
　　或見於无言是以人難得之也(易/說)
　　漢上朱氏曰坎水坤土合而火之甄也有巽工焉
　　自下壘而上至於井口甃也古者甃井為瓦裏自
　　下達上六四正位近五下无應近泉而无汲引之
　　用守正自脩无咎而已故曰井甃无咎脩井也易
　　傳曰无咎者僅能免咎而已若陽剛自不如是如
　　是則可咎矣(易/傳)
　　新安朱氏曰以六居四雖得其正然隂柔不泉則
　　但能脩治而無及物之功故其象為井甃而占則
　　无咎占者能自脩治則雖无及物之功而亦可以
　　无咎矣(本/義)
九五井洌寒泉食象曰寒泉之食中正也
　伊川先生曰五以陽剛中正居尊位其才其德盡善
　盡美井洌寒泉食也洌謂甘潔也井泉以寒為美甘
　潔之寒泉可為人食也於井道為至善也然而不言
　吉者井以上出為成功未至於上未及用也故至上
　而後言元吉　泉寒而可食井道之至善者也九五
　中正之德為至善之義(並易/傳)
　横渠先生曰井冽寒泉美而可汲者也剛中之德為
　衆所利(易/説)
　　藍田吕氏曰九五剛中居上井德之盛井之所貴
　　潔而寒也所以食者水出於上也中正則无物可
　　汚故全其寒潔以得食也
　　白雲郭氏曰九五剛德中正才德與位兼得之井
　　道莫善於斯故言井洌寒泉食也洌潔也寒者水
　　之性也寒泉既不失其性又脩潔之食之美者莫
　　善於斯猶人能自脩不失其性則德全矣天下之
　　性初未失也皆以不中不正則失之其能自脩使
　　不失其性者无它焉中正而已寒泉之食亦猶是
　　也然言洌又言寒者洌言井之脩潔主人事而言
　　也寒言泉有自然之性主天理而言也人事學也
　　天理命也兩得之斯為至矣繫辭論九卦皆言德
　　德未有不能脩性而得者此井之道所以與性通
　　也(易/説)
　　漢上朱氏曰九五以陽居陽坎又為陽清潔之至
　　故為洌説文云清洌也乾在坎為寒九五即泰初
　　九甲子爻子坎位井五月卦隂氣自下而上井寒
　　矣故五坎有寒泉之象兌口承之食也九五中正
　　贍給萬物而不費往者食之无偏係也故曰寒泉
　　之食以中正也易傳曰不言吉者井以上出為成
　　功未至於上未及用也故至上而後元吉(易/傳)
　　新安朱氏曰洌潔也陽剛中正功及於物故為此
　　象占者有其德則契其象也(本/義)
上六井收勿幕有孚元吉象曰元吉在上大成也
　伊川先生曰井以上出為用居井之上井道之大成
　也收汲取也幕蔽覆也取而不蔽其利无窮井之施
　廣矣大矣有孚有常而不變也博施而有常大善之
　吉也夫(一作/人)體井之用博施而有常非大人孰能它
　卦之終為極為變唯井與鼎終乃為成功是以吉也
　　以大善之吉在卦之上井道之大成也井以上為
　成功(並易/傳)
　　廣平游氏曰井之上六則井既清矣无渫也既完
　　矣无甃也既食矣无求也井道之成无所事矣故
　　曰井收收者集其成功之謂也成則如之何亦博
　　施濟衆而已故曰勿幕(易/説)
　　白雲郭氏曰井无他道特以上出為功用耳故至
　　上六為功用大成而元吉也收者功之成也勿以
　　功成而遂吝其博施濟衆之德故云勿幕戒其勿
　　幕所以終井道也其功既成其施愈博天下信之
　　是以元吉象言元吉在上者非上六之元吉也井
　　道至上而大成盡元吉之道也(易/説)
　　漢上朱氏曰幕於字本作勿門亡狄切覆也玉篇
　　曰以巾覆物令為□則今易作幕音莫者傳寫誤
　　也當作□在古文當作門坎為輪在井之上下應
　　巽繩收也虞翻曰收謂以鹿盧收繘也勿□者上
　　六又當守正之象上汲三往艮坎成䝉䝉有覆□
　　之意井道大成若專於應三則不正所養狹矣猶
　　井有收而□之有𤼵其□而得汲者有欲汲之而
　　不得𤼵其□者三𤼵其□汲之而又□者也故於
　　此戒之勿□則上下有孚而得元吉在上以井道
　　大成故元吉歸於上也(易/傳)　又曰井初六井泥不
　　食舊井无禽者乾之初九去而坤之六五來也九
　　二井谷射鮒甕敝漏者動而求則乖也九三井渫
　　不食者正可任也為我心惻可用汲者上六病也
　　王明並受其福者九三進也六四井甃无咎者隂
　　守正也九五井洌寒泉食者乾之初九位中正也
　　上六井收勿幕者上六安位可成也有孚元吉者
　　上六下而汲九三引而上則功乃大也(叢/説)
　　新安朱氏曰收汲取也晁氏云收鹿盧收繘者也
　　亦通幕蔽覆也有孚謂其出有原而不窮也井以
　　上出為功而兌口不揜故上六雖非陽剛而其象
　　如此然占者應之必有孚乃元吉也(本/義)　收雖作
　　去聲讀義只是收也(語/録)
　
　
　
　合訂刪補大易集義粹言卷五十二
欽定四庫全書
　合訂刪補大易集義粹言卷五十三
　　　　　　　　　　頭等侍衛納喇性徳編
䷰(離下/兑上)
　伊川失生曰革序卦井道不可不革故受之以革井
　之為物存之則穢敗易之則清潔不可不革者也故
　井之後受之以革也為卦兑上離下澤中有火也革
　變革也水火相息之物水滅火火涸水相變革者也
　火之性上水之性下若相違行則睽而已乃火在下
　水在上相就而相克相滅息者也所以為革也又二
　女同居而其歸各異其志不同為不相得也故為革
　也(易/傳)
革已日乃孚元亨利貞悔亡
　伊川先生曰革者變其故也變其故則人未能遽信
　故必已日然後人心信從元亨利貞悔亡弊壊而後
　革之革之所以致其通也故革之而可以大亨革之
　而利於正道則可久而得去故之義无變動之悔乃
　悔亡也革而无甚益猶(一有/有字)可悔也况反害乎古人
　所以重改作也(易/傳)
　　白雲郭氏曰甚哉革道之難也天下之事不和則
　　革和則无革是革之繫乎時者也聖人以道論之
　　乖於道則革不乖於道則不革是革又繫乎聖人
　　也然方革之初固不能使天下之盡信俟其盡信
　　則失時矣故聖人觀當革之時盡其在我所以革
　　之之道雖衆所未孚革巳則其孚必矣盖得革之
　　道故也故卦辭首言巳日乃孚以明革道之難也
　　革道如之何元亨利貞是也元亨利貞天徳也无
　　欲也革之而不失天徳是可革也故革之而當已
　　日可孚其悔亦亡矣革之而失天徳是不可革也
　　不可革而革則革之不當巳日不孚必有大咎不
　　止於其悔不亡而已悔亡者凡欲革者皆以有悔
　　而革是以革之當則能亡其悔也(易/説)
　　新安朱氏曰革變革也兊澤在上離火在下火然
　　則水乾水決則火滅中少二女合為一卦而少上
　　中下志不相得故其卦為革也變革之初人未之
　　信故必已日而後信又以其内有文明之徳而外
　　有和説之氣故其占為有所更革皆大亨而得其
　　正所革皆當而所革之悔亡也一有不正則所革
　　不信不通而反有悔矣(本/義)　鄭東卿少梅說易象
　　亦有是者如鼎卦分明是鼎之象他說革是爐之
　　象亦恐有此理澤中有火革䷰上畫是爐之口
　　五四三是爐之腹二是爐之下口初是爐之底然
　　亦偶然此兩卦如此耳(語/錄)
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
　康節先生曰樵者又問漁者曰魚可生食乎曰烹之
　可也曰必吾薪濟子之魚乎曰然曰吾知有用乎子
　矣曰然則子知子之薪能濟吾之魚不知子之薪所
　以能濟吾之魚也薪之能濟魚久矣不待子而後知
　苟世未知火之能用薪則子之薪雖積丘山獨且奈
　何哉樵者曰願聞其方曰火生於動水生於静動静
　之相生水火之相息水火用也草木體也用生於利
　體生於害利害見乎情體用𨼆乎性一性一情聖人
　成能子之薪猶吾之魚微火則皆為腐臭朽壊而无
　所用也又安能養人七尺之軀哉樵者曰火之功大
　於薪固已知之矣敢問善灼物何必待薪而後傳漁
　者曰薪火之體也火薪之用也火无體待薪然後為
　體薪无用待火然後為用是故凡有體之物皆可焚
　之矣曰水有體乎曰然曰能焚水乎曰火之性能迎
　而不能隨故滅水之體能隨而不能迎故熱是故有
　温泉而无寒火相息之謂也曰火之道生於用亦有
　體乎曰火以用為本以體為末故動水以體為本以
　用為末故静是火亦有體水亦有用也故能相濟又
　能相息非獨水火則然天下之事皆然在乎用之何
　如耳(邵子/外書)　又曰三皇同性而異化五帝同情而異
　教三王同形而異勸五伯同體而異率同形而異勸
　者必以功以功勸民者民亦以功歸之故尚政夫政
　也者正也以正正夫不正之謂也天下之正莫如利
　民焉天下之不正莫如害民焉能利民者正則謂之
　王矣能害民者不正則謂之賊矣以利除害安有去
　王邪以王去賊安有弑君邪是故知王者正也能以
　功正天下之不正者天下亦以功歸焉所以聖人有
　言曰天地革而四時成湯武革命順乎天而應乎人
　其斯之謂歟　又曰昔者孔子語堯舜則曰垂衣裳
　而天下治語湯武則曰順乎天而應乎人斯言可以
　該古今帝王受命之理也堯禪舜以徳舜禪禹以功
　以徳帝也以功亦帝也然而徳下一等則入於功矣
　湯伐桀以放武王伐紂以殺以放王也以殺亦王也
　然而放下一等則入於殺矣是知時有消長事有因
　革前聖後聖非出於一塗哉(並觀物/内篇)
　明道先生曰息訓為生者盖息則生矣一事息則一
　事生中无閒斷(劉絢/師訓)
　伊川先生曰澤火相滅息又二女志不相得故為革
　息為止息又為生息物止而後有生故為生義革之
　相息謂止息也　事之變革人心豈能便信必終日
　而後孚在上者於改為之際當詳告申令至於已日
　使人信之人心不信雖强之行不能成也先王政令
　人心始以為疑者有矣然其乆也必信終不孚而成
　善治者未之有也　文明以說以卦才言革之道也
　離為文明兊為說文明則理无不盡事无不察說則
　人心和順革而能照察事理和順人心可致大亨而
　得貞正如是變革得其至當故悔亡也天下之事革
　之不得其道則反致弊害故革有悔之道唯革之至
　當則新舊之悔皆亡也　推革之道極乎天地變易
　時運終始也天地隂陽推遷改易而成四時萬物於
　是生長成終各得其宜革而後四時成也時運既終
　必有革而新之者王者之興受命於天故易世謂之
　革命湯武之王上順天命下應人心順乎天而應乎
　人也天道變改世故(一作/事)遷易革之至大也故賛之
　曰革之時大矣哉(並易/傳)　革言水火相息息止息也
　既有止息之理亦有生息之理(周行/已録)
　　藍田吕氏曰革變舊而新之也陽極生隂隂極生
　　陽氣之所以革也息生也水火相即隂陽之義二
　　女同居其志不同行則所之各異不可同其歸故
　　曰睽二女同居其志不相得女子有行不可終於
　　此故曰革文明則民喻而不疑說則民服而不違
　　大亨以正則因時順理无所不宜革至於是然後
　　當當然後悔亡
　　龜山楊氏曰或問成湯放桀曰予有慙徳何也曰
　　横渠嘗言湯武之功聖人之不幸也若論君臣之
　　義則為臣而事其君當使其君如堯舜乃是既不
　　能使君如堯舜至其君得罪於天下而放之豈其
　　所欲哉成湯之事以言順乎天而應乎人何慙之
　　有然自人情觀之既以堯舜之禪為盡善則征誅
　　而有天下安能无愧乎(餘杭/語錄)
　　白雲郭氏曰息滅也非生息也水火之性以勝相
　　滅然有相違者則不息也不幸如二女同居而不
　　能相違其志復不相得則必革而息矣已日乃孚
　　言革而後信之也文明以說大享以正然後革而
　　當其悔乃亡非文明以說大亨以正則知其革必
　　不當其悔不能亡矣文明故見於未革之先說故
　　孚於已革之後大亨故能終革之道正故能明革
　　之公以是為當而悔亡則革之道其難矣哉然天
　　地尚有革而不能廢況人道乎此湯武革命所以
　　不能自已也惟順天故元亨利貞惟應人故已日
　　乃孚上乃順天下能應人故悔亡能此則為湯武
　　不能此是簒也且桀紂之君上則得罪於天下則
　　結怨於民湯武知當革之時盡所以革之之道以
　　順天應人而已曽無私欲焉此革之道也是以革
　　通天道非止人事改更而已故曰大矣哉(易/說)
　　漢上朱氏曰兊澤離火而彖曰水火何也曰坎兊
　　一也澤者水所鍾无水則无澤矣坎上為雲下為
　　雨上為雲者澤之氣也下為雨則澤萬物也故屯
　　需之坎為雲小畜之兊亦為雲坎為川大畜之兊
　　亦為川坎為水革兊亦為水又兊為金金者水之
　　母此水所以周流而不窮乎坎陽兊隂隂陽二端
　　其理則一知此始可言象矣故曰曲而中水得火
　　而竭火得水而滅水火相止息則變少女志處乎
　　内而在外中女志適乎外而在内二女同居其志
　　不相得則變之所由生不可不革也故曰革水火
　　相息二女同居其志不相得曰革此以兩體言革
　　也革變也非常之事方革之初人豈能遽信哉傳
　　曰非常之原黎民懼焉巳日先儒讀作巳事之已
　　當讀作戊巳之巳十日至庚而更更革也自庚至
　　巳十日浹矣巳日者浹日也革自遯來无妄變也
　　二變家人三變離四變革无妄之震納庚革之離
　　納已故有此象二應五三應上孚也湯之伐桀猶
　　曰舍我穡事而割正夏故革即日不孚浹日乃孚
　　乃難辭也故曰已日乃孚革而信之此以離兊二
　　五三上言革之難也坤離為文明兊為說天下之
　　事至於壊而不振者文亂而不理事暗而不察民
　　怨而上不恤也故萬物否隔人道失正所以當革
　　文明則事理說則民心和故曰文明以說此以兩
　　體言革之道也五上相易各當其位相易亨也各
　　當其位正也文明以說然後大亨而大亨之道利
　　在於正正則不正者正矣故曰元亨利正彖曰大
　　亨以正此復以五上言革之道也革而當者六五
　　之上也上五革而各得其正者當也文明以說大
　　亨以正革而當三者具其悔乃亡革之非其道或
　　不當革而革或革之而无甚益其於新舊皆有悔
　　是本欲去悔復入於悔矣秦革封建子弟无立錐
　　之地漢革郡縣而七國叛唐革府兵而兵農分不
　　當故耳故曰革而當其悔乃亡此再以上五言革
　　之戒也乾始於坎而終於離坤始於離而終於坎
　　乾終而坤革之地革天也陽極生隂乃為寒坤終
　　而乾革之天革地也隂極生陽乃為暑天地相革
　　寒暑相成是亦水火相息也坎冬離夏震春兊秋
　　四時也故曰天地革而四時成兊革離而成乾巽
　　乾為天坤為順巽為命六二順五順乎天也九五
　　應二應乎人也湯武改物創制革天之命以順天
　　應人而已猶寒暑之相代天道變於上民物改於
　　下因其可革而革之故曰湯武革命順乎天而應
　　乎人革之時大矣哉此復以五上升降推廣革之
　　道也在卦氣為三月故太𤣥準之以更(易/傳)　又曰
　　澤中有火非火居澤下也如以剛限之故火不見
　　滅是水在鼎中火巽鼎下之象非革象也葢水火
　　之性寒熱燥濕皆有常然澤中有火則水火之性
　　革其常矣息止也火炎上而水息之水潤下而火
　　息之有二女同居其志不相得之象故曰水火相
　　息若以剛限之則无同居之象郭璞言有温泉而
　　无寒燄璞其知革睽之象歟(叢/説)
　　新安朱氏曰水火相息以卦象釋卦名義大略與
　　睽相似然以相違而為睽相息而為革也息滅息
　　也又為生息之義滅息而後生息也　文明以說
　　大亨以正以卦徳釋卦辭　天地四時湯武順應
　　極言而賛其大也(並本/義)　因說革卦曰革是更革
　　之謂到這裏須盡飜轉更變一番所謂上下與天
　　地同流豈曰小補之哉小補云者謂扶衰救弊逐
　　些補緝如錮鏴家事相似若是更革則須徹底重
　　新鑄造一番非止補苴罅漏而已湯武應天順人
　　便是如此孟子所說王政其効之速如此想見做
　　出來好看只是大麄些又少些如其禮樂以俟君
　　子底意思或曰不知他如何做曰須是從五𤱔之
　　宅百𤱔之田雞豚桑麻處做起他兩三番如此說
　　想不過只是如此做　易言順乎天而應乎人後
　　來人盡言應天順人非也　問革二女志不相得
　　與睽不同行有異否先生曰意則一但變韻而叶
　　之耳(並語/録)
象曰澤中有火革君子以治厯明時
　伊川先生曰水火相息為革革變也君子觀變革之
　象推日月星辰之遷易以治厯數明四時之序也夫
　變易之道事之至大理之至明跡之至著莫四時觀
　四時而順變革則與天地合其序矣(易/傳)
　　白雲郭氏曰革天道也非人力也天道謂之革人
　　力為之則曰簒也惟革本天道故卦具四徳而象
　　言治厯明時聖人所以明天道而欽授之此革之
　　所以為大也(易/說)
　　漢上朱氏曰水火相㑹其氣必革澤中有火革之
　　時也其在地則温泉是已君子觀澤中有火則知
　　日月坎離有交㑹之道日火也月水也冬至日起
　　牽牛一度右行而周十二次盡斗二十六度則復
　　還牽牛之一度而厯更端矣牽牛者星紀也水之
　　位也日月交㑹於此澤中有火之象也厯更端者
　　革也昔者黄帝迎日推䇿始作調元厯閱世十一
　　歴年五千而更七厯至漢造厯歳在甲子乃十一
　　月冬至甲子朔為入厯之始是時日月合璧復㑹
　　於牽牛距上元太初十四萬三千一百二十七歳
　　葢日月盈縮與天錯行積乆閏差君子必修治其
　　厯以明四時之正所謂四時之正者冬至日月必
　　㑹於牽牛之一度而弦望晦朔分至啟閉皆得其
　　正矣日月不㑹者司厯之過也震嘗問厯於郭忠
　　孝曰古厯起於牽牛一度沈括謂今宿於斗六度
　　謂之歳差何也曰乆則必差差乆必復於牽牛牽
　　牛一度者乃上元太初起厯之元也(易/傳)
　　新安朱氏曰四時之變革之大者(本/義)　澤中有火
　　水能滅火此只是說隂盛陽衰火盛則克水水盛
　　則克火此是澤中有火之象便有那四時改革底
　　意思君子觀這象便去治厯明時林艾軒說因革
　　卦得厯法云厯須年年改革不改革便差了天度
　　此說不然天度之差葢縁不曾推得那厯元定却
　　不因不改而然厯豈是那年年改革底物治厯明
　　時非謂厯當改革葢四時變革中便有箇治厯明
　　時底道理　澤中有火革葢言隂陽相勝復故聖
　　人治厯明時向林艾軒嘗言聖人於革著治厯者
　　葢厯必有差須時時改革方得此不然天度固必
　　有差須在吾術中始得如度幾年當差一分便就
　　此添一分去乃是　又云厯數微眇如今下漏一
　　般漏管稍澀則必後天稍濶則必先天未子而子
　　未午而午　問革之象不曰澤在火上而曰澤中
　　有火葢水在火上則水滅了火不見得水決則火
　　滅火炎則水涸之義曰澤中有火則二物並在有
　　相息之象否先生曰亦是恁地　又曰澤中有火
　　自與治厯明時不甚相干聖人取象處只是依稀
　　地說不曽確定指殺只是見得這箇意便說(並語/録)
初九鞏用黄牛之革象曰鞏用黃牛不可以有為也
　伊川先生曰變革事之大也必有其時有其位有其
　才審慮而慎動而後可以无悔九以時則初也動於
　事初則无審慎之意而有躁易之象以位則下也无
　時无援而動於下則有僭妄之咎而无體勢之重以
　才則離體而陽也離性上而剛體健皆速於動也其
　才如此有為則凶咎至矣葢剛不中而體躁所不足
　者中與順也當以中順自固而无妄動則可也鞏局
　束也革所以包束黄中色牛順物鞏用黄牛之革謂
　以中順之道自固不妄動也不云吉凶何也曰妄動
　則有凶咎以中順自固則不革而已安得便有吉凶
　乎　以初九時位才皆不可以有為故當以中順自
　固也(並易/傳)
　横渠先生曰賤而无應非大享以正之徳中堅自守
　不可有為(易/說)
　　藍田吕氏曰初九當革之初居下无位比於六二
　　上无正應雖有剛徳不敢自任惟固結六二以自
　　固不可有為待時而後革也故鞏用黄牛之革六
　　二居中柔順故曰黃牛以其堅固故曰鞏與遯六
　　二同義
　　白雲郭氏曰革有革者有革之者有從革者有輔
　　君之革者諸爻之義不同初九在下非能革人亦
　　非人所革者從革而已故固用黄牛之革黄中色
　　也牛順物也戒其用中而順從是以不可有為也
　　不可戒辭也初九雖非可為之爻聖人之辭又所
　　以戒不知革道者也(易/說)
　　漢上朱氏曰初九革之始在下而九四不應離體
　　務上速於革者也鞏固也坤離為黄牛初動艮為
　　皮革日熯之不可動鞏固也黄牛者中順也鞏固
　　用黄牛之革堅韌不動以中順守之可也初動艮
　　又為手為指莊子曰指窮於為初不可動不可有
　　為也易傳曰革事之大也必有其時有其位有其
　　才審慮慎動而後可以无悔(易/傳)
　　新安朱氏曰雖當革時居初无應未可有為故為
　　此象鞏固也黄中色牛順物革所以固物亦取卦
　　名而義不同也其占為當堅確固守而不可以有
　　為聖人之於變革其謹如此(本/義)
六二已日乃革之征吉无咎象曰已日革之行有嘉也
　伊川先生曰以六居二柔順而得中正又文明之主
　上有剛陽之君同徳相應中正則无偏蔽文明則盡
　事理應上則得權勢體順則无違悖時可矣位得矣
　才足矣處革之至善者也然臣道不當為革之先又
　必待上下之信故已日乃革之也如二之才徳所居
　之地所逢之時足以革天下之弊新天下之治當進
　而上輔於君以行其道則吉而无咎也不進則失可
　為之時為有咎也以二體柔而處當位體柔則其進
　緩當位則其處固變革者事之大故以此戒二得中
　而應剛未至失於柔也聖人因其有可戒之疑而明
　其義耳使賢才不失可為之時也　已日而革之征
　則吉而无咎者行則有嘉慶也謂可以革天下之弊
　新天下之事處而不行是无救弊濟世之心失時而
　有咎也(並易/傳)
　横渠先生曰俟上之唱革而往應柔中之徳所之乃
　吉(易/說)
　　藍田吕氏曰六二與九五為應以柔變剛以下變
　　上用力也難久而後能革之然同處於中水火相
　　濟行必有嘉故吉无咎
　　白雲郭氏曰六二得君得位柔順中正可以革矣
　　而臣道不當先君故君已革而後乃革之也已日
　　乃革之非從君之革也謂終君之事而革天下也
　　是以進則吉而无咎已日革之則盡臣道故其行
　　有嘉君未革而革之則失君臣之道非嘉也(易/說)
　　漢上朱氏曰六二得位得時上應九五有可革之
　　才然不可遽為必俟人情既浹上下既信之日乃
　　可革之十日之次自庚至已浹焉離納已已日者
　　浹日也故曰已日乃革之九五中正二應上行而
　　又其難其慎如此革道之美无以復加乾為美六
　　上行則二有嘉美故辭曰征吉无咎象曰行有嘉
　　也夫變動貴乎適時趨舍存乎機㑹二當可革濡
　　滯而不行於革道安得无咎征吉无咎者以行有
　　嘉也二巽體不果故勉之易傳曰以六居二柔順
　　得中正又文明之主上有剛陽之君同徳相應中
　　正則无偏蔽文明則盡事理應上則得權勢體順
　　則无違悖時可矣位得矣才足矣處革之至善者
　　也(易/傳)
　　新安朱氏曰六二柔順中正而為文明之主有應
　　於上於是可以革矣然必已日然後革之征吉而
　　无咎戒占者猶未可遽變也(本/義)
九三征凶貞厲革言三就有孚象曰革言三就又何之
矣
　伊川先生曰九三以剛陽為下之上又居離之上而
　不得中躁動於革者也在下而躁於變革以是而行
　則有凶也然居下之上事茍當革豈可不為也在乎
　守貞正而懐危懼順從公論則可行之不疑革言謂
　當革之論就成也合也審察當革之言至於三而皆
　合則可信也言重慎之至能如是則必得至當乃有
　孚也已可信而衆所信也如此則可以革矣在革之
　時居下之上事之(一作/有)當革若畏恐而不為則失時
　為害唯當慎重之至不自任其剛明審攷公論至於
　三就(一作/復)而後革之則无過矣　稽之衆論至於三
　就事至當也又何之矣乃俗語更何往也如是而行
　乃順理時行非已之私意所欲為也必得其宜矣(並/易)
　(傳/)
　横渠先生曰以文明炎上剛陽之徳進而之兊兊内
　柔外剛勢窮必反故以征則凶能守正戒懼文命告
　之此三革言彼三從命必然可信之理也一云征則
　雖正而危(易/說)
　　藍田吕氏曰九三居下體之上自初至三徧行三
　　爻革之有漸革道以成故曰革言三就言三就言
　　至於三則民信之矣故有孚道成民信姑待其革
　　不可以有行也然以剛居陽行猶不已廹之已甚
　　民之不從取凶之道不知消息之理雖正危也
　　白雲郭氏曰革之為卦上則九五下則六二為革
　　之主三不中而用剛非革之主也故以革道進則
　　凶以革道守則厲不知革不可妄為有天道存焉
　　非九三用剛炎上之性可自任之時也首言征凶
　　貞厲葢九三之象如此下言革言三就有孚則明
　　革之卦辭言三就之道也三就有孚者謂元亨利
　　貞悔亡及已日乃孚也三者皆得之是為三就也
　　故進則无凶貞則无厲九三既非其位又非其人
　　而舍革言三就之道則又何之乎宜其征則凶貞
　　則厲是誠不若初九鞏用黄牛之革矣(易/說)
　　漢上朱氏曰九三剛正而明處下之極革之而當
　　不可復動往而不已有凶成則必虧以正守之猶
　　厲故曰征凶貞厲然守之者其在懼乎初不可有
　　為也二已日乃革之三革之而就稽之於衆其言
　　亦曰三就故曰革言三就三極數也月之盈虧氣
　　候之變皆以三五三則就矣往而不已人必有言
　　兊為口革言也上六應九三孚也革於此信於彼
　　有孚也民情既孚革道已就欲往何之違民妄作
　　則有凶咎九三離體務上革而過中聖人戒之故
　　辭曰革言三就有孚象曰又何之矣(易/傳)
　　新安朱氏曰過剛不中居離之極躁動於革者也
　　故其占有征凶貞厲之戒然其時則當革故至於
　　革言三就則亦有孚而可革也又何之矣言已審
　　也(本/義)　革言三就言三番結裹成就如第一番商
　　量這个是當革不當革說成一番又更如此商量
　　一番至於三番然後說成了却不是三人來說(語/録)
九四悔亡有孚改命吉象曰改命之吉信志也
　伊川先生曰九四革之盛也陽剛革之才也離下體
　而進上體革之時也居水火之際革之勢也得近君
　之位革之任也下无係(一有/无字)應革之志也以九居四
　剛柔相濟革之用也四既具此可謂當革之時也事
　之可悔而革之革之而當其悔乃亡也革之既當唯
　在處之以至誠故有孚則改命吉改命改為也謂革
　之也既事當而弊革行之以誠上信而下順其吉可
　知四非中正而至善何也曰唯其處柔也故剛而不
　過近而不逼順承中正之君乃中正之人也易之取
　義无常也隨時而已　改命而吉以上下信其志也
　誠既至則上下信矣(一作/也)革之道以上下之信為本
　不當不孚則不信當而不信猶不可行也況不當乎
　(並易/傳)
　横渠先生曰約已居隂心无私係革而必當見孚於
　衆改命倡始信已可行故吉(易/說)
　　藍田吕氏曰九四始入上體其命當改雖有无應
　　之悔而革言三就之後物情已信不必私應故悔
　　亡有孚悔亡有孚吾志可信改命无疑矣故改命
　　吉
　　白雲郭氏曰九四近君而用柔輔君之革者也輔
　　君之革非自用也故其悔可亡而上下信之是以
　　有孚改命吉也不曰革而曰改命者四不若二之
　　中正不能行已日乃革之大特可奉行改命而已
　　猶之出納之臣也書曰夙夜出納朕命惟允然則
　　出納王命以信為主此九四所以有有孚信志之
　　辭信志者志可信於人者也(易/說)
　　漢上朱氏曰九居四宜有悔然當水火相革之際
　　有其時矣其才也以柔濟剛其動也革而當是以
　　悔亡革五爻皆正四動初應則上下靡不信不動
　　有悔故曰有孚動而正近與五相得逺與初相應
　　故抗君之命反君之事解國之大難除國之大害
　　无招權擅事之凶巽為命四動改命也故曰改命
　　之吉信志也易傳曰四非中正而至善何也曰惟
　　其處柔也故剛而不過近而不逼順承中正之君
　　而上下信其志矣(易/傳)
　　新安朱氏曰以陽居隂故有悔然卦已過中水火
　　之際乃革之時而剛柔不偏又革之用也是以悔
　　亡然又必有孚然後革乃可獲吉明占者有其徳
　　而當其時又必有信乃悔亡而得吉也(本/義)　問革
　　下三爻有謹重難改之意上三爻則革而善者葢
　　事有新故革者變故而為新故漸漸好先生曰然
　　乾卦到九四爻謂乾道乃革也是到這處方變了
　　(語/録)
九五大人虎變未占有孚象曰大人虎變其文炳也
　伊川先生曰九五以陽剛之才中正之徳居尊位大
　人也以大人之道革天下之事无不當也无不時也
　所過變化事理炳著如虎之文采故云虎變龍虎大
　人之象也變者事物之變曰虎何也曰大人變之乃
　大人之變也以大人中正之道(一作/徳)變革之炳然昭
　著不待占決知其至當而天下必信也天下蒙大人
　之革不待占決知其至當而信之也　事理明著若
　虎文之炳煥明盛也天下有不孚乎(並易/傳)
　横渠先生曰以剛居尊說而唱下為衆所覩其文炳
　然不卜而孚望而可信下觀而化革莫盛焉　虎變
　文章大故炳豹變文章小故蔚(並易/傳)　行前定而不
　疚光明也大人虎變夫何疚之有(正/䝉)
　　白雲郭氏曰盛矣哉九五之革也大人之道也且
　　虎之文炳然而易見大人之道文明而可覩使天
　　下曉然知大公至正革命之當无隂謀可疑之事
　　以順天應人則天下不必占決而信之也昔湯征
　　自葛而天下信之其大人虎變未占有孚之道歟
　　(易/說)
　　漢上朱氏曰乾為大人兊為虎虎生而具天地之
　　文然未著也既變則其文炳然易見京房謂虎文
　　疎而著是也六二離變兊為文明虎變也九五剛
　　健中正而得尊位大人之革也其舉事无悔其應
　　曲當文理彰著天下曉然知之猶虎變也豈俟於
　　既革而後孚哉葢未革之先在窔奥之閒簟席之
　　上其文章固已炳然而具矣不假占決質之鬼神
　　其下既孚二五未易而應未占有孚也二離為龜
　　兊乾為決兊乾變離決龜也決謂之占非天下之
　　至誠不言而信能如是乎文王之不長夏以革而
　　虞芮質厥成是已(易/傳)
　　新安朱氏曰虎大人之象變謂希革而毛毨也在
　　大人則自新新民之極順天應人之時也九五以
　　陽剛中正為革之主故有此象占而得此則有此
　　應然亦必自其未占之時人已信其如此乃足以
　　當之耳(本/義)　未占有孚伊川於爻中占字皆不把
　　做卜筮尚其占說(語/録)
上六君子豹變小人革面征凶居貞吉象曰君子豹變
其文蔚也小人革面順以從君也
　伊川先生曰革之終革道之成也君子謂善人良善
　則已從革而變其著見若豹之彬蔚也小人昏愚難
　遷者雖未能心化亦革其面以從上之教令也龍虎
　大人之象故大人云虎君子云豹也人性本善皆可
　以變化然有下愚雖聖人不能移者以堯舜為君以
　聖繼聖百有餘年天下被化可謂深且乆矣而有苗
　有象其來格烝又葢亦革面而已小人既革其外革
　道可以為成也茍更從而深治之則為已甚已甚非
　道也故至革之終而又征則凶也當貞固以自守革
　至於極而不守以貞則所革隨復變矣天下之事始
　則患乎難革已革則患乎不能守也故革之終戒以
　居貞則吉也居貞非為六戒乎曰為革終言也莫不
　在其中矣人性本善有不可革者何也曰語其性則
　皆善也語其才則有下愚之不移所謂下愚有二焉
　自暴也(一无/也字)自棄也人茍以善自治則无不可移者
　雖昏愚之至皆可漸磨而進也唯自暴者拒之以不
　信自棄者絶之以不為雖聖人與居不能化而入也
　仲尼之所謂下愚也然天下自暴自棄者非必皆昏
　愚也往往强戾而才力有過人者商幸是也聖人以
　其自絶於善謂之下愚然考其歸則誠愚也既曰下
　愚其能革面何也曰心雖絶於善道其畏威而寡罪
　則與人同也唯其有與人同所以知其非性之罪也
　　君子從化遷善成文彬蔚章見於外也中人以上
　莫不變革雖(一作/唯)不移之小人則亦不敢肆其惡革
　易其外以順從君上之教令是革面也至此革道成
　矣小人勉而假善君子所容也更往而治之則凶矣
　(並易/傳)
　横渠先生曰盛徳之容顔孟以上始可以觀若顔子
　變則必大變即大人虎變虎變則其文至也如此則
　不待占而有信君子所至之分以致文則足以為班
　班之縟革面而聽命已不敢犯此所謂盡飾之道斯
　行者逺矣然猶是就小成上以致其文顔子地位於
　豹變已為屑就未必肯於此𤼵見此所以如愚愚雖
　是於吾言无所不說然必夫子省其私始知不愚察
　其人焉惟是徇内尚質爾然𤼵則不小發大抵止乃
　有光明艮曰時止則止時行則行其道光明形則著
　著則明必能止則有光明今作事特未決葢非止也
　止乃決為然後就其上文章顔子見其進未見其止
　未止故未𤼵見其所止又必欲如所期葢未見夫子
　著心處故未肯止是之謂隠而未見行而未成是以
　勿用學者至此地位亦必如愚然顔子學舉指亦无
　不致文中節處自是謂博我以文則文豈不足但顔
　子不以為意所謂有若无實若虚也有顔子之心則
　不為顔子之文可也　以柔為徳不及九五剛中炳
　明故但文章蔚縟能使小人改觀而從也(並易/說)
　　藍田吕氏曰九五以剛居尊而履中正革道大成
　　聖人作而萬物覩者也煥乎其有文章不待占而
　　後信也上六與九五皆革道已成之時變而成文
　　五以剛得位居中故為大人上以柔无位失中故
　　為君子虎之文脩大而有理豹之文宻茂而成斑
　　葢大人與天地合其徳其文炳然如火之照而易
　　辨也君子學以聚之其文蔚然如草之暢茂而叢
　　聚也當革之終小人猶知革面則革道亦可以已
　　也革而不已變亂紛擾民无所措其手足矣正惟
　　静而不變則因革以時矣故曰貞吉无咎也
　　白雲郭氏曰上六革道既成君子小人皆從九五
　　大人而革者也君子弸中彪外至誠以從君故其
　　文蔚然以成豹變炳者文之著明也蔚者文之茂
　　宻也豹與虎相類葢言從君之徳也詩所謂濟濟
　　多士秉文之徳羣黎百姓徧為爾徳是也小人雖
　　无徳自將亦能革面從君不失順從之道此所以
　　為革道之成也革道既成則无革矣猶欲以革進
　　則凶惟能居守其貞是以吉也書曰夏廸簡在王
　　庭豈豹變之君子乎(易/說)
　　漢上朱氏曰陸績曰兊之陽爻稱虎隂爻稱豹考
　　之天文尾為虎火也箕為豹水也而同位於寅虎
　　豹同象而異文也離二文之中也故二交五其文
　　炳明離三文已過故三交上其文蔚茂繁縟蔚文
　　之過也三交上成九君子豹變也乾為首兊為說
　　乾首而說見於外面也上交三成六小人革面也
　　何也君子韜光逺害小人自徇其面今也君子豹
　　變其文蔚然小人革面内嚮順從其上革面非謂
　　面從也旋其面目也如是則革道大成坤順也兊
　　口順之從也成則不可復動故三征凶上居貞吉
　　下三爻革弊弊去當守以懼上三爻革命命定當
　　復其常故曰征凶上六革道大成柔戒於不守故
　　曰居貞吉上有伏艮居之象也(易/傳)
　　新安朱氏曰革道已成君子如豹之變小人亦革
　　面以聽從矣不可以往而居正則吉變革之事非
　　得已者不可以過而上六之才亦不可以有行也
　　故占者如之(本/義)
　
　
　
　
　
　
　合訂刪補大易集義粹言卷五十三
欽定四庫全書
　合訂刪補大易集義粹言卷五十四
　　　　　　　　　　頭等侍衛納喇性徳編
䷱(巽下/離上)
　伊川先生曰鼎序卦革物者莫若鼎故受之以鼎鼎
　之為用所以革物也變腥而為熟易堅而為柔水火
　不可同處也能使相合為用而不相害是能革物也
　鼎所以次革也為卦上離下巽所以為鼎則取其象
　焉取其義焉取其象者有二以全體言之則下植為
　足中實為腹中實受物在中之象對峙於上者耳也
　横亘乎上者鉉也鼎之象也以上下二體言之則中
　虚在上下有足以承之亦(一无/亦字)鼎之象也取其義則
　木從火也巽入也順從之義以木從火為然之象火
　之用唯燔與烹燔不假器故取烹象而為鼎以木巽
　火烹飪之象也制器取其(一作/諸)象也乃象器以為卦
　乎曰制器取於象也象存乎卦而卦不必先器聖人
　制器不待見卦而後知象以衆人之不能知象也故
　設卦(一无/卦字)以示之卦器之先後不害於義也或疑鼎
　非自然之象乃人為也曰固人為也然烹飪可以成
　物形制如是則可用此非人為自然也在井亦然器
　雖在卦先而所取者乃卦之象卦復用器以為義也
　(易/傳)
　　龜山楊氏曰易六十四卦其在鼎也取象為備(語/録)
鼎元吉亨
　伊川先生曰以卦才言也如卦之才可以致元亨也
　止當云元亨文羡吉字卦才可以致元亨未便有元
　吉也彖復止云元亨其羡明矣(易/傳)
　　白雲郭氏曰易以器物各卦者井鼎二卦而已聖
　　人名卦必以道獨二卦以器者以明道器皆一也
　　由道可見器由器可推道也井以不改為徳以動
　　出為功井之道也鼎用以享上帝養聖賢鼎之道
　　也伊川謂吉為羡字卦才可以致元亨未便有元
　　吉也(易/說)
　　新安朱氏曰鼎亨飪之器為卦下隂為足二三四
　　陽為腹五隂為耳上陽為鉉有鼎之象又以巽木
　　入離火而致亨飪鼎之用也故其卦為鼎下巽巽
　　也上離為目而五為耳有内巽順而外聰明之象
　　卦自巽來隂進居五而下應九二之陽故其占曰
　　元亨吉衍文也(本/義)
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨
　伊川先生曰卦之為鼎取鼎之象也鼎之為器法卦
　之象也(一作法象/之器也)有象而後有器卦復用器而為義
　也鼎大器也重寳也故其制作形模法象尤嚴鼎之
　名正也古人訓方方實正也以形言則耳對植於上
　足分峙於下周圓内外髙卑厚薄莫不有法而至正
　至正然後成安重之象故鼎者法象之器卦之為鼎
　以其象也　以二體言鼎之用也以木巽火以木從
　火所以亨飪也鼎之為器生人所賴至切者也極其
　用之大則聖人亨以享上帝大亨以養聖賢聖人古
　之聖王大言其廣　上既言鼎之用矣復以卦才言
　人能如卦之才可以致元亨也下體巽為巽順於理
　離明而中虚於上為耳目聰明之象凡離在上者皆
　云柔進而上行柔在下之物乃居尊位進而上行也
　以明居尊而得中道應乎剛能用剛陽之道也五居
　中而又以柔而應剛為得中道其才如是所以能元
　亨也(並易/傳)
　　藍田吕氏曰鼎新民以法度也木入於火亨飪之
　　象鼎所以名卦也鼎器也制器必有法象故曰鼎
　　象也鼎之用至乎亨飪故聖人以享上帝養聖賢
　　也享上帝奉天道以取法象也養聖賢尊有道敬
　　有徳以取法象也柔上行而得中所以能奉天道
　　應乎剛所以能尊有道敬有徳凡鼎之義皆主於
　　柔巽順於天人而不自用此所以能元吉亨也
　　白雲郭氏曰井鼎皆物也彖於鼎言鼎象而於井
　　不言象者葢井之象水在下今取於巽乎水而上
　　水之義非象也鼎取以木巽火亨飪之象故曰鼎
　　象也聖人之亨豈口腹之奉而已哉享上帝養聖
　　賢而已享上帝交天也養聖賢交人也交通天人
　　則亨飪之用大矣巽而耳目聰明者人君之視聽
　　以天而其明四目達四聰也以人能享上帝養聖
　　賢則其耳目聰明之用廣大矣故可以垂旒充耳
　　而聽天下也柔進而上行得中而應乎剛五之徳
　　也自聖人亨以享上帝以至得中而應乎剛皆致
　　元亨之道也(易/說)
　　漢上朱氏曰以全卦言之初六足也二三四腹也
　　腹而中實受物也六五耳也上九鉉也有鼎之象
　　以二體言之虚者在上其足在下而承之亦鼎之
　　象也有是象而又以木巽火木入而火出亨飪之
　　象在他卦雖有木火而无鼎象不為亨飪矣於此
　　言象則他卦以爻畫為象者可以類推故曰鼎象
　　也以木巽火亨飪也此以六爻兩體言乎鼎也聖
　　人在上尊之則亨以享上帝大之則亨以養聖賢
　　天帝一也以其宰制萬物而為之主則謂之帝聖
　　人者賢人之極得天之道而能盡天之聰明者也
　　乾為天在上為帝指上九也在下為聖賢指二三
　　四爻也以享上帝之心推之以養聖賢人有不樂
　　盡其心者乎鼎器也極其用則道也故曰聖人亨
　　以享上帝大亨以養聖賢此復以六爻言鼎之用
　　也觀乾之象則知天帝聖賢一也聖賢之任即天
　　地之任其任豈不重乎鼎自遯三變而成一變訟
　　坎為耳在下聽卑聰也再變巽離為目在四三變
　　鼎離目在五其視愈逺明也所以聰明者聖人卑
　　巽下人兼天下之耳以為聽故其耳聰兼天下之
　　目以為視故其目明六二之柔進而上行至於五
　　居尊位而得中下應九二之剛柔履尊位則无亢
　　滿之累得中則无過與不及之咎應乎剛則君臣
　　道合萬物皆得其養具此四者是以元亨坤柔之
　　亨始於六二之正元吉亨也故不曰大亨曰巽而
　　耳目聰明柔進而上行得中而應乎剛是以元亨
　　言元亨則吉在其中矣此以卦爻三變言鼎之才
　　也在卦氣為六月故太𤣥準之以竈(易/傳)
　　新安朱氏曰以木巽火以卦體二象釋卦名義因
　　極其大而言之享帝貴誠用犢而已養聖賢則饔
　　飱牢禮當極其盛故曰大亨柔巽進而上得中應
　　剛以卦象卦變卦體釋卦辭(本/義)
象曰木上有火鼎君子以正位凝命
　伊川先生曰木上有火以木巽火也亨飪之象故為
　鼎君子觀鼎之象以正位凝命鼎者法象之器其形
　端正其體安重取其端正之象則以正其位謂正其
　所居之位君子所處必正其小至於席不正不坐毋
　跛毋倚取其安重之象則以凝其命令安重其命令
　也凝聚止之義謂安重也今世俗有凝然之語以命
　令而言耳凡動為皆當安重也(易/傳)
　横渠先生曰正始而取新莫先於正位而定命也(易/說)
　　藍田吕氏曰正位凝命言所以新民以法度也皆
　　不自用恭已正南面而已
　　白雲郭氏曰鼎能革物而已君子法之何取於正
　　位凝命哉究鼎之用上足以享上帝下足以養聖
　　賢雖人君垂旒充耳而聰明无不及焉故君子正
　　其位以凝命以成垂拱无為之治者如此(易/說)
　　漢上朱氏曰鄭三月鑄鼎士文伯曰火見鄭其火
　　乎火未出而作火以鑄刑器周三月夏之正月也
　　火以三月昏見於辰上故司爟以季春出火月令
　　季春之月命工師令百工而金鐵在焉則古者鑄
　　鼎以火出而作火矣辰東方木也火在木上其鑄
　　鼎之時乎兊乾為金而又火在木上亦鑄鼎之象
　　也鼎有趾腹耳鉉其位不可易故正位尊卑上下
　　用之各有數故凝命離南面正位也巽為命九三
　　獨正凝命也定命之謂凝木火鑄金巽風入之有
　　凝之象正位凝命所以趨鼎之時(易/傳)
　　新安朱氏曰鼎重器也故有正位凝命之意凝猶
　　至道不凝之凝傳所謂協於上下以承天休者也
　　(本/義)　凝命恐伊川說得未然此言人君臨朝也須
　　端莊安重一似那鼎相似安在這裏不動然後可
　　以凝住那天之命如所謂協于上下以承天休(語/録)
初六鼎顛趾利出否得妾以其子无咎象曰鼎顛趾未
悖也利出否以從貴也
　伊川先生曰六在鼎下趾之象也上應於四趾而向
　上顛之象也鼎覆則趾顛趾顛則覆其實矣非順道
　也然有當顛之時謂傾出敗惡以致潔取新則可也
　故顛趾利在於出否否惡也四近君大臣之位初下
　之人而相應乃上求於下下從其上也上能用下之
　善下能輔上之為可以成事功乃善道如鼎之顛趾
　有當顛之時未為悖理也得妾以其子无咎六隂而
　卑故為妾得妾謂得其人也若得良妾則能輔助其
　主使无過咎也子主也以其子致其主於无咎也六
　隂居下而卑巽從陽妾之象也以六上應四為顛趾
　而𤼵此義初六本无才徳可取故云得妾言得其人
　則如是也　鼎覆而趾顛悖道也然非必為悖者葢
　有傾出否惡之時也　去故而納新瀉惡而受美從
　貴之義也應於四上從於貴者也(並易/傳)
　横渠先生曰柔牽於上必有義乃可鼎顛趾必出否
　妾從子貴必以有子乃不悖於義也(易/說)
　　藍田吕氏曰初六以一隂承二陽上强下弱者也
　　上强下弱其勢必顛故鼎顛趾也妾賤者也子貴
　　者也君子以賤者進御不以為非正者以其子也
　　取妾以子不以為非正者所謂舍其賤而從其貴
　　猶鼎顛覆實未以為悖者所以出其否
　　白雲郭氏曰趾下道也凡物之顛趾皆悖也惟鼎
　　之用初必顛趾利於出敗惡以致潔取新故在鼎
　　獨為未悖也妾下人也使妾有子悖也子足以奉
　　祭祀承先祖亦未悖之道也是以无咎以從貴者
　　否為賤而潔新為貴也(易/說)
　　漢上朱氏曰初六在下體之下動而應足趾也乾
　　為首四來下初首在下顛也初往四成震為足顛
　　趾也否者不善初不正否之象初四得正未悖也
　　古者鼎足空潔鼎者顛趾出否則能致新雖曰顛
　　倒於鼎之用未為悖亂也乾為君兊為妾震為子
　　妾不以正合以其有子故无咎无咎者正也妾奔
　　女在女體之不善者穢也利出否者出穢納新舍
　　賤從貴而後得子也公羊謂妾以子貴非也貴賤
　　之分豈可亂哉以君臣言之以貴而下人卑有時
　　而踰尊矣得賤臣者茍利於宗廟社稷則或出於
　　屠販奴隷夷裔俘虜不問其素賤可也(易/傳)　又曰
　　爻有一爻而取兩象者丁寜重複而非繁也鼎之
　　初六取顛趾出否又取得妾以其子皆喻得人(叢/說)
　　新安朱氏曰居鼎之下鼎趾之象也上應九四則
　　顛矣然當卦初鼎未有實而舊有否惡之積焉因
　　其顛而出之則為利矣得妾而因得其子亦由是
　　也此爻之象如此而其占无咎葢因敗以為功因
　　賤以致貴也　鼎而顛趾悖道也而因可出否以
　　從貴則未為悖也從貴謂應四亦為取新之意(本/義)
　　　鼎顛趾利出否无咎或曰據此爻是凡事須用
　　與他飜轉了却能致福曰不然只是偶然如此此
　　本是不好底爻却因禍致福所謂不幸中幸葢鼎
　　顛趾本是不好却因顛覆而傾出鼎中惡穢之物
　　所以反得利而无咎非是故意欲飜轉鼎趾而求
　　利也　得妾以其子得妾是无𦂳要其重却在以
　　其子處顛趾利出否伊川說是得妾以其子无咎
　　彼謂子為王公在䘮之稱者恐不然(並語/録)
九二鼎有實我仇有疾不我能即吉象曰鼎有實慎所
之也我仇有疾終无尤也
　伊川先生曰二以剛實居中鼎中有實之象鼎之有
　實上出則為用二陽剛有濟用之才與五相應上從
　六五之君則得正而其道可亨然與初宻比隂從陽
　者也九二居中而應中不至失正已雖自守彼必相
　求故戒能逺之使不來即我則吉也仇對也隂陽相
　對之物謂初也相從則非正而害義是有疾也二當
　以正自守使之不能來就已人能自守以正則不正
　不能(一有/以字)就之矣所以吉也　鼎之有實乃人之有
　才業也當慎所趨向不慎所往則亦陷於非義二能
　不䁥於初而上從六五之正應乃是慎所之也　我
　仇有疾舉上文也我仇對己者謂初也初比己而非
　正是有疾也既自守以正則彼不能即我所以終无
　過尤也(並易/傳)
　横渠先生曰以陽居中故有實實而與物競則所䘮
　多矣故所之不可不慎也我仇謂三也三為革為塞
　固已路而為患者也使其有疾而不能加我則美實
　可保而吉可致也然四亦惡三三常懼焉是有疾而
　无尤也(易/說)
　　藍田吕氏曰九二剛中不虚有加必盈五雖正應
　　居二剛之閒為其所閒有疾者也九二不以有應
　　為盈乃以彼不能應我為吉懼其盈以為尤也
　　白雲郭氏曰凡陽為實而隂為虚九二剛中故為
　　有實明鼎之方用非虚鼎也仇為我之害者也虚
　　則方有容故害我者不來實則盈滿之時故害我
　　者必至必使我仇不我能即然後吉此聖人持滿
　　之戒也古之人爵髙禄厚不免凶禍者多矣皆仇
　　能即之故也仇非一也既滿而仇人則人為仇既
　　滿而驕則驕為仇既滿而貪則貪為仇凡能害我
　　者无彼无此皆仇也是以古之君子慎之欹器之
　　戒以虚則欹中則正滿則覆九二之仇不我能即
　　者用中故也象言慎所之者方是時尤當慎其所
　　之也之怨耦之驕之貪皆所之也有所之則有所
　　致鼎既有實何致之有是求益也盈而求益損之
　　道也故害且至焉是以君子慎之也我仇有疾終
　　无尤者仇雖有害我之理然我能用中則仇自病
　　之而不我能即故終吉而无尤矣(易/說)
　　漢上朱氏曰陽為實九二剛實得中其可為鼎用
　　二之五鼎有實也怨耦曰仇子夏曰仇謂四也九
　　二九四匹敵也九二據初九四比五二四失其應
　　故相與為仇四近君與我為仇二之五其可不慎
　　所之乎二動成艮艮止也欲動而止慎之象九居
　　四陽失位仇有疾也我仇有疾不能之初則不能
　　即我二之五鼎得實而吉不䘮其實終无尤也四
　　兊為口尤之者也二往兊毁故終无尤也(易/傳)　又
　　曰我仇有疾王弼以六五為九二仇伊川以初六
　　為九二仇鄭虞以九四為九二仇案先儒說我據
　　四之應四承我之應故曰我仇四為毁折之象故
　　曰有疾而子夏傳亦曰四以近權惡我専任四之
　　覆餗正无幾矣豈輒謀我哉怨耦曰仇當以四為
　　仇(叢/說)
　　新安朱氏曰以剛居中鼎有實之象也我仇謂初
　　隂陽相求而非正則相陷於惡而為仇矣二能以
　　剛中自守則初雖近不能以就之是以其象如此
　　而其占為如是則吉也有實而不謹其所往則為
　　仇所即而陷於惡矣(本/義)
九三鼎耳革其行塞雉膏不食方雨虧悔終吉象曰鼎
耳革失其義也
　伊川先生曰鼎耳六五也為鼎之主三以陽居巽之
　上剛而能巽其才足以濟務然與五非應而不同五
　中而非正三正而非中不同也未得於君者也不得
　於君則其道何由而行革變革為(一作/謂)異也三與五
　異而不合也其行塞不能亨也不合於君則不得其
　任无以施其用膏甘美之物象禄位雉指五也有文
　明之徳故謂之雉三有才用而不得六五之禄位是
　不得雉膏食之也君子藴其徳乆而必彰守其道其
　終必亨五有聰明之象而三終上進之物隂陽交暢
　則雨方雨且將雨也言五與三方將和合虧悔終吉
　(一无此/二字)謂不足之悔(一再有不/足之悔字)終當獲吉也三懐才
　而不偶故有不足之悔然其有陽剛之徳上聰明而
　下巽正終必相得故吉也三雖不中以巽體故无過
　剛之失若過剛則豈能吉　始與鼎耳革異者失其
　相求之義也與五非應失求合之道也不中非同志
　之象也是以其行塞而不通然上明而下才終必和
　合故方雨而吉也(並易/傳)
　横渠先生曰耳革行塞處二陽之閒上下俱實也上
　下革塞則雖有美實而不見取若二使應五四使應
　初則其悔可虧故曰方雨虧悔能終不固塞其路則
　吉可召也革塞之則失其義矣以陽居陽承乘皆剛
　悔也有九四之革其行不得上通皆鼎耳之失義也
　(易/說)
　　白雲郭氏曰鼎以虚中故能受耳以虚中所以納
　　鉉九三居下體之上有鼎耳之象以陽居陽其實
　　甚矣不能虚中以待是所以鼎道革而其行塞也
　　凡物之行以足獨鼎待鉉故以耳耳實則其行塞
　　其行塞則不為用雖有雉膏烏得而食之雉文明
　　之物也離之象也膏禄食也上有文明之君至美
　　之禄其行既塞不可得而食也必待隂陽之和然
　　後虧悔而終吉矣豈髙明柔克之戒乎失其義者
　　失鼎耳虚中之義也(易/說)
　　漢上朱氏曰三動成離坎坎為耳鼎耳也三應上
　　九鉉也耳虚受鉉則舉鼎而行九三當剛柔相應
　　之時剛正自守以動為不正且有悔故上來之三
　　而不受是鼎耳距鉉所以行鼎者塞絶而不亨矣
　　離兊革之象鼎耳革失其為鼎耳之義也其能成
　　亨飪之功乎離為雉兊澤為膏雉膏食之美者兊
　　口在上不食也九三自守雖有美而不食五安知
　　其㫖哉夫君子不為已甚與其獨善其身曷若兼
　　善天下然剛正自守人必有知者上感而動坎水
　　上兊澤流方雨而其悔虧矣坎變兊兊為毁虧悔
　　也始不正而正終吉也(易/傳)
　　新安朱氏曰以陽居鼎腹之中本有美實者也然
　　以過剛失中越五應上又居下之極為變革之時
　　故為鼎耳方革而不可舉移雖承上卦文明之腴
　　有雉膏之美而不得以為人之食然以陽居陽為
　　得其正茍能自守則隂陽將和而失其悔矣占者
　　如是則初雖不利而終得吉也(本/義)　問九三鼎耳
　　革是如何先生曰他與五不相應五是鼎耳鼎无
　　耳則移動不得革是變換之義他在上下之閒與
　　五不相當是鼎耳變革了不可舉移雖有雉膏而
　　不食此是陽爻隂陽終必和故有方雨之吉(語/録)
九四鼎折足覆公餗其形渥凶象曰覆公餗信如何也
　伊川先生曰四大臣之位任天下之事者也天下之
　事豈一人所能獨任必當求天下之賢智與之協力
　得其人則天下之治可不勞而致也用非其人則敗
　國家之事貽天下之患四下應於初初隂柔小人不
　可用者也而四用之其不勝任而敗事猶鼎之折足
　也鼎折足則傾覆公上之餗餗鼎實也居大臣之位
　當天下之任而所用非人至於覆敗乃不勝其任可
　羞愧之甚也其形渥謂赧汗也其凶可知繫辭曰徳
　薄而位尊知小而謀大力小而任重鮮不及矣言不
　勝其任也蔽於所私徳薄知小也　大臣當天下之
　任必能成天下之治安則不誤君上之所倚下民之
　所望與己致身任道之志不失所期乃所謂信也不
　然則失其職誤上之委任得為信乎故曰信如何也
　(並易/傳)
　　藍田吕氏曰九四居上體之下以陽居隂下應初
　　六位則近尊陽剛不足鼎折足之象也四以陽居
　　上體其實宜美故曰公餗折足覆餗位髙力柔不
　　勝其任者也形體沾濡污辱已甚出於不度取凶
　　宜也
　　白雲郭氏曰二與四同功之爻也二方有持滿之
　　戒慎其所之故四以近君而任天下之重曽不自
　　量其力至於喪身敗事沾汗狼藉其凶甚矣信如
　　何者言力小任重之理信當如何言必至於敗覆
　　也(易/說)
　　漢上朱氏曰四近君九處不當位既不堪其任矣
　　下信初六之小人又无助徳與智力皆不足安能
　　謀大事任重寄哉故動則傾覆其所有矣四動之
　　初成震兊震為足兊折之鼎折足也餗鼎實也李
　　鼎祚曰雉之屬虞仲翔曰八珍之具鼎祚指五離
　　言雉雉八珍之一也三公位初之四乾首在下三
　　見離毁覆公餗也其形渥凶鄭康成虞仲翔本作
　　其刑剭凶王㳂曰古之大刑有剭誅之法周官掌
　　戮凡爵者殺之于甸師氏子夏傳作握葢傳之久
　　字誤而音存也王輔嗣作其形渥易傳從輔嗣既
　　曰其刑剭則凶可知矣如離之九四焚如死如棄
　　如不言凶也離為目震動也乾首在下俯也目動
　　首俯羞赧之象兊為澤兊乾為面巽為股澤流被
　　面沾濡其體其形渥也如是者必害于家凶于國
　　豈惟戮辱之凶哉四不智信任小人禍至於覆公
　　餗信任如何也如何兊口𤼵聲與大畜何天之衢
　　亨同象(易/傳)
　　新安朱氏曰晁氏曰形渥諸本作刑剭謂重刑也
　　今從之九四居上任重者也而下應初六之隂則
　　不勝其任矣故其象如此而其占凶也信如何言
　　失信也(本/義)　刑剭班固使來若作形渥却只是澆
　　濕渾身(語/録)
六五鼎黄耳金鉉利貞象曰鼎黄耳中以為實也
　伊川先生曰五在鼎上耳之象也鼎之舉措在耳為
　鼎之主也五有中徳故云黄耳鉉加耳者也二應於
　五來從於耳(一作/五)者鉉也二有剛中之徳陽體剛中
　色黃故為金鉉五文明得中而應剛二剛中巽體而
　上應才无不足也相應至善矣所利在貞固而已六
　五居中應中不至於失正而質本隂柔故戒以貞固
　於中也　六五以得中為善是以中為實徳也五之
　所以聰明應剛為鼎之主得鼎之道皆由得中也(並/易)
　(傳/)
　横渠先生曰居中故其耳黄體柔故其鉉金柔故利
　於貞(一作利於勁/正  易說)
　　白雲郭氏曰六五文明之主柔順居中故有黄耳
　　金鉉之象黄中也中虚故能納鉉金堅剛也故足
　　與有行能如是焉鼎道備矣固守是道終无革耳
　　折足之憂也中以為實者六五隂虚以黄中之徳
　　為實也亦猶坤之六五美在其中之道也(易/說)
　　漢上朱氏曰離坤為黄黄者坤之中言有中徳也
　　伏坎為耳耳虚而納者也二自遯九五變乾為金
　　金剛徳也二應五舉鼎耳而行為金鉉故曰鼎黄
　　耳金鉉六五之二巽變艮艮手為也六五有中徳
　　虚中而納九二九二剛中而實舉五而行以中為
　　鼎之實也鼎之行在耳剛中為耳之實則剛柔得
　　中而鼎道行矣故曰鼎黄耳中以為實也中以為
　　實釋金鉉也五雖虚納二應之不以正失耳之實
　　君臣相合不正其可乎故利貞九二之五正也言
　　中以為實則正在其中矣(易/傳)
　　新安朱氏曰五於象為耳而有中徳故云黄耳金
　　堅剛之物鉉貫耳以舉鼎者也五虚中以應九二
　　之堅剛故其象如此而其占則利在貞固而已或
　　曰金鉉以上九而言更詳之(本/義)　六五金鉉只為
　　上已當玉鉉了却下取九二之應來當金鉉葢推
　　排到這裏无去處了(語/録)
上九鼎玉鉉大吉无不利象曰玉鉉在上剛柔節也
　伊川先生曰井與鼎以上出為用處終鼎功之成也
　在上鉉之象剛而温者玉也九雖剛陽而居隂履柔
　不極剛而能温者也居成功之道唯善處而已剛柔
　適宜動静不過則為大吉无所不利矣在上為鉉雖
　居无位之地實當用也與他卦異矣井亦然　剛而
　温乃有節也上居成功致用之地而剛柔中節所以
　大吉无不利也井鼎皆以終為成功而鼎不云元吉
　何也曰井之功用皆在上出又有博施有常之徳是
　以元吉鼎以亨飪為功居上為成徳與井異以剛柔
　節故得大吉也(並易/傳)
　横渠先生曰以剛居上能貞潔如玉以成鼎道不牽
　隂柔以固其節則吉无不利鼎象也足隂腹陽耳虚
　鉉剛故曰剛柔節也(易/說)
　　白雲郭氏曰上九鼎道大成剛柔適宜故得玉鉉
　　之象玉剛而温非一於剛者也是以大吉无不利
　　與井之上六元吉在上之義同剛柔節者以剛節
　　柔以柔節剛相與以相濟猶所謂欲剛必以柔守
　　之之意也九三剛過於中无節也九四用剛自任
　　之過无節也故獨上九得剛柔之節而盡玉鉉之
　　美以成鼎道之吉斯為至矣(易/說)
　　漢上朱氏曰上九遯乾之不變者也故為玉三動
　　坎為耳上來應三舉鼎耳而上行玉鉉也葢上九
　　不變則九三之剛正應之其道上行矣故曰鼎玉
　　鉉上九之三坎變成兊水澤節也九居三而正大
　　者吉也言上九為三而屈則大者吉小者无往不
　　利上下之道行矣故曰大吉无不利鼎道既成九
　　三復位玉鉉在上而處成功夫上九動而下三知
　　柔也靜而在上知剛也動靜適宜剛柔有節是以
　　動則吉无不利斯所以能保其成功歟(易/傳)
　　新安朱氏曰上於象為鉉而以陽居隂剛而能温
　　故有玉鉉之象而其占為大吉无不利葢有是徳
　　則如其占也(本/義)
　
　
　
　
　
　
　
　
　
　
　
　
　
　
　合訂刪補大易集義粹言卷五十四
欽定四庫全書
　合訂刪補大易集義粹言卷五十五
　　　　　　　　　　頭等侍衛納喇性徳編
䷲(震下/震上)
　伊川先生曰震序卦主器者莫若長子故受之以震
　鼎者器也震為長男故取主器之義而繼鼎之後長
　子傳國家繼位號者也故為主器之主序卦取其一
　義之大者為相繼之義震之為卦一陽生於二隂之
　下動而上者也故為震震動也不曰動者震有動而
　奮𤼵震驚之義乾坤之交一索而成震生物之長也故
　為長男其象則為雷其義則為動雷有震奮之象動
　為驚懼之義(易/傳)
震亨震來􁀉􁀉笑言啞啞震驚百里不喪匕鬯
　伊川先生曰陽生於下而上進有亨之義又震為動
　為恐懼為有主震而奮𤼵動而進懼而脩有主而保
　大皆可以致亨故震則有亨　當震動之來則恐懼
　不敢自寜旋顧周慮(一作周/旋顧慮)􁀉􁀉然也􁀉􁀉顧慮不
　安之貌蠅虎謂之􁀉者以其周環顧慮不自寜也處
　震如是則能保其安裕故笑言啞啞啞啞言笑和適
　之貌　言震動之大而處之之道動之大者莫若雷
　震為雷故以雷言雷之震動驚及百里之逺人无不
　懼而自失雷聲所及百里也唯宗廟祭祀執匕鬯者
　則不至於喪失人之致其誠敬莫如祭祀匕以載鼎
　實升之於爼鬯以灌地而(一无/而字)降神方其酌裸以求
　神薦牲而祈饗盡其誠敬之心則雖雷震(一作/霆)之威
　不能使之懼而失守故臨大震懼能安而不自失者
　唯誠敬而已此處震之道也卦才无取故但言處震
　之道(並易/傳)
　　白雲郭氏曰震一索而得男故謂之長男自乾坤
　　而來變之始者莫先於震故為動之始然乾坤震
　　動之始其來方興莫測是以有震動之象曰亨者
　　天下之理不動則不亨故天地萬物待震而後亨
　　也自震來􁀉􁀉皆主人事而言􁀉􁀉恐懼之貌啞
　　啞和樂之意因震動而恐懼則長慮却顧終无危
　　亡之失是以後獲笑言和樂之吉也震驚百里不
　　喪匕鬯者雖有大震恐不失主祭之道葢知恐懼
　　脩省而已主祭長子之事也然則文武始於憂勤
　　終於逸樂其亦震來􁀉􁀉笑言啞啞之義乎(易/說)
　　新安朱氏曰震動也一陽始生於二隂之下震而
　　動也其象為雷其屬為長子震有亨道震來當震
　　之來時也􁀉􁀉恐懼驚顧之貌震驚百里以雷言
　　匕所以舉鼎實鬯以秬黍酒和鬱金所以灌地降
　　神者也不喪匕鬯以長子言也此卦之占為能恐
　　懼則致福而不失其所主之重(本/義)
彖曰震亨震來􁀉􁀉恐致福也笑言啞啞後有則也震
驚百里驚逺而懼邇也出可以守宗廟社稷以為祭主
也
　伊川先生曰震自有亨(一无/之字)義非由卦才震來而能
　恐懼自脩自慎則可反致福吉也笑言啞啞言自若
　也(一作啞啞笑/言自若也)由能恐懼而後自處有法則也有法
　則則安而不懼矣處震之道也　雷之震及於百里
　逺者驚邇者懼言其威逺大也　彖文脫不喪匕鬯
　一句卦辭云不喪匕鬯本謂誠敬之至威懼不能使
　之自失彖以長子宜如是因(一有/以字)承上文用長子之
　義通解之謂其誠敬能不喪匕鬯則君出而可以守
　宗廟社稷為祭主也長子如是而後可以守世祀承
　國家也(並易/傳)
　横渠先生曰此卦純以君出子在而言則震之體全
　而用顯故曰出可以守宗廟社稷不雜言君父共國
　之時也(易/說)
　　藍田吕氏曰震恐懼有戒心也恐懼能戒則用无
　　不通故亨肅敬之心不少懈則神物祐之此所以
　　致福笑言啞啞雖笑不失則震而後能謹也震及
　　逺則近者不待威也能知所懼乃可以保宗廟社
　　稷而祭祀之也
　　白雲郭氏曰震來􁀉􁀉因恐懼而致福笑言啞啞
　　和樂而未嘗失則驚逺懼邇言震之大逺邇皆及
　　之也震之為卦内外重震故有逺邇大震之象逺
　　邇大震而能不喪匕鬯此其所以可守宗廟社稷
　　為祭主也匕者撓鼎之器所以載鼎實而致之爼
　　鬯香酒所以灌地降神皆主祭之事也(易/說)
　　漢上朱氏曰自臨來二之四也震動於積隂之下
　　奮擊而出亨也天威震動畏而恐懼乃所以致亨
　　故曰震亨此以重震言亨也震來者九四來也􁀉
　　許慎曰蠅虎也易傳曰蠅虎謂之􁀉者周旋顧慮
　　不自寜也四動於坎中動而止止而復動離目内
　　顧未嘗寜息􁀉之象震動之來恐懼如此初九守
　　正所以致福福者陽之類謂九四來也故曰震來
　　􁀉􁀉恐致福也此以震四之初言震亨也四來之
　　三成離離目動笑也之二成兊兊口動言也自二
　　之三笑且言矣之四聲達於外啞啞也惟震動恐
　　懼必有笑言啞啞理之所不能違也故曰笑言啞
　　啞後有則也此再以九四往來言震亨也傳曰千
　　里不同風百里不共雷雷震於百里之逺宜若不
　　聞而猶恐懼於邇者驚於逺懼於邇所謂恐懼於
　　其所不聞也自初之四乾坤之䇿百有二十百里
　　舉大數也驚逺四也懼邇初也故曰震驚百里驚
　　逺而懼邇也此以初二三四言震也坤為肉坎為
　　棘艮為手以棘載肉而升之者匕也坎震為酒離
　　為黄酒黄鬱鬯也驚逺懼邇乃能不喪匕鬯則出
　　可以守宗廟社稷以為祭主故曰不喪匕鬯程子
　　謂彖文脫不喪匕鬯一句是也六宗廟也艮為門
　　闕坤土在上為社震為榖稷者百榖之長宗廟社
　　稷之象古者諸侯出而朝覲㑹同世子監國以奉
　　宗廟社稷之粢盛匕牲體酌鬱鬯二者皆親之長
　　子主器也不喪匕鬯則不失職矣四者諸侯位長
　　子居之監國之象艮為手不喪匕鬯也臨二之四
　　出也横渠曰此卦純以君出子在為言則震之體
　　全而用顯故曰出可以守宗廟社稷不雜君父共
　　國時也在卦氣為春分故太𤣥準之以釋(易/傳)　又
　　曰亨有就卦體言之不論應與者震亨兊亨是也
　　(叢/說)
　　新安朱氏曰震有亨道不待言也恐致福恐懼以
　　致福也則法也程子以為邇也下脫不喪匕鬯四
　　字今從之出謂繼世而主祭也或云出即鬯字之
　　誤(本/義)　震來􁀉􁀉是震之初震得來如此言人常
　　似那震來時􁀉􁀉地便能笑言啞啞到得震驚百
　　里時也不喪匕鬯這箇相連做一串說下來　震
　　未便說到誠敬處只是說臨大震懼而不失其常
　　主器之事未必彖辭便有此意看來只是傳中方
　　說　震亨止不喪匕鬯作一項看後面出可以為
　　宗廟社稷主又做一項看震便自是亨震來􁀉􁀉
　　是恐懼顧慮而後便笑言啞啞震驚百里便不喪
　　匕鬯文王語已是解震亨了孔子又自說長子事
　　文王之語簡重精切孔子之言方始條暢須拆開
　　看方得(並語/録)
象曰洊雷震君子以恐懼脩省
　伊川先生曰洊重襲也上下皆震故為洊雷雷重仍
　則威益盛君子觀洊雷威震之象以恐懼自脩飭循
　省也君子畏天之威則脩正其身思省其過咎而改
　之不唯雷震凡遇驚懼之事皆當如是(易/傳)
　　白雲郭氏曰洊重也上下皆震威益盛也當是時
　　也知恐懼畏天脩徳省身故可以无過而不至於
　　危亡茍不知恐懼修省之戒則危亡必矣(易/說)
　　漢上朱氏曰上下皆震洊雷也震動為恐懼坎為
　　加憂亦恐懼也初九正震為行得一善而行之之
　　象故曰脩九四不正有過而思改之象故曰省(易/傳)
初九震來􁀉􁀉後笑言啞啞吉象曰震來􁀉􁀉恐致福
也笑言啞啞後有則也
　伊川先生曰初九成震之主致震者也在卦之下處
　震之初也知震之來當震之始若能以為恐懼而周
　旋顧慮􁀉􁀉然不敢寜止則終必保其安吉故(一作/然)
　後笑言啞啞也　震來而能恐懼周顧則无患矣是
　能因恐懼而反致福也因恐懼而自脩省不敢違於
　法度是由震而後有法則故能保其安吉而笑言啞
　啞也(並易/傳)
　　白雲郭氏曰恐懼脩省於前則必獲和樂笑言之
　　吉於後理之必然也初九震動之初恐懼脩省不
　　可緩也過此則危矣故於初言之(易/說)
　　漢上朱氏曰初九先畫之爻九四後也於爻言後
　　笑言啞啞與卦辭互𤼵之(易/傳)
　　新安朱氏曰成震之主處震之初故其占如此(本/義)
六二震來厲億喪貝躋于九陵勿逐七日得象曰震來
厲乘剛也
　伊川先生曰六二居中得正善處震者也而乘初九
　之剛九震之主震剛動而上奮孰能禦之厲猛也危
　也彼求既猛則已處危矣億度也貝所有之資也躋
　升也九陵陵之髙也逐往追也以震來之厲度不能
　當而必喪其所有則升至髙以避之也九言其重岡
　陵之重髙之至也九重之多也如九天九地也勿逐
　七日得二之所貴者中正也遇震懼之來雖量勢巽
　避當守其中正无自失也億之必喪也故逺避以自
　守過則復其常矣是勿逐而自得也逐即物也以已
　即物失其守矣故戒勿逐避逺自守處震之大方也
　如二者當危懼而善處者也卦位有六七乃更始事
　既終時既易也不失其守雖一時不能禦其來然時
　過事已則復其常故云七日得　當震而乘剛是以
　彼厲而已危震剛之來其可禦乎(並易/傳)
　横渠先生曰初動而之上故曰躋于九陵億必也(易/說)
　　藍田吕氏曰六二當震之時以柔乘剛震來必危
　　而无應必大喪其所資億數之多多故大也應在
　　六五所居髙險故曰躋于九陵若反而求之柔中
　　自守則必得其所喪故曰勿逐七日得七日陽數
　　之變陽數之變則剛者從柔危者獲安故曰七日
　　白雲郭氏曰震之動自下而上在震之初猶欲恐
　　懼脩省況二之乘剛乎故震來則危厲而喪失隨
　　之也躋于九陵避其來也不知脩省而避非其道
　　也故不待逐而七日可得言不可避也七日一卦
　　之復復則自來矣(易/說)
　　漢上朱氏曰九四震自上來而下乘初九之剛此
　　六二所以危厲不安二動成兊離兊為口億也億
　　虞氏本作噫於其反虞翻曰惜也兊離為蠃蠃貝
　　也貝貨貝也古者貨貝而寳龜貝者二之所利九
　　四艮山在大塗之下陵也九陽之極數七之變太
　　𤣥曰九也者禍之窮也二惜其所利避初之五震
　　足升於四之上躋于九陵逐利而往然離毁貝喪
　　復乘四剛其禍愈烈何所避哉震為作足之馬初
　　之四四亦為馬逐之象也六二不逐所喪中正自
　　守則所喪不逐而自得矣自二數至上又自初數
　　至二其數七二復成兊離得貝之象離為日勿逐
　　七日得也易傳曰守其中正而不自失過則復其
　　常矣(易/傳)
　　新安朱氏曰六二乘初九之剛故當震之來而危
　　厲也億字未詳又當喪其貨貝而升于九陵之上
　　然柔順中正足以自守故不求而自獲也此爻占
　　具象中但九陵七日之象則未詳耳(本/義)　億喪貝
　　有以億作噫字解底　震六二不甚可曉大概是
　　喪了貨貝又被人趕上髙處去只當固守便好(並/語)
　　(録/)
六三震蘇蘇震行无眚象曰震蘇蘇位不當也
　伊川先生曰蘇蘇神氣緩散自失之狀三以隂居陽
　不正處不正於平時且不能安況處震乎故其震懼
　而蘇蘇然若因震懼而能行去不正而就正則可以
　无過眚過也三行則至四正也動以就正為善故二
　勿逐則自得三能行則无眚以不(一有/中字)正而處震懼
　有眚可知　其恐懼自失蘇蘇然由其所處不當故
　也不中不正其能安乎(並易/傳)
　横渠先生曰蘇蘇亦索索之義處非其地故危困不
　一能懼而改行則无眚矣(易/說)
　　藍田吕氏曰六三不當其位處之不安若除草然
　　不忘乎戒則雖震不行可以无眚矣蘇除草也除
　　草者恐有百蟲之害故戒
　　白雲郭氏曰震自初動六三逺於動者而能蘇蘇
　　然畏懼不自安是以行而无過眚也不敢自安者
　　知位之不當亦所謂知懼者也(易/說)
　　漢上朱氏曰六三在坎陷中處不當位震懼自失
　　故震蘇蘇震為反生三震之極震極反生蘇也春
　　秋外傳殺秦諜三日而蘇若太𤣥謂震於利顛仆
　　死則不復蘇矣易傳曰蘇蘇神氣緩散自失之狀
　　處不當位震懼自失而不知動其禍自取也故曰
　　眚若因震懼而行出險就正何眚之有易傳曰三
　　行至四正也(易/傳)
　　新安朱氏曰蘇蘇緩散自失之狀以隂居陽當震
　　時而居不正是以如此占者若因懼而能行以去
　　其不正則可以无眚矣(本/義)
九四震遂泥象曰震遂泥未光也
　伊川先生曰九四居震動之時不中不正處柔失剛
　健之道居四无中正之徳陷溺於重隂之閒不能自
　震奮者也故云遂泥泥滯溺也以不正之陽而上下
　重隂安能免於泥乎遂无反之意處震懼而莫能守
　也欲震動則莫能奮也震道亡矣豈復能光亨也
　陽者剛物震者動義以剛處動本有光亨之道乃失
　其剛正而陷於重隂以致遂泥豈能光也云未光見
　陽剛本能震也以失徳故泥耳(並易/傳)
　横渠先生曰處衆隂之中為衆附比剛陽之徳而以
　位隂故泥而未光也(易/說)
　　藍田吕氏曰九四一陽居四隂之中為隂所宗乃
　　以陽居隂震懼已甚泥而不通自保則可未足光
　　也
　　白雲郭氏曰九四處多懼之地陷於重隂之間无
　　中正之徳以自將故不能有行而遂泥也滯溺不
　　自振又安有光亨之道乎(易/說)
　　漢上朱氏曰坎水坤土泥也震足陷於泥中滯泥
　　也陽有可震之剛動則有光而四自二進遂行而
　　不反四失位陷於泥中處則莫能守動則莫能奮
　　震道未光也知其不可遂反而處三震懼得正俟
　　時而動則光矣坎離正光也二三兩爻相易取義
　　夫初九九四均震也六二喪貝六五无喪當位不
　　當位之異也荀本作隧或云遂隧古通用(易/傳)
　　新安朱氏曰以剛處柔不中不正陷於二隂之閒
　　不能自震也遂者无反之意泥滯溺也(本/義)
六五震往來厲億无喪有事象曰震往來厲危行也其
事在中大无喪也
　伊川先生曰六五雖以隂居陽不當位為不正然以
　柔居剛又得中乃有中徳者也不失中則不違於正
　矣所以中為貴也諸卦二五雖不當位多以中為美
　三四雖當位或以不中為過中常重於正也葢中則
　不違於正正不必中也天下之理莫善於中於六二
　六五可見五之動上往則柔不可居動之極下來則
　犯剛是往來皆危也當君位為動之主隨宜應變在
　中而已故當億度无喪失其所有之事而已所有之
　事謂中徳茍不失中雖有危(一有/終字)不至於凶也億度
　謂圖慮求不失中也五所以危由非剛陽而无助若
　以剛陽有助為動之主則能亨矣往來皆危時則甚
　難(一作/艱)但期於不失中則可自守以柔主動固不能
　致亨濟也　往來皆厲行則有危也動皆有危唯在
　无喪其事而已其事謂中也能不失其中則可自守
　也大无喪以无喪為大也(並易/傳)
　横渠先生曰懼往亦厲懼來亦厲能行已以危則富
　貴可保故曰无喪有事猶云不失其所有也以其乘
　剛故危以其在中故无喪禍至與不至皆懼則无喪
　有事(一有云懼隂/之中  易說)
　　藍田吕氏曰六五與六二同為乘剛而无應然六
　　二无應在下故往亦厲六五居中履尊故億无喪
　　有事居尊履中雖以柔居亦可以有事於天下茍
　　有事於天下則大无所喪矣
　　白雲郭氏曰二以來厲而喪貝則五之往來皆厲
　　宜其大有喪也得无喪有事亦幸矣有事者其事
　　也謂六五之君事也象言危行者往來皆厲行則
　　危也六五往而上則即柔來而下則乘剛皆䘮有
　　事之道是以知其危也六五位雖不正而用中焉
　　其事既不失中道雖涉危行可以大无喪矣以无
　　喪為大則知喪之亦大也億者恐懼驚嘆之辭說
　　者或為辭或為萬億或為億度其義頗不能通為
　　辭近之(易/說)
　　漢上朱氏曰五往而上則柔不可居動之極來而
　　下則乘剛往來皆危行也億虞氏作噫五動成兊
　　巽兊口噫也惜之辭巽為事五之所有事在中而
　　已五剛大乃能无喪有事柔則危剛大守中雖甚
　　危之時可以致亨五无喪有事則二往助之矣易
　　傳曰諸卦雖不當位多以中為美三四雖當位或
　　以不中為過葢中則不違於正正不必中也天下
　　之理莫善於中於二五見之矣(易/傳)
　　新安朱氏曰以六居五而處震時无時而不危也
　　以其得中故无所喪而能有事也占者不失其中
　　則雖危无喪矣(本/義)　六五是生於憂患死於安樂
　　(語/録)
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
　伊川先生曰索索消索不存之狀謂其志氣如是六
　以隂柔居震動之極其驚懼之甚志氣殫索也矍矍
　不安定貌志氣索索則視瞻徊徨以隂柔不中正之
　質而處震動之極故征則凶也震之及身乃于其躬
　也不于其躬謂未及身也鄰者近於身者也能震懼
　於未及身之前則不至於極矣故得无咎茍未至於
　極尚有可改之道震終當變柔不固守故有畏(一作/見)
　鄰戒而能變之義聖人於震終示人知懼能改之義
　為勸深矣婚媾所親也謂同動者有言有怨咎之言
　也六居震之上始為衆(一作/震)動之首今乃畏鄰戒而
　不敢進與諸處震者異矣故婚媾有言也　所以恐
　懼自失如此以未得於中道也謂過中也使之得中
　則不至於索索矣極而復征則凶也若能見鄰戒而
　知懼變於未極之前則无咎也上六動之極震極則
　(一作/之終)有變義也(並易/傳)
　横渠先生曰危以動懼以語无交而求則民弗與也
　故以征則凶能以鄰為懼則可免咎鄰謂五也五既
　附四已或與焉則招悔而有言矣能以鄰為戒不待
　及身而戒則无咎(易/說)
　　白雲郭氏曰居震之極无中以自守内積驚懼失
　　所處之道是以志氣索索然而其瞻視亦矍矍然
　　不安也能止而守不過驚懼而已以征則凶也震
　　驚之來未及其身方及其鄰能畏懼而戒之如此
　　則无咎矣葢先時而懼未至於極故也婚媾所親
　　也有言失之小也處震之極得无大咎足矣小有
　　言葢不可得而免也象言中未得者以失中道故
　　索索然也震卦言􁀉􁀉啞啞蘇蘇索索矍矍與二
　　五之言億諸卦皆无其義雖多恐懼之貌亦於爻
　　義各有辨也(易/說)
　　漢上朱氏曰上六過中處震之極窮而氣索將下
　　交於三三亦過中而窮莫助之者是以恐懼失守
　　窮之又窮故曰震索索中未得也使得中自持則
　　不至於窮索矣懼而動成離離為目動而不正則
　　否或動或否目不安定視矍矍也視矍矍者以震
　　索索也恐懼如此當守其正征則凶征者以正行
　　亦動也坤為身四折之為躬鄰謂五五有乘剛之
　　危所以无喪者得中也上六未嘗乘剛而畏之茍
　　知鄰之无喪者在於得中能自戒懼不動則雖處
　　凶地而无咎矣无咎者得正也五震而動兊為口
　　戒也上六六五隂也九四陽也六九相配有婚媾
　　之義上六不得乎三或來交四則五必有言四五
　　相比上安得而配之上既不可以交三又不可以
　　交四以此見上六終不可動故曰征凶横渠曰五
　　既附四已或與焉則招悔而有言矣能以鄰為戒
　　則无咎易傳曰聖人於震終示人知懼能改之義
　　為勸深矣(易/傳)
　　新安朱氏曰以隂柔處震極故為索索矍矍之象
　　以是而行其凶必矣然能及其震未及其身之時
　　恐懼脩省則可以无咎而亦不能免於婚媾之有
　　言戒占者當如是也中謂中心(本/義)　上六不全好
　　但能恐懼於未及身之時可得无咎然亦不免它
　　人語言(語/録)
　
　
　
　
　
　
　
　
　
　
　合訂刪補大易集義粹言卷五十五
欽定四庫全書
　合訂刪補大易集義粹言卷五十六
　　　　　　　　　　頭等侍衛納喇性徳編
䷳(艮下/艮上)
　伊川先生曰艮序卦震者動也物不可以終動止之
　故受之以艮艮者止也動静相因動則有静静則有
　動物无常動之理艮所以次震也艮者止也不曰止
　者艮山之象有安重堅實之意非止義可盡也乾坤
　之交三索而成艮一陽居二隂之上陽動而上進之
　物既至於上則止矣隂者静也上止而下静故為艮
　也然則與畜止之義何異曰畜止者制畜之義力止
　之也艮止者安止之義止其所也(易/傳)　看一部華嚴
　經(一本作/法華)不如看一艮卦(經只言/一止觀)　艮卦只明使萬
　物各有止止分便定(並語/録)
艮其背不獲其身行其庭不見其人无咎
　濓溪先生曰艮其背背非見也静則止止非為也(通/書)
　明道先生曰艮其背止於所不見也(劉絢/師訓)　人之情
　各有所蔽故不能適道大率患在自私而用智自私
　則不能以有為為應迹(一作/物)用智則不能以明覺為
　自然今以惡外物之心而求照无物之地是反鑑而
　索照也易曰艮其背不獲其身行其庭不見其人孟
　子亦曰所惡於智者為其鑿也與其非外而是内不
　若内外之兩忘兩忘則澄然无事矣无事則定定則
　明明則尚何應物之為累哉(與横/渠書)
　伊川先生曰人之所以不能安其止者動於欲也欲
　牽於前而求其止不可得也故艮之道當艮其背所
　見者在前而背乃背之是所不見也止於所不見則
　无欲以亂其心而止乃安不獲其身不見其身也謂
　忘我也无我則止矣不能无我无可止之道行其庭
　不見其人庭除之間至近也在背則雖至近不見謂
　不交於物也外物不接内欲不萌如是而止乃得止
　之道於止為无咎也(一无也字/  易傳)　艮其背乃止也背
　无欲无思也故可止(陳氏/拾遺)
　　兼山郭氏曰艮止也天下之欲无窮而人每患於
　　不能止者葢不知无欲之地而止之也止於无欲
　　之地所謂艮其背也人之耳目口鼻皆有欲也至
　　於背則无欲也内欲不動則外境不入是以行其
　　庭不見其人也不獲其身止其止矣不見其人止
　　於行矣内外兼止故人欲自滅而天理固存孟子
　　曰養心莫善於寡欲其艮其背之義乎自一身言
　　之庭與四海皆一也聖人舉而措之天下謂之事
　　業皆行其庭之事也此道可明以理不可窮以辭
　　即所謂中庸之道也(艮止/圖說)
　　白雲郭氏曰伊川曰艮與畜止之義何異曰畜止
　　者制畜之義力止之也艮止者安止之義止其所
　　也雍曰艮止之義最為近道而知之行之者鮮且
　　天下之欲无窮而人每患於不能止者葢不知无
　　欲之地而止之也有欲而止之大畜是也故有說
　　輹豶豕之象伊川所謂力止之者也止於无欲之
　　地所謂艮其背也人之有目欲於色者也耳欲於
　　聲者也口欲於味者也鼻欲於臭者也至於背則
　　无見无知故无欲常與物背馳而不相向使欲无
　　自而生故得安於止之道一身且不獲況外物乎
　　内欲不動則外境不入是以行其庭不見其人也
　　不獲其身忘我也不見其人忘人也忘我者在止
　　之止也忘人者在行之止也以止而忘我之止施
　　之於行施之於人皆一也内外兼止則人欲自滅
　　而天理固存是以无咎孟子言養心莫善於寡欲
　　與艮其背之義正同(易/說)
　　新安朱氏曰艮止也一陽止於二隂之上陽自下
　　升極上而止也其象為山取坤地而隆其上之狀
　　亦止於極而不進之意也其占則必能止於背而
　　不有其身行其庭而不見其人乃无咎也葢身動
　　物也唯背為止艮其背則止於所當止也止於所
　　當止則不隨身而動矣是不有其身也如是則雖
　　行於庭除有人之地而亦不見其人矣葢艮其背
　　而不獲其身者止而止也行其庭而不見其人者
　　行而止也動静各止其所而皆主夫静焉所以得
　　无咎也(本/義)　艮其背不獲其身只見个道理不見
　　自家行其庭不見其人一似不曽見人一般不獲
　　其身不得其身也猶言討自家身已不得(語/録)　艮
　　止也背非有見之地也艮其背者止於不見之地
　　也止於不見之地則静静則止而无為一有為之
　　之心則非止之道矣(通書/釋義)
　　東萊吕氏曰艮背之用前說誠過髙而未切竊謂
　　在學者用之政當操存戒懼實從事於夫子告顔
　　子視聽言動之目馴致不已然後可造安止之地
　　耳　問艮背之指在學者當如何用荅曰艮背之
　　義在學者用之莫若止其所有所止則外物之交
　　乎前不能汨之故夫子釋彖之辭不曰艮其背而
　　曰艮其止其意可見(荅朱/元晦)
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
　明道先生曰艮其止止其所也八元有善而舉之四
　凶有罪而誅之各止其所也釋氏只曰止安知止乎
　(劉絢/所録)　艮其止止其所也各止其所父子止於恩君
　臣止於義之謂艮(劉絢/師訓)　艮止也止則便生不止則
　不生艮始終萬物(語/録)
　伊川先生曰艮為止止之道唯其時行止動静不以
　時則妄也不失其時則順理而合義在物為理處物
　為義動静合理義不失其時也乃其道之光明也君
　子所貴乎時仲尼行止久速是也艮體篤實有光明
　之義　艮其止謂止之而止也止之而能止者由止
　得其所也止不得其所則无可止之理夫子曰於止
　知其所止謂當止之所也夫有物必有則父止於慈
　子止於孝君止於仁臣止於敬萬物庶事莫不各有
　其所得其所則安失其所則悖聖人所以能使天下
　順治非能為物作則也唯止之各於其所而已　上
　下敵應不相與也以卦才言也上下二體以敵相應
　无相與之義隂陽相應則情通而相與乃以其敵故
　不相與也不相與則相背為(一作/與)艮其背止之義(一/有)
　(同/字)也　是以不獲其身至无咎也相背故不獲其身
　不見其人是以能止能止則无咎也(並易/傳)　聖人只
　言止所謂止如人君止於仁人臣止於敬之類是也
　易之艮言止之義曰艮其止止其所也言隨其所止
　而止之人多不能止(劉元承/手編)　艮其背止欲於无見
　若欲見於彼而止之所施各異若艮其止止其所也
　止各當其所也聖人所以應萬變而不窮(一作/勞)者事
　各止當其所也若鑑在此而物之妍媸自見於彼也
　聖人不與焉時止則止時行則行時行對時止而言
　亦止其所也動静不失其時皆止其所也(陳氏/拾遺)
　横渠先生曰雖處喧閧亦无害於為學有人於此或
　日月而至焉亦有終日而不至者及其久也去者常
　少若居於家聞嬰孩之啼則有不忍之心聞奴婢喧
　戾則有不容之意至於市井紛囂一不與我事何傷
　於存誠養志易曰艮其背不獲其身行其庭不見其
　人无咎夫入它人之庭不見其人可止也艮其背至
　近於人也然且不見以其上下无應也時止則止時
　行則行動静不失其時其道光明學者必時其動静
　則其道乃不蔽昧而明白今人從學之久不見進長
　正以莫識動静見它人擾擾非闗已事而所脩亦廢
　由聖學觀之㝠㝠悠悠以是終身謂之光明可乎(易/說)
　　艮一陽為主於兩隂之上各得其位而其勢止也
　易言光明者多艮之象著則明之義也　動静不失
　其時義之極也義極則光明著見唯其時物前定而
　不疚(並正/蒙)
　　藍田吕氏曰艮止而不相交也背之於身五官之
　　用四體之運動皆所不與止其所而與物不相交
　　者也止道施於背則一身之運動皆所不與故曰
　　艮其背不獲其身止其所而與物不相交故行其
　　庭不見其人時止則止止不失時所以无咎時行
　　而止時止而不止皆失之固止而不止其所則亂
　　而失其所矣耳司聽目司視火之炎水之潤各止
　　其用而不可亂也達於父子夫婦長㓜君臣尊卑
　　貴賤親踈之分各安其所而不亂此道所以光明
　　也
　　龜山楊氏曰艮止也止其所也故繫辭曰止萬物
　　者莫善乎艮又曰成言乎艮艮者萬物之所成終
　　而成始也止於此矣復出乎震不終止也故艮卦
　　曰時止則止時行則行(餘杭/語録)
　　白雲郭氏曰夫止有止之止有行之止其行止之
　　間又有時焉葢行止繫乎時而不繫乎止也止所
　　以應行止者也時所以為行止者也是則艮止之
　　止在我而行止之止則在彼矣行止為時則艮止
　　為道矣故彖言時止則止又曰艮其止所以兼明
　　有二義也且艮之道時方止則止其止時方行則
　　行其止行止在時艮止在此在時者不可必在此
　　者可必不以在此之可必而易時之不可必則止
　　道盡矣是以艮止之中復有行而行止之行復有
　　艮之止是所謂行其道者也孔子曰用之則行舍
　　之則藏孟子曰窮則獨善其身達則兼善天下是
　　皆以止道應時也莊子曰寜其死為留骨而貴乎
　　寜其生而曳尾於塗中乎二大夫往矣吾將曳尾
　　於塗中是為知止不知行有我廢時者也欲孰甚
　　焉且天下之欲常生於必而无欲生於不必孔子
　　所以毋必者止其欲也莊子不知必之可止而欲
　　必其生之樂是以失時止則止時行則行之義老
　　氏有曰絶聖棄智絶仁棄義莊子又曰焚符破璽
　　掊斗折衡彼時有之而我絶之欲不在時與物而
　　在我也易在彼之欲而為我之欲其惑甚矣故雖
　　艮止之道聖人不能廢時老莊氏未之知也動静
　　統言之也行止亦動静也動静俱不失時其道至
　　矣故光明也道大成則明故中庸曰誠則明其道
　　光明則艮道大成矣艮始於止施之於行止又施
　　之於行止之時此其所以為大成也止其所者又
　　言止无它義知其所而止之耳上下敵應不相與
　　者艮之六爻皆敵也敵所以成艮也知敵而相與
　　則為交戰之道失艮止之義逺矣知敵而不相與
　　則與敵背馳情欲自逺是以能不獲其身不見其
　　人无咎也无咎者於道无失其為義大矣(易/說)　艮
　　曰時止則止時行則行雖止之道有行而行之時
　　復有止焉葢艮以止為主故也艮之止中庸之中
　　是或一道(中庸/解)
　　漢上朱氏曰以三畫卦言之陽止於二隂之上止
　　也以重卦言之上下内外各得其止故曰艮止也
　　止非一定之止也行止相為用所以明道也猶寒
　　暑之成歳晝夜之成日時焉而已矣艮者震之反
　　艮止也静也震動也行也艮直坤之初六可止之
　　時也震直大壯之九四可行之時也不可止而止
　　猶不可行而行其失道一也是以一動一静震艮
　　相反而不失其時則其道光明矣坎月在東光明
　　之時也夫子可以仕則仕可以止則止又曰无可
　　无不可者此也彼入而不出往而不反者豈知道
　　之大全哉故曰時止則止時行則行其道光明此
　　以震艮反復言乎艮也艮之所以能止者止之於
　　其所也背止之象韓愈曰艮為背夫動生於欲欲
　　生於見背止於其所不見也上下兩體爻不相應
　　譬則兩人震之初九越五而之上一人背而往也
　　九四去四而之三一人背而來也五四中爻體艮
　　中在門闕之中庭也庭交際之地兩人背行於庭
　　雖往來於交際之地然背行則不與物交无所見
　　也且自顧其後不獲其身矣安能見人乎不獲其
　　身忘我也不見其人㤀物也所以能各止其止也
　　以人倫言之君止於仁臣止於敬父止於慈子止
　　於孝以至萬物庶事各有所止古人繡黻於裳兩
　　已相背其艮之象乎故曰艮其止止其所也上下
　　敵應不相與也是以不獲其身行其庭不見其人
　　无咎也上下敵應不相與可止之時故无咎若施
　　之於他卦則有咎矣此以震艮相反推明艮其背
　　也在卦氣為十月故太𤣥準之以堅(易/傳)
　　新安朱氏曰艮止也至其道光明此釋卦名艮之
　　義則止也然行止各有其時故時止而止止也時
　　行而行亦止也艮體篤實故又有光明之義大畜
　　於艮亦以輝光言之艮其止此釋卦辭易背為止
　　以明背即止也背者止之所也以卦體言内外之
　　卦隂陽敵應而不相與也不相與則内不見已外
　　不見人而无咎矣晁氏曰艮其止當依卦辭作背(本/義)
　　　艮其背便不獲其身不獲其身便不見其人行
　　其庭對艮其背只是對得輕身是動物不道動都
　　是妄然而動斯妄矣不動自无妄　艮其背渾只
　　見得道理合當如此入自家一分不得著一些私
　　意不得不獲其身不干自家事這四句須是說艮
　　其背了静時不獲其身動時不見其人所以彖辭
　　傳中說是以不獲其身至无咎也周先生所以說
　　定之以仁義中正而主静這依舊只是就艮其背
　　邊說下來不是内不見已外不見人這兩卦各自
　　是一箇物不相偢睬　八純卦都不相與只是艮
　　卦是止尤不相與内不見已是内卦外不見人是
　　外卦兩卦各自去　伯豐問兼山所得於程門者
　　云艮内外皆止是内止天理外止人欲又如門限
　　然在外者不得入在内者不得出此意如何先生
　　云何故恁地說因論艮其背彖云止其所便是解
　　艮其背葢人之四肢皆能運轉惟背不動止其所
　　之義也程傳解作止於所不見恐未安若是天下
　　之事皆止其所已何與焉人亦何與焉此所謂不
　　獲其身行其庭不見其人也又問莫是舜有天下
　　而不與之意否曰不相似如所謂百官萬務金革
　　百萬之衆飲水曲肱樂在其中萬變皆在人其實
　　无一事是也又曰艮其背静而止也行其庭動而
　　止也萬物皆止其所只有理而已不獲其身不見
　　其人也　問伊川艮其背傳看來所謂止者正謂
　　應事接物之時各得其所也今云止於所不見又
　　云不交於物則是无所見无所交方得其所止而
　　安若有所見有所交時是全无可止之處矣曰這
　　處无所見底意思周先生也恁地說是它偶看這
　　一處錯了相傳如此但看孔子釋彖之辭云艮其
　　止止其所也葢此一句即是說艮其背人身皆動
　　惟背不動這便是所當止處此句伊川却說得好
　　若移此處說它腦子便无許多勞攘　伊川易傳
　　艮其背一段只是非禮勿視聽言動則止於所不
　　見无欲以亂其心不獲其身者葢外既无非禮之
　　視聽言動則内自不見有私己之欲矣外物不接
　　便是姦聲亂色不留聰明淫樂慝禮不接心術惰
　　慢邪僻之氣不設於身體之意　又曰艮其背不
　　獲其身行其庭不見其人易中只是說艮其止止
　　其所人之四肢百體皆能動作惟背不能動止於
　　背是止得其當止之所明道答横渠定性書舉其
　　語是此意伊川說却不同又自是一說不知伊川
　　解艮其止止其所也又說得分曉却解艮其背又
　　自有異想是照顧不到周先生通書之說却與伊
　　川同也　又曰艮其背看伊川說只是那非禮勿
　　視聽言動今人又說得深少閒恐便走作如釋老
　　氏之說屏去外物也又因說止於所不見曰非禮
　　之事物須是常去防閑他不成道我恁地了便一
　　向去事物裏面衮　問艮其背不獲其身是静中
　　之止行其庭不見其人是動中之止伊川云内欲
　　不萌外物不接如是而止乃得其正似只說得静
　　中之止否先生曰然此段當分作兩截艮其背不
　　獲其身為静之止行其庭不見其人為動之止總
　　說則艮其背是止之時當其所而止耳所以止時
　　自不獲其身行時自不見其人此三句乃艮其背
　　之效驗所以彖辭先說止其所也上下敵應不相
　　與也却云是以不獲其身行其庭不見其人也又
　　問止有兩義得所止之止則是指義理之極行止
　　之止則是就人事所為而言先生曰然時止之止
　　止字小得其所止之止止字大此段工夫全在艮
　　其背上人多是將行其庭對此句說便不是了行
　　其庭是輕說過縁艮其背既盡得了則不獲其身
　　行其庭不見其人矣　問艮之象何以為光明先
　　生云定則光明凡人胷次煩擾則愈見昏昧中有
　　定止則自然光明莊子所謂宇泰定者天光𤼵焉
　　是也　艮其背不獲其身只見道理所當止處不
　　見自家自已不見害不見利不見痛痒只見道理
　　如古人殺身成仁舍生取義皆是見得道理合當
　　恁地處置皆不見是張三與是李四　伊川說艮
　　其背是止於所不見其意如說閑邪存誠如所謂
　　制之於外以安其内如所謂姦聲亂色不留於聰
　　明淫樂慝禮不接於心術此意亦自好但易之本
　　意未必是如此伯恭又錯㑹伊川之意謂止於所
　　不見者眼雖見而心不見恐无此理伊川之意却
　　不如此　劉公度問老子所謂不見可欲使心不
　　亂與易傳同否荅云老子之意是要得使人不見
　　故温公解此一段認得老子本意聖人之治虚其
　　心是要得人无思无欲實其腹是要得人充飽弱
　　其志是要得人不爭强其骨是要得人作勞後人
　　解得皆過髙了　通書云背非見也亦似伊川說
　　止非為也亦不是易本意語録中有云周茂叔謂
　　看一部華嚴經不如看一艮卦下面注云言各止
　　其所他這裏却看得止字好　外物不接内慾不
　　萌之際南軒以為之際二字當除去(今程傳已/无之際字)
　　又曰欲出於身人才要一件物事便須以身已去
　　對副他若无所欲則只恁地平平過便似无此身
　　一般又曰伊川解艮其背一段若别做一段看却
　　好只是移放易上說便難通須費心力口舌方始
　　為說得出又曰上下敵應不相與猶言各不相管
　　只是各止其所又曰明道曰與其非外而是内不
　　若内外之兩㤀也說得最好便是不獲其身行其
　　庭不見其人不見有物不見有我只見其所當止
　　也如為人君止於仁不知下面道如何只是我當
　　止於仁為人臣止於敬不知上面道如何只是我
　　當止於敬只認我所當止也以至父子兄弟夫婦
　　朋友大事小事莫不皆然從伊川之說到不獲其
　　身處便說不來至行其庭不見其人越難說只做
　　止其所止更不費力　又曰艮其背不獲其身只
　　見道理不見自家行其庭不見其人只見道理不
　　見是那人艮其背字恐是止字彖中分明解云艮
　　其止止其所也伊川易傳解止其所也極解得好
　　　艮卦是箇最好底卦動静不失其時其道光明
　　又剛健篤實輝光日新其徳皆艮之象也艮居外
　　卦者入而皆吉惟蒙卦半吉半凶如賁之上九白
　　賁无咎上得志也大畜上九何天之衢道大行也
　　蠱上九不事王侯志可則也頤上九由頤厲吉大
　　有慶也損上九弗損益之大得志也艮卦敦艮之
　　吉以厚終也蒙卦上九擊蒙不利為寇利禦寇雖
　　小不利然卦爻亦自好葢上九以剛陽居上擊去
　　蒙蔽只要恰好不可太過太過則於彼有傷而我
　　亦失其所以擊蒙之道　艮其背不獲其身行其
　　庭不見其人此是說廓然而大公孟子曰所惡於
　　智者為其鑿也此是說物來而順應　李守約問
　　伊川易傳艮其背之義曰此說似差了不可曉若
　　據夫子說止其所也只是物各有所止之意伊川
　　又却於解艮其止止其所也又自說得分明恐上
　　面是失點檢　時止則止時行則行行固非止然
　　行而不失其理乃所以為止也(並語/録)
　　廣漢張氏艮齋銘曰艮齋建安魏元履燕居之室
　　也在易艮為止止其所也某嘗考大學始終之序
　　以知止為始得其所止為終而知止則有道矣易
　　與大學其義一也敬為之銘物之感人其端无窮
　　人為物誘欲動乎中不能反躬殆滅天理聖昭厥
　　猷在知所止天心粹然道義俱全是曰至善萬化
　　之源人所固存曷自違之求之有道夫何逺而四
　　端之著我則察之豈惟慮思躬以達之工深力到
　　大體可明匪由外鑠如春𤼵生知既至矣必由其
　　知造次克念戰兢自持事物雖衆各循其則其則
　　匪它吾性之徳動静以時光明篤實艮止之妙於
　　斯為得任重道逺時不我留嗟我同志勉哉勿休
　　繄我小子懼弗克力咨爾同志以起以掖(南軒/集)
象曰兼山艮君子以思不出其位
　康節先生曰莊子曰庖人雖不治庖尸祝不越樽俎
　而代之此君子思不出其位素其位而行之意也(觀/物)
　(外/篇)
　伊川先生曰上下皆山故為兼山此而并彼為兼謂
　重復(一作/複)也重艮之象也君子觀艮止之象而思安
　所止不出其位也位者所處之分也萬事各有其所
　得其所則止而安若當行而止當速而乆或過或不
　及皆出其位也況踰分非據乎(易/傳)　艮思不出其位
　乃止其所也(陳氏/拾遺)
　横渠先生曰位所安之分也如素夷狄行乎夷狄素
　患難行乎患難(易/說)
　　白雲郭氏曰艮之為卦上下皆艮故曰兼山下卦
　　内也内為身上卦外也外為人兼内外而統之所
　　以有不獲其身不見其人之象也止无它義止其
　　所而已以君子之位言之則思不出其位者亦止
　　其所也位非獨爵禄而已所守之分皆位也必曰
　　思者未有事之時也未有事之時則无欲矣待其
　　有欲而止則非艮也中庸曰喜怒哀樂之未𤼵謂
　　之中然則艮之為止其在兹時乎(易/說)
　　漢上朱氏曰兩山相兼而峙然各止其所焉位者
　　所處之分君子據正循分亦各止其所而已周公
　　之忠大舜之孝皆分當然也横渠曰如素夷狄行
　　乎夷狄素患難行乎患難也二四坤爻在中而正
　　思不出位也夫易言思者皆坤也故太𤣥以五五
　　土為思或曰心火也脾土也心乃有思以為土何
　　也曰心火也有所思則繫之於土猶悲主肺怒主
　　肝悲怒有不由於心者乎故曰心居中而治五官
　　(易/傳)
初六艮其趾无咎利永貞象曰艮其趾未失正也
　伊川先生曰六在最下趾之象趾動之先也艮其趾
　止於動之初也事止於初未至失正故无咎也以柔
　處下當趾之時也行則失其正矣故止乃无咎隂柔
　患其不能常也不能固也故方止之初戒以利在常
　永貞固則不失止(一作/正)之道也　當止而行非正也
　止之於初故未至失正事止於始則易而未至於失
　也(並易/傳)
　　自雲郭氏曰趾初象也凡動之先莫先於趾止於
　　動之先則易而止於既動之後則難止於其先故
　　得无咎止於既動之後不能无得失也利永貞者
　　利在乆於其道而固守之也中庸曰人皆曰予知
　　擇乎中庸而不能期月守也是不知利永者也又
　　曰得一善則拳拳服膺而弗失之是能利貞者也
　　象言未失正者止於未動之先未有失正之事也
　　小畜於復自道言吉復於不逺復言元吉艮之初
　　六有過於二者而不言吉葢吉凶者失得之象也
　　二卦之復雖與正相近然有失而能止則謂之復
　　凡言復皆先失後得復則吉不復則凶吉凶可得
　　而言也艮其趾則止於未失得之前吉凶失得皆
　　在所止矣是以不言吉也然則艮之无咎豈不足
　　於小畜與復之吉哉葢不使累於得失而已故象
　　言未失正則止於无失止於无失則未嘗有得矣
　　然世多以吉為過於无咎是不知吉與无咎自為
　　二道論有為則莫善於吉論守道則无咎為大是
　　以易辭或言吉或言无咎或吉而无咎或凶而无
　　咎不可同也(易/說)
　　漢上朱氏曰初在下體之下動而應足者趾也四
　　震為足艮其趾者止其動之初也六居初不正宜
　　有咎事止之於初其止早矣未失正也可動而動
　　則正矣利永貞者非永止也動而正也正則行止
　　一也不能止則亦不能行矣初四相易成巽為長
　　永貞也初六隂柔患不能久故戒之以利永貞(易/傳)
　　新安朱氏曰以隂柔居艮初為艮趾之象占者如
　　之則无咎而又以其隂柔故又戒其利永貞也(本/義)
六二艮其腓不拯其隨其心不快象曰不拯其隨未退
聽也
　伊川先生曰六二居中得正得止之道者也上无應
　援不獲其君矣三居下之上成止之主主乎止者也
　乃剛而失中不得止之宜剛止於上非能降而下求
　二雖有中正之徳不能從也二之行止繫乎所主非
　得自由故為腓之象股動則腓隨動止在股而不在
　腓也二既不得以中正之道拯捄三之不中則必勉
　而隨之不能拯而唯隨也雖咎不在已然豈其所欲
　哉言不聽道不行也故其心不快不得行其志也士
　之處髙位則有拯无隨在下位則有當拯有當隨有
　拯之不得而後隨　所以不拯之而唯隨者在上者
　未能下隨也退聽下從也(並易/傳)
　横渠先生曰腓體之隨也不能禁其趾而徒止其腓
　腓所未聽故心不能快(易/說)
　　藍田吕氏曰六二居趾之上腓之象也腓之行止
　　一隨於趾不可得而専也二以隂静欲止其腓而
　　柔弱隨下不能止其趾乃欲止而不得止者也腓
　　既主隨當退聽於趾以為行止則无患矣今不能
　　救趾之不止又不聽趾之行止此心所以不快如
　　孟子所謂既不能令又不受命是也
　　白雲郭氏曰腓腨腸也下體之所主也上而股下
　　而足皆隨之故為六二之象也六二下卦之主也
　　初六九三之所隨也六二雖居中得正得止之道
　　然以柔用柔才有不足是以不能舉其隨而其心
　　不快也方止之時忘我忘人而六二不拯其隨其
　　心不快何哉葢六二有為之臣位也君子正心誠
　　意之初故艮其背不獲其身行其庭不見其人及
　　其道之大成施之於天下國家欲天下各安其所
　　止葢伊尹使是君為堯舜之君使是民為堯舜之
　　民孟子欲正人心之時而不能極其隨者是以其
　　心不快也此謂其隨失隨之義故君子其心不快
　　象言未退聽謂隨者也(易/說)
　　漢上朱氏曰二動成巽巽為股二艮之柔膚也膚
　　在下應股腓也腓膞腸也二不能動三剛而失中
　　止之於上不獲往應於五艮其腓也九三止矣六
　　二亦隨而止則所謂其隨者隨九三也三震二動
　　成兊澤雷之象故曰隨拯一作抍音承馬融曰舉
　　也三震起也三若之五成艮為手有舉之象二未
　　能使三退處於二而聽從於已不能上行一舉手
　　以濟五之柔不抍其隨也其隨猶言其事當隨也
　　三坎為耳退處於二退聽也易傳曰退聽下從也
　　故曰未退聽也二又不能自動應五故其心不快
　　二動成兊兊為決其心快也二不能動坎為心病
　　不快也六二止於下制於九三之彊而拳拳然不
　　忘納忠於君非中正君子孰能如是乎孟子出弔
　　王驩輔行之時乎易傳曰言不聽道不行也故其
　　心不快不得行其志也士之處髙位則有拯无隨
　　在下位則有當拯者有當隨者有拯之不得而後
　　隨者也(易/傳)
　　新安朱氏曰六二居中得正既止其腓矣三為限
　　則腓所隨也而過剛不中以止乎上二雖中正而
　　體柔弱不能往而拯之是以其心不快也此爻占
　　在象中下爻放此三止乎上亦不肯退而聽乎二
　　也(本/義)
　　東萊吕氏曰不拯其隨之義固由有所制然必可
　　隨者葢我既盡所以拯之者非未嘗拯而遽隨也
　　又隨之一字甚有意味常人於是常争之而不從
　　者不得已而為之必有乖戾不平氣象非所謂隨
　　也隨者委曲妥帖若己欲為之者但其心不快而
　　已无跡見於外也(荅潘/叔度)
九三艮其限列其夤厲薫心象曰艮其限危薫心也
　伊川先生曰限分隔也謂上下之際三以剛居剛而
　不中為成艮之主決止之極也已在下體之上而隔
　上下之限皆為止義故為艮其限是確乎止而不復
　能進退者也在人身如列其夤夤膂也上下之際也
　列絶其夤則上下不相從屬言止於下之堅也止道
　貴乎得宜行止不能以時而定於一其堅强如此則
　處世乖戾與物睽絶其危甚矣人之固止一隅而舉
　世莫與宜者則艱蹇忿畏焚撓其中豈有安裕之理
　厲薫心謂不安之(一作/其)勢薫爍其中(一有/心字)也　謂其
　固止不能進退危懼之慮常薫爍其中心也(並易/傳)
　横渠先生曰一身而動止中列危至薫心(易/說)
　　藍田吕氏曰九三當止之時陽剛當位分别名分
　　嚴不可犯物情不安故危薫心
　　白雲郭氏曰不能止之於初至於三則難矣九三
　　用剛有力止之象猶大畜說輹豶豕之道也限所
　　以制内外也内欲不生外境不入所謂艮其限也
　　亦猶列身之夤而制其左右也厲薫心者常以危
　　亡之憂薫爍其心使不亡也所謂其亡其亡繫于
　　苞桑者也曰薫者與詩言憂心如薫同意凡此者
　　皆以九三之止失於早辯故必極於用力以限止
　　之方之初六則甚難矣然艮止之道行无不善是
　　以六爻終无凶危特有難易之别也雖然止而言
　　厲何也中庸曰人皆曰予知驅而納諸罟擭陷阱
　　之中而莫之知辟也君子失性之危中庸謂之陷
　　阱則艮之言厲一道也(易/說)
　　漢上朱氏曰薫子夏傳王弼本同孟喜京房馬融
　　王肅作熏馬王曰熏灼其心虞翻本作閽虞曰艮
　　為閽閽守門人坎盜動門故厲閽心古閽作熏字
　　又曰馬君言熏灼其心未聞易道以坎水熏灼人
　　也荀爽曰以熏為勲或誤作動葢古本當作動心
　　動心二字傳者誤併作勲字耳再傳者又脫其偏
　　傍作熏而後來者又加草遂成薫字故荀以熏為
　　勲虞亦曰古閽字作熏字今以象考之宜作動心
　　三在上下體之際限也限腰也帶之所限三止之
　　極止而不動艮其限也夤膂也一作䏖馬融曰夾
　　脊肉鄭氏本作􁀃古之人不動其心者善養吾浩
　　然之氣而已進退綽然有餘裕故其心不動九三
　　知止之止而不知無止之止堅强固止與物睽絶
　　无安裕之理譬之一身下體欲静上體動而爭之
　　則上下不相屬列絶其􁀃危厲動其心宜矣坎為
　　心病故曰厲動心觀此知孟子之不動心非體易
　　者不能也(易/傳)
　　新安朱氏曰限身上下之際即腰胯也夤膂也止
　　於腓則不進而已九三以過剛不中當限之處而
　　艮其限則不得屈伸而上下判隔如列其夤矣危
　　厲熏心不安之甚也(本/義)
六四艮其身无咎象曰艮其身止諸躬也
　伊川先生曰四大臣之位止天下之當止者也以隂
　柔而不遇剛陽之君故不能止物唯自止其身則可
　无咎所以能无咎者以止於正也言止其身无咎則
　見其不能止物施於政則有咎矣在上位而僅能善
　其身无取之甚也　不能為天下之止能止於其身
　而已豈足稱大臣之位也(並易/傳)
　横渠先生曰止於心故能艮其身咸之九四朋從爾
　思義近之(易/說)
　　藍田吕氏曰六四以隂居隂止乎至静在上體之
　　下任一身之事故曰止諸躬也
　　白雲郭氏曰以初論四則初為早辨者也然有初
　　之艮其趾然後四能艮其身先後之序理亦宜然
　　艮其身則一身之内合於自然无不止也是以无
　　咎止諸躬者謂能成己而已未能成物也(易/說)
　　漢上朱氏曰坤為身三坎折之為躬四在大臣之
　　位而六五柔中不足於剛健故不能止天下之當
　　止惟止其身自止於正故无咎若責以天下則安
　　得无咎夫身有大身萬物與我同體者是也六四
　　下不能止天下之當止上不能正其君局局然自
　　止其身不亦小哉故夫子易身為躬王弼謂自止
　　其躬不分全體輔嗣其知之歟易傳曰僅能善其
　　身豈足稱大臣之任乎(易/傳)
　　新安朱氏曰以隂居隂時止而止故為艮其身之
　　象而占得无咎也(本/義)
六五艮其輔言有序悔亡象曰艮其輔以中正也
　伊川先生曰五君位艮之主也主天下之止者也而
　隂柔之才不足以當此義故止以在上取輔(一有/之字)義
　言之(一无/之字)人之所當慎而止者唯言行也五在上故
　以輔言輔言之所由出也艮於(一作/其)輔則不妄出
　而有序也言輕𤼵而无序則有悔止之於輔則(一作/故)
　悔亡也有序中節有次序也輔與頰舌皆言所由出
　而輔在中艮其輔謂止於中也　五之所善者中也
　艮其輔謂止於中也言以得中為正正之於輔使不
　失中乃得正也(並易/傳)
　横渠先生曰不能施止於心而能止其言故悔可亡
　也(易/說)
　　藍田吕氏曰六五柔得尊位輔之象也中正无邪
　　故止其輔而言有序也
　　白雲郭氏曰六五君位一卦之主葢主天下之止
　　者也天下命令之所由出可不慎乎故艮其輔言
　　有序而後悔亡也輔頰車也言之所出也有序中
　　節也君子居其室出其言善則千里之外應之有
　　序者固如此也是以其悔可亡惟中正之君故能
　　慎而止之如此庸主忽其言故天下亦共違之也
　　觀舜命九官則知艮其輔言有序之道而商紂謂
　　己有天命謂敬不足行謂祭无益謂暴无傷葢有
　　間矣豈孔子所謂喪邦之言哉(易/說)
　　漢上朱氏曰三至上體頤五動成巽五應二五成
　　艮二成兊艮在首下動而上止為輔兊為口舌言
　　之象五巽而出之與二相應荅艮其輔言有序也
　　六五不正宜有悔施止道於其輔頰言必中正斯
　　可以止天下之動矣是以悔亡(易/傳)
　　新安朱氏曰六五當輔之處故其象如此而其占
　　悔亡也悔謂以隂居陽正字羡文協韻可見(本/義)
上九敦艮吉象曰敦艮之吉以厚終也
　伊川先生曰九以剛實居上而又成艮之主在艮之
　終止之至堅篤者也敦篤實也居止之極故不過而
　為敦人之止難於久終故節或移於晚守或失於終
　事或廢於久人之所同患也(一无/上字)九能敦厚於終止
　道之至善所以吉也六爻之徳唯此為吉　天下之
　事唯終守之為難能敦於止有終者也上之吉以其
　能厚於終也(並易/傳)
　　藍田吕氏曰上九止之時以剛居上所守不遷敦
　　重其所止以終其事也
　　白雲郭氏曰居止之極止之過中者也過中則疑
　　於有失矣然慎厥終惟其始者古人之戒有始有
　　卒者聖人之事能過於止是厚於終也又安有失
　　哉故言敦艮吉(易/說)
　　漢上朱氏曰艮為山篤實也動成坤厚也篤實而
　　厚敦之象上艮之極止極者有不止焉九以剛居
　　上動而必正能厚其終知止於至善之道正故吉
　　非篤實之君子能之乎易傳曰人之止難於乆故
　　節或移於晚守或失於終事或變於久人之所同
　　患也(易/傳)
　　新安朱氏曰以陽剛居止之極敦厚於止者也(本/義)
　
　
　
　
　
　合訂刪補大易集義粹言卷五十六
欽定四庫全書
　合訂刪補大易集義粹言卷五十七
　　　　　　　　　　頭等侍衛納喇性徳編
䷴(艮下/巽上)
　伊川先生曰漸序卦艮者止也物不可以終止故受
　之以漸漸者進也止必有進屈伸消息之理也止之
　所生亦進也所反亦進也漸所以次艮也進以序為
　漸今人以緩進為漸進以序不越次所以緩也為卦
　上巽下艮山上有木木之髙而因山其髙(一有/而字)有因
　也其髙有因乃其進有序也所以為漸也(易/傳)
漸女歸吉利貞
　伊川先生曰以卦才兼漸義而言也乾坤之變為巽
　艮巽艮重而為漸在漸體而言中二爻交也由二爻
　之交然後男女各得正位初終二爻雖不當位亦陽
　上隂下得尊卑之正男女各得其正亦得位也與歸
　妹正相對女之歸能如是之正則吉也天下之事進
　必以(一作/有)漸者莫如女歸臣之進於朝人之進於事
　固當有序不以其序(一作/漸)則陵節犯義凶咎隨之然
　以義之輕重㢘恥之道女之從人最為大也故以女
　歸為義且男女萬事之先也(一有利/貞字)諸卦多有利貞
　而所施或不同有渉不正之疑而為之戒者有其事
　必貞乃得其宜者有言所以利者以其有貞也所謂
　渉不正之疑而為之戒者損之九二是也處隂居説
　故戒以宜貞也有其事必貞乃得宜者大畜是也言
　所畜利於貞也有言所以利者以其有貞者漸是也
　言女歸之所以吉利於如此貞正也盖其固有非設
　戒也漸之義宜能亨而不云亨者盖亨者通達之義
　非漸進之義也(易/傳)
　横渠先生曰漸者天地之施(一作/始)交女歸吉進得位
　皆指六四(易/説)
　　白雲郭氏曰漸之進不速而不已也天地之道進
　　皆有漸况人乎舉人道而言之則進之漸者无若
　　女之歸也女歸不以漸則奔也漸則為歸速則為
　　奔故女歸以漸為吉也凡天下之進如女歸之漸
　　无不吉也利貞者女歸之道正也固守之无不利
　　矣然聖人制昬禮有納采問名納吉納徵請期之
　　節其禮為尤備是以知其漸也鴻之進也有于干
　　于磐于木于陸之漸豈不猶女歸之禮乎故卦辭
　　言女歸而爻明鴻漸其義一也伊川曰諸卦多言
　　利貞而所施或不同有渉不正之疑而為之戒者
　　損之九二是也處隂居説故戒以宜貞也有其事
　　必貞乃得其宜者大畜是也言所畜利於貞也有
　　言所以利者以其有貞漸是也言女歸之所以吉
　　而利者以如此貞也(易/説)
　　漢上朱氏曰易傳曰乾坤之變為巽艮巽艮重而
　　為漸在漸體而言中二爻交也由二爻之交然後
　　男女各得正位觀此則伊川亦用卦變矣(叢/說)
　　新安氏朱曰漸漸進也為卦止於下而巽於上為
　　不遽進之義有女歸之象焉又自二至五位皆得
　　正故其占為女歸吉而又戒以利貞也(本/義)
彖曰漸之進也女歸吉也進得位徃有功也進以正可
以正邦也其位剛得中也止而巽動不窮也
　伊川先生曰如漸之義而進乃女歸之吉也謂正而
　有漸也女歸為大耳它進亦然○漸進之時而隂陽
　各得正位進而有功也四復由上進而得正位三離
　下而為上遂得正位亦為進得位之義(一有是徃而/有功也六字)
　以正道而進可以正邦國至於天下也凡進於事
　進於徳進於位莫不皆當以正也○上云進得位徃
　有功也統言隂陽得位是以進而有功復云其位剛
　得中也所謂位者五以剛陽中正得尊位也諸爻之
　得正亦可謂之得位矣然未若五之得尊位故特言
　之○内艮止外巽順止為安靜之象巽為和順之義
　人之進也若以欲心之動則躁而不得其漸故有困
　窮在漸之義内止静而外巽順故其進動不有(一作/至)
　困窮也(並易/傳)
　　藍田吕氏曰漸徐進而不廹也艮止於下巽進而
　　上不可以速故其進徐也女子之歸必待父母之
　　命媒妁之言備禮以聘然後行故以漸進為吉君
　　子之難進亦斯道也君子以漸進累其功小人以
　　漸進養其姦故進以正然後利也進以正故累功
　　可以正邦也得位得中故正而有功止而又巽无
　　過越亢滿之憂故其動無窮
　　白雲郭氏曰彖言漸之進如女之歸則吉所以明
　　卦辭也盖世俗多失漸進之道獨女歸有漸存焉
　　耳進得位者先明女歸之漸而後言人之進也凢
　　人之進以漸得位則徃有功盖其進鋭者其退必
　　速是以无功也進既以漸又能以正則可以正邦
　　所謂不能正其身如正人何也凡進以漸者必不
　　失正進不以漸而失正者多矣故孔子於漸進之
　　時又并進以正而言之也其位剛得中者言五之
　　徳也止而巽動不窮者言漸以止巽而動是以其
　　進不窮也(易/說)
　　漢上朱氏曰漸否一變三之四成卦九四之剛下
　　柔六三之柔上進漸柔之進也故曰漸之進也此
　　以否六三之四言漸也女謂嫁曰歸自内之外也
　　三坤之四成巽女徃也四乾之三成艮男下女也
　　艮男下女然後巽女徃而進艮陽居三巽隂居四
　　男女各得其正矣夫漸之進不一也臣之進於君
　　人之進於事學者之進於道君子之進於徳未有
　　犯分躐等而能進者而漸専以女歸為義者禮義
　　㢘恥之重天下國家之本无若女之歸也故娶妻
　　者非媒則不得非卜筮則不従納采問名納吉納
　　成請期親迎莫不以漸女子之嫁也母醮之房中
　　父命之阼階諸母戒之兩階之間三月廟見而後
　　成婦亦必以漸如是而歸則正正則吉故曰漸女
　　歸吉利貞彖曰女歸吉也言女歸之所以吉者利
　　於貞也此以三四易位各得其正言漸之進也易
　　傳曰在漸體而言中二爻交也横渠亦曰九三六
　　四易位而居盖後之傳易者自伊川横渠二先生
　　漸以卦變言之矣漸之進其徳有四進得位徃有
　　功也進以正可以正邦也其位剛得中也止而巽
　　動不窮也四者隂之位六徃居之得位也位者待
　　才用之宅進而不得其位則无所施位過其才則
　　力不勝進而得位徃必有功故曰進得位徃有功
　　也四者諸侯之位坤土在上為邦君子之進正己
　　而已己不正未有能正人者其始不正終必不正
　　三以正進四以正交則四爻皆正邦國正也猶女
　　得所歸男女既正家道不期於正而自正故曰進
　　以正可以正邦也此兩者以六居四言漸也或曰
　　剛得中謂九五誤也在九五當曰剛中而應如无
　　妄萃是也當曰中正而應如同人是也此謂九三
　　也剛陽徳也其位在六爻為一三五二始進也五
　　進已極三得中也已極則不復進矣太𤣥曰月闕
　　其膞不如開明於西剛得中其進未極漸如是可
　　進矣故曰其位剛得中也此以九三言漸也内艮
　　止也外巽巽也易傳曰人之進也以欲心之動躁
　　而不得其漸則有困窮矣在漸之義内止靜而外
　　巽順其動不窮也故曰止而巽動不窮也動言三
　　四動動而正所以不窮此以兩體二爻言漸也在
　　卦氣為正月故太𤣥凖之以銳(易/傳)
　　新安朱氏曰之字疑衍或是漸字可以正邦也以
　　卦變釋利貞之意盖此卦之變自渙而來九進居
　　三自旅而來九進居五皆為得位之正剛得中以
　　卦體言謂九五也動不窮以卦徳言漸進之義(本/義)
象曰山上有木漸君子以居賢徳善俗
　伊川先生曰山上有木其髙有因漸之義也君子觀
　漸之象以居賢善之徳化美於風俗人之進於賢徳
　必有其漸習而後能安非可陵節而遽至也在已且
　然教化之於人不以漸其能入乎移風易俗非一朝
　一夕所能成故善俗必以漸也(易/傳)
　横渠先生曰居可久之徳難從无徵之徳君子不以
　責人君子以賢徳自居不强率人待其心回故善俗
　自然(一作不可推行无徵/難従之徳○易說)
　　藍田吕氏曰山上有木逮其成林長養有漸矣君
　　子之處賢徳使成美材善風俗使成美俗其長養
　　亦有漸也
　　白雲郭氏曰合抱之木生於毫末則木之生未嘗
　　不以漸也有山之髙而木生焉故其髙无窮猶漸
　　之進其進有道故亦不窮也進之道何如止而巽
　　是也先有所止不為妄進巽而入之則有漸矣居
　　賢徳先有所止也善俗巽而入之也徳非一日可
　　成也俗非一日可善也居賢徳善俗又漸之義也
　　居賢徳而後善俗盖先自治而後治人彖所謂進
　　以正可以正邦之道也易以巽主風教故此言善俗(易/説)
　　漢上朱氏曰山上有木止於下漸於上也君子進
　　徳以漸善俗亦以漸九五易而可久賢人之徳也
　　居賢徳則安之而不動矣居亦止也坤為民坎險
　　也民險者惡俗之象然二三四正正為善艮止也
　　君子在上進徳以漸安其徳而不動則惡俗自善
　　險者漸正矣善俗之道也王肅本作善風俗(易/傳)
　　新安朱氏曰二者皆當以漸而進疑賢字衍或善字下
　　有脱字(本/義)○山上有木木漸長則山漸高所以為漸(語/錄)
初六鴻漸于干小子厲有言无咎象曰小子之厲義无咎也
　伊川先生曰漸諸爻皆取鴻象鴻之為物至有時而羣有
　序不失其時序乃為漸也干水湄水鳥止於水之湄水至
　近也其進可謂漸矣行而以時乃所謂漸漸(一无/漸字)進不失
　漸得其宜矣六居初至下也隂之才至弱也而上无應援
　以此而進常情之所憂也君子則深識逺照知義理之所
　安時事之所宜處之不疑小人幼子唯能見已然之事従
　衆人之(一有/所字)知非能燭理也故危懼而有言盖不知在下
　所以有進也用柔所以不躁也无應所以能漸也於義自
　无咎也若漸之初而用剛急進則失漸之義不能進而有
　咎必矣○雖小子以為危厲在義理實无咎也(並易/傳)
　横渠先生曰鴻為水鳥漸進之始出至於干鴻鵠之志非
　小子所量見其出陸爭欲危之且疑其所處非君子信
　已而行義无咎也(易/説)
　　藍田吕氏曰漸六爻皆以鴻喻鴻集于澤其飛戾天其
　　進必有漸矣然漸于干于磐于陸于木于陵皆謂所集
　　而止之之地亦有漸也干水濵也磐水濵之石也陸於
　　田之逺乎水者也初六以隂居下在水之濵也方進之
　　始柔弱无應又位乎底下所比所應皆隂柔之質志
　　不相得必忌其進故曰小子厲有言然在止之初其
　　進以正人雖咎已義无咎也
　　白雲郭氏曰易以象言之則一卦一爻之内天地萬
　　物无不具焉聖人或取諸身或取諸物獨能舉其一
　　以明之耳理不能盡也如艮則取諸身漸則取諸鴻非
　　艮之象不在物而漸之象不在人也故卦言女歸彖
　　言進位爻言鴻漸互相𤼵明无嫌於不同也世之論象
　　者率拘於説卦已言八卦之象其所不言者不能明
　　也況六十四卦之象古人未甞明言之且震為龍而
　　乾稱龍乾為馬而坤稱馬坤為牛而離稱牛皆非説
　　卦之象八卦无鴻而漸稱鴻故知易之取象天地萬
　　物无不具聖人亦不能盡言姑舉八卦之畧使後世
　　知所謂象者如此貴夫觸類而長之也鴻漸于干者鴻
　　水鳥也干水涯也言進之漸未逺於水也君子能
　　安於漸也小子細人也志務速進故以漸為厲危
　　之而有言是不知在漸之初未能逺進者其於君
　　子之義无咎也何危之有(易/説)
　　漢上朱氏曰初動離為飛鳥坎為水之二巽為進
　　退水鳥而能進退者鴻也二坎水之涯干也三艮
　　為少男小子也初之二艮變兊兊為口小子有言
　　也初在下柔而无應自小子見之以為危厲者也
　　不知在下所以有進之漸君子之柔其動也剛離
　　隠處卑非援乎上也於義无咎夫明夷之初君子
　　于行則主人有言漸之初鴻漸于干則小子厲有
　　言進退之初非深識逺照不能處之而不疑豈常情
　　之能窺測哉故曰君子所為衆人固不識也(易/傳)
　　又曰漸有進退之象故諸爻以鴻明之(叢/說)
　　新安朱氏曰鴻之行有序而進有漸干水涯也始
　　進於下未得所安而上復无應故其象如此而其
　　占則為小子厲雖有言而於義則无咎也(本/義)
六二鴻漸于磐飲食衎衎吉象曰飲食衎衎不素飽也
　伊川先生曰二居中得正上應於五進之安裕者也
　但居漸故進不速磐石之安平者江河之濵所有象
　進之安自干之磐又漸進也二與九五之君以中正
　之道相應其進之安固平易莫加焉故其飲食和樂
　衎衎然吉可知也○爻辭以其進之安平故取飲食
　和樂為言夫子恐後人之未喻又釋之云中正君子
　遇中正之主漸進於上将行其道以及天下所謂飲
　食衎衎謂其得志和樂不謂空飽飲(一无/飲字)食而已素
　空也(並易/傳)
　横渠先生曰衎衎和樂貌飲食和樂不徒飽而已言
　獲志之多也(易/説)
　　藍田吕氏曰六二柔得中則所居安故曰鴻漸于
　　磐應乎剛則所養充故曰飲食衎衎漸至六二養
　　道始備故不素飽
　　白雲郭氏曰磐石之可安者自干而磐已獲安矣
　　飲食衎衎盖君臣相遇安而和樂也與詩所謂嘉
　　賔式燕以衎同意漸進之道見於得君之禄安樂
　　飲食雖小子亦無危厲之言是以吉也不素飽者
　　不素餐之謂也伊川曰不素飽者君子漸進於上
　　将行其道以及天下豈徒空飽飲食而已乎而王
　　輔嗣謂本无祿養進而得之其為歡樂願莫先焉
　　孔氏因之曰素故也故无祿養今日得之故願莫
　　先也觀此益見伊川先生造次不忘於道二子所
　　養如此而已昔孟子謂樂正子曰我不意子學古
　　之道而以餔啜也飲食之事疑於餔啜故孔子言
　　不素飽之義以明之而二子以得禄飬為歡樂豈
　　不異哉(易/說)
　　漢上朱氏曰自二至五有巽離坎鴻之象二之五
　　坎變巽為艮艮坎為石巽為髙坤為平石髙且平
　　磐也磐大石也五之二坎變兊坎為水飲也兊為
　　口食也兊為和説衎衎而樂也二五以中正相應
　　進而安裕飲食衎衎而樂詩鹿鳴是也巽為目離
　　為大腹二之五巽離毁不素飽也素飽者无功食
　　祿徒飽也君子之進豈飲食而已哉上則道行於
　　君下則澤加於民不徒飽也(易/傳)
　　新安朱氏曰磐大石也漸逺於水進於磐而益安
　　矣衎衎和樂之意六二柔順中正進以其漸而上
　　有九五之應故其象如此而占則吉也素飽如詩
　　言素飱得之以道則不為徒飽而處之安矣(本/義)
九三鴻漸于陸夫征不復婦孕不育凶利禦冦象曰夫
征不復離羣醜也婦孕不育失其道也利用禦冦順相
保也
　伊川先生曰平髙曰陸平原也三在下卦之上進至
　于陸也陽上進者也居漸之時志将漸進而上无應
　援當守正以俟時安處平地則(一无/則字)得漸之道若或
　不能自守欲有所牽志有所就則失漸之道四隂在
　上而宻比陽所説也三陽在下而相親隂所從也二
　爻相比而无應相比則相親而易合无應則无適而
　相求故為之戒夫陽也夫謂三三若不守正而與四
　合是知征而不知復征行也復反也不復謂不反顧
　義理婦謂四若以不正而合則雖孕而不育盖非其
　道也如是則凶也三之所利在於禦寇非理(一作/禮)而
　至者寇也守正以閑邪所謂禦寇也不能禦寇則自
　失而凶矣○夫征不復則失漸之正従欲而失正離
　叛其羣類為可醜也卦之諸爻皆无不善若獨失正
　是離其羣類婦孕不由其道所以不育也所利在禦
　寇謂以順道相保君子之與小人比也自守以正豈
　惟君子自完其己而已乎亦使小人得不陷於非義
　是以順道相保禦止其惡故曰禦寇(並易/傳)
　横渠先生曰漸卦九三六四易位而居三離上卦四
　離下體故曰夫征不復婦孕不育然相與之固物莫
　能閒故利用禦寇也征不復者變為艮且得位也如
　六四之得桷三四非正合故曰失其道也(易/説)
　　藍田吕氏曰九三居下卦之上地不髙而逺乎水
　　故曰陸與初六六二同處艮體舍之而求巽之六
　　四既无正應其行不及四以近比其偶不正不正
　　之偶既不孕何由育夫不夫婦不婦凶之道也同
　　舟而濟胡越无異心雖非其正猶利禦寇三與四
　　同順而相保也
　　白雲郭氏曰初二之進也有漸而三則自任以剛
　　其進欲速失漸之道是以致凶爾雅髙平曰陸自
　　水而至於陸進之甚逺故有夫征不復之象進而
　　比四不正之婦也故曰婦孕不育凶然九三之才
　　有進无退患在失中獨用以禦寇則利也離羣醜
　　者舍初二同體而進也失其道者比四之不正失
　　漸之道也非所謂進以正可以正邦者也順相保
　　者禦寇所以保其類也初二隂柔順九三之相保
　　也䝉之上九利禦寇與漸九三同義盖它无所用
　　獨可禦冦而已蒙之象言上下順者以己獨處上
　　衆皆順之也此言順相保者初二順而相保而已
　　(易/説)
　　漢上朱氏曰三至二有坎離巽鴻之象三艮為山
　　四變三為坤坤為平地髙者平矣陸之象鴻離于
　　水漸進于陸三若守正待時而不妄動則得漸之
　　道三四无應隂陽相比而易合守正者戒之横渠
　　曰漸至九三六四易位而居坎為夫離為婦為大
　　腹征以正行也三不守正而合四夫征不復也
　　夫征不復者以離羣醜也三隂爻為羣隂為
　　醜言不正則離乎羣衆而往不能反也四不
　　守正而合三則離毁矣婦孕不育也婦孕不育者
　　不以正合而失其交之道也夫人所以致非道之
　　交者罔不自已求之我无隙以乗之彼何自來乎
　　故三不動則四坤不來矣君子自守其正不惟君
　　子无失已之累而小人亦不陷於非義是以順相
　　保利用禦冦之道坎為盜離為戈兵冦也象以三
　　為君子又以坎為冦者反以戒三也坤為順各得
　　其正順相保也(易/傳)
　　新安朱氏曰鴻水鳥陸非所安也九三過剛不中
　　而无應故其象如此而其占夫征則不復婦孕則
　　不育凶莫甚焉然以其過剛也故利禦冦(本/義)○漸
　　九三爻雖不好夫征不復婦孕不育却利禦冦今
　　術家擇日利婚姻底日不宜用兵利相戰底日不
　　宜婚媾正是此意盖用兵則要相殺相勝婚姻則
　　要和合故用不同也象曰順相保也言須是上下
　　同心協力相保聚方足以禦寇(語/録)
六四鴻漸于木或得其桷无咎象曰或得其桷順以巽
也
　伊川先生曰當漸之時四以隂柔進據剛陽之上陽
　剛而上進豈能安處隂柔之下故四之處非安地如
　鴻之進(一作/漸)于木也木漸髙矣(一无/矣字)而有不安之象
　鴻趾連不能握枝故不木棲桷横平之柯唯平柯之
　上乃能安處謂四之處本危或能自得安寧之道則
　无咎也如鴻之於木本不安或得平柯而處之則安
　也四居正而巽順宜无咎者也必以得失言者因得
　失以明其義也○桷者平安之處求安之道唯順與
　巽若其義順正其處卑巽何處而不安如四之順正
　而巽乃得桷也(並易/傳)
　横渠先生曰木非鴻所居如四之易位而在上也然
　本坤之爻進而為巽故或得其桷居之可安也順巽
　則衆所與也故得所安(易/説)
　　藍田吕氏曰六四居上體之下髙於陸而下於陵
　　故漸于木漸進之時以柔居隂其進愈緩姑求所
　　安順以巽焉不敢擇也故曰鴻漸于木或得其桷
　　无咎鴻非集木之鳥雖得其桷非所安也桷木枝
　　中乎桷者也
　　白雲郭氏曰六四隂柔才有不足乗九三之剛従
　　而比之非所安也故有于木之象桷平衡之柯或
　　得則可安矣安則无咎象言順以巽者當不安之
　　際惟巽與順可得安寧故也巽權道也繫辭曰巽
　　以行權然六四順以巽終為无咎之爻而先言于
　　木不安之象者盖六四之象有失有得獨言其得
　　則人将莫知其失而不慎始者多矣聖人雖取其
　　善終又欲人之善始是以兼明其失得也(易/説)
　　漢上朱氏曰六四之柔進而介於二剛之間猶鴻
　　漸于木也鴻足蹼不能握木漸于木非所安之地
　　四離飛鳥而有坎巽鴻之象巽為木漸于木也然
　　上承五以巽事之下得三以順接之得所止焉惟
　　順以巽故介於二剛之間得位而无咎猶或得其
　　桷也桷椽之方者巽為長木艮為小木離為麗坤
　　為方木小而方可麗於長木木之材中乎椽桷者
　　也易傳曰横平之柯也(易/傳)
　　新安朱氏曰鴻不木棲桷平柯也或得平柯則可
　　以安矣六四乗剛而順巽故其象如此占者如之
　　則无咎也(本/義)
九五鴻漸于陵婦三嵗不孕終莫之勝吉象曰終莫之
勝吉得所願也
　伊川先生曰陵髙阜也鴻之所止最髙處也象君之
　位雖得尊位然漸之時其道之行固亦非遽與二為
　正應而中正之徳同乃隔於三四三比二四比五皆
　隔其交者也未能即合故三嵗不孕然中正之道有
　必亨之理不正豈能隔害之故終莫之能勝但其合
　有漸耳終得其吉也以不正而敵中正一時之為耳
　久其能勝乎○君臣以中正相交其道當行雖有間
　其間者終豈能勝哉徐必得其所願乃漸之吉也(並/易)
　(傳/)
　　藍田吕氏曰九五進居尊位其地髙矣故曰漸于
　　陵與六二為應而三四間之故婦三嵗不孕中正
　　而應雖暫為所間卒得所願故終莫之勝吉
　　白雲郭氏曰陵髙阜也君之象也二五正應君臣
　　同中正之徳宜其吉矣然猶三嵗不孕者以三四
　　為之間故也四不能間五而能間二九三禦冦之
　　才足以間五然君臣同徳有間終合故終莫之勝
　　也雖九五之尊猶有三嵗之久者亦為之以漸故
　　也三言夫征不復五言婦三嵗不孕以卦辭言女
　　歸吉故以夫婦為言(易/説)
　　漢上朱氏曰二至五有坎離巽鴻之象五巽為髙
　　二艮為山二之五自山而進於髙復有山焉陵也
　　大阜曰陵二進於五得尊位也鴻水鳥進至於陵
　　其位髙矣然非所樂君子之樂王天下不與存焉
　　故曰鴻漸于陵巽為婦離為大腹乾為嵗二五相
　　易二至五歴三爻離毁巽見婦三嵗不孕漸之時
　　道未可遽行其功未見於上下之間以三四相比
　　而勝之也二艮為土三四為震木勝之五巽為木
　　三四為兊金勝之勝之則四比五三比二而君臣
　　離矣然二五相應中正之徳同其合乃中心之所
　　願欲豈三四所能間哉其行有漸功成而復其所
　　則孕矣故終莫之勝吉正也(易/傳)○又曰虞謂三動
　　離毁上之三成既濟誤也九五婦三嵗不孕者天
　　地不交之時六四柔進得位徃有功則既交矣六
　　四婦貞九五之所願得也如明夷上六初登于天
　　離明出地上以明後入于地此之謂曲而當○又
　　曰九五言陵亦借否象言之艮為山巽為髙大阜
　　之象(並叢/説)
　　新安朱氏曰陵髙阜也九五居尊六二正應在下
　　而為三四所隔然終不能奪其正也故其象如此
　　而占者如是則吉也(本/義)
上九鴻漸于陸其羽可用為儀吉象曰其羽可用為儀
吉不可亂也
　伊川先生曰安定胡公以陸為逵逵雲路也謂虚空
　之中爾雅九達謂之逵逵通達无阻蔽之義也上九
　在至髙之位又益上進是出乎位之外在它時則為
　過矣於漸之時居巽之極必有其序如鴻之離所止
　而飛於雲空在人則超逸乎常事之外者也進至於是而
　不失其漸賢達之髙致也故可用為儀法而吉也羽
　鴻之所用進也以其進之用況上九進之道也○君
　子之進自下而上由微而著跬歩造次莫不有序不
　失其序則无所不得其吉故九雖窮髙而不失其吉
　可用為儀法者以其有序而不可亂也(並易/傳)
　横渠先生曰无應於下羽潔无汙且處於髙故曰漸
　陸(易/説)
　　藍田吕氏曰上九居上體之上然居巽之極復漸
　　于陸與下體同進退雍容其序而不亂者也其羽
　　可用為儀吉儀謂可則而象之也
　　白雲郭氏曰先人言陸當作逵逵者九達之衢雍
　　曰漸進之極至是无所不通矣安與樂皆不足以
　　盡之漸之六爻其辭皆聲音相協故初則干言二
　　則磐衎三則陸復育四則木桷五則陵孕勝如此
　　則上九為逵儀明矣具羽可用為儀者九達之地
　　非止十目所視而已通道大都人之瞻仰者衆莫
　　不以為儀表也漸進之吉孰大於是羽者外見之
　　羙故人可則而象之也不可亂者至美外見獨異
　　於衆人故人莫得而亂之也(易/説)
　　漢上朱氏曰鴻漸于陵已髙矣又升而至於上窮
　　而不知反則亢是以君子不居焉進九三之賢升
　　之於上已變而退之三艮為山上動之三成坤艮
　　山變坤為平地陸也自下進上漸也上反三亦曰
　　漸者進退相為用无退則无進之漸一進一退其
　　動不窮矣離巽飛類也剛羽翰也柔其毛也九三
　　之上成巽羽剛爻也所貴乎君子者謂其進退不
　　失其時上九進退有序不失其時可用為儀也三
　　隂爻羣也上九變而正退處而順不亂羣也亦可
　　用為儀吉(易/傳)○又曰安定胡先生以陸作逵案虞
　　氏所傳之象上之三成既濟三陸也夫上之所生
　　者進也所反者亦進也兹所以動而不窮歟漸至
　　九五極矣進至上九亢矣是以上反而之三然後
　　安處考之鴻象坎象既退自南而北嚮之時也宜
　　以陸為正或曰鴻漸至此千里之舉也曰不然鴻
　　飛𠖇𠖇潔身而去之象也非漸也○又曰上九極
　　矣而言陸者明進退也(並叢/説)
　　新安朱氏曰胡氏程氏皆云陸當作逵謂雲路也
　　今以韻讀之良是儀羽旄旌纛之飾也上九至髙
　　出乎人位之外而其羽毛可用以為儀飾位雖極
　　髙而不為无用之象故其占為如是則吉也不可
　　亂者漸進愈髙而不為无用其志卓然豈可得而
　　亂哉(本/義)
　
　
　
　
　
　
　
　
　
　
　合訂刪補大易集義粹言卷五十七
欽定四庫全書
　合訂刪補大易集義粹言卷五十八
　　　　　　　　　　頭等侍衛納喇性徳編
䷵(兊下/震上)
　伊川先生曰歸妹序卦漸者進也進必有所歸故受
　之以歸妹進則必有所至故漸有歸義歸妹所以繼
　漸也歸妹者女之歸也妹少女之稱為卦震上兊下
　以少女從長男也男動而女説又以説而動皆男説
　女女從男之義卦有男女配合之義者四咸恒漸歸
　妹也咸男女之相感也男下女二氣感應止而説男
　女之情相感之象恒常也男上女下巽順而動隂陽
　皆相應是男女居室夫婦唱随之常道漸女歸之得
　其正也男下女而各得正位止静而巽順其進有漸
　男女配合得其道也歸妹女之嫁歸也男上女下女
　(一无/女字)從男也而有説少之義以説而動動以(一作/而字)説
　則不得其正矣故位皆不當初與上雖當隂陽之位
　而陽在下隂在上亦不當位也與漸正相對咸恒夫
　婦之道漸歸妹女歸之義咸與歸妹男女之情也咸
　止而説歸妹動於説皆以説也恒與漸夫婦之義也
　恒巽而動漸止而巽皆以巽順也男女之道夫婦之
　義備於是矣歸妹為卦澤上有雷雷震而澤動從之
　象也物之随動莫如水男動於上而女從之嫁歸從
　男之象震長男兊少女少女従長男以説而動動而
　相説也人之所説者少女故云妹為女歸之象又有
　長男説少女之義故為歸妹也(易/傳)
歸妹征凶无攸利
　伊川先生曰以説而動動而不當故凶不當位不當
　也征凶動則凶也如卦之義不獨女歸无所徃而利
　也(易/傳)
　横渠先生曰歸妹與革均是澤為大卦義不相干故
　革具四徳而歸妹初不言徳也(易/説)
　　白雲郭氏曰歸者女子之嫁也妹言少女也少女
　　從長男非正之道樂於自進則凶也何所利哉卦
　　辭言征凶者獨歸妹一卦然而非樂於自進亦无
　　凶矣王輔嗣以歸妹為娣媵故其言曰雖與長男
　　交嫁而係娣是以説也孔子因之曰以妹從娣而
　　嫁謂之歸妹誤矣娣媵謂之媵非歸也夫子言天
　　地之大義謂夫婦也娣媵豈能具此義哉諸爻言
　　娣義自不同輔嗣以初九有歸妹以娣之辭故誤
　　以妹為娣媵耳六五曰其君之袂不如其娣之袂
　　良孔子象曰帝乙歸妹不如其娣之袂良以見妹
　　稱君而娣為媵矣(易/説)
　　新安朱氏曰婦人謂嫁曰歸妹少女也兊以少女
　　而從震之長男而其情又為以説而動皆非正也
　　故卦為歸妹而卦之諸爻自二至五皆不得正三
　　五又皆以柔乗剛故其占征凶而无所利也(本/義)
彖曰歸妹天地之大義也天地不交而萬物不興歸妹
人之終始也説以動所歸妹也征凶位不當也无攸利
柔乗剛也
　伊川先生曰一隂一陽之謂道隂陽交感男女配合
　天地之常理也歸妹女歸於男也故云天地之大義
　也男在女上隂從陽動故為女歸之象天地不交
　則萬物何從而生女之歸男乃生生相續之道男女
　交而後有生息有生息而後其終不窮前者有終而
　後者有始相續不窮是人之終始也○説以動以二
　體釋歸妹之義男女相感説而動者少女之事故以
　説而動所歸者妹也所以征則凶者以諸爻皆不當
　位也所處皆不正何動而不凶大率以説而動安有
　不失正者○柔乗剛不惟位不當也又有乗剛之過
　三五皆乗剛男女有尊卑之序夫婦有唱随之禮此
　(一无/此字)常理也如恒是也茍不由常正之道狥情肆欲
　唯説是動則夫婦瀆亂男牽欲而失其剛婦狃説而
　忘其順如歸妹之乗剛是也所以凶无所徃而利也
　夫隂陽之配合男女之交媾理之常也然從欲而流
　放不由義理則淫邪无所不至傷身敗徳豈人理哉
　歸妹之所以(一有/征字)凶也(並易/傳)
　横渠先生曰泰之九三進而在四六四降而在三故
　曰天地之大義也然泰道将終征将為否故曰凶○妹
　者是少女之稱也對長男而言之故言少女先儒為
　姪娣之義於卦不見於爻辭則有君與娣之稱長男
　而與長女是人之常也少女而與少男是人之感也
　説以動須是歸妹聖人直是盡人情○三五皆乗剛
　必退反乃吉(並易/説)
　　藍田吕氏曰歸妹配不敵也妹少女之稱女弟謂
　　之妹亦少女也古之諸侯娶女同姓之國以姪娣
　　媵即歸妹之義也姪娣尚㓜則待年於父母之國
　　其少可知也女子之色有時而衰少者以繼長者
　　以退所以待其君子之有始終也少女之配長男
　　配雖不敵説以動也隂陽皆不當位則嫡媵之分
　　不明柔乗剛則姪娣之寵正於女君故征凶无攸
　　利也大臣不以而近臣用事大賢不足而小賢獲
　　用皆歸妹之義也
　　白雲郭氏曰有乾坤則有六子有天地則有男女
　　夫婦天地夫婦之義一也繫辭曰天地絪緼萬物
　　化醇男女構精萬物化生故彖以歸妹為天地之
　　大義盖主夫婦生化之道而言也歸妹人之終始
　　者夫婦生化之道終則有始猶天地之无窮也説
　　以動所歸妹者孔子先言女嫁皆曰歸至此論歸
　　妹之卦所以征凶无攸利也闗睢之義樂得淑女
　　盖以徳為主而此長男以所歸者妹遂説以動則
　　不以徳矣彼既不以徳而説此又不以徳而進是
　　以征凶位不當者卦爻皆不當位是以有不以徳
　　進者矣以少女而歸長男非以柔乗剛而何宜其
　　无攸利也或謂少女説而動如此則去淫奔不逺
　　矣孔子曰説以動所歸妹也觀此則説動者男也
　　(易/說)
　　漢上未氏曰諸卦先釋卦名此彖先言天地之大
　　義人之終始者明夫婦之道原於天地重人倫之
　　本也歸妹自泰來三之四為震四之三為兊天地
　　相交而成坎離坎離者天地之用也天地以坎離
　　交隂陽隂陽之義配日月乾天也乾納甲壬坤地
　　也坤納乙癸離日也坎月也故觀月知日觀日月
　　而知天地以一月論之日遲月速東西相望震兊
　　也月至於晦則自東而北乃與日㑹東乙也北癸
　　也消乙入癸㑹於乾壬壬癸北方氣之所歸十有
　　二㑹萬物畢昌而月復見於震兊矣故曰歸妹者
　　天地之大義也天地不交則萬物不興天地交而
　　後有震震者天地之始交萬物興之時也夫坤終
　　乙癸則乾始震庚終者乾終於坤也前者以是終
　　也始者坤終而乾始也後者以是始也夫婦始終
　　之際也父命子而醮之代父之道終之也壻受女
　　于主人人道之始始之也終始相續化生无窮是
　　也月晦生自震而兊之象故曰夫婦者人之終始
　　也此以三四相易言歸妹之義也九三六四正也
　　三四相易而天地各得其宜義也故曰天地之大
　　義也諸儒以爻位不當謂所歸之妹為姪娣誤也
　　爻變矣乃有姪娣之衆古者男三十而娶女二十
　　而嫁故所歸以妹言之妹少女也男説女以動者
　　以其所歸者妹也説少女者人之情慕少艾也乾
　　上交坤坤下交乾震兊相交以説而動與咸同意
　　故曰説以動所歸妹也言歸則兊女在内從震夫
　　之外矣此合兩體而言歸妹之義也婚姻之禮隂
　　陽交際天地之大義也故三四皆不當位退而各
　　復其所乃吉六之四九之三征也征而不已必凶
　　古者昏禮冕而親迎壻御婦車男下女也壻乗其
　　車待於門外女從男也男下女則天地之義明女
　　從男則天地之位定是以位雖不當而无征凶斯
　　道之並行所以不偏廢歟若以説而動所履不正
　　其凶必矣氓是也故曰征凶位不當也六三六五
　　柔也九二九四剛也以柔乗剛則其柔日長剛為
　　柔所乗則其剛日消夫弱婦强不能正室必至於
　　夫妻反目其道不可以推行矣三不利於内四不
　　利於外故曰无攸利此以中爻言説以動之戒也
　　在卦氣為霜降故太𤣥準之以内(易/傳)
　　新安朱氏曰歸妹至萬物不興釋卦名義也歸者
　　女之終生育者人之始説以動又以卦徳言之柔
　　乗剛又以卦體釋卦辭男女之交本皆正理惟若
　　此卦則不得其正也(本/義)
象曰澤上有雷歸妹君子以永終知敝
　伊川先生曰雷震於上澤随而動陽動於上隂説而
　從女從男之象也故為歸妹君子觀男女配合生息
　相續之象而以永其終知有敝也永終謂生息嗣續
　永久其傳也知敝謂知物有敝壊而為相繼之道也
　女歸則有生息故有永終之義又夫婦之道當常永
　有終必知其有敝壊之理而戒慎之敝壊謂離隙歸
　妹説以動者也異乎恒之巽而動漸之止而巽也少
　女之説情之感動動則失正非夫婦正而可常之道
　久必敝壊知其必敝則當思永其終也天下之反目
　者皆不能永終者也不獨夫婦之道天下之事莫不
　有終有敝莫不有可繼可久之道觀歸妹則當思永
　終之戒也(易/傳)
　横渠先生曰永常理之終知人情之敝(易/説)
　　藍田吕氏曰雷在澤上資澤之氣以震動萬物長
　　男資少女之氣以廣嗣續君子慮其所終稽其所
　　敝故始娶必歸妹也
　　白雲郭氏曰衛人作氓詩盖言男女无别遂相奔
　　誘華落色衰復相棄背此所謂男女不終之敝也
　　歸妹之義雖非奔誘然以長説少志在容色失夫
　　婦之大義其去奔誘不逺矣是以君子於此欲思
　　永終偕老之道而戒不終之敝也禮曰壹與之齊
　　終身不改故夫死不嫁所謂永終者如此(易/説)
　　漢上朱氏曰震雷也為東方兊澤也為西方天運
　　八月東方如西方澤上有雷也為男下女之象二
　　月西方如東方澤中有雷也為女從男之象始於
　　下女終於從男天地之正未始有敝也故嫁娶者
　　法之然人之於夫婦不能如震兊相従久而不息
　　者何哉不能正其初也説少而動衰則棄之其能
　　永終乎君子知其然必謹於夫婦之際下之者有
　　義率之者有禮而其初正其初正則其末必正故
　　永終而无敝歸妹初九上六之義也坎離合為知
　　知敝者其唯九四君子乎(易/傳)
　　新安朱氏曰雷動澤随歸妹之象君子觀其合之
　　不正知其終之有敝也推之事物莫不皆然(本/義)
初九歸妹以娣跛能履征吉象曰歸妹以娣以恒也跛
能履吉相承也
　伊川先生曰女之歸居下而无正應娣之象也剛陽
　在婦人為賢(一作/堅)貞之徳而處卑順娣之賢正者也
　處説居下為順義娣之卑下雖賢何所能為不過自
　善其身以承助其君而已如跛之能履言不能及逺
　也然在其分為善故以是而行則吉也○歸妹之義
　以説而動非夫婦能常之道九乃剛陽有賢(一作/堅)貞
　之徳雖娣之微乃能以常者也雖在下不能有所為
　如跛者之能履然征而吉者以其能(一无/能字)相承助也
　能助其君娣之吉也(並易/傳)
　横渠先生曰陽處於上不可不随故征吉以兊應震
　合卦之義常道也爻為陽故能履非匹故跛(易/説)
　　藍田吕氏曰剛柔之象男剛而女柔男女均則長
　　剛而少柔姪娣均少女也娣長而姪少初九以剛
　　居歸妹之始先娣而後姪合常道也故曰歸妹以
　　娣以少女配長男其配不敵然理之所不得不行
　　如足跛偏任不得已而行故曰跛能履以娣承嫡
　　以姪承娣長少相承有序所以成家故吉
　　白雲郭氏曰初在下賤者之位也上无正應无所
　　歸焉娣之象也自无所歸因人之歸而為娣媵故
　　言歸妹以娣也跛能履者娣雖非正亦足以有行
　　猶跛者之能履也故進而佐其君則吉恒者可久
　　之道也娣媵古之道非妄為也故可久吉相承者
　　言娣以進而承君為吉也(易/説)
　　漢上朱氏曰三兊者震所歸之妹也初在三後无
　　應三以巽下之初九自卑而進説以從之歸妹以
　　娣也三下初成巽初九應震有雷風相與之象恒
　　也姪巽而娣説動故能歸妹以娣如有嫡不以其
　　媵備數豈能以娣哉初九正進之從三又正能恒
　　者也故曰歸妹以娣以恒也震為足兊折其左跛
　　也跛者不足以行而從三則有應可行跛能履也
　　跛能履故征吉征以正行也正則吉所以吉者以
　　従三而承四四震夫道也三承四初又従三相與
　　以承内事相承也是以吉(易/傳)
　　新安朱氏曰初九居下而无正應故為娣象然陽
　　剛在女子為賢正之徳但為娣之賤僅能承助其
　　君而已故又為跛能履之象而其占則征吉也○
　　恒謂有常久之徳(本/義)
九二眇能視利幽人之貞象曰利幽人之貞未變常也
　伊川先生曰九二陽剛(一作/剛陽)而得中女之賢正者也
　上有正應而反隂柔之質動於説者也乃女賢而配
　不良故二雖(一作/之)賢不能自遂以成其内助之功適
　可以善其身而小施之如眇者之能視而已言不能
　及逺也男女之際當以正禮五雖不正二自守其幽
　静貞正乃所利也二有剛正之徳幽静之人也二之
　才如是而言利貞者(一无此/五字)利言宜於如是之貞(一/无)
　(之貞/字)非不足而為之戒也○守其幽貞未失夫婦常
　正之道也世人以媟狎為常故以貞静為變常不知
　乃常久之道也(並易/傳)
　横渠先生曰震動乎上雖匹而不正所以眇陽中故
　能視不援上幽人之正也(易/説)
　　藍田吕氏曰九二一卦之中獨與六五應逺而相
　　應如視也雖有剛中居隂處内不在尊位故不可
　　與有明如眇能視也不可與有明則不可與有為
　　静而守中不變其常所以利幽人之貞
　　白雲郭氏曰九二剛中賢女也長男説少艾而動
　　則夫之非賢可知矣女従男者也夫之不賢女不
　　能制也一賢一否眇之象也眇而能視以見九二
　　之獨賢也然夫之不賢豈可變常而従之哉守其
　　幽獨之操不為不賢之人奪其志可謂女子之貞
　　者矣斯其所以為利也故曰利幽人之貞九二盖
　　能獲其利者非才不足而戒之也(易/説)
　　漢上朱氏曰九二離為目兊毁其右眇也眇者不
　　足以明然二有應之五能視也女待男而行六五
　　未下二二以剛中自持處内而不動不足以明也
　　有眇之象初動而二不動在坎中坎為隠伏二貞
　　於五處内而説為幽人幽人者女在窈窕幽閒之
　　中五下之則二行復成兊女自若也故利幽人之
　　貞利幽人之貞者五下之而後兊變坤為常此爻
　　无娣象故以女子守常為義(易/傳)
　　新安朱氏曰眇能視承上爻而言九二陽剛得中
　　女之賢也上有正應而反隂柔不正乃女賢而配
　　不良不能大成内助之功故為眇能視之象而其
　　占則利幽人之貞也幽人亦抱道守正而不偶者
　　也(本/義)
六三歸妹以須反歸以娣象曰歸妹以須未當也
　伊川先生曰三居下之上本非賤者以失徳而无正
　應故為欲有歸而未得其歸須待也待者未有所適
　也六居三不當位徳不正也柔而尚(一作/上)剛行不順
　也為説之主以説求歸動非禮也上无應无受之者
　也无所適故須也女子之處如是人誰取之不可以
　為人配矣當反歸而求為娣媵則可也以不正而失
　其所也○未當者其處其徳其求歸之道皆不當故
　无取之者所以須也(並易/傳)
　横渠先生曰三隂本彚征在上今六三反下而為兊
　故曰歸妹以須反歸以娣女當待年於家今待年夫
　家而反歸故曰未當(易/説)
　　藍田吕氏曰六三未當進故反歸以須九四當進
　　而未進故遲以愆期六三以隂居陽位既不當无
　　退避之意上无正應復不得其所欲反歸待年以
　　娣而行者也
　　白雲郭氏曰六三之女不正也不正之女人之所
　　棄故難其歸而有待也雖有待而終難其歸固不
　　若反歸妹之義而従娣媵之事也未當者居位未
　　當是以不能有所歸而待也下卦唯九二得中有
　　歸妹之象初居下位三失正徳故為娣媵義殊不
　　同而謂一卦皆為娣媵之象則非也娣媵非天地
　　大義安足以盡歸妹之象(易/説)
　　漢上朱氏曰初至五體需需須也須待也初従三
　　得應二與五應三獨无應須也天官書須女四星
　　賤妾之稱織女三星天女也陸震曰天文織女貴
　　須女賤則須為賤女可知盖二應五已行矣三徃
　　无應而猶須之女之彊顔而不見售者也故曰歸
　　妹以須夫女之可貴者為其正也順也動以理也
　　六三居不當位徳不正也柔而上剛行不順也為
　　説之主以説而歸動非理也上无應无受之者也
　　如是其賤矣故曰未當也易傳曰未當者言其處
　　其徳其求歸之理皆未當故无取之反歸以娣何
　　也女謂嫁曰歸自内之外也三本泰之四爻三无
　　所適反歸於四則得正其應在初初正也娣之位
　　也諸娣従婦同行者也故應初乃有以娣之意魯
　　春姜之女三徃三逐春姜召其女留之三年乃復
　　嫁之率知為人婦之道春姜知反歸以娣之義也
　　六三既曰所歸之妹又曰須何也自變卦言泰四
　　之三成兊兊者震所歸之妹也自爻位言之二徃
　　歸五矣三无所歸須也故曰曲而當(易/傳)
　　新安朱氏曰六三隂柔而不中正又為説之主女
　　之不正人莫之取者也故為未得所適而反歸為
　　娣之象或曰須女之賤者(本/義)
九四歸妹愆期遲歸有時象曰愆期之志有待而行也
　伊川先生曰九以陽居四四上體地之髙也陽剛在
　女子為正徳賢明者也无正應未得其歸也過時未
　歸故云愆期女子居貴髙之地有賢明之資人情所
　願娶故其愆期乃為有時盖自有待非不售也待得佳
　配而後行也九居四雖不當位而處柔乃婦人之道
　(一有/也字)以无應(一作/悔)故為愆期之義而聖人推理以女
　賢而愆期盖有待也○所以愆期者由己而不由彼
　賢女人所願娶所以愆期乃其志欲有所待待得佳
　配而後行也(並易/傳)
　横渠先生曰九四當速交而為泰今獨後者三有所
　待也故曰愆期(易/説)
　　白雲郭氏曰三之與四其不當相似而辭有不同
　　何哉盖六三以柔用剛又為過中而九四以剛用
　　柔有未中之義是其所以不同也以其不當无應
　　亦不免愆期有待而己其歸終有時故无反歸之
　　事象言有待而行者行如詩言女子有行是也又
　　以見所以愆期者在我有所待非人不求之也以
　　是知過中與未中用剛與用柔其不同如此所以
　　繫辭言三多凶也(易/説)
　　漢上朱氏曰離為中女九四居上體女貴髙之象
　　九剛明而守柔静女之賢者也六五歸妹九二徃
　　従之而九四不行成兊兊正秋是以愆期女歸以
　　仲春為期秋不行愆期也四本泰之九三六四以
　　坎男下之而後三之四成震女以外歸震仲春也
　　遲歸以時也觀九四待坎男下之得仲春而後行
　　則愆期之志有待而行也(易/傳)
　　新安朱氏曰九四以陽居上體而无正應賢女不
　　輕従人而愆期以待所歸之象正與六三相反(本/義)
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
　伊川先生曰六五居尊位妹之貴髙者也下應於二
　為下嫁之象王姬下嫁自古而然至帝乙而後正婚
　姻之禮明男女之分雖至貴之女不得失柔巽之道
　有貴驕之志故易中隂尊而謙降者則曰帝乙歸妹
　泰六五是也貴女之歸唯謙降以従禮乃尊髙之徳
　也不事容飾以説於人也娣媵者以容飾為事者也
　衣袂所以為容飾也六五尊貴之女尚禮而不尚飾
　故其袂不及其娣之袂良也良美好也月望隂之盈
　也盈則敵陽矣幾望未至於盈也五之貴髙常不至
　於盈極則不亢其夫乃為吉也女之處尊貴之道也
　　以帝乙歸妹之道言其袂不如其娣之袂良尚禮
　而不尚飾也五以柔中在尊髙之位以尊貴而行中
　道也柔順降屈尚禮而不尚飾乃中道也(並易/傳)
　横渠先生曰歸妹交泰之事備矣與泰六五同又於
　此見聖人為之戒也以其貴行故戒其滿以幾望(一/作)
　(又於此見新故/之戒也○易說)
　　藍田吕氏曰六五歸妹之時以柔處尊少女之至
　　貴者如天子之女下嫁於諸侯也天子之女雖以
　　貴行以為女君則不如其娣歸妹之時娣受寵也
　　袂所以承君子言寵之也月幾望吉隂雖盛而不
　　敢盈能退下而无疾妬之心故吉
　　白雲郭氏曰六五以柔居尊得謙下之道故為帝
　　乙歸妹與泰之六五同意此王姬下嫁之象帝而
　　稱乙亦言其謙柔也其君之袂不如其娣之袂良
　　者君謂妹也妹以徳自飾不以服飾為事故不如
　　其娣之袂良也詩序言王姬車服不繫其夫下王
　　后一等猶執婦道以成肅雝之徳則詩人所美者
　　係乎肅雝之徳不獨取於車服也月幾望者不自
　　滿假之意也其娣袂良猶能謙下而无嫉妒之心
　　盖樛木逮下之義也帝乙歸妹下於其夫也月幾
　　望下於其娣也夫如是吉孰大焉故樛木之詩每
　　章必以福履終之是亦月幾望而繼以吉之義也
　　月隂類也小畜上九曰婦貞厲月幾望則月為女
　　子之象矣其位居中以貴行者天下未有不得中
　　而能謙下於人者六五之位在中也以尊歸卑是
　　為以貴行也惟在中故能不失貴行之義聖人之
　　意尚徳而已(易/説)
　　漢上朱氏曰女以外為歸五君位九二兊女歸五
　　乾天為帝兊少女自長男觀之為妹帝乙歸妹也
　　歸妹自泰變故六五同象子夏曰湯之嫁妹也五
　　坤居君位嫡夫人小君位也袂衣褎手飾也所以
　　為禮容二乾為衣離為文章二之五離毁變坎成
　　兊坎為水兊有伏艮為手小君之袂无文而加澣
　　濯之象初九娣之位乾兊伏艮為衣袂而初九不
　　動君之袂不如其娣之袂良也為小君如是善矣
　　良至善也乾美為良貴女之歸惟以謙降從禮為
　　尊髙之徳不以容飾為説故曰帝乙歸妹不如其
　　娣之袂良也九二下也何以為帝女之象以其所
　　歸之位在五而二以貴行也五位在中二亦中也
　　貴者陽也古者王姬嫁於諸侯車服不係其夫下
　　王后一等以貴行也不謙降従禮則亢而失中不
　　稱其位矣譬之天道月幾望矣其可盈乎坎月在
　　震東離日在兊西日月相望隂之盈也二之五坎
　　離象毁月幾望也月幾望而不盈則不亢其夫故
　　吉不然凶之道也夫消長之理陽消則隂生故日
　　下而月西見隂盛則敵陽故既望則月東出婦道
　　已盛聖人於此深慮之後世猶有以列侯奉事舅
　　姑通問盈滿之禍可勝言哉(易/傳)
　　新安朱氏曰六五柔中居尊下應九二尚徳而不
　　貴飾故為帝女下嫁而服不盛之象然女徳之盛
　　无以加此故又為月幾望之象而占者如之則吉
　　也○以貴行謂以其有中徳之貴而行故不尚飾
　　(本/義)
上六女承筐无實士刲羊无血无攸利象曰上六无實
承虚筐也
　伊川先生曰上六女歸之終而无應女歸之无終者
　也婦者所以承先祖奉祭祀不能奉祭祀則不可以
　為婦矣筐篚之實婦職所供也古者房中之爼葅歜
　(一作/醢)之類后夫人職之諸侯之祭親割牲卿大夫皆
　然割取血以祭禮云血祭盛氣也女當承事筐篚而
　无實无實則无以祭謂不能奉祭祀也夫婦共承宗
　廟婦不能奉祭祀乃天不能承祭祀也故刲羊而无
　血亦无以祭也謂不可以承祭祀也婦不能奉祭祀
　則當離絶矣(一无/矣字)是夫婦之无終者也何所徃而利
　哉○筐无實是空筐也空筐可以祭乎言不可以奉
　祭祀也女不可以承祭祀則離絶而已是女歸之无
　終者也(並易/傳)
　横渠先生曰上六與六三皆隂故士女无實(易/説)
　　白雲郭氏曰上六居一卦之極失謙下之義无以
　　奉祭祀則非夫婦之道矣故稱女士焉未嫁曰女
　　未娶曰士筐所以載實也承筐无實失婦道也禮
　　云血祭盛氣也親割牲而无血失夫道也夫不夫
　　婦不婦何所利哉是以夫婦之道有不能永終者
　　以此聖人貴其知敝故夫夫婦婦而家道正矣言
　　无實无血无攸利於上六之爻皆不能永終之敝
　　也(易/説)
　　漢上朱氏曰震為竹上六坤動為方竹器而方筐
　　也六三兊女之上隂虚无實承虚筐也三兊為羊
　　四坎為血上動之三坎毁兊見兊為刑殺士刲羊
　　无血也祭祀之禮主人割牲而主婦佐之房中牲
　　體在俎乃設兩硎而芼之女承虚筐者以士刲羊
　　无血无以為筐之實也故史蘇曰士刲羊亦无血
　　也女承筐亦无貺也无血則无以貺女矣何以奉
　　祭祀哉震兊夫婦也而曰士女言夫婦之道不成
　　也女不得其所承矣退而歸三三亦失位无攸利
　　也上六女歸而无終者也故其象如此子夏傳曰
　　血謂四士刲羊謂三而无血是則自子夏以來傳
　　易者以互體言矣(易/傳)
　　新安朱氏曰上六以隂柔居歸妹之終而无應約
　　婚而不終者也故其象如此而於占為无所利也
　　(本/義)
　
　
　
　
　
　合訂刪補大易集義粹言卷五十八
欽定四庫全書
　合訂刪補大易集義粹言卷五十九
　　　　　　　　　　頭等侍衛納喇性徳編
䷶(離下/震上)
　伊川先生曰豐序卦得其所歸者必大故受之以豐
　物所歸聚必成其大故歸妹之後受之以豐也豐盛
　大之義為卦震上離下震動也離明也以明而動動
　而能(一无/能字)明皆致豐之道明足以照動足以亨然後
　能致豐大也(易/傳)
豐亨王假之勿憂冝日中
　伊川先生曰豐為盛大其義自亨極天下之光大者
　唯王者能至之假至也天位之尊四海之富羣生之
　衆王道之大極豐之道其唯王者乎豐之時人民之
　繁庶事物之殷盛治之豈易周為可憂(一作/患)慮宜如
　日中之盛明廣照无所不及然後无憂也(易/傳)
　横渠先生曰宜日中不宜過中也(易/説)
　　白雲郭氏曰豐者盛大之名盛大所以亨極天下
　　之盛大唯王能至之盖王者有道之王也然物極
　　太盛者憂必将至唯用中道自持則可无憂故欲
　　勿憂則宜如日之方中也日過中則昃豐過盛則
　　衰一道也聖人欲持滿以中故言宜日中然噬嗑
　　與豐皆明動之卦噬嗑先動而求明得明而後可
　　亨也豐已明而後動則不期而自亨矣故噬嗑亨
　　繼以利用獄利於求明故也豐无不亨故特曰王
　　假之而已亦猶乾之不言所利也(易/説)
　　新安朱氏曰豐大也以明而動盛大之勢也故其
　　占有亨道焉然王者至此盛極當衰則又有憂道
　　焉聖人以為徒憂无益但能守常不至於過盛則
　　可矣故戒以勿憂宜日中也(本/義)
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况於人乎况於鬼神乎
　伊川先生曰豐者盛大之義離明而震動明動相資
　而成豐大也○王者有四海之廣兆民之衆極天下
　之大也故豐大之道唯王者能致之所有既大其保
　之治之之道亦當大也故王者之所尚至大也○所
　有既廣所治既衆當憂慮其不能周及宜如日之盛
　明普照天下无所不至則可勿憂矣如是然後能保
　其豐大保有豐大豈小才小知之所能也○既言豐
　盛之至復言其難常以為誡也日中盛極則當昃眣
　月既盈滿則有虧缺天地之盈虚尚與時消息况人
　與鬼神乎盈虚謂盛衰消息謂進退天地之運亦随
　時進退也鬼神謂造化之迹於萬物盛衰可見其消
　息也於豐盛之時而為此誡欲其守中不至過盛處
　豐之道豈易也哉(並易/傳)
　横渠先生曰月盈則食中弦盈之極也此人鬼所以
　惡盈禍盈也(易/説)
　　藍田吕氏曰豐致廣大也明而不動則明不大動
　　則大大故豐動而大无不亨也大則物无非我王
　　者之中也假之者惟王者能至之也日中則昃月
　　盈則食豐之極者未有不耗此物之所共憂也若
　　夫致其廣大擴而充之如日之中則必昃為己憂
　　惟以照天下為吾事王道之盛者也
　　白雲郭氏曰非動則不能致豐不明以動又无自
　　而豐惟明以動是以豐也豐之為道尚也大也非
　　盡王之道者不至之也日未中則不及既中則過
　　皆偏照也惟日中无偏照故王者宜法是道以照
　　天下是以聖人貴夫持之而不失也日中而後有
　　昃月盈而後有食昃食皆有憂矣盖以其道失中
　　故也此再明勿憂宜日中之義也豈特日月而已
　　乎雖天地盈虚尚與時為進退如春為陽中秋為
　　隂中過是皆隂陽之極矣況在人與鬼神者乎孔
　　子作彖略及豐大而言中為詳者大其時也中其
　　道也詳其道所以垂戒亦見豐之時非易處者矣
　　(易/説)
　　漢上朱氏曰豐泰九二之四也乾變離明坤易震
　　動明以動則亨亨則大豐大也故曰豐亨彖曰豐
　　大也明以動故豐此合兩體言致豐之道也假至
　　也乾在上之象王者明以動其道亨乃能至於豐
　　大九二上行至四王假之也王假之者尚大也四
　　海之廣萬物之衆无一物不得其所无一夫不獲
　　自盡非小道之所能至故曰王假之尚大也此以
　　九四言乎豐之才也二四失位為憂離下有伏坎
　　為加憂離見坎伏故憂也然明以動勿憂其至於
　　大也進而至於五則得位矣故曰勿憂此以兊二
　　之四言乎豐之才也離日震動日當五為中日動
　　於下升於東方明動不已九四進五何憂乎不至
　　於中而无所不照哉日之大明萬物咸覩宜照天
　　下也乾為天五離應二照天下也太𤣥曰日正於
　　天何為也曰君子乗位為車為馬車駖馬􁀸可以
　　周天下故利其為主也宜日中則正於天利其為
　　主之謂也故曰勿憂宜日中宜照天下也此以九
　　二進而至五言乎豐之才也五復降四坎離象變
　　離成兊日在西日中則昃也坎成兊巽兊為口月
　　闕於巽辛月盈則食也四乾陽長於震二坤隂生
　　於離陽長盈也息也隂生則盈者虚消者息矣有
　　天地然後有人有鬼神鬼神徃來於天地之間者
　　也豐大之時所宜憂者不在乎未中而常在乎日
　　之既中也何則日中俄且昃矣月盈俄且食矣盈
　　者必虚息者必消天地之所不能違者時也而況
　　天地之間聚而為人散而為鬼神乎明動不己未
　　有能保其大者也保此道者其唯中乎故曰日中
　　則昃月盈則食天地盈虚與時消息而況於人乎
　　況於鬼神乎此復以坎離升降明豐之戒也在卦
　　氣為六月故太𤣥凖之以大廓(易/傳)○又曰豐彖不
　　取二之四為義而以兩體明之曰明以動故豐(叢/説)
　　新安朱氏曰明以動以卦徳釋卦名義宜照天下
　　釋卦辭況於鬼神乎此又𤼵明卦辭外意言不可
　　過中也(本/義)○豐亨王假之須是王假之了方且勿
　　憂宜日中若未到這个田地更憂甚底王亦未有
　　可憂宜照天下是貼底閒句○或問豐卦宜日中
　　宜照天下是人君之徳如日之中乃能盡照天下
　　否曰易如此看不得只是如日之中則自然照天
　　下不可将作道理解它日中則昃月盈則食天地
　　盈虚與時消息而況於人乎況於鬼神乎自是如
　　此物事到盛時必衰雖鬼神有所不能違也問此
　　卦後面諸爻不甚好曰是他忒豐大了這物事盛
　　極去不得了必衰也人君於此之時當如奉盤水
　　戰兢自持方無傾側滿溢之患若才有纎毫驕
　　矜自滿之心即敗矣所以此處極難紹聖中羣臣
　　創為豐亨豫大之説當時某論某人曰當豐亨豫
　　大之時而為因陋就簡之説君臣上下動以此藉
　　口於是安意肆志无所不為而大禍起矣(並語/錄)
象曰雷電皆至豐君子以折獄致刑
　伊川先生曰雷電皆至明震並行也二體相合故云
　皆至明動相資成豐之象離明也照察之象震動也
　威斷之象折獄者必照其情實惟明克允致刑者以
　威於(一作/其)姦惡唯斷乃成故君子觀雷電明動之象
　以折獄致刑也噬嗑言先王飭法豐言君子折獄以
　明在上而麗於威震王者之事故為制刑立法以明
　在下而麗於威震君子之用故為折獄致刑旅明在
　上而云君子者旅取慎用刑與不留獄君子皆當然
　也(易/傳)
　横渠先生曰盛明如天大之至也動於上而明於下
　故折獄致刑民不惑矣(易/説)
　　藍田吕氏曰雷電皆至明且震也折獄致刑明則
　　當理震則莫敢犯
　　白雲郭氏曰噬嗑動以求明故雖為雷電而未極
　　其至豐先明而後動則動无不善是以極其至也
　　故曰雷電皆至盖明之至而動亦至也折獄斷弊
　　也致刑麗於刑也方動而有明有不明故明罰勑
　　法以申戒之求於明也既明而後動則无疑矣是
　　以斷弊而致之刑也(易/説)
　　漢上朱氏曰雷電皆至萬物豐大之時豐則生訟
　　故君子法其威明並用以治刑獄電明照也所以
　　折獄雷威怒也所以致刑折獄者以正折其不正
　　初二三正也而二有伏坎為獄不明則枉者不伸
　　致刑者刑其不正而已四五不正也兊為刑殺不
　　威則小人不懼噬嗑其明在上君子在上之事也
　　故為明罰飭法豐用明在下君子在下之事也故
　　為折獄致刑(易/傳)
　　新安朱氏曰取其威照並行之象(本/義)
初九遇其配主雖旬无咎徃有尚象曰雖旬无咎過旬
災也
　伊川先生曰雷電皆至成豐之象明動相資致豐之
　道非明无以照非動无以行(一作/亨)相須猶形影相資
　猶表裏初(一无/初字)九明之初九(一无/九字)四動之初宜相須
　以成其用故雖旬而相應位則相應用則相資故初
　謂四為配主已所配也配雖匹稱然就之者也如配
　天以配君子故初於四云配四於初云夷也雖旬无
　咎旬均也天下之相應者常非均敵如隂之應陽柔
　之從剛下之附上敵則安肯相從唯豐之初四其用
　則相資其應則相成故雖均是陽剛相從而无過咎
　也盖非(一有/剛字)明則動无所之非動則明无所用相資而
　成用同舟則胡越一心共難則仇怨協力事勢使然
　也徃而相從則能成其豐故云有尚有可嘉尚也在
　他卦則不相下而離隙矣○聖人因時而處宜随事
　而順理夫勢均則不相下者常理也然有雖敵而相
　資者則相求也初四是也所以雖旬而无咎也與人
　同而力均者在乎降己以相求協力(一作/心)以從事若
　懐先(一作/先懐)己之私有加上之意則患當至矣故曰過
　旬災也均而先已是過旬也一求勝則不能同矣(並/易)
　(傳/)
　横渠先生曰所之在進光大其宜也故徃而有尚非
　均是陽爻則蔀暗之災與六二疑疾无以異也(易/説)
　　藍田吕氏曰初九與九四為配陽雖為无應然居
　　豐之初所尚者大以陽之陽兩陽合大卒无咎者
　　徃有尚也十日謂之旬旬盈數也兩陽合大得其
　　所尚雖盈无咎過盈必溢故曰災也
　　白雲郭氏曰有為之世所莫先者明動而已豐者
　　有為之時也明與動相配之道也初之遇四以明
　　遇動故言配主非遇配主則不能有為矣輔嗣曰
　　旬均也配主雖均而可與有為故雖均亦无咎而
　　徃則有尚是宜徃配以有為也過旬災者才力既
　　均則當相資以有成一欲偏勝則為災矣是以初
　　以四為配主四以初為夷主迭自為賔而莫適為
　　主斯无過旬之災矣王氏以旬為均者以初九九
　　四均陽爻也非正應也(易/説)
　　漢上朱氏曰泰九二之四成豐故九四為豐之主
　　配者隂陽相匹孟氏鄭氏本作妃嘉耦曰妃妃嫓
　　也亦匹配之意初九九四陽也六五隂也初與四
　　不應六五亦无應四雖不應初可因四為主而配
　　五隂陽相配故九四為配主遇者不期而㑹四不
　　應初而初九主之不期於㑹而㑹故曰遇其配主
　　旬均也初九九四均也然明動相資致豐之道非
　　明則動无所之非動則明无所用是以均无咎无
　　咎者初九以正相資也初九遇四徃而相易以致
　　用則初得尚於五而豐之道上行矣尚亦配也與
　　尚於中行之尚同故曰徃有尚也夫初九遇九四
　　所以得尚於五者以正相資而成豐譬之共難則
　　仇怨協力勢使之然若妄動不正過四而有其位
　　明動不相為用過旬也過旬則失其配主徃而无
　　所尚與坎險相㑹災至矣豐道亡所以災也故曰
　　過旬災也初動有小過象故曰過旬謂之均者六
　　甲周行乗八節其數四百八十而成鈞鈞勻也初
　　九離納已九四震納庚自已至庚凡十日十日周
　　而復始故訓勻(易/傳)○又曰初九配四與上同然以
　　初因適五五亦求陽為均則不同(叢/説)
　　新安朱氏曰配主謂四旬均也謂皆陽也當豐之
　　時明動相資故初九之遇九四雖皆陽剛而其占
　　如此也○過旬災戒占者不可求勝其配亦爻辭
　　外意(並本/義)
六二豐其蔀日中見斗徃得疑疾有孚𤼵若吉象曰有
孚𤼵若信以𤼵志也
　伊川先生曰明動相資乃能成豐二為明之主又得
　中正可謂明者也而五在正應之地隂柔不正非能
　動者二五雖皆隂而在明動相資之時居相應之地
　五(一作/乃)才不足(一有/耳字)既其應之才(一无/才字)不足資則獨
　明不能成豐既不能成豐則䘮其明功故為豐其蔀
　日中見斗二至明之才以所應不足與而不能成其
　豐䘮其明功无明功則為昏暗故云見斗斗昏見者
　也蔀周匝之義用障蔽之物掩晦於明者也斗屬隂
　而主運平象五以隂柔而當君位日中盛明之時乃
　見斗猶豐大之時乃(一作/而)遇柔弱之主斗以昏見言
　見斗則是明䘮(一作/䘮明)而暗矣二雖至明中正之才所
　遇乃柔暗不正之君既不能下求於己若徃求之則
　反得疑猜忌疾暗主如是也然則如之何而可夫君
　子之事上也不得其心則盡其至誠以感𤼵其志意
　而已茍誠意能動則雖昏蒙可開也雖柔弱可輔也
　雖不正可正也古人之事庸君常主而克行其道者
　已之誠意(一无/意字)上達而君見信之篤耳管仲之相桓
　公孔明之輔後主是也若能以誠信𤼵其志意則得
　行其道乃為吉也○有孚𤼵若謂以己之孚信感𤼵
　上之心志也茍能𤼵則其吉可知雖柔(一作/昏)暗有可
　𤼵之道也(並易/傳)
　横渠先生曰凡言徃者皆進而之上也初進而上則
　遇陽而有尚二既以隂居隂而又所應亦隂故往无
　所𤼵愈増疑疾能不累於私信然接物乃吉宜日中
　而所應得隂故曰見斗五在君位故以斗喻夜見之
　象(易/説)
　　藍田吕氏曰六二體雖離明而以隂居隂故豐其
　　蔀日中見斗所應亦隂不足以𤼵故往得疑疾然
　　履中當位能信以𤼵志孚達於外所蔽者必開所
　　疑者必釋卒反其離明之質故吉
　　白雲郭氏曰六二為離明之中而有豐蔀之闇者
　　以隂居隂才位不足上非正應所以有從闇之象
　　也蔀者覆障而致闇之謂也居明而豐於闇自致
　　之也故至於日中見斗盖豐於闇則闇必至焉天
　　下之理明則无疑闇則疑六二用明投闇往得疑疾乃
　　其宜也然天下之无信者生於不中不正既中且
　　正斯為有孚矣任其中正有孚而𤼵則動无不吉舍中正
　　有孚之徳而従居隂従闇之義則惑矣是其所以疑也信
　　以𤼵志者由固有之明信𤼵中正之志則吉也六二有中
　　正離明之徳足以致吉有居隂従闇之義足以蔽明是以
　　聖人之辭兩及之然有為則在人耳故人守徳不妄動則
　　吉舍徳而妄動則疑理之必然也有孚𤼵若内也主在己
　　之徳言也豐其蔀外也主在外之事言也是以君子不
　　明則不動終无豐蔀見斗之患唯智者能之然日中无
　　見斗之理是之謂疑疾猶睽之載鬼一車也(易/説)
　　漢上朱氏曰震巽為草二在草中有固匝掩蔽之
　　意故曰蔀陸震曰厯法凡十九年閏分盡為一章
　　四章凡七十六年為一蔀五蔀周六甲凡三百八
　　十年而厯象小成豐蔀之名盖寓此意離目為見
　　豐為日中五兊伏艮艮離為天文賁之象也震少
　　陽其䇿七震為動有星在上動於中而其數七斗
　　之象也二有至明中正之才以豐時遇闇弱不正
　　之君猶當晝而夜至於見斗其昏甚矣坤為𠖇晦
　　闇之象五既不能下賢二自往見反得疑疾自往
　　者亦取疑之道巽為不果六五隂失位疾也然二
　　五相應之地有孚之理二積中正不已盡其誠信
　　以感𤼵其志則五動而應之乃吉易傳曰茍誠意
　　能動雖昏蒙可開也雖柔弱可輔也雖不正可正
　　也古之人事庸君常主而克行其道者已之誠上
　　達而君見信之篤耳(易/傳)○又曰涑水以六二蔀覆
　　幽塞不見知於人張弼以巽為蔀案震巽為草莽
　　上與坤交亦有蔀之象然則豐其蔀其沛其蔀其
　　屋皆就本爻言之○又曰輔嗣曰蔀覆曖鄣光明
　　之物又略例曰大闇之謂蔀鄭康成作菩云小席
　　也陸希聲曰茂盛周匝之義也案坤為𠖇闇震巽
　　為草莽豐之離在震巽之下而交於坤是明為草
　　莽周匝蔽蔀之象(並叢/説)
　　新安朱氏曰六二居豐之時為離之主至明者也
　　而上應六五之柔暗故為豐蔀見斗之象蔀障蔽
　　也大其障蔽故日中而昏也徃而従之則昏暗之
　　主必反見疑惟在積其誠意以感𤼵之則吉戒占
　　者宜如是也虚中有孚之象(本/義)
九三豐其沛日中見沬折其右肱无咎象曰豐其沛不
可大事也折其右肱終不可用也
　伊川先生曰沛字古本有作斾字者王弼以為幡幔
　則是斾也幡幔圍蔽於内者豐其斾其暗更甚於蔀
　也三明體而反暗於四者所應隂暗故也三居明體
　之上陽剛得正本能明者也豐之道必明動相資而
　成三應於上上隂柔又无位而處震之終既終則止
　矣不能動者也它卦至終則極震至終則止矣三无
　上之應則不能成豐沬星之微小无名數者見沬暗
　之甚也豐之時而遇上六日中而見沬者也右肱人
　之所用乃折矣其无能為可知賢智之才遇明君則
　能有為於天下上无可賴之主則不能有為如人之
　折其右肱也人之為有所失則有所歸咎曰由是故
　致是若欲動而无右肱欲為而上无所頼則不能而
　已更復何言无所歸咎也○三應於上上應而无位
　隂柔无勢力而處既終其可共濟大事乎既无所賴
　如右肱之折終不可用矣(並易/傳)
　横渠先生曰所應在隂故曰豐沛能折其右肱絶去
　上六而不累其明則可免咎也光大之上隂柔之終
　不可用也(易/説)
　　藍田吕氏曰九三尚大之時以陽居陽其明宜廣
　　而應於上六一隂蔽之油然作雲沛然下雨日中
　　盛明不免障蔽比之見斗雖有間矣然不能不晦
　　故曰豐其沛日中見沬言見斗者如夜之闇无所
　　照也見沬者晝雖晦猶可作也猶可作故可小事
　　不可大事也豐大之時以陽應隂隂乃在上吉事
　　尚右右肱之象隂闇而小則右肱偏廢左體雖完
　　不便於事終不可用也
　　白雲郭氏曰王氏謂沛為幡幔之屬然凡偏蔽之
　　象皆謂之沛非必幡幔之類也沬昧也隐昧不
　　明之象也自蔽其明至於隠昧不明之地則傷其
　　明矣人之有為也目有所見而後手足可為今自
　　傷其明至於幽昧无所見焉是不能有為也故有
　　折其右肱之象无咎者猶雖凶无咎之義盖言折
　　其右肱疑於凶而无咎也且豐居甚大之際最為
　　大有為之時非天下之至明不足以盡其道今自
　　損其明如豐沛見沬則其才不可以有為也自知
　　其才不可以有為而强為之則其為過甚矣知其
　　才不可以有為而不為亦可謂自知之明矣是所
　　以折其右肱无咎也象言不可大事者既失其明不
　　可有為故也必言折者盖絶其有為之資示終不
　　可用也九三過中而従隂故有是象右肱偏體也
　　(易/説)
　　漢上朱氏曰沛古本作斾王弼以為幡幔震為𤣥
　　黄兊金斷之斾也幡幔圍蔽於内故豐其斾沬斗
　　後小星㣲昧之光子夏傳及字林作昧三之上成
　　艮艮離為天文星在斗之後随斗而動者昧也三
　　明極而剛正處豐之時上六闇極矣猶日中當明
　　而反見斗後之星其闇尤甚巽為事陽為大伏坎
　　為可豐尚大也豐其斾往見則不明故退而守正
　　以不可大事故也兊為右伏艮為肱兊折之折右
　　肱也上六闇極不可用之以有為従之必罹其咎
　　故自折其右肱示終不可用則无咎(易/傳)
　　新安朱氏曰沛一作斾謂幡幔也其蔽甚於蔀矣
　　沬小星也三處明極而應上六雖不可用而非咎
　　也故其象占如此(本/義)
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
　伊川先生曰四雖陽剛為動之主又得大臣之位然
　以不中正遇隂暗柔弱之主豈能致豐大也故為豐
　其蔀蔀周圍掩蔽之物周圍則不大掩蔽則不明日
　中見斗當盛明之時反昏暗也夷主其等夷也相應
　故謂之主初四皆陽而居初是其徳同又居相應之
　地故為夷主居大臣之位而得(一作徳又/有同字)在下之賢
　同徳相輔其助豈小也哉故吉也如四之才得在下
　之賢為之助則能致豐大乎曰在下者上有當位為
　之與在上者下有賢才為之助豈无益乎故吉也然
　而致天下之豐有君而後能也五隂柔居尊而震體
　无虚中巽順下賢之象下雖多賢亦将何為盖非陽
　剛中正不能致天下之豐也○位不當謂以不中正
　居髙位所(一作/非)以暗而不能致豐(一冇/乎字)謂幽暗不能
　光明君隂柔而臣不中正故也○陽剛相遇吉之行
　也下就於初故云行下求則為吉也(並易/傳)
　横渠先生曰无應於下近比於五故亦云見斗正應
　亦陽故云夷主(易/説)
　　藍田吕氏曰九四體雖陽明而居隂與二同故亦
　　曰豐其蔀日中見斗豐其蔀自蔽覆而不見其明
　　明豐於蔀中而己不見日而見斗其幽如夜也然
　　而初九為應皆陽爻也與我等夷故曰主豐尚乎
　　大兩陽合大其行吉也
　　白雲郭氏曰二之豐蔀見斗以重隂而非正應也
　　而有孚𤼵若吉者中正也四之豐蔀見斗非中正
　　也而遇其夷主吉者應初之求而有遇也反復參
　　考之則二爻之義實相類故其辭同而皆終之以
　　吉有為之時明動必相濟然後有成故初謂四為
　　配主四謂初為夷主夷等也等亦匹配之義迭稱
　　主者均為陽剛特明動相須不能専任以有為莫
　　適賔主惟足於明者知求動以為主居於動者知
　　求明以為主故也象言位不當者非中正也遇其
　　夷主則行斯吉矣(易/説)
　　漢上朱氏曰四動成坎離光明也不動成震巽震
　　巽為草掩蔽周匝蔀也四在蔀中處不當位自蔽
　　其光明故曰豐其蔀兊有伏艮四應離初艮離為
　　天文震動也其䇿七有星動於上而其數七斗之
　　象離目為見四處不當位又不能變若動而交初
　　則幽者明坎為隠伏故也以能處豐猶日中之時
　　而反見斗處幽暗而己不明故曰幽不明也九四
　　不正其不明自取之異於二三矣夷主者謂初也
　　九四與初九均為陽而上下不敵四忘其勢下夷
　　於初四者初之所主也故曰夷主初正正則吉初
　　九助四而上行以資其明吉行也易傳曰居大臣
　　之位得在下之賢同徳相輔其助豈小哉(易/傳)○又
　　曰四適五五為夷主謂九四當位則明照天下似
　　通乎象矣(叢/説)
　　新安朱氏曰象與六二同夷等夷也謂初九也其
　　占為當豐而遇暗主下就同徳則吉也(本/義)○問豐
　　九四近幽暗之君所以有豐其蔀日中見斗之象
　　亦是它本身不中正所致故象云位不當先生曰
　　也是如此(語/録)
六五來章有慶譽吉象曰六五之吉有慶也
　伊川先生曰五以隂柔之才為豐之主固不能成其
　豐大若能來致在下章美之才而用之則有福慶復
　得美譽所謂吉也六二文明中正章美之才也為五
　者誠能致之在位而委任之可以致豐大之慶名譽
　之美故吉也章美之才主二而言然初與三四皆陽
　剛之才五能用賢則彚征矣二雖隂有文明中正之
　徳大賢之在下者也五與二雖非隂陽正應在明動
　相資之時有相為用之義五若能來章則有慶譽而
　吉也然六五无虚已下賢之義聖人設此義以為教
　耳○其所謂吉者可以有慶福及於天下也人君雖
　柔暗若能用賢才則可以為天下之福唯患不能耳
　(並易/傳)
　横渠先生曰來章反比陽則明也有慶得配於四也
　(易/説)
　　藍田吕氏曰六五豐大之時以柔居尊不私其應
　　不自滿假與物无私物不占而來徳不見而章所
　　以有慶譽吉
　　白雲郭氏曰觀豐之世以无所豐為大不知此而
　　徒欲務豐於外是蔽於豐者也蔽於豐故惟見斗
　　見沬而已非處豐之道也猶為之君者居豐盛之
　　世上欲豐於朝廷下欲豐於民物或欲豐其貨財
　　或欲豐其土地城邑宫室車徒之類是不知豐之
　　世盛大无以加又求豐之是无厭也故必有一偏
　　之蔽然後従而損其明則向之欲豐今反損矣聖
　　人貴夫持盈守成而不以豐大為務故書有滿招
　　損之戒而易著豐蔀豐沛之失且卦辭言王假之
　　又言勿憂宜日中則知能行道者乃能極其至而
　　持之以中道者又所以无憂也是以六爻之中稱
　　豐者皆无善道而六五不言豐獨為可尚也來章
　　章之也所以章豐之盛大也豐在彼者也豐之來
　　我能章之而已苟豐之來我亦豐之是二三見斗
　　見沬之不明也章之之道何如持之守之保而弗
　　失使豐之道久亨於世无加損焉是為章之之道
　　也此五所以獨能至之也不知出此而有一偏之
　　蔽則所豐者小道而損豐之大所豐者末務而忘
　　豐之本是日中而求昃月盈而求食非聖人章豐
　　之道也來章如是則其慶其譽何時而已邪是為
　　六五之吉也不然茍務豐而不知善終之道聖人
　　无取焉故豐其屋蔀其家固非有期於闚其戸閴
　　其无人而其為應必至是而後已可不戒哉(易/説)
　　漢上朱氏曰六五屈體來下於四與之共天位九
　　四之明上行之五相錯成坤離為文章者文之成
　　也九四上行則初應四二應五三應上六爻並用
　　成豐大之慶五屈己下賢四志行乎上人自譽之
　　兊為口譽之者也五得正吉也(易/傳)○又曰六五來
　　章為虚已以來二陽謂之來者我來彼也(叢/説)
　　新安朱氏曰質雖柔暗若能來致天下之明則有
　　慶譽而吉矣盖因其柔暗而設此以開之占者能
　　如是則如其占矣(本/義)
上六豐其屋蔀其家闚其户閴其无人三嵗不覿凶象
曰豐其屋天際翔也闚其户閴其无人自蔵也
　伊川先生曰六以隂柔之質而居豐之極處動之終
　其滿假躁動甚矣處豐大之時宜乎謙屈而處極高
　致豐大之功在乎剛健而體隂柔當豐大之任在乎
　得時而不當位如上(一无/上字)六者處无一當其凶可知
　豐其屋處太高也蔀其家居不明也以隂柔居豐大
　而在无位之地乃高亢昏暗自絶於人人誰與之故
　闚其户閴其无人也至於三嵗之久而不知變其凶
　宜矣不覿謂尚不見人盖不變也六居卦終有變之
　義而不能遷是其才不能也○六處豐大之極在上
　而自高若飛翔於天際謂其高大之甚闚其户而无
　人者雖居豐大之極而實无位之地人以其昏暗自
　髙大故皆棄絶之自蔵避而弗與親也(並易/傳)
　横渠先生曰豐屋蔀家自蔽之甚猶大明之世而夷
　墨其行窮大而失居者也處上之極不交於下而居
　動之末故曰天際翔也(易/説)
　　白雲郭氏曰屋之覆障非特蔀沛而已而豐其屋
　　蔀其家又為自厚於一身一家之事者也於豐之
　　道豈不小哉然天下之理有謙盈之異效雖欲自
　　厚其如天地鬼神何故豐屋蔀家者固非有期於
　　闚其户閴其无人而其為應必至是而後已也久
　　而无所見其凶甚矣見斗見沬猶有見焉上六既
　　極故不覿而凶也天際翔者天際之髙不可極也
　　髙不可極猶欲至而翔焉是不知豐大之无以加
　　遂窮无厭之欲者也故為豐其屋之象自蔵者其
　　无人也非由人致之實自致之耳序卦曰窮大者
　　必失其居其是之謂與班固言許史三王丁傅之
　　家皆重侯累将窮貴極富見其位矣未見其人也
　　豈閴其无人之謂乎(易/説)
　　漢上朱氏曰自二至上體大壯棟宇之象上六動
　　隂變陽為大豐其屋言自處髙大也二為家震巽
　　為草豐盛周匝以掩蔽之蔀其家言所居不明也自
　　處髙大所居不明以髙亢自絶於人如飛鳥務上
　　翔於天際豈復能降哉上動成離離為飛鳥乾為
　　天在外卦之際天際也豐之時九四忘其敵已下資
　　初九三與上六正應也其能忘乎故三自下往庶
　　㡬𤼵其昏暗知處豐之道九三離目為見往闚之
　　坤户闔而不應閴寂乎其无人聲太𤣥所謂外大
　　抗中无人也三於是退而自蔵於坎中乾為嵗三
　　自四歴三爻三嵗不覿也豐其屋蔀其家自絶於
　　人也三嵗不覿人絶之也上六動不正凶也不直
　　曰凶者有應焉猶冀乎下交也至於三嵗不覿人
　　亦厭之而凶至矣闚小見也覿私見也自上六言
　　之謂之窺隂為小也自九三之上言之謂之覿私
　　見也私不正也(易/傳)○又曰蘇氏曰六五上六處上
　　而闇者也初九六二九三九四處下而明者也案
　　豐本泰卦二之四成豐所謂九四即乾之九二往
　　而成離者也故皆有明象五六本坤隂故皆有闇
　　象○又胡旦論豐上六曰乾極則亢泰極則隍豫
　　極則冥萃極則洟履考祥而元吉賁白賁而无咎
　　井勿幕而有孚艮敦艮而厚終人道之難可不念
　　哉(並叢/説)
　　新安朱氏曰以隂柔居豐極處動終明極而反暗
　　者也故為豐大其屋而反以自蔽之象无人不覿
　　亦言障蔽之深其凶甚矣蔵謂障蔽(本/義)
　
　
　
　
　合訂刪補大易集義粹言卷五十九
欽定四庫全書
　合訂刪補大易集義粹言卷六十
　　　　　　　　　　頭等侍衛納喇性徳編
䷷(艮下/離上)
　伊川先生曰旅序卦豐大也窮大者必失其居故受
　之以旅豐盛至於窮極則必失其所安旅所以次豐
　也為卦離上艮下山止而不遷火行而不居違去為
　不處之象故為旅也又麗乎外亦旅之象(易/傳)
旅小亨旅貞吉
　伊川先生曰以卦才言也如卦之才可以小亨得旅
　之貞正而吉也(易/傳)
　　白雲郭氏曰旅者失其所居也序卦曰窮大者必
　　失其居故受之以旅是以豐之上六豐其屋蔀其
　　家闚其户閴其无人而旅之象已形焉旅雖失其
　　所居而未困故亦有可小亨之象然自亨之道論
　　之則旅得其小者耳自貞吉論之亦不能大全獨
　　得旅之貞吉也故在亨得其小者在旅得其貞吉
　　是以言小亨又曰旅貞吉也由是觀之則小亨未
　　必不大於貞吉而旅之貞吉未必不小於小亨也
　　諸卦亦有是義因旅可明之耳(易/説)
　　新安朱氏曰旅羇旅也山止於下火炎於上為去
　　其所止而不處之象故為旅以六五得中於外而
　　順乎上下之二陽艮止而離麗於明故其占可以
　　小亨而能守其旅之貞則吉旅非常居若可茍者
　　然道无不在故自有其正不可須㬰離也(本/義)○不
　　知聖人特地做一个卦説這旅則甚(語/録)
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
　伊川先生曰六上居五柔得中乎外也麗於上下之
　剛順乎剛也下艮止上離麗止而麗於明也柔順而
　得在外之中所止能麗於明是以小亨得旅之貞正
　而吉也旅困之時非陽剛中正有助於下不能致大
　亨也所謂得在外之中中非一揆旅有旅之中也止
　麗於明則不失時宜然後得(一作/能)處旅之道天下之
　事當随時各適其宜而旅為難處故稱其時義之大
　(易/傳)
　　藍田吕氏曰旅失居而未得也旅在外者也處旅
　　之道柔而得中以順乎剛則知屈以求伸也止而
　　麗乎明則知所以安而不之於邪闇也此善處旅
　　者所以得旅之小亨得旅之貞吉也
　　白雲郭氏曰旅自否來以六五為成卦之主六五
　　柔得中也自否三而為旅之六五是柔得中乎外
　　也上承上九順乎剛也艮止也離明也止而麗乎
　　明則止不失其所者也是皆所以小亨而貞吉也
　　旅之時義所以為大者居尊得中順剛麗明安得
　　不為大義乎故大有之所以為大火在天上而已
　　旅之所以為大義亦以山上有火故也以火在天
　　上而為元亨則山上有火又宜為小亨矣觀此則
　　知君人之道其以明為大也如此是以詩人於闇
　　亂之世則思古明王盖下民之至情也(易/説)
　　漢上朱氏曰旅否之變也剛當居上柔當居下六
　　居五失其所居而在外旅也然六居五柔得中矣
　　得中則其柔不過得為旅之中道易説曰中非一
　　揆旅有旅之中也柔得中則能順乎上下之剛不
　　為剛所揜而小者亨順乎剛而柔失中旅道窮矣
　　坤順也君子入國問禁興之日従新國之法順乎
　　剛也故曰柔得中而順乎剛此以六五言旅小亨
　　也九居三未為失其所居也然剛自五而反居於
　　下猶為旅也居三成艮屈其剛而止於下自謙屈
　　之道也雖止乎下矣然九三正止而不失其正上
　　麗乎離之明君子之居是邦也事其大夫之賢者
　　友其士之仁者麗乎明也正然後能麗乎明不正
　　人將拒我矣正則吉故曰止而麗乎明此以九三
　　言旅貞吉也旅難處也旅如六五柔得中乎外而
　　順乎剛在我者不失已矣乃可以小亨旅如九三
　　止而麗乎明在彼者亦不失人矣乃可以貞吉是
　　以旅一也而再言之易傳曰旅困之時非陽剛中
　　正有助於下則不能致大亨如卦之才則可以小
　　亨得旅貞而吉也四方固男子之事居者必有旅
　　也顧處之如何耳夫子歴國應聘甞去父母之邦
　　矣去他國矣欲浮於海居九夷矣盖得旅之時義
　　也旅之時不一而義者時措之宜知其時而不知
　　其宜不可也非大人孰能盡之故曰旅之時義大
　　矣哉在卦氣為四月故太𤣥準之以裝(易/傳)
　　新安朱氏曰柔得中乎外而順乎剛止而麗乎明
　　以卦體卦徳釋卦辭旅之時義大矣旅之時為難
　　處(本/義)
象曰山上有火旅君子以明慎用刑而不留獄
　伊川先生曰火之在髙明无不照君子觀明照之象
　則以明慎用刑明不可恃故戒於慎明而止亦慎象
　觀火行不處之象則不留獄獄者不得已而設民有
　罪而入豈可留滯淹久也(易/傳)
　　藍田吕氏曰火非山上之物山上有火火寓於山
　　故為旅山上有火近者蒙其照逺者觀其明近者
　　察而逺者服故明慎用刑而不留獄心服則情得
　　獄以其立斷故不留也不留亦旅人之義
　　白雲郭氏曰易於火在天上明出地上山上有火
　　雖象有大小不同其為至明則一也君子法之是
　　以明慎用刑而不留獄也獄者天下之至難明者
　　也以舜之聖猶至於再三訓戒有曰欽哉欽哉惟
　　刑之恤哉有曰惟明克允有曰明於五刑由是觀
　　之則明慎用刑宜聖人之致意也留獄則為不明
　　矣聖人深懼其不明故又申言之旅之明義見於
　　卦象而不見於卦辭故孔子於象明之此盖義之
　　大者也(易/説)
　　漢上朱氏曰山上有火明而止止而不處旅也君
　　子之用刑也雖明而止故明而慎於用刑雖止而
　　不處故亦不留獄明者或不慎慎者或留獄失旅
　　之象也雖有伏坎為獄兊為刑殺艮止慎也(易/傳)
　　新安朱氏曰謹刑如山不留獄如火(本/義)○明慎用
　　刑而不留獄却只是火在山上之象又不干旅事
　　(語/録)
初六旅瑣瑣斯其所取災象曰旅瑣瑣志窮災也
　伊川先生曰六以隂柔在旅之時處於卑下是柔弱
　之人處旅困而在卑賤所存汚下者也志卑之人既
　處旅困鄙猥瑣細无所不至乃其所以致侮辱取災
　咎也瑣瑣猥細之狀當旅困之時才質如是上雖有
　援无能為也四陽性而離體亦非就下者也又在旅
　與它卦為大臣之位者異矣○志意窮廹益自取災
　也災眚對言則有分獨言則謂災患矣(並易/傳)
　横渠先生曰瑣瑣不能致命遂志身窮而志卑也冗
　細其所為取災之道也(易/説)
　　藍田吕氏曰居旅之時以柔居下方在羈旅而不
　　能自振柔弱卑下其細已甚為物所陵志窮而災
　　皆自取也
　　白雲郭氏曰旅雖有失其所居之義而卦象之中
　　至明存焉故君子之處旅也必思其至明而法以
　　行事然後足以得旅之大義此象所以言明慎用
　　刑之意不知出此反致意於瑣瑣細末之務則闇
　　於大義是其所以為取災之道歟夫窮志畢力於
　　瑣瑣之務者終不能大有為於天下也初六隂柔
　　之才自居於卑故无髙逺之見如此孟子曰養其
　　大體為大人養其小體為小人旅之大義與其瑣
　　瑣皆在人自養之而已可不審哉(易/説)
　　漢上朱氏曰瑣瑣小也艮為小動而之四復成艮
　　小之又小瑣瑣也初六小人之旅卑柔而不中正
　　恃應而求於四者煩䙝其細已甚故曰旅瑣瑣四
　　巽極而躁火性炎上不能容初艮止也厭止妄動
　　往而復止人亦厭之志窮也坎險災也志窮遇險
　　斯其所取災也艮為手有求取之象楚申侯是已
　　曰斯曰其者初四上下皆有艮手取災之象故指
　　兩爻言之(易/傳)
　　新安朱氏曰當旅之時以隂柔居下位故其象占
　　如此(本/義)
六二旅即次懐其資得童僕貞象曰得童僕貞終无尤
也
　伊川先生曰二有柔順中正之徳柔順則衆與之中
　正則處不失當故能保其所有童僕亦盡其忠信雖
　不若五有文明之徳上下之助亦處旅之善者也次
　舎旅所安也財貨旅所資也童僕旅所賴也得就次
　舍懐畜其資財又得童僕之貞良旅之善也柔弱在
　下者童也强壯處外者僕也二柔順中正故得内外
　之心在旅所親比者童僕也不云吉者旅寓之際得
　免於災厲則已善矣○羈旅之人所賴者童僕也既
　得童僕之忠貞終无尤悔矣(並易/傳)
　横渠先生曰居得位即次之義得三之助故曰懐其
　資下有一隂无所係累故曰得童僕貞(易/説)
　　藍田吕氏曰六二以柔居中承剛乗柔无所不順
　　旅而即安者也即次以為居懐資以為用得童僕
　　之貞以給使而不畔羈旅之安莫甚於此
　　白雲郭氏曰伊川曰次舍旅所安也貨財旅所資
　　也童僕旅所賴也雍曰旅幾於困者也不得其安
　　則困不得其資則困不得其助則困今安即其次
　　懐其資又得童僕之助則處旅之善者矣是所以
　　不能困也童僕以助上為正得其貞則得其助矣
　　終何尤哉六二柔順中正故其善處如此語之以
　　大義則未也(易/説)
　　漢上朱氏曰艮止也二得位止而得位即次舍也
　　離兊為蠃貨貝資財之象二巽為入懐其資也童
　　僕一本作僮僕艮為少男初卑隂賤二在上畜之
　　童僕也初與二得童僕貞也童僕貞則二親信之
　　而不疑旅在下柔而中正即次所遇而安也懐其
　　資得三四五之助也又得童僕貞而下承之旅如
　　是多助矣故動而之外終无尤之者五兊為口尤
　　之者也初六不正而曰貞者貞於二也貞於主人
　　二巽東南主人位也歸妹九二利幽人之貞貞於
　　五也童僕貞然後次舍可止資貨可有夫子曰審
　　其所以従之之謂貞也(易/傳)
　　新安朱氏曰即次則安懐資則裕得其童僕之貞
　　信則无欺而冇賴旅之最吉者也二有柔順中正
　　之徳故其象占如此(本/義)
九三旅焚其次喪其童僕貞厲象曰旅焚其次亦以傷
矣以旅與下其義喪也
　伊川先生曰處旅之道以柔順謙下為先三剛而不
　中又居下體之上與艮之上有自髙之象在旅而過
　剛自髙致困災之道也自髙則不順於上故上不與
　而焚其次失所安也上離為焚象過剛則暴下故下
　離而喪其童僕之貞信謂失其心也如此則危厲之
　道也○旅焚失其次舍亦以困傷矣以旅之時而與
　下之道如此義當喪也在旅而以過剛自髙待下必
　喪其忠貞謂失其心也在旅而失其童僕之心為可
　危也(並易/傳)
　横渠先生曰以陽居陽其志亢也旅而驕亢焚次宜
　也下比二隂喪其御下之正危厲之道(易/説)
　　藍田吕氏曰九三居旅之時以陽居陽下體之上
　　初二二隂皆相與而已為之長物之所不與故焚
　　次喪童僕皆危道也
　　白雲郭氏曰旅以致明為大而柔順中正亦足小
　　亨九三剛而不中俱失亨大之義故不能安旅失
　　助而危也旅焚其次則失其所安斯亦可傷矣然
　　二以旅自處故得童僕貞三以剛暴之才不以旅
　　自居反欲自脱於旅而以旅道居童僕宜其失衆
　　心而喪也童僕以助為貞既喪則失助是以貞為
　　厲矣夫旅豈與人之道哉君子修已安人自卑自
　　厚而已故終无以旅與下之事焚亦言其剛暴也
　　旅有火之性也(易/説)
　　漢上朱氏曰艮止也三得位止而得位次舍也巽
　　木離火焚其次也九三在旅而過剛四五之所不
　　與則失其所止有焚其次之象兊為毁傷也旅失
　　其所止亦可傷也初艮為童僕九三既失其所止
　　以旅之故乃巽而與下失尊卑之宜初三易位初
　　失其正喪其童僕貞也所以喪者為旅之義剛柔
　　皆失中旅如是寡助危矣六居三不正危之道(易/傳)
　　新安朱氏曰過剛不中居下之上故其象占如此
　　喪其僮僕則不止於失其心矣故貞字連下句為
　　義義喪以旅之時而與下之道如此義當喪也(本/義)
九四旅于處得其資斧我心不快象曰旅于處未得位
也得其資斧心未快也
　伊川先生曰四陽剛雖不居中而處柔在上體之下
　有用柔能下之象得旅之宜也以剛明之才為五所
　與為初所應在旅之善者也然四非正位故雖得其
　處止不若二之就次舍也有剛明之才為上下所與
　乃旅而得貨財之資器用之利也雖在旅為善然上
　无陽剛之與下唯隂柔之應故不能伸其才行其志
　其心不快也云我者據四而言○四以近君為當位
　在旅五不取君義故四為未得位也曰然則以九居
　四不正為有咎矣曰以剛居柔旅之宜也九以剛明
　之才欲得時而行其志故雖得資斧於旅為善其心
　志未快也(並易/傳)
　横渠先生曰以陽居隂旅于處也所應在初初為瑣
　瑣志窮卑下不能大助於已但得其資斧之用而已
　志未有得故其心不快(易/説)
　　藍田吕氏曰九四以陽居隂旅而自降然不當位
　　姑可處而已故曰旅于處而自降物之所與雖得
　　其資斧而不得其僮僕躬自樵蘇雖有資斧未得所
　　安故心未快
　　白雲郭氏曰九四居上體之下无髙亢不屈之義
　　盖亦安於旅者方之即次亦庶幾焉雖得資用徒
　　能自修異夫童僕之助者是以其心未快也君子
　　之快何如使是君為堯舜之君是民為堯舜之民
　　是也不然則雖得資斧適足以獨善其身而已何
　　所快哉故九四之我心不快孟子所謂窮也所謂
　　不得志者也且爻辭言于處而象言未得位亦以
　　見六二即次為得位而于處未得位者窮處而未
　　得志者也(易/説)
　　漢上朱氏曰二三止而得位為次舍四巽為入而
　　未得位行者處而已入對出言之為處九四非安
　　處也故曰旅于處兊為蠃貝資也離為兵巽木貫
　　之斧也得其資以為利得其斧以為斷上得乎五
　　下得乎三之助矣九剛明之才而處四履謙能下
　　善處乎旅故得上下之利有資貨焉有器用焉雖
　　不若六二亦曰得其所矣然未得位也上不足以
　　𤼵五之志下不足以致九二之賢雖得資斧未免
　　為旅人故我心不快兊為決中為心四進而上道
　　行於五而二應則快矣孟子曰久於齊非我志也
　　(易/傳)
　　新安朱氏曰以陽居隂處上之下用柔能下故其
　　象占如此然非其正位又上无剛陽之與下唯隂
　　柔之應故其心有所不快也(本/義)
六五射雉一矢亡終以譽命象曰終以譽命上逮也
　伊川先生曰六五有文明柔順之徳處得中道而上
　下與之處旅之至善者也人之處旅能合文明之道
　可謂善矣羈旅之人動而或失則困辱随之動而无
　失然後為善離為雉文明之物射雉謂取則於文明
　之道而必合如射雉一矢而亡之𤼵无不中則終能
　致譽命也譽令聞也命福禄也五居文明之位有
　文明之徳故動必中文明之道也五君位人君无旅
　旅則失位故不取君義○有文明柔順之徳則上下
　與之逮與也能順承於上而上與之為上所逮也在
　上而得乎下為下所上(一无/上字)逮也在旅而上下與之
　所以致譽命也旅者困而未得所安之時也終以譽
　命終當致譽命也已譽命則非旅也困而親寡則為
　旅不必在外也(並易/傳)
　横渠先生曰四處隂應下堅介難致雉之象也以力
　致之徒喪其矢喪矢喪其直也文明居中必不失其
　直當終得譽美(易/説)
　　藍田吕氏曰六五旅之時以柔居尊當文明之中
　　以旅而不能自有故思射而取之然柔而无應既
　　莫之獲且亡其矢斯未得其所欲者也然不安於
　　尊上承上九終得上之譽命雉有所亡而不恤也
　　白雲郭氏曰六五君位又為成卦之主且自否三
　　升而為文明之君豈非射雉一矢亡之象乎君子
　　蔵器於身待時而後動故一矢而亡之𤼵无不中
　　也終以譽命者終譽以致天命也譽在人者也命
　　在天者也天聴自我民聴也上逮者其道登聞於
　　天也盖言人君修徳於身終致文明之盛下得百
　　姓之心而上受天命也猶文王受命作周之詩而
　　言令聞不已盖未有不得於人而能受命者也六
　　五射雉有由艱危以致治之象兹豈非人君在旅
　　之義乎(易/説)
　　漢上朱氏曰五在旅卦不取君象君不可旅也離
　　為雉雉文明之物文明人文也聖人止亂而不以
　　威武者也離為兵伏坎為弓伏艮為手兵加之弓
　　上矢也矢者射雉之器五動弓矢𤼵離坎毁而雉
　　亡一矢亡之也一矢亡雉者五得中道動而必中
　　乎理之象然六五未當位雖有文明之徳未可以
　　動上九屈體逮之則令譽升聞而爵命之矣兊口
　　在下與之譽也巽為命上卦之終由譽而後命之
　　始也未當位終也譽命故曰終以譽命五進上其
　　在賔師之位乾西北賔之位也(易/傳)
　　新安朱氏曰雉文明之物離之象也六五柔順文
　　明又得中道為離之主故得此爻者為射雉之象
　　雖不无亡矢之費然所喪不多終有譽命也上逮
　　言其譽命聞於上也(本/義)
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
　伊川先生曰鳥飛騰處髙者也上九剛不中而處最
　髙又離體其亢可知故取鳥象在旅之時謙降柔和
　乃可自保而過剛自髙失其所安宜矣巢鳥所安止(一/有)
　(上/字)焚其巢失其所安无所止也在離上為焚象陽剛
　自處於至髙始快其意故先笑既而失安莫與故號
　咷輕易以喪其順徳所以凶也牛順物喪牛于易謂
　忽易以失其順也離火性上為躁易之象上承鳥焚
　其巢故更加旅人字不云旅人則是鳥笑哭也○以
　旅在上而以尊髙自處豈得保其居其義當有焚巢
　之事方以極剛自髙為得志而笑不知喪其順徳於
　躁易是終莫之聞謂終不自聞知也使自覺知則不
　至於極而號咷矣陽剛不中而處極固有髙亢躁動
　之象而火復炎上則又甚焉(並易/傳)
　横渠先生曰以陽極上旅而驕肆者也失柔順之正
　故曰喪牛于易易肆也肆怒而忤物雖有凶危其誰
　告之故曰終莫之聞也(易/説)
　　藍田吕氏曰上九旅而用剛居物之上如鳥巢然
　　將害之故焚其巢居物之上故先笑為物所害故
　　後號咷服牛引重旅之所資物所不與喪牛于易
　　而皆莫之告此其所以凶也
　　白雲郭氏曰旅不可窮也而上九窮之是以失其
　　所安之甚如鳥之焚巢將无依焉旅之道易入而
　　難出未甞不先笑而後號咷也其於得失之際則
　　得之甚艱失之甚易牛大而難失之物亦易喪之
　　三者究其終皆无獲吉之理是以凶也象言其義
　　焚者窮旅於上必焚之義也喪牛于易方自失不
　　暇終无譽命之得故莫之有聞也(易/説)
　　漢上朱氏曰上九離為飛鳥九動變六成震巽巽
　　為木震為竹葦鳥隠具中巢也上九極剛以髙亢
　　居上非旅人之宜巽木離火鳥焚其巢失其所也
　　離目動震有聲笑也樂其未焚之前柔順謙下時
　　也兊澤流於目巽號出於口哀於既焚之後悔其
　　先之時也上與三相應之地上六變而正成坤坤
　　為牛九三應而上降三正成坎坎為耳上九髙亢
　　不變坤象隐喪牛也易輕易也火性剽疾上九極
　　剛輕易也故曰喪牛于易九喪柔順三不往應坎
　　耳伏矣輕易者自塞其耳而聦不明也陸機羇旅
　　處羣士之上而不聞牽秀孟玖之毁其以髙亢輕
　　易而致禍乎(易/傳)
　　新安朱氏曰上九過剛處旅之上離之極驕而不
　　順凶之道也故其象占如此(木/義)
　
　
　
　
　
　
　
　
　
　
　
　
　
　
　合訂刪補大易集義粹言卷六十
欽定四庫全書
　合訂刪補大易集義粹言卷六十一
　　　　　　　　　　頭等侍衛納喇性徳編
䷸(巽下/巽上)
　伊川先生曰巽序卦旅而无所取容故受之以巽巽者
　入也羈旅親寡非巽順何所取容茍能巽順雖旅困
　之中何往而不能入巽所以次旅也為卦一隂在二
　陽之下巽順於陽所以為巽也(易/傳)
巽小亨利有攸往利見大人
　伊川先生曰卦之才可以小亨利有攸往利見大人也
　巽與兊皆剛中正巽説(一作/兊)義亦相類而兊則亨巽
　乃小亨者兊陽之為也巽隂之為也兊柔在外用柔
　也巽柔在内性柔也巽之亨所以小也(易/傳)
　　白雲郭氏曰伊川曰巽與兊皆剛中正巽兊義亦
　　相類而兊則亨巽乃小亨者兊陽之為也巽隂之
　　為也兊柔在外用柔也巽柔在内性柔也巽之亨
　　所以小也雍曰巽入也故能亨然柔弱自居其小
　　宜矣能入故利有攸往居柔小亨故利見大人聖
　　人懼小其志而欲養其大體也是亦沈潛剛克之
　　意與(易/説)
　　新安朱氏曰巽入也一隂伏於二陽之下其性能巽
　　以入也其象為風亦取入義隂為主故其占為小
　　亨以隂従陽故又利有所往然必知所従乃得其
　　正故又曰利見大人也(本/義)
彖曰重巽以申命剛巽乎中正而志行柔皆順乎剛是
以小亨利有攸往利見大人
　伊川先生曰重巽者上下皆巽也上順道以出令下
　奉命而順従上下皆順重巽之象也又重為重複之
　義君子體重巽之義以申復其命令申重復也丁寜
　之謂也○剛巽乎中正以卦才言也陽剛居巽而得
　中正巽順於中正之道也陽性上其志在以中正之
　道上行也又上下之柔皆巽順於剛其才如是雖内
　柔可以小亨也○巽順之道无往不能入故利有攸往
　巽順雖善道必知所従能巽順於陽剛中正之大人
　則為利故利見大人也如五二之陽剛中正大人也
　巽順不於大人未必不為過也(並易/傳)
　　藍田吕氏曰巽有所下而不亢也柔皆下乎剛巽
　　也出命而至申命物无違者非上下皆巽不足以
　　能之故重巽以申命剛巽乎中正而志行柔皆順
　　乎剛小亨而不可以大亨者柔道終不可以大也
　　執巽而行无往不利巽乎中正而志行故利見大人
　　白雲郭氏曰上下皆巽是為重巽上以巽入而化
　　下下以巽順而従上是以命行无違也剛巽乎中
　　正而志行者上以巽入而化下是剛以巽而无太
　　過也柔皆順乎剛者下以巽順而従上是柔以巽
　　而无不及也上下之巽如此故亨而利也(易/説)
　　漢上朱氏曰柔在下而承二剛巽也巽為風風者
　　天之號令命者天之令也故巽為命内巽者命之
　　始外巽者巽而達乎外申前之命也重巽之象惟
　　可施之於申命先儒謂上下皆巽不違其令命乃
　　行也若施之於它則巽己甚矣故曰重巽以申命
　　此以兩體而言巽也巽自遯來訟之變六三之四
　　上下皆巽九二之剛巽乎中也九五之剛巽乎中
　　正也巽乎中正則其剛不過而所施當乎人心是
　　以志行乎上下故曰剛中正而志行此以三四相
　　易而言九二九五之巽也九二之剛巽乎正則初
　　六之柔順之九五之剛巽乎中正則六四之柔順
　　之上下之柔皆順乎剛則物无違者而九二九五
　　之志行故曰柔皆順乎剛此以初六六四言大者
　　巽則小者无不順也柔皆順乎剛雖无違者然順
　　乎中正乃善不然失所従矣六四離目為見大人
　　者九五剛而巽乎中正者也剛巽乎中正而柔順
　　之則柔者亦得其正而小者亨矣豈非小者之利
　　乎故曰利見大人此以九五言巽之利也小者亨
　　矣故六四利有攸往利見大人而其道上行故曰
　　是以小亨利有攸往利見大人徐氏王昭素考王
　　弼注有命乃行也四字當在重巽以申命之下疑
　　彖或脱文理若有之在卦氣為七月故太𤣥準之
　　以翕(易/傅)
　　新安朱氏曰重巽申命釋卦義也巽順而入必究
　　乎下命令之象重巽故為申命也剛巽乎中正而
　　志行柔皆順乎剛以卦體釋卦辭剛巽乎中正而
　　志行指九五柔謂初四(本/義)○巽卦是於重巽上取
　　義重巽所以為申命○巽以行權兊見而巽伏權
　　是隐然做底物事若顯然地做却不成行權○問重
　　巽以申命重字之義如何曰只是重卦巽是重卦
　　故曰重巽八卦之象皆是如此○問申字是兩番
　　降命令否曰非也只是丁寧反復説便是申命巽
　　風之吹物无處不入无物不鼓動詔令之入人淪
　　肌浹髓亦如風之動物也○隂陽各有清濁偏正
　　(並語/録)
象曰隨風巽君子以申命行事
　伊川先生曰兩風相重(一作/従)隨風也隨相繼之義君
　子觀重巽相繼之象而以申命令行政事隨與重上
　下皆順也上順下而出之下順上而従之上下皆順
　重巽之義也命令政事順理則合民心而民順従矣
　(易/傳)
　　藍田吕氏曰風行相隨所向皆靡故可以申命行
　　事
　　白雲郭氏曰君子之徳風也有風之徳而下无不
　　従然後具重巽之義故象言隨風巽則知重巽隨
　　風之義皆繫乎上下而言也君子有是徳下民如
　　是而従其於申命行事也何有易於巽主教命猶
　　詩之言風也故觀則省方觀民設教姤則施命誥四
　　方蠱則振民育徳皆主巽而言也由是觀之則巽
　　之命可順之命也命或不可順而欲以剛强之亦
　　難矣哉(易/説)
　　漢上朱氏曰巽為風風巽而入者也前後相隨而
　　至則嵗事行矣故巽又有事之象傳言八風之至
　　各以四十五日而成一嵗是也君子申命諄諄者
　　行事也行事莫如巽巽則易入(易/傳)
　　新安朱氏曰隨相繼之義(本/義)○巽象申命是丁寧
　　反復之意風无所不入如命令之丁寧告戒无所不
　　至也故象以之(語/録)
初六進退利武人之貞象曰進退志疑也利武人之貞
志治也
　伊川先生曰六以隂柔居卑巽而不中處最下而承
　剛過於卑巽者也隂柔之人卑巽太過則志意恐畏
　而不安或進或退不知所従其所利在武人之貞若
　能用武人剛貞之志則為宜也勉為剛貞則无過卑
　恐畏之失矣○進退不知所安者其志疑懼也利用
　武人之剛貞以立其志則其志治也治謂修立也(並/易)
　(傳/)
　横渠先生曰體柔居下在巽之始謙抑過中故施於
　武人之貞則適得其宜進退者柔不自決之象也(易/説)
　　藍田吕氏曰初六居巽之時以柔居下為剛所乘
　　進則必巽退則過巽疑而未決失其所守如有志
　　於治莫若執巽順之志果敢以任事故利武人之
　　貞利於武人之貞所謂果敢以任事也
　　白雲郭氏曰卦以居柔而不能大初六又以柔而
　　不能決是以有進退之象武人三軍之勇者不膚
　　撓不目逃其志決於進者也初六疑於申命行事
　　之際則敗且至矣宜以武人之貞自治其志可也
　　治己以武人之貞斯无進退之疑矣孔子語冉求
　　以聞斯行諸是也然道雖不一於進而此利在行
　　事是亦行權之義(易/説)
　　漢上朱氏曰巽初行事之始也居卑體柔不能自
　　立過於巽者也退則不安進則无應又二剛據之
　　莫知所従巽為不果故曰進退志疑也六變九巽
　　成乾應兊乾為健兊為決疑志去矣健決者武人
　　之貞天道尚右故兊為武人志疑者不先治其志
　　也君子自治其動以正行之以健決確乎不可移
　　雖千萬人必往孰能奪其志哉故曰利武人之
　　貞志治也巽為工有治之意易傳曰治謂修立也
　　(易/傳)
　　新安朱氏曰初以隂居下為巽之主卑巽之過故
　　為進退不果之象若以武人之貞處之則有以濟
　　其所不及而得所宜矣(本/義)
九二巽在牀下用史巫紛若吉无咎象曰紛若之吉得
中也
　伊川先生曰二居巽時以陽處隂而在下過於巽者
　也牀人之所安巽在牀下是過於巽過所安矣人之
　過於卑巽非恐怯則諂説皆非正也二實剛中雖巽
　體而居柔為過於巽非有邪心也恭巽之過雖非正
　禮可以逺恥辱絶怨咎亦吉道也史巫者通誠意於
　神明者也紛若多也苟至誠安於謙巽能使通其誠
　意者多則吉而无咎謂其誠足以動人也人不察其
　誠意則以過巽為諂矣○二以居柔在下為過巽之
　象而能使通其誠意者衆多紛然由得中也陽居中
　為中實之象中既誠實則(一元/則字)人自當信之以誠意
　則非諂畏也所以吉而无咎(並易/傳)
　横渠先生曰以陽居隂其志下比无應於上故曰巽
　在牀下然不失中道下為之用故史巫紛若樂為之
　使吉而无咎非如上九喪其資斧史巫諭虚華過實
　者言不失中道則樂盡其誠者衆矣(易/説)
　　藍田吕氏曰九二下體之中以陽居隂其巽已甚
　　故曰巽在牀下以此事人失之太卑不能以自立
　　以此事神雖史巫紛若敬不過中神亨之矣故用
　　史巫紛若吉无咎
　　白雲郭氏曰二有剛中之徳巽无不行矣而猶過
　　於恭巽有牀下不安之象者此其所以謂之巽也
　　是道也雖神明可交而受福況人乎然過於巽在
　　聖人之道疑若有咎矣而當巽之時九二以剛徳
　　能行巽之道是其所以无咎也故象言紛若之吉
　　得中也然惟九二剛中故有巽在牀下之美不然
　　殆且過矣(易/説)
　　漢上朱氏曰巽初坤變乾也巽為木坤西南方乾
　　為人設木於西南之奥而人即安焉者牀也巽股
　　變艮股見手伏蒲伏於牀下之象九二不正卑巽
　　如此宜有咎然九二剛中其動也正卑巽者非為
　　利也將以誠意感動九五而已故用史巫紛若吉
　　吉者正也九二之動上之五成震震為聲五之二
　　成兊兊為言上九宗廟兊口出聲祝史道人之意
　　以達於鬼神之象六降於二巫以鬼神之意告於
　　人之象史巫皆尚口而巽故也四巽離為絲二五
　　升降史巫紛若則卑巽之意達於上下巽在牀下
　　何咎之有此子游重服立諸臣之位以感悟文子
　　之道也二五中也九五未應則巽在牀下用史巫
　　紛若乃為得中(易/傳)
　　新安朱氏曰二以陽處隂而居下有不安之意然
　　當巽之時不厭其卑而二又居中不至已甚故其
　　占為能過於巽而丁寧煩悉其辭以自道達則可
　　以吉而无咎亦竭誠意以祭祀之吉占也(本/義)
九三頻巽吝象曰頻巽之吝志窮也
　伊川先生曰三以陽處剛不得其中又在下體之上
　以剛亢之質而居巽順之時非能巽者勉而為之故
　屢失也居巽之時處下而上臨之以巽又四以柔順
　相親所乗者剛而上復有重剛雖欲不巽得乎故頻
　失而頻巽是可吝也○三之才質本非能巽而上臨
　之以巽承重剛而履剛勢不得行其志故頻失而頻
　巽是其志窮困可吝之甚也(並易/傳)
　横渠先生曰三處陽剛失巽之道乘剛而動頻吝所
　宜志在比物故吝如復之六三志窮也(易/説)
　　藍田吕氏曰復之六三陷衆隂之中而未逺於陽
　　不得已而求復故致於頻復巽之九三以陽居陽
　　主於髙亢而為六四隂柔之所乗不得已而卑巽
　　故至於頻巽志窮而巽勢不得已吝道也
　　白雲郭氏曰過於剛而不中是以或巽或失所謂
　　既不能令又不受命者也非吝而何其志終不能
　　以有行是以窮也(易/説)
　　漢上朱氏曰頻水厓與復六三頻復之頻同兊水
　　澤三水澤之際九三重剛不中在下體之上巽極
　　而決躁不能巽者也將遂其剛亢歟則上臨之以巽
　　四以柔相親九二之剛近而不相得將變而為柔
　　歟則安其所處憚於改過有吝之意然志已窮不
　　得已而巽猶人行至於水之厓欲前得乎故曰頻
　　巽之吝志窮也易傳曰雖欲不巽得乎哉(易/傳)
　　新安朱氏曰過剛不中居下之上非能巽者勉為
　　屢失吝之道也故其象占如此(本/義)
六四悔亡田獲三品象曰田獲三品有功也
　伊川先生曰隂柔无援而承乗皆剛宜有悔也而四
　以隂居隂得巽之正在上體之下居上而能下也居
　上之下巽於上也以巽臨下巽於下也善處如此故
　得悔亡所以得悔亡以如田之獲三品也田獲三品
　及於上下也田獵之獲分三品一為乾豆一供賔客
　與充庖一頒徒御四能巽於上下之陽如田之獲三
　品謂遍及上下也四之地本有悔以處之至善故悔
　(一无/悔字)亡而復有功天下之事茍善處則悔或可以為
　功也○巽於上下如田之獲三品而遍及上下成巽
　之功也(並易/傳)
　横渠先生曰柔順之徳以居隂位雖或乗剛悔終可
　亡近比於五不為諂妄而又二三并為所獲不私其
　累而樂為己用田獲之類也使三陽見獲四之功也
　(易/説)
　　藍田吕氏曰六四乗剛宜悔而以隂居隂上承九
　　五能全巽道非特悔亡所獲亦多
　　白雲郭氏曰六四近君志決於進无初六之疑既
　　无羣疑則悔亡矣是以有田獲三品之功也六四
　　至柔不當有田獲之功而此以順乎剛故得之由
　　是觀之則剛以巽而无太過柔以巽而无不及則
　　巽之為道豈柔弱畏懦之義哉是其可與有行也
　　(易/説)
　　漢上朱氏曰四无應乗承皆剛宜有悔四本遯之
　　六二自二之四一變訟二變巽二田也艮為手柔
　　道上行之四得位處二陽之際上巽於五下巽於
　　三三爻皆正而相得故田獲三品古之田者上殺
　　中殺下殺為三品三品則徧及於上下兊有刑殺
　　之意而又伏艮為黔喙之屬巽為雞離為雉為三
　　品以巽事上臨下上下與之巽而有功雖无應也乘承
　　皆剛也其悔亡矣故曰有功也易傳曰天下之事
　　茍善處則悔可以有功矣(易/傳)
　　新安朱氏曰隂柔无應乘承皆剛宜有悔也而以
　　隂居隂處上之下故得悔亡而又為卜田之吉占
　　也三品者一為乾豆一為賔客一以充庖(本/義)
九五貞吉悔亡无不利无初有終先庚三日後庚三曰
吉象曰九五之吉位正中也
　明道先生曰先甲三日以窮其所以然而處其事後
　甲三日以究其將然而為之防甲者事之始也庚者
　有所革也自甲至於戊巳春夏生物之氣已備庚者
　秋冬成物之氣也故有所革别一般氣(劉絢/師訓)
　伊川先生曰五居尊位為巽之主命令之所出也處
　得中正盡巽之善然巽者柔順之道所利在貞非五
　之不足在巽當戒也既貞則吉而悔亡无所不利貞
　正中也處巽出令皆以中正為吉柔巽而不貞則有
　悔安能无所不利也命令之出有所變更也无初始
　未善也有終更之使善也若已善則何用命也何用
　更也先庚三日後庚三日吉出命更改(一作/故)之道當
　如是也甲者事之端也庚者變更之始也十干戊巳
　為中過中則變故謂之庚事之改更當原始要終如
　先甲後甲之義如是則吉也解在蠱卦○九五之吉
　以處正中也得正中之道則吉而其悔亡也正中謂
　不過无不及(一作无/過不及)正得其中也處柔巽與出命令
　惟得中為善失中則悔也(並易/傳)
　横渠先生曰解見蠱卦志不以正則將有悔先庚三
　日讓始也後庚三日存終也雖體陽居尊无應於下
　故不可為事之唱乃吉不著於繇辭者巽非憂患之
　時故也(易/説)
　　白雲郭氏曰剛以巽而後貞吉柔以巽而後有功
　　貞吉則无太過有功則无不及是以四五皆得巽
　　道而悔亡也九五居尊中正為巽之主固守是道
　　吉无不利猶曰无初有終者巽之為象以柔而用
　　剛也惟以柔故有初六進退之疑惟用剛故有九
　　五正中之吉是為无初有終也先庚三日後庚三
　　日吉者九五人君之位也出命人君之所先也慎
　　乃出令君人之道也故必先後三日而申命之夫
　　上有巽入之道下有巽順之義風行草偃莫易於
　　斯時猶且先後三日而申命之者慎之至也慎之
　　至者令出惟行弗惟反故也命令之出有必可行
　　之善而无不可行復反之失是以吉也上曰貞吉
　　九五之吉也下曰吉盖命令以是為吉也庚即命
　　令也先庚謂未出令之前己申命後庚謂出令之
　　後三日而後行事也伊川曰甲者事之始也庚者
　　變更之始也(易/説)
　　漢上朱氏曰九五君位而正中巽為號令有申命
　　之象故舉全卦以盡一爻之義五无應宜有悔正
　　故悔亡動則二應之二五皆正故无不利初二不
　　正始未善也五正善而有終也无初故申命申命
　　則有終初未善也故巽以命之先庚三日變家人
　　變益之時也下三爻震震納庚離為日先於此庚
　　之使善也後庚三日變噬嗑變震之時也震納庚
　　離為日後於此庚之慮其未盡善也先庚後庚主
　　於中正也十日之次以戊巳為中過中則變故庚
　　謂之更更而正中正則吉此九五之所以吉歟蠱
　　卦六五柔故為蠱巽九五剛乃有更變之善更天
　　下之弊其惟剛中乎(易/傳)○又曰巽九五貞吉悔亡
　　无不利无初有終先庚三日吉虞曰震庚也謂變
　　初至二成離至三成震震主庚離為日震三爻在
　　前故先庚三日謂益時也動四至五成離終上成
　　震震三爻在後故後庚三日也巽初失正終變成
　　震得位故无初有終吉震兊為蕃鮮白為巽也巽
　　究為躁卦謂震也又曰乾成於甲坤成於庚隂陽
　　天地之終始故經舉甲庚於蠱彖巽五也(震庚/固説)
　　新安朱氏曰九五剛健中正而居巽體故有悔以
　　有貞而吉也故得亡其悔而无不利有悔是无初
　　也亡之是有終也庚更也事之變也先庚三日丁
　　也後庚三日癸也丁所以丁寧於其變之前癸所
　　以揆度於其變之後有所變更而得此占者如是
　　則吉也(本/義)○无初有終也彷彿是伊川説始未善
　　是无初更之而善是有終自貞吉悔亡以下都是
　　這一箇意思一如坤卦先迷後得以下都只是一
　　箇意○先庚後庚是説那後面變了底一截(並語/録)
上九巽在牀下喪其資斧貞凶象曰巽在牀下上窮也
喪其資斧正乎凶也
　伊川先生曰牀人所安也在牀下過所安之義也九
　居巽之極過於巽者(一无/者字)也資所有也斧以斷也陽
　剛本有斷以過巽而失其剛斷失其所有喪資斧也
　居上而過巽至於自失在正道為凶也○巽在牀下
　過於巽也處卦之上巽至於窮極也居上而過極於
　巽至於自失得為正乎乃凶道也巽本善行故疑之
　曰得為正乎復斷之曰乃凶也(並易/傳)
　横渠先生曰柔巽過極難為之下物不為用故曰喪
　其資斧凶資斧尚喪餘用殫矣(易/説)
　　藍田吕氏曰上九處巽之窮以陽居亢位之地其
　　巽己甚與九二同故巽在牀下窮矣其所養失其
　　備用失其利守是不變正入於凶故曰喪其資斧
　　正凶
　　白雲郭氏曰九二有為之臣也以巽用剛者也上
　　九巽之極者也巽極不知變而欲同九二之道則
　　其過也甚矣過則失故喪其資斧貞凶也巽之道
　　剛柔用之皆獲其利今喪其所資之利能无凶乎
　　故巽在牀下无用於上窮之時喪其資斧殊乖悔
　　亡之利彼以悔亡而吉則此以喪失正乎凶矣觀
　　此則知謂之資斧者其行權之義乎是不可失者
　　也(易/説)
　　漢上朱氏曰上九以巽而居髙位處之不當窮則
　　變而反下三以重剛乘之巽股變艮手有恐懼自
　　失而蒲伏於牀下之象故曰巽在牀下離兊為蠃
　　貝為資所以利也離為兵巽為木貫之為斧所以
　　斷也上窮反三離見巽毁故曰喪其資斧喪其所
　　以利則莫或愛之喪其所以斷則莫或畏之正乎
　　凶矣上復位遇坎險正凶也魯自襄公三家分其
　　民其君四世従之至昭公失國无所竄伏盖處上
　　極巽盡亡其資斧乃正凶也方自失之初告之以
　　凶詎肯信乎(易/傳)
　　新安朱氏曰巽在牀下過於巽者也喪其資斧失
　　所以斷也如是則雖貞亦凶矣居巽之極失其剛
　　陽之徳故其象占如此正乎凶言必凶(本/義)○資斧
　　有做齎斧説底這資斧在巽上説也自分曉然而
　　旅中亦豈可无備禦底物事次第這便是(語/録)
　
　
　合訂刪補大易集義粹言卷六十一
欽定四庫全書
　合訂刪補大易集義粹言卷六十二
　　　　　　　　　　頭等侍衛納喇性徳編
䷹(兊下/兊上)
　伊川先生曰兊序卦巽者入也入而後説之故受之
　以兊兊者説也物相入則相説相説則相入兊所以
　次巽也(易/傳)
兊亨利貞
　伊川先生曰兊説也説致亨之道也能説於物物莫
　不説而與之足以致亨然為説之道利於貞正非道
　求説則為邪諂而有悔咎(一作/吝)故戒利貞也(易/傳)
　　白雲郭氏曰兊之為説非有意於説人亦非有意
　　於求説天下有説之道在上者不違是道以臨人
　　在下者得其志而自説耳使有心於其間非兊也
　　兊之所以亨者此也何謂説之道即王道是也然
　　使有心於其間則為常人私欲之情非天下之公
　　説是以利貞惟貞則无私矣故兊因貞而利也(易/説)
　　新安朱氏曰兊説也一隂進乎二陽之上喜之見
　　乎外也其象為澤取其説萬物又取坎水而塞其
　　下流之象卦體剛中而柔外剛中故説而亨柔外
　　故利於貞盖説有亨道而其妄説不可以不戒故
　　其占如此又柔外故為説亨剛中故利於貞亦一
　　義也(本/義)
　　東萊吕氏曰兊以説為義人情憂則抑塞説則流
　　暢所以亨也然人情相説則易流於其所順利者
　　茍非正則必入於淫僻所利者正則説之正體也
　　聖人彖兊之義而指正體以示人彖曰兊説也剛
　　中而柔外以卦體論之上下卦中爻皆剛而外爻
　　皆柔夫柔和樂易固為可説儻其中无所守則其
　　所謂樂易可説者必易流動故惟剛中而柔外説
　　以利正則至公无偏而上有以順乎天歡欣浹洽
　　而下有以應乎人此則兊之大體也自説以先民
　　而下則兊之用也大抵當適意時而説與處安平
　　時而説皆未足為難惟當勞苦患難而説始見真
　　説聖人以此先之故能使之任勞苦而不辭赴患
　　難而不畏如文王之作靈臺庶民攻之不日成之
　　則民忘其勞也楚莊王伐蕭軍士多寒王循而撫
　　之三軍之士如挾纊此雖未足以望聖人之師是
　　亦三代使民忘勞之遺意也至於説之大民勸矣
　　哉又指説之正體而結上文也(易/説)
彖曰兊説也剛中而柔外説以利貞是以順乎天而應
乎人説以先民民忘其勞説以犯難民忘其死説之大
民勸矣哉
　伊川先生曰兊之義説也一隂居二陽之上隂説於
　陽而為陽所説也陽剛居中中心誠實之象柔爻在
　外接物和柔之象故為説而能貞也利貞之道宜正
　(一作/貞)也卦有剛中之徳能貞者也説而能貞是以上
　順天理下應人心説道之至正至善者也若夫違道
　以干百姓之譽者茍説之道違道不順天干譽非應
　人茍取一時之説耳非君子之正道君子之道其説
　於民如天地之施感於其心而説服无斁故以之先
　民則民心説随而忘其勞率之以犯難則民心(一无/心字)
　説服於義而不恤其死説道之大民莫不知勸勸謂
　信之而勉力順従人君(一作/君人)之道以人心説服為本
　故聖人贊其大(易/傳)
　　藍田吕氏曰兊有所説而不觳也
　　白雲郭氏曰兊之為象剛居中而柔在外剛居中
　　則无私柔在外則足以説物无私則貞足以説物
　　則亨此兊之所以亨利貞也順乎天而應乎人者
　　兊説有道得其道則能順天而應人以盡天下之
　　大公失其道則不能順乎天而溺於私心是亦不
　　能應人之望也昔湯之征也東面而征西夷怨南
　　面而征北狄怨曰奚為後我此得兊説之道者也
　　武王自西自東自南自壮无思不服此亦得兊説
　　之道者也所謂順乎天而應乎人者若湯武是已
　　孟子論以徳服人者中心悦而誠服也中心悦而
　　誠服兊之道也是能應乎人者也能應乎人則順
　　天矣其應人也非寒而衣之飢而食之又非有矜
　　憐撫奄之言使之聞之也聖人惟知道耳故聖人
　　知道而不知説天下知説而不知道道行有必致
　　之説初非有期於民者也説以先民民忘其勞説
　　以犯難民忘其死非聖人固如是以説人也在道
　　論之則非民情之説聖人有所不敢為必説在事為
　　之先則民可忘勞説在患難之先則民可忘死民
　　或未説而欲覬其忘勞忘死雖聖人不能也是以
　　聖人平居无事之日使民飽食煖衣養生送死无
　　憾所謂説以先之也故文王事紂非不能説民也
　　武王卒伐功非能説民也順天應人之道聖人不
　　得私焉昧者充私情故勞而日拙聖人明公道故
　　逸而日休天下可以无事處之矣説道之大有至
　　於此是以視民之自勸皆可見説之大也孟子甞
　　謂齊宣王曰取之而燕民悦則取之取之而燕民
　　不悦則勿取若孟子者所謂知説之先民者歟(易/説)
　　漢上朱氏曰兊以一隂居二陽之上隂説於陽而
　　見乎外者也兊巽之反初六之上六四之三柔説
　　於外二五不失其中以説行剛而剛柔皆亨故曰
　　兊亨彖曰兊説也此合兩體卦變而言兊也剛中
　　則實柔外則接物以和説而正則和而不流卦九
　　五剛中而正九二剛中而又戒之以利貞者二三
　　四不正不正則陷於邪諂悔吝將至故説道利正
　　非道求説不利也亦何由亨哉故曰剛中而柔外
　　説以利貞此以兩體六爻言兊也乾天也上五天
　　位也坤順也初六之上而説順乎天也三四人位
　　也六四九三相易而説應乎人也天人殊位順乎天
　　者要在於應乎人而已天之説萬物隂陽相説降
　　而為澤説之非其時則亦不能説矣湯武之征伐
　　出其民於水火之中而民大説是所以順天也知
　　人則知天知天則知説之道故曰順乎天而應乎
　　人此以上六六三兩爻而言兊也坤為衆民也坎
　　為勞兊決坎為大川險難也坤為死以内卦言兊
　　先於坤説以先民也坤衆従之兊見坎伏民忘其
　　勞也以外卦言之巽股而涉大川之險坤化為兊
　　民忘其死也夫就佚辭勞好生惡死民之常情用
　　之以説乃忘四體之勤決一旦之命而不顧非説
　　之以道能如是乎古之人有行之者周公之東征
　　是也故曰説以先民民忘其勞説以犯難民忘其
　　死民和則氣和氣和則天地之和應説之大天地
　　不能違而況於民乎故曰民勸矣哉此再合兩體
　　兼伏爻而言兊也在卦氣為秋分故太𤣥準之以
　　沈(易/傳)
　　新安朱氏曰兊説釋卦名義説之大民勸矣哉以
　　卦體釋卦辭而極言之(本/義)○兊説若不是剛中便
　　成邪媚下面許多道理都従這箇剛中柔外來説
　　以先民如利之而不庸順天應人革卦就革命上
　　説兊卦就説上説後人都做應天順人説了到了
　　順天應人是言順天理應人心胡致堂管見中辨
　　這箇也好○説若不剛中便是違道干譽(並語/録)
　　東萊吕氏曰彖之言王者之事象之言乃學者之
　　事此又聖人舉一隅以示人欲學者以三隅反而
　　見易道之无窮也在王者觀之如此在卿大夫觀
　　之如此在學者觀之又如此各隨所觀而見其義
　　至於説之體則一也故易之觀象有指一卦之義
　　而言之者如艮之象曰君子思不出其位之類是
　　也有兼他義而言之者如革之治厯明時是也觸
　　類而通則兊之象固可見矣麗澤兊兩澤相並之
　　象大凡兩澤相麗則水氣相通浸潤浹洽兩有所
　　資正如朋友之交相琢磨也大抵事皆不可過於
　　説和易而過於説必入於淫邪恩義而過於説必
　　至於煩凟至於朋友講習最天下之可説雖説之
　　過亦无害也講習之益朝夕相處不惟切磋琢磨
　　之際有益也其意氣相浹洽如兩澤相並浸潤漸
　　漬雖不言之中而更相感𤼵者固多矣不惟就問
　　能者然後有益雖不能者問於我亦可因以自覺
　　无非有益於我者也今之學者惟其不專意於講
　　習故羣居相與多至於爭是非較勝負使其一意
　　講習則秪見處衆之可樂而不見其多事矣學者
　　欲自驗為學者之進否觀其處衆之樂與否可也
　　(易/説)
象曰麗澤兊君子以朋友講習
　濓溪先生曰人生而䝉長无師友則愚是道義由師
　友有之而得貴且尊其義不亦重乎其聚不亦樂乎
　(通/書)
　康節先生曰兊説也其它説皆有所害惟朋友講習
　无説於此故言其極者也(觀物/外篇)
　伊川先生曰麗澤二澤相附麗也兩澤相麗交相浸
　潤互有滋益之象故君子觀其象而以朋友講習朋
　友講習互相益也先儒謂天下之可説莫若朋友講
　習朋友講習固可説之大者然當明相益之象(易/傳)
　天下之説不可極惟朋友講習雖過説无害兊澤有
　相滋益處(一本注云兊澤有自/相滋益之意○語録)
　　藍田吕氏曰澤用麗則相漸潤朋友講習有相漸
　　潤之益
　　白雲郭氏曰麗者附著相連之意亦見上下之説
　　誠意交而連結也説之大有見於順天應人而其
　　微有見於朋友講習盖順天應人之説與朋友講
　　習之説大小不同其情一也孔子曰學而時習之
　　不亦説乎有朋自逺方來不亦樂乎此朋友講習
　　所以為説也況天下大説又有在於朋友講習之
　　間乎(易/説)
　　漢上朱氏曰麗連比也澤水所鍾兩澤相麗重説
　　也説之大者也天下之可説而无斁者无若朋友
　　講習之為大也易傳曰兩澤相麗互有滋益朋友
　　講習互相益也兊與兊同類為朋初上五始終以
　　正相助為友兊為口為講兩兊為習九五初九之
　　君子以朋友講其所知習其所行相滋相益體麗
　　澤之象(易/傳)
　　新安朱氏曰兩澤相麗互相滋益朋友講習其象
　　如此(本/義)
初九和兊吉象曰和兊之吉行未疑也
　伊川先生曰初雖陽爻居説體而在最下无所係應
　是能卑下和順以為説而无所偏私者也以和為説
　而无所偏(一无/偏字)私説之正也陽剛則不卑居下則能
　巽處説則能和无應則不偏處説如是所以吉也○
　有求而和則涉於邪諂初随時順處(一作/處順)心无所係
　无所為也以和而已是以吉也象又以其處説在下
　而非中正故曰行未疑也其行未有可疑謂未見其
　有失也若得中正則无是言也説以中正為本爻直
　陳其義象則推而盡之(並易/傳)
　横渠先生曰以陽居下无所比附出門同人行自信
　者也(易/説)
　　藍田吕氏曰初九居兊之初以剛在下剛柔不過
　　者也以此行説未有疑之者故吉
　　白雲郭氏曰初九固非知道者之事而知兊説在
　　和其去道不逺矣是以得兊之吉也夫知和為説
　　不和為非説則上不諂媚以従人而下无私情示
　　人之失是則用和為貴何所疑乎疑者上不知説
　　之在道次不知説之在和既惑於説與不説之際
　　是以其行不能无疑也吉亦无自而至矣(易/説)
　　漢上朱氏曰初九剛而處説无偏係之私能可否
　　相濟者也故曰和兊九四疾惡六三小人然體巽
　　不果不果疑也初九動而上行以濟其決而巽毁
　　九四相易六亦得位而正正則吉故曰和兊吉初
　　九逺於六三无嫌於説小人九四未疑也是以能
　　濟其決否則四疑矣晉訾祐實直而博范宣子朝
　　夕顧之以問國事不正其身未有能決人之疑者
　　故曰和兊之吉行未疑也(易/傳)
　　新安朱氏曰以陽爻居説體而處最下又无係應
　　故其象占如此○行未疑居卦之初其説也正未
　　有所疑也(並本/義)
九二孚兊吉悔亡象曰孚兊之吉信志也
　伊川先生曰二承比隂柔隂柔小人也説之則當有
　悔二剛中之徳孚信内充雖比小人自守不失君子
　和而不同説而不失剛中故吉而悔亡非二之剛中
　則有悔矣以自守而亡也○心之所存為志二剛實
　居中孚信存於中也志存誠信豈至説小人而自失
　乎是以吉也(並易/傳)
　横渠先生曰私係於近悔也誠於接物信而不妄吉
　且悔亡(易/説)
　　白雲郭氏曰九二有剛中之徳盖賢者之能自治
　　者也故知説之在我不在於天下不求説於天下
　　而孚兊之道自信其志彼天下之説有不期而自
　　至者矣是以吉而悔亡也使有心求説於天下而
　　不知信其在我者則狥外忘内物我兩失之剛中
　　之賢固如是乎有賢如此未有事是君為容説者
　　也昔成湯克寛克仁彰信兆民盖信在我而信之
　　者在人雖君臣之道不同其與九二孚兊信志之
　　理一也(易/説)
　　漢上朱氏曰六三小人非道來説九二比之以陽
　　説隂宜有悔且凶九二誠實自信於中動則九五
　　應之信孚於人久矣雖比於小人和而不同矣何
　　疑於相比哉始雖未孚終必相説二動而正正則
　　吉而悔亡故曰孚兊之吉信志也夫石碏石厚父
　　子也叔向叔魚兄弟也子産伯有同族也雖比也
　　豈能説之易傳曰志存誠信豈至説小人而自失
　　乎(易/傳)
　　新安朱氏曰剛中為孚居隂為悔占者以孚而説
　　則吉而悔亡矣(本/義)
六三來兊凶象曰來兊之凶位不當也
　伊川先生曰六三隂柔不中正之人説不以道者也
　來兊就之以求説也比於在下之陽枉已非道就以
　求説所以凶也之内為來上下俱陽而獨之内者以
　同體而隂性(一作/性隂)下也失道下行也○自處不中正
　无與而妄求説所以凶也(並易/傳)
　　白雲郭氏曰來兊求説也説自有道其可求乎失
　　道求説是以凶也(易/説)
　　漢上朱氏曰兊巽之反初二三皆自外來柔不當
　　位而乗剛求説於二説之不以道者也故曰來兊
　　三髙位也柔邪而説髙位凶矣故曰來兊凶楚費
　　無忌漢息夫躬唐伾文乎(易/傳)
　　新安朱氏曰隂柔不中正為兊之主上无所應而
　　反來就二陽以求其説凶之道也(本/義)
九四商兊未寧介疾有喜象曰九四之喜有慶也
　伊川先生曰四上承中正之五而下比柔邪之三雖
　剛陽而處非正三隂柔陽所説也故不能決而商度
　未寧謂擬議所従而未決未能有定也兩間謂之介
　介限也地之界則加田義乃同也故人有節守謂之
　介若介然守正而疾逺邪惡則有喜也従五正也説
　三邪也四近君之位若剛介守正疾逺邪惡將得君
　以行道福慶及物為有喜也若四者得失未有定繫
　所従耳○所謂喜者若守正而君說之則得行其陽
　剛之道而福慶及物也(並易/傳)
　横渠先生曰通其邪佞使進而上則小人道長而不
　寧以諂為疾而拒外之則終不失其得偶之慶也(易/説)
　　藍田吕氏曰九四商兊如賈求售上説乎五恐不
　　獲乎上是以未寧能介六三諂邪之疾故有喜喜
　　則有慶受上寵也
　　白雲郭氏曰當兊之時處上下之際不妄従説而
　　擬議不遑寧是知所擇者也為臣如此賢矣哉故
　　終有介疾之喜也介然自守外患不能入故能全
　　兊説之喜喜非獨一身而已終亦有及物之慶也
　　昔伊尹五就湯五就桀湯三使往聘之然後幡然
　　而改所謂商兊未寧者如此至於享天心革夏正
　　所謂有喜有慶也且隂者陽所説也舍所説而比
　　五故為商兊之義然兊之象剛中柔外其象上行
　　九四舍三而比五上行也至於九五比上失在小
　　人盖亦上行之象雖其性均本乎象而得失之異
　　則係乎爻伊川曰兩間謂之介介分限也故人之
　　守節者謂之介(易/説)
　　漢上朱氏曰離兊為蠃貝貨財也四動離為震噬
　　嗑為市之象巽變之其於市也為利三倍商賈之
　　象商賈度利而動故又為商度之象動承坎坎勞
　　卦勞未寧也商兊未寧者擬議所従度利而未定
　　者乎介者陽剛介於三五之間也従五正也従三
　　不正也隂陽失位為疾九四陽失位六三隂失位
　　九四以君子疾小人六三以小人疾君子九四宜
　　有憂矣而有喜九五陽得位為喜四疾六三不與
　　之交動而正上従於五則君臣相説而有喜矣夫
　　唐虞文武之際得人為盛而四族三叔未甞不疾
　　君子然不害為治者従君子而不従小人可不慎
　　其所従乎易傳曰若剛介守正疾逺邪惡將得君
　　行道福慶及物為有喜也若四者得失未有定係
　　所従耳(易/傳)
　　新安朱氏曰四上承九五之中正下比六三之柔
　　邪故不能決而商度所説未能有定然質本陽剛
　　故能介然守正而疾惡柔邪也如此則有喜矣象
　　占如此為戒深矣(本/義)
九五孚于剥有厲象曰孚于剥位正當也
　伊川先生曰九五得尊位而處中正盡説道之善矣
　而聖人復設有厲之戒盖堯舜之盛未甞无戒也戒
　所當戒而已雖聖賢在上天下未甞无小人然不敢
　肆其惡也聖人亦説其能勉而革面也彼小人者未
　甞不知聖賢之可説也如四凶處堯朝隐惡而順命
　是也聖人非不知其終惡也取其畏罪而强仁耳五
　若誠心信小人之假善為實善而不如其包蔵則危道
　也小人者備之不至則害於善聖人為戒之意深矣
　剥者消陽之名隂消陽者也盖指上六故孚于剥則
　危也以五在説之時而密比於上六故為之戒雖舜
　之聖且畏巧言令色安得不戒也説之感人易入而
　可懼也如此○戒孚于剥者以五所處之位正當戒
　也密比隂柔有相説之道故戒在信之也(並易/傳)
　横渠先生曰説六三之進則是孚于剥近危之道也
　故處乎盛位者佞不可親也當正位而進小人信乎
　剥之道也(易/説)
　　白雲郭氏曰當兊之時居九五中正之位宜其天
　　下心説誠服而此有厲何哉盖兊之象上行不知
　　擇賢而比之反上親容悦小人之徒是以危也夫
　　既得其位又得其時不能孚兊之道而上比小人
　　故孔子惜其得位而失道則曰孚于剥位正當也
　　剥者小人之事安足與語説之大乎古之人君或
　　以小人之術自任雖茍一時之譽終不能究大人
　　之造者孚于剥之謂也孟子曰舍其梧檟養其樲
　　棘則為賤場師焉惜乎九五之未進此道也(易/説)
　　漢上朱氏曰剥隂消陽也六三在下進而上則四
　　五消有剥牀之象故六三謂之剝九五正天位有
　　剛健中正之徳當乎位位與徳非不足也然孚於
　　六三之小人則九五危矣六三取説而已无獻可
　　替否之義小人道長則君子之道日消安得不危
　　易傳曰巧言令色孔壬舜且畏之其可忽諸(易/傳)
　　新安朱氏曰剥謂隂能剥陽者也九五陽剛中正
　　然當説之時而居尊位密近上六上六隂柔為説
　　之主處説之極能妄説以剥陽者也故其占但戒
　　以信於上六則不危也位正當者與履九五同(本/義)
上六引兊象曰上六引兊未光也
　伊川先生曰他卦至極則變兊為説極則愈説上六
　成説之主居説之極説不知己者也故説既極矣又
　引而長之然而不至悔咎何也曰方言其説不知己
　未見其所説善惡也又下乘九五之中正无所施其
　邪説六三則承乘皆非正是以有凶○説既極矣又
　引而長之雖説之之心不已而事理已過實无所説
　事之盛則有光輝既極而强引之長其无意味甚矣
　豈有光也未非必之辭象中多用非必能有光輝謂
　不能光也(並易/傳)
　横渠先生曰與三為類而引升之雖不傷類然未足
　多也(易/説)
　　白雲郭氏曰説有引之而説者従人也隂柔不足
　　以有為引之則従人而説盖上六不當有事之象
　　无毁无譽特不能光大而已於道固无得而亦未
　　至於失已故吉凶悔吝无得而言焉(易/説)
　　漢上朱氏曰上説道之成六正已輔九五剛健中
　　正之君宜有膏澤下於民而未光何也以引六三
　　之小人也三巽為繩離為光上六之説三相引之
　　如舉繩然為山一簣之虧也此所以未光歟六三
　　兊之小人也故初九剛正者不疑於三而行也九
　　二剛中不比於三也而悔亡九四以三為疾九五
　　孚於三而厲上六引三而未光小人以説進而為
　　害其可不慮乎(易/傳)
　　新安朱氏曰上六成説之主以隂居説之極引下
　　二陽相與為説而不能必其従也故九五當戒而
　　此爻不言其吉凶(本/義)
　
　
　合訂刪補大易集義粹言卷六十二
欽定四庫全書
　合訂刪補大易集義粹言卷六十三
　　　　　　　　　　頭等侍䘙納喇性徳編
䷺(坎下/巽上)
　伊川先生曰渙序卦兊者説也説而後散之故受之
　以渙説則舒散也人之氣憂則結聚説則舒散故説
　有散義渙所以繼兊也為卦巽上坎下風行於水上
　水遇風則渙散所以為渙也(易/傳)
渙亨王假有廟利涉大川利貞
　明道先生曰萃渙皆享于帝立廟因其精神之聚而
　形於此為其渙散故立此以收之(謝顯/道録)
　伊川先生曰渙離散也人之離散由乎中人心離則
　散矣治乎散亦本於(一作/必由)中能(一有利/貞字)收合人心則
　散可聚也故卦之義皆主於中利貞合渙散之道在
　乎正固也(易/傳)
　横渠先生曰萃王假有廟渙然後聚道乃久故王假
　有廟互見於此凡言有廟者聚道之極也(易/說)
　　龜山楊氏曰或問禘之説孔子曰不知也則其說
　　葢有言論之所不能及也非求之度數之末所能
　　知也惟先王報本反始之義與夫觀盥不薦渙萃
　　假有廟之象則聖人所以自盡其心者於是為至
　　非深知鬼神之情状其孰能知之知此則於治國
　　乎何有(中庸/解)
　　白雲郭氏曰渙者離散之義天下離散為渙而散
　　天下之難亦為渙居渙得散而亨散天下之難亦
　　亨也王道至而有廟則難散矣萃與渙其義相類
　　難渙則萃萃則渙難故當萃聚難渙之時宜莫先
　　於有廟以致孝享也利涉大川木行水上之象也
　　利貞者渙難以是為徳之先也經曰孝莫大於嚴
　　父嚴父莫大於配天王者有廟孝享必至於嚴父
　　配天而後其道盡故象又言享于帝立廟所以終
　　王假有廟之義也(易/說)
　　新安朱氏曰渙散也為卦下坎上巽風行水上離
　　披解散之象故為渙其變則本自漸卦九來居二
　　而得中六徃居三得九之位而上同於四故其占
　　可亨又以祖考之精神既散故王者當至於廟以
　　聚之又以巽木坎水舟楫之象故利涉大川其曰
　　利貞則占者之深戒也(本/義)
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
　伊川先生曰渙之能亨者以卦才如是也渙之成渙
　由九來居二六上居四也剛陽之來則不窮極於下
　而處得其中柔之徃則得正位於外而上同於五之
　中巽順於五乃上同也四五君臣之位當渙而比其
　義相通同五乃從中也當渙之時而守其中則不至
　於離散故能亨也　王假有廟之義在萃卦詳矣天
　下離散之時王者收合人心至於有廟乃是在其中
　也在中謂求得其中攝其心之謂也中者心之象剛
　來而不窮柔得位而上同卦才之義皆主於中也王
　者拯渙之道在得其中而已孟子曰得其民有道得
　其心斯得民矣享帝立廟民心所歸從也歸人心之
　道无大於此故云至於有廟拯渙之道極於此也
　治渙之道當濟於險難而卦有乘木濟川之象上巽
　木也下坎水大川也利涉險以濟渙也木在水上乘
　木之象乘木所以涉川也涉則有濟渙之功卦有是
　義有是象也(並易/傳)
　横渠先生曰財散則民聚王乃在渙中之一也(易/説)
　　藍田吕氏曰渙離其羣而散也渙之為卦自否而
　　成否之九四來居於二離乾之羣與初六六三相
　　比故曰剛來而不窮六二上居於四離坤之羣上
　　承九五故曰柔得位乎外而上同剛柔皆離其羣
　　故曰渙離羣而上下交故亨萬物之散剛得尊位
　　而在中則人神有主矣故王假有廟渙則物離非
　　涉難有功不足以濟故利涉大川巽在坎上乘木
　　涉川之象也
　　白雲郭氏曰渙之成卦自否來故剛自四來而為
　　二柔自二升而為四剛來得中而不窮柔自内升
　　位乎外而上同此言成卦之義也王乃在中者以
　　王居渙難之中故難散而後假有廟也大川難也
　　乘木濟難之方也濟難有功則難散矣此渙之所
　　以亨也(易/說)
　　漢上朱氏曰渙否九四之變也險難離散否塞解
　　釋剛柔皆亨故曰渙亨此以卦變言乎渙也九二
　　之剛自四而來動於險中二隂不能陷解難散險
　　又處之以中者也險豈能窮之哉五得中道出乎
　　險外六四之柔自二而徃正位乎外而以巽順上
　　同於五君臣協比能守其中者也天下之難患處
　　之者不以道及其出險又或不以道守之則亂者
　　不解解者復亂二五之剛四之柔處之守之皆不
　　失中故曰剛來而不窮柔得位乎外而上同此以
　　二四五三爻言渙之才所以致亨也天下離散不
　　安其居者本於人心失中鬼神依人而行離散則
　　鬼神不饗聖人推原其本将以聚之故建國設官
　　以為民極而宗廟為先宗廟者收其心之渙散而
　　存之也人孰不有父母知報本則知祭祀出於人
　　心復其本心則離散者可合而天下无事矣治渙
　　之道也假至也謂五也上為宗廟艮為門闕王王
　　位中者心之位九五有入自門闕至宗廟得人心
　　而存之之象易傳曰卦之才皆主於中王者拯渙
　　之道在得其中而已故曰王假有廟王乃在中也
　　此再以九五而言渙之才也利貞者五也坎為大
　　川巽為木為股據正體巽四二皆為我用以之濟
　　難而功歸於五言乘木有功則利貞在其中矣合
　　天下之離散非正其可乎故曰利涉大川利貞彖
　　曰乘木有功也此再以九五二四言渙之才也易
　　言木者三益渙中孚存五行也在卦氣為六月故
　　太𤣥準之以文(易/傳)
　　新安朱氏曰剛來柔得位以卦變釋卦辭中謂廟
　　中(本/義)　渙是散底意思物事有當散底號令當散
　　積聚當散羣隊當散　剛來不窮是九三來做二
　　柔得位而上同是六二上做三此說有些不穩却
　　是六三不喚做得位然而某這箇例只是一爻互
　　換轉移无那隔驀兩爻底　此卦只是卜祭吉又
　　更宜涉川王乃在中是指廟中言宜在廟祭祀伊
　　川先生說得那道理多了它見得許多道理了不
　　肯自做它説須要寄搭放在經上易不須說得深
　　只是輕輕地說過　問渙卦剛來而不窮窮是窮
　　極來處乎中不至窮極否先生曰是居二為中若
　　在下則是窮矣(並語/録)
象曰風行水上渙先王以享于帝立廟
　伊川先生曰風行水上有渙散之象先王觀是象救
　天下之渙散至於享帝立廟也收合人心无如宗廟
　祭祀之報出於其心故享帝立廟人心之所歸也係
　人心合離散之道无大於此(易/傳)
　　藍田吕氏曰風行水上波瀾必作振蕩離散不寧
　　之時王者求以合其散莫若反其本享帝立廟所
　　以明天人之本也
　　白雲郭氏曰水難也風行水上則无不散矣此渙
　　難之象也享于帝立廟者天地祖考王祭之大也
　　難渙之時莫急於此也能此則治天下可運諸掌
　　不能此則亂将復矣是以先王不敢後也(易/說)
　　漢上朱氏曰風行水上渙然離散之象離散之時
　　天下之險難方作先王以是享于上帝以一天下
　　之心使知无二主也立廟以合天下之渙散則人
　　知反本鬼有所歸享于帝立廟離散者一矣帝乾
　　上九也上又為宗廟巽股為立坤為牛坎為血享
　　于帝也觀此則知魯用郊晉祀夏郊魯有周廟鄭
　　有厲王之廟非先王意也秦位在藩臣臚於郊祀
　　天子不能制反致文武胙卒併天下揚雄曰僭莫
　　僭於祭祭莫重於地地莫重於天雄其知渙之說
　　矣(易/傳)
　　新安朱氏曰皆所以合其散(本/義)
初六用拯馬壯吉象曰初六之吉順也
　伊川先生曰六居卦之初渙之始也始渙而拯之又
　得馬壯所以吉也六爻獨初不云渙者離散之勢辯
　之宜早方始而拯之則不至於渙也為敎深矣馬人
　之所託也託於壯馬故能拯渙馬謂二也二有剛中
　之才初隂柔順兩皆无應无應則親比相求初之柔
　順而託於剛中之才以拯其渙如得壯馬以致逺必
　有濟矣故吉也渙拯於始為力則易時之順也　初
　之所以吉者以其能順從剛中之才也始渙而用拯
　能順乎時也(並易/傳)
　横渠先生曰處險之下故必用拯无應於上順比九
　二之剛拯而馬壯其吉宜也(易/說)
　　藍田吕氏曰初六居渙之初以柔在下力弱難濟
　　用拯斯難馬壯乃吉乘車者馬在前前遇九二之
　　剛故曰馬壯與明夷六二同義柔能乘剛其體順
　　也
　　白雲郭氏曰初六難之始也方難之始而能竭其
　　至健之才以拯之則難无不濟矣是其所以吉也
　　天下之事辯之於早則順而易舉故象曰初六之
　　吉順也卦以初二四五皆為渙難者初能比二四
　　能比五故也三與上私於其應能免其身幸矣明
　　夷用拯馬壯吉曰順以則也此言順也是知馬以
　　健順為義故坤之彖有取於馬也(易/說)
　　漢上朱氏曰虞翻陸震本作壯吉悔亡拯古本作
　　抍音承舉也六四得位近君正而巽可以濟渙然
　　莫或助之初欲抍四才柔位下而在坎中且四不
　　相應乃舎四用二用二乃所以抍四也二剛中之
　　才坎為美脊之馬初二相易成震震為作足馬美
　　脊而作足馬之壯健者也四艮為手震為起起手
　　以承六四抍之象是則足以資六四之剛而載其
　　上矣故曰用拯馬壯吉正則吉而悔亡初六處不
　　當位本有悔也六坤柔順以隂求陽始渙而拯之
　　亦順也故曰初六之吉順也五爻皆言渙初獨不
　　言易傳曰渙難之勢辯之宜早方渙而拯之不至
　　於渙也(易/傳)
　　新安朱氏曰居卦之初渙之始也始渙而拯之為
　　力既易又有壯馬其吉可知初六非有濟渙之才
　　但能順乎九二故其象占如此(本/義)
九二渙奔其机悔亡象曰渙奔其机得願也
　伊川先生曰諸爻皆云渙謂渙之時也在渙離之時
　而處險中其有悔可知若能奔就所安則得悔亡也
　机者俯憑以為安者也俯就下也奔急徃也二與
　初雖非正應而當渙離之時兩皆无與以隂陽親比
　相求則相頼者也故二目初為机初謂二為馬二急
　就於初以為安則能亡其悔矣初雖坎體而不在險
　中也或疑初之柔微何足頼葢渙之時合力為(一作/而)
　勝先儒皆以五為机非也方渙離之時二陽豈能同
　也若能同則成濟渙之功當大(一有/吉字)豈止悔亡而已
　机謂俯就也　渙散之時以合為安二居險中急就
　於初求安也頼之如机而亡其悔乃得所願也(並易/傳)
　横渠先生曰奮於險中進而之前則難解悔亡故曰
　奔其机三四皆險故曰得願若退累於初則險不能
　出其悔終存(易/說)
　　藍田吕氏曰九二杌可憑依以為安物之在下而
　　靜止者也二乘初六柔静在下杌之象也俱无正
　　應近而相得渙散之時得所憑依獲所願也
　　白雲郭氏曰九二之剛自外來而得中得去危就
　　安之義故有奔其机之象馬剛不得中則不可有
　　為而其道窮道窮則其志失矣惟得中就安故彖
　　所以言不窮而象言得願此悔之所以亡也言奔
　　與悔亡皆去危之義(易/說)
　　漢上朱氏曰四巽為木坎為揉震為足艮為手在
　　上體為肱揉木令曲而有足肱據其上杌也二四
　　合乃有此象二有剛中之才處儉而不當位宜有
　　悔二能奮身出險上奔於四四來憑之以安杌憑
　　之以安者也是以悔亡震足動奔也故曰奔其杌
　　二本否四在二者渙散之時也二之情不忘乎四
　　猶逃亡之人不忘故國奔則得中心之所欲二者
　　中心之位也故曰得願也(易/傳)
　　新安朱氏曰九而居二宜有悔也然當渙之時來
　　而不窮能亡其悔者也故其象占如此葢九奔而
　　二杌也(本/義)　渙奔其杌以卦變言之九二自四來
　　居二得中而不窮所以為安如杌之安也即是依
　　文解義說終是不見得四居二之為安二居四之
　　為得位是如何　奔其杌也只是九來做二人事
　　上說時是來就那安處(並語/録)
六三渙其躬无悔象曰渙其躬志在外也
　伊川先生曰三在渙時獨有應與无渙散之悔也然
　以隂柔之質不中正之才上居无位之地豈能拯時
　之渙而及人也止於其身可以无悔而已上加渙字
　在渙之時躬无渙之悔也　志應於上在外也與上
　相應故其身得免於渙而无悔悔亡者本有而得亡
　无悔者本无也(並易/傳)
　横渠先生曰援上而進惟求自脫於險无悔而已非
　能及物者也(易/說)
　　藍田吕氏曰六三獨應上九挺身出羣雖未離險
　　志已在外故得无悔
　　白雲郭氏曰渙離之時六三知應於上而不知有
　　所擇而比之以行渙難之志是其志之小者也故
　　其為道止及其身而已終无濟時之義然不失正
　　應終亦不為悔也志在外者志應上九也(易/說)
　　漢上朱氏曰所以致渙者險在内也四五濟險之
　　位六三處不當位近險宜有悔然不與險争動而
　　之上自脫於險非拯時之渙以濟人者也其正躬
　　卑巽以逺於悔者乎坤為身三上相易析坤成巽
　　離目視下鞠躬之象故曰渙其躬无悔象曰志在
　　外也之外則无悔三上合而得正也蘧伯玉聞衛
　　亂而出近闗杜洩葬叔孫豹而行之時乎(易/傳)
　　新安朱氏曰隂柔而不中正有私於己之象也然
　　居得陽位志在濟時能散其私以得无悔故其占
　　如此大率此上四爻皆因渙以濟渙者也(本/義)
六四渙其羣元吉渙有丘匪夷所思象曰渙其羣元吉
光大也
　伊川先生曰渙四五二爻義相須故通言之彖故曰
　上同也四巽順而正居大臣之位五剛中而正居君
　位君臣合力剛柔相濟以拯天下之渙者也方渙散
　之時用剛則不能使之懐附用柔則不足為之依歸
　四以巽順之正道輔剛中正之君君臣同功所以能
　濟渙也天下渙散而能(一无/能字)使之羣聚可謂大善之
　吉也渙有邱匪夷所思贊美之辭也邱聚之大也方
　渙散而能致其大聚其功甚大其事甚難其用至妙
　夷平常也非平常之見所能思及也非大賢智孰能
　如是　稱元吉者謂其功徳光大也元吉光大不在
　五而在四者二爻之義通言也於四言其施用於五
　言其成功君臣之分也(並易/傳)
　横渠先生曰已處險外无私其應常以拯衆為心則
　其志光大獲吉若志在所歸之地近累於五則非能
　平均其慮者也(易/說)
　　藍田吕氏曰六四自否六二上居於四離隂之羣
　　上比於陽出幽谷而遷喬木者也知反其本故元
　　吉邱處乎髙謂九五也散而升髙雖進於光大然
　　自下而上疑非所安心不得平故匪夷所思
　　白雲郭氏曰六四之柔自下而升故有上同之義
　　夫以柔道上行而輔君為臣之至美故君臣相濟
　　能渙天下之難也羣者天下罹於難者也能渙天
　　下之難則其道大矣非止於其躬而已故元吉難
　　雖渙散猶若有邱焉勿謂難之小而弗戒也有邱
　　則匪夷矣有邱匪夷之思其可一日忘乎此雖已
　　濟難不敢忘難之意也是亦其亡苞桑之義昔禹
　　平水土成湯伐夏救民皆渙其羣者也成王懲而
　　毖後患所謂匪夷之思也元吉光大之義於夏商
　　可見然易之卦變屢見於彖至渙尤眀見於二爻
　　之辭不然則九二剛中自无奔杌之象而六四至
　　柔豈能具渙羣之吉乎惟究成卦之變則二爻之
　　辭可得也(易/說)
　　漢上朱氏曰坤為衆渙三隂羣也四巽順而正居
　　近君之位上以巽乎五下以巽乎二二剛中有濟
　　渙之才而二隂比之四屈已濟難與衆同患得九
　　二之助隂服矣則渙者合異者同共圗天下之渙
　　是以元吉元吉則濟渙之志光且大矣坎為光陽
　　為大也渙之時用剛則不足以懐之用柔則不足
　　以制之四二協力剛柔共濟渙而至於羣天下始
　　可以聚矣五艮為山半山為邱邱聚也六四得九
　　二以合其羣其心思之所存者在五五得位羣隂
　　之所聚如物之聚於邱五中正善羣然非四合之
　　亦不得而羣矣四視二隂等夷也四正初與三不
　　正坤土思也所思匪若二隂之所思不正故九二
　　為用二隂服之否則渙散矣其能效美於君有邱
　　之實乎故曰渙有邱匪夷所思宣王承厲王之後
　　天下離散召伯之徒佐王建國親諸侯遣使勞來
　　安集渙其羣也(易/傳)
　　新安朱氏曰居隂得正上承九五當濟渙之任者
　　也下无應與為能散其朋黨之象占者如是則大
　　善而吉又言能散其小羣以成大羣使所散者聚
　　而若邱則非常人思慮之所及也(本/義)　是東坡㑹
　　做文字了却湊著它語脉如渙其羣元吉諸家皆
　　云渙散了却成羣都不成語句惟東坡説道渙散
　　它小小羣聚合成一大羣如那天下混一之際破
　　散它那小羣成大羣如此方成文理　老蘇云渙
　　之六四曰渙其羣元吉夫羣者聖人之所欲渙以
　　混一天下者也此說雖程傳有所不及如程傳之
　　説則是羣其渙非渙其羣也葢當人心渙散之時
　　各相朋黨不能混一惟六四能渙小人之私羣成
　　天下之公道此所以元吉也老蘇天資髙又善為
　　文章故此等説話皆能達其意大抵渙卦上三爻
　　是以渙濟渙也渙其羣言散小羣做大羣如将小
　　物事㡬把解來合做一大把東坡說這一爻最好
　　縁他㑹做文字理㑹得文勢故說得合(並語/録)
九五渙汗其大號渙王居无咎象曰王居无咎正位也
　伊川先生曰五與四君臣合徳以剛中正巽順之道
　治渙得其道矣惟在浹洽於人心則順從也當使號
　令洽(一作/浹)於民心如人身之汗浹於四體則信服而
　從矣如是則可以濟天下之渙居王位為稱而无咎
　大號大政令也謂新民之大命救渙之大政再云渙
　者上謂渙之時下謂處渙如是則无咎也在四已言
　元吉五惟言稱其位也渙之四五通言者渙以離散
　為害拯之使合也非君臣同功合力其能濟乎爻義
　相須時之宜也(一作/而已)　王居謂正位人君之尊位也
　能如五之為則居尊位為稱而无咎也(並易/傳)
　横渠先生曰為渙之主使物徧被其澤正位凝命可
　以免咎不私於應故為均布其大號也渙然廓大以
　王道自居乃无咎(易/說)
　　藍田吕氏曰九五剛得位尊而在中為渙之主者
　　也渙道既行散上下之否而隂陽交物情大通渙
　　然浹洽發號出令而民恱服故曰渙汗其大號天
　　之隂陽交則雨人之隂陽交則汗也渙王居无咎
　　正位居中而為之主也
　　白雲郭氏曰令出惟行弗惟反則號令之出其猶
　　渙汗乎一出不反之義也是以王者重慎之四五
　　君臣合徳以渙天下之難其號大矣故渙之大號
　　則王居之渙羣之功則六四主之王居渙號則正
　　位以令天下得君道也故无咎六四主渙羣之功
　　則宣力四方盡臣職也吉孰大焉故元吉此君臣
　　之義不同也(易/說)
　　漢上朱氏曰有疾者閉塞不通陽降隂升浹於腠
　　理否者亨矣否乾降二坤隂升四降者成坎坎水
　　浹於上下汗出之象號令如之巽為號陽為大九
　　五出號令者也故曰渙汗其大號五至三體觀有
　　風行地上省方設教之象能𤼵新命以順民上下
　　交通險難解釋渙汗其大號也渙時民思其主故
　　王居正位乃无咎在它時安居不能順動則有咎
　　矣故禹别九州而終於冀湯勝夏而歸於亳武勝
　　商而至於豐王正位則渙散者知所歸矣乾五為
　　王艮為居止也得正則无咎然九五非六四之賢
　　與上同志安能𤼵大號居其所而治哉易傳曰再
　　言渙者上謂渙之時下謂處渙如此則无咎(易/傳)
　　新安朱氏曰陽剛中正以居尊位當渙之時能散
　　其號令與其居積則可以濟渙而无咎矣故其象
　　占如此九五巽體有號令之象汗謂如汗之出而
　　不反也渙王居如陸贄所謂散小儲而成大儲之
　　意(本/義)　渙汗其大號聖人當初就人身上說一汗
　　字為象不為无意葢人君之號令當出乎人君之
　　中心由中而外自近而逺雖至幽至逺之處无不
　　被而及之亦猶人身之汗出於中而浹於四體也
　　　渙汗其大號號令當散如汗之出千毛百竅中
　　迸散出來這箇物出不㑹反却不是說那號令不
　　當反只是取其如汗之散出自有不反底意思
　　散居積須是在它正位方可(並語/録)
上九渙其血去逖出无咎象曰渙其血逺害也
　伊川先生曰渙之諸爻皆无係應亦渙難之象惟上
　應於三三居險陷之極上若不從於彼則不能出於
　渙也險有傷害畏懼之象故云血惕然九以陽剛處
　渙之外有出渙之象又居巽之極為能巽順於事理
　故云若能使其血去其惕出則无咎也其者所有也
　渙之時以能合為功獨九居渙之極有係而臨險故
　以能出渙逺害為善也　若如象文為渙其血乃與
　屯其膏同也義則不然葢血字下脫去字血去惕出
　謂能逺害則无咎也(並易/傳)
　横渠先生曰乘剛在上若係於三害不可免能絶棄
　隂類逺去其難則可免咎(易/說)
　　藍田吕氏曰上九雖與三應而逺處物外隂陽之
　　所不爭名位之所不累全身逺害得散之義故血
　　去逖出无咎
　　白雲郭氏曰難不能散則傷之者至矣上九知見
　　傷之憂故渙其血去逖出而後无咎也逖逺也違
　　難必逺乃可免害此與渙其躬者无以異葢止於
　　一身之謀非天下之大計也夫同聲相應同氣相
　　求二爻之應亦其志同耳然渙之六爻皆无凶悔
　　者以皆知濟難及保身之道也茍不能有道以濟
　　天下之難又不能眀哲以自保其身是皆凶悔之
　　徒歟此葢不必六爻有象而後知之故易之辭觀
　　吉可以知凶由凶可以見吉斯得知微知彰之義
　　矣(易/說)
　　漢上朱氏曰先儒讀渙其血作一句去逖出作一
　　句以象考之當從先儒九二坎坤為血血者相傷
　　之象渙五爻不應上九獨應六三六三近險見傷
　　上九下應之三上相易上復成坎而傷故曰渙其
　　血言上三俱傷也上九能去六三逺出乎險之外
　　自處以巽不陷於險則是去而逺害於義无咎逖
　　逺也故曰渙其血去逖出无咎一本作去惕出巽
　　為多白眼有惕懼之象然象曰逺害當從逖矣渙
　　時以合渙為功上九居不用之地故逺害无咎係
　　於六三而不去其傷自取也若施之用事之地則
　　有咎仲由死於䘙季羔避禍而去一也(易/傳)
　　新安朱氏曰上九以陽居渙極能出乎渙故其象
　　占如此血謂傷害逖當作惕與小畜六四同言渙
　　其血則去渙其惕則出也(本/義)
　
　
　
　
　
　
　
　
　
　
　合訂刪補大易集義粹言卷六十三
欽定四庫全書
　合訂刪補大易集義粹言卷六十四
　　　　　　　　　　頭等侍衞納喇性徳編
䷻(兊下/坎上)
　伊川先生曰節序卦渙者離也物不可以終離故受
　之以節物既離散則當節止之節所以次渙也為卦
　澤上有水澤之容有限澤上置水滿則不容為有節
　之象故為節(易/傳)
節亨苦節不可貞
　伊川先生曰事既有節則能致亨通故節有亨義節
　貴適中過則苦矣節至於苦豈能常也不可固守以
　為常不可貞也(易/傳)
　　白雲郭氏曰天下之理有過則有節不及无節也
　　過而不知節則傷害隨之節無傷害是以亨也節
　　之過與无節同非亨之道故苦節不可貞如是則
　　節无它道焉中而已然節獨以過為主中由過與
　　不及言也此其所以異者(易/說)
　　新安朱氏曰節有限而止也為卦下兊上坎澤上
　　有水其容有限故為節節固自有亨道矣又其體
　　隂陽各半而二五皆陽故其占得亨然至於太甚
　　則苦矣故又戒以不可守以為貞也(本/義)
彖曰節亨剛柔分而剛得中苦節不可貞其道窮也説
以行險當位以節中正以通天地節而四時成節以制
度不傷財不害民
　伊川先生曰節之道自有亨義事有節則能亨也又
　卦之才剛柔分處剛得中而不過亦所以為節所以
　能亨也　節至於極而苦則不可堅固常守其道已
　窮極也　説以行險以卦才言也内兊外坎説以行
　險也人於(一作/之)所説則不知己遇艱險則思止方説
　而止為節之義當位以節五居尊當位也在澤上有
　節也當位而以節主節者也處得中正節而能通也
　中正則通過則苦矣　推言節之道天地有節故能
　成四時无節則失序也聖人立制度以為節故能不
　傷財害民人欲之无窮也苟非節以制度則侈肆至
　於傷財害民矣(並易/傳)
　横渠先生曰以苦節為貞其道之窮必矣(易/説)
　　藍田吕氏曰節有所制而不過也節有制度節其
　　已甚則亨其道大觳不可以繼所謂苦節不可貞
　　言不可守之以為正也
　　龜山楊氏曰易曰節以制度不傷財不害民葢侈
　　用則傷財傷財必至於害民故愛人必先於節用
　　(論語/解)
　　白雲郭氏曰節之成卦自泰三五而来剛柔分而
　　上下剛上而得中故為節且賁之與節皆自泰來
　　其義相類賁則柔来而文剛剛上而文柔節則柔
　　来而節剛剛上而節柔夫泰為天地純剛柔之卦
　　賁以剛柔純質而无文故文之節以剛柔過盛而
　　无節故節之彖言剛柔分而剛得中則知節之名
　　卦以剛柔皆過盛為義也是以泰之象曰后以財
　　成天地之道而節則終其義者也然天下之理中
　　則可久不及與過皆非可久之道若節過中是以
　　其道易窮而不能久也説以行險非苦節也中道
　　也九五居尊位有能節之勢而行甘節之道道與
　　位當故言當位以節居中得正其道乃通此節亨
　　之義也人知過盛之可節而不知天地非節亦不
　　能有成是非獨人事而已故聖人因明天地節而
　　四時成為君者必法之以制度故不傷財不害民
　　也天地節者剛之節柔柔之節剛也剛節柔猶冬
　　之有春柔節剛猶夏之有秋不然則大冬大夏而
　　已安能成四時乎泰之六五以剛節之而成坎少
　　陽也春之象也泰之九三以柔節之而成兊少隂
　　也秋之象也天地之節於此可見故易之卦變於
　　節為尤詳然易卦雖以人事為主亦未有不本於
　　天地而來者葢上下二體三才亦皆具天地之象
　　聖人明人道本於天地故彖之所言或取變或取
　　二體三才其稱天地亦非一道也革節是已(易/說)
　　漢上朱氏曰節渙之反泰之變也泰分九三之五
　　以節其上之柔分六五之三以節其下之剛剛柔
　　分而有節二五之剛得中上下節之而不過所謂
　　節者剛柔有節而不過乎中不過則亨故曰節亨
　　剛柔分而剛得中不曰柔得中者剛得中則柔不
　　過矣此以卦變二三五爻言節之所以亨也上六
　　乘剛處險守而不變所以不可貞者節之道窮也
　　易窮則變變則通通則久守而不變苦節也凡物
　　過則苦味之過正形之過勞心之過思皆曰苦苦
　　節則違情性之正物不能堪豈道也哉申屠狄之
　　潔陳仲子之亷非不正也立節太苦不可貞也夫
　　節者為其過於中也故節之使不失其中上六正
　　而過矣安能節乎故曰道之不行也我知之矣賢
　　者過之不肖者不及也自不肖觀之過者為賢自
　　中言之過不及一也謂之正者貴乎中正也正而
　　失中不可正也故曰苦節不可貞其道窮也此以
　　上六无應戒苦節也兊說也坎險也人情易則行
　　險則止凡止而行皆有節險之道節止而不行者
　　也泰之九三上行自兊成坎以説行險也以説行
　　險雖止不失其和矣和而不流中立而不倚故曰說
　　以行險此以九五言節之亨也九五節之位也中
　　正節之道也當位以中正為上下之節各適其宜
　　无所不行故曰當位以節中正以通此以九五言
　　節亨者當有位也九三一變歸妹震為春離為夏
　　節之以春夏也再變節兊為秋坎為冬節之以秋
　　冬也天地有節則隂陽寒暑不過而萬物成於艮
　　故曰天地節而四時成離兊為貝貝為財乾為金
　　玉坤為民泰甚則人欲縱人欲縱則財用匱乏百
　　姓困窮故量財之所入計民之所用節以制度自
　　下等級而上其費有經其斂有法財既不傷民亦
　　不害是以天地不節則四時不成王者不節則民
　　財不生无非節亨也故曰節以制度不傷財不害
　　民此又推原卦變互體以盡節之義也在卦氣為
　　七月故太𤣥準之以度(易/傳)
　　新安朱氏曰剛柔分而剛得中以卦體釋卦辭苦
　　節又以理言説以行險又以卦徳卦體言之當位
　　中正指五又坎為通天地節節以制度極言節道
　　(本/義)　天地節而四時成天地轉來到這裏相節了
　　更没去處今年冬盡了明年又是春夏秋冬到這
　　裏厮匝了更去不得這裏折做兩截兩截又折做
　　四截便是春夏秋冬它是自然之節初无人使它
　　聖人則因其自然之節而節之如脩道之謂教天
　　秩有禮之類皆是天地則和這箇都无只是自然
　　如此聖人法天做這許多節措出來(語/録)
象曰澤上有水節君子以制數度議徳行
　伊川先生曰澤之容水有限過則盈溢是有節故為
　節也君子觀節之象以制立數度凡物之大小輕重
　髙下文質皆有數度所以為節也數多寡度法制議
　徳行者存諸中為徳發於外為行人之徳行當義則
　中節議謂商度求中節也(易/傳)
　　藍田吕氏曰澤上有水水過必溢節之不可過也
　　以節議制度則名分不可亂以節議徳行則賢能
　　大小稱其任
　　白雲郭氏曰澤无水困則為不足澤上有水則為
　　有餘不足則為困有餘則當節理之常也在人之
　　節則制數度所以節於外議徳行所以節於内也
　　為國為家至於一身其内外制節皆一也(易/說)
　　漢上朱氏曰澤之容水固有限量虚則納之滿則
　　泄之水以澤為節也君子於民亦然制其多寡制
　　其隆殺制數度也制數度者坎之象也律度量衡
　　皆始於黄鍾冬至之律於辰為子於卦為坎九五
　　以中正為節也乾為徳震為行兊口為議議徳行
　　者恐其中而未正也易傳曰議謂商度求中節也
　　(易/傳)
初九不出户庭无咎象曰不出户庭知通塞也
　伊川先生曰户庭戶外之庭門庭門外(一作/内)之庭初
　以陽在下上復有應非能節者也又當節之初故(一/无)
　(故/字)戒之謹守至於不出户庭則无咎也初能固守終
　或渝之不謹於初安能有卒故於節之初為戒甚嚴
　也　爻辭於節之初戒之謹守故云不出户庭則无
　咎也象恐人之泥於言也故復明之云雖當謹守不
　出户庭又必知時之通塞也通則行塞則止義當出
　則出矣尾生之信(一无/信字)水至不去不知通塞也故君
　子貞而不諒繫辭所解獨以言者在人所節惟言與
　行節於言則行可知言當在先也(並易/傳)
　横渠先生曰見塞於九二故不出(易/說)
　　藍田吕氏曰九以剛居節之初宜立法以制節人
　　之有欲為上之所制節其始多不説君子知通塞
　　之有時與夫人情難與慮始故立法之初慎密不
　　出則不為異論之所近矣故曰不出户庭无咎
　　白雲郭氏曰六爻惟初為有應而曰不出户庭无
　　咎者所以節之也不知有節則出入无時而失慎
　　密之道且通則行塞則止當出則出初不係於有
　　應无應也應者助其外而已而在我之節其可廢
　　乎故象以不出户庭為知通塞而繫辭又明慎密
　　不出之義聖人之旨深矣節之議徳行於此可見
　　伊川曰户庭户外之庭也門庭門内之庭也(易/説)
　　漢上朱氏曰初九六四正應也徃來相易不窮故
　　曰通九二近而不相得窒其所行故曰塞初九兊
　　體剛決動成坎坎水為知故知通塞五艮為門闕
　　交兊為户四在門闕之中為庭不出者自守以正
　　而已動有險故不出户庭乃无咎不出則處也在
　　言語則黙亦是也不出而處不語而黙雖有正應
　　不說也是之謂節兊為口舌故繫辭専以慎密不
　　出言之易傳曰通則行塞則止義當出則出矣君
　　子貞而不諒或曰艮為門闕又曰交兊為户何也
　　曰兊為户震為門艮土在啓閉之際故為門闕乾
　　始於子至丑直艮至寅成泰泰者天地交通至夘
　　直震故震交艮為門震即乾之闢户也是以雷發
　　聲蟄蟲開户坤始於午至未直坤至申成否否者
　　天地閉塞至酉直兊故兊交艮為户兊即坤之闔
　　户也是以雷收聲蟄蟲坏户(易/傳)
　　新安朱氏曰户庭户外之庭也陽剛得正居節之
　　初未可以行能節而止者也故其象占如此(本/義)
九二不出門庭凶象曰不出門庭失時極也
　伊川先生曰二雖剛中之質然處隂居說而承柔處
　隂不正也居說失剛也承柔近邪也節之道當以剛
　中正二失其剛中之徳與九五剛中正異矣不出門
　庭不之於外也謂不從於五也二五非隂陽正應故
　不相從若以剛中之道相合則可以成節之功惟其
　失徳失時是以凶也不合於五乃不正之節也以剛
　中正為節如懲忿窒慾損過抑有餘(一作益/不及)是也不
　正之節如嗇節於用懦節於行是也　不能上從九
　五剛中正之道成節之功乃係於私暱之隂柔是失
　時之至極所以凶也失時失其所宜也(並易/傳)
　横渠先生曰體柔位隂故不出門庭凶(易/説)
　　藍田吕氏曰九二以剛居中法成中節可以出矣
　　而以陽居隂持慎密之意失時不行治道将廢故
　　曰不出門庭凶户謂房室之户户庭内寢之庭庭
　　之不出乎内也門大門也門庭外寢之庭自外寢
　　達於大門之外及諸人也
　　白雲郭氏曰初為不當有事之地而二以剛中居
　　有為之位其道不可同也故初以不出户庭為知
　　塞而二以不出門庭為不知通知塞故无咎不知
　　通則有失時之凶矣極至也有初故可以節二有
　　二則可以節初二者亦相濟之道歟(易/說)
　　漢上朱氏曰極至中也二動歴四應五成震震為
　　門四在門闕之中為庭二以中應五之中極也當
　　其可之謂時故曰時極時極者時中也九五剛中
　　當位酌民情以為節九二有剛中之徳動而應以
　　趨節之時則中正之節達於下矣得時極也若說
　　於三隂與五異趨固而不知變門庭可出而不出
　　是得時極而自失之也所以凶者其節不正也故
　　聖人戒之(易/傳)
　　新安朱氏曰門庭門内之庭也九二當可行之時
　　而失剛不正上无應與知節而不知通故其象占
　　如此(本/義)　户庭是初爻之象門庭是第二爻之象
　　户庭未出去在門庭則已稍出矣就爻位上推户
　　庭主心門庭主事(語/録)
六三不節若則嗟若无咎象曰不節之嗟又誰咎也
　伊川先生曰六三不中正乘剛而臨險固宜有咎然
　柔順而和説若能自節而順於義則可以无過不然
　則凶咎必至可傷嗟也故不節若則嗟若己所自致
　无所歸咎也　節則可以免(一作/无)過而不能自節以
　致可嗟将誰咎乎(並易/傳)
　横渠先生曰處非其位失節也然能居不自安則人
　将容之故无咎兊說也故能嗟咨取容　王弼於此
　无咎又别立一例只舊例亦可推行但能嗟其不節
　有過之心則亦无咎也若武帝下罪已之詔而天下
　悦夫人過既改則復何咎之有(並易/説)
　　白雲郭氏曰自成卦之初論之則六三所以節剛
　　也自生爻之後論之則六三居不中正乘剛履險
　　不知節者也不知節則傷嗟且至咸其自取又誰
　　咎乎(易/說)
　　漢上朱氏曰六三柔不當位說而失中不能節之
　　以剛者也有子曰知和而和不以禮節之亦不可
　　行也三不能節則乘剛失位以說從人而已不能
　　堪焉故憂發於口咨嗟而已三變而剛剛不失節
　　而上自應夫何憂哉易傳曰節可以免過而不能
　　自節以致可嗟将誰咎乎此爻與離之九三不鼓
　　缶而歌則大耋之嗟凶象異而意同(易/傳)
　　新安朱氏曰隂柔而不中正以當節時非能節者
　　故其象占如此此无咎與諸爻異言无所歸咎也
　　(本/義)
六四安節亨象曰安節之亨承上道也
　伊川先生曰四順承九五剛中正之道是以中正為
　節也以隂居隂安於正也當位為有節之象下應於
　初四坎體水也水上溢為无節就下有節也如四之
　義非強節之安於節者也故能致亨節以安為善強
　守而不安則不能常豈能亨也　四能安節之義非
　一象獨舉其重者上承九五剛中正之道以為節足
　以亨矣(一作是/以亨也)餘善亦不出於中正也(並易/傳)
　　白雲郭氏曰以隂比陽以柔從剛安行承上之節
　　而无勉強矯為之意此六四之所以亨也亨自亨
　　也未足以及人古之所謂守節之士也(易/說)
　　漢上朱氏曰節止也凡止物有險之道險非人情
　　之所安上三爻皆處險六四當位履正安於處險
　　以順承上而止物焉安於節也六四能安於節者
　　以承上中正之道以此節下下必應之節道行乎
　　上下而亨亨則通矣非中正豈能安其節哉易傳
　　曰節以安為善強守而不安則不能常豈能亨也
　　(易/傳)
　　新安朱氏曰柔順得正上承九五自然有節者也
　　故其象占如此(本/義)　安節是安穩自在甘節是不
　　辛苦喫力底意思甘便對那苦甘節與禮之用和
　　為貴相似不成人臣得甘節吉時也要節天下大
　　率人一身上各自有箇當節底(語/録)
九五甘節吉徃有尚象曰甘節之吉居位中也
　伊川先生曰九五剛中正居尊位為節之主所謂當
　位以節中正以通者也在己則安行天下則說從節
　之甘美者也其吉可知以此而行其功大矣故徃則
　有可嘉尚也　既居尊位又得中道所以吉而有功
　節以中為貴得中則正矣正不能盡中也(並易/傳)
　横渠先生曰以剛居中得中盛位優為其節者也守
　之不懈富貴常保故曰徃有尚(易/說)
　　白雲郭氏曰安節自安而已而人未必安甘節則
　　施之於己施之於人皆不以為苦故无徃不可所
　　以為人君之道九五居中履正以甘節節天下上
　　下同之其吉宜矣盡節之大者是以徃有尚也詩
　　所謂如月之恒如日之升者其徃有尚之意與葢
　　言日進而无已也(易/說)
　　漢上朱氏曰節者理之不可得而過者也九五居
　　位以中為制節之主安行於上而不動甘節也五
　　自泰九三變以說行險有甘之意先王建國宅中
　　均道里制邦域之時乎正則吉二説從之徃有尚
　　也尚配也徃有配乎中也詩曰商邑翼翼四方之
　　極徃有尚也故九二不出門庭凶彖言當位以節
　　中正以通爻止言居位中何也彖言九五一爻此
　　言九五九二相易也易傳曰己則安行天下則說
　　從節之至善者也(易/傳)
　　新安朱氏曰所謂當位以節中正以通者也故其
　　象占如此(本/義)
上六苦節貞凶悔亡象曰苦節貞凶其道窮也
　伊川先生曰上六居節之極節之苦者也居險之極
　亦為苦義固守則凶悔則凶亡悔損過從中之謂也
　節之悔亡與他卦之悔亡辭同而義異也　節既苦
　而貞固守之則凶葢節之道至於窮極矣(並易/傳)
　横渠先生曰處險之極故曰苦節苦節而不貞悔也
　必貞而凶則道雖窮而悔亡苦節反若獲吉取悔必
　多(易/說)
　　藍田吕氏曰上六隂過乎中居節之極陽盈隂虚
　　其節已甚苦節者也用過乎節物所不堪守是不
　　變物窮必乖故曰貞凶禮奢寧儉未害乎義故可
　　以悔亡
　　白雲郭氏曰上六居節之極葢節之過者以苦節
　　人固不能於以自節亦非可久之道如是為貞則
　　凶矣夫苦節不可貞而上六固守之故凶而道窮
　　也伊川曰上六之悔亡與它卦異葢言悔則凶亡
　　矣(易/說)
　　漢上朱氏曰節過乎中居險之極人所不堪下无
　　說而應之者苦節也不可貞貞則凶其道窮也上
　　六固守乎正不知俯而就中則悔亡五中也悔則
　　窮能悔則凶亡矣易傳曰悔亡損過從中之謂也
　　節之悔亡與他卦之悔亡辭同而意異(易/傳)
　　新安朱氏曰居節之極故為苦節既處過極故雖
　　得正而不免於凶然禮奢寜儉故雖有悔而終得
　　亡之也(本/義)　問節卦大抵以當而通為善觀九五
　　中正而通本義云坎為通豈水在中間必流而不
　　止耶先生曰然又問觀節六爻上三爻在險中是
　　處節者也故四在險初而節則亨五在險中而節
　　則甘上在險終雖苦而无悔葢節之時當然也下
　　三爻在險外是未至於節而預知所節之義初知
　　通塞故无咎二可行而反節三見險在前當節而
　　又以險居剛不中正而不能節所以二爻凶而有
　　咎不知是如此否先生曰恁地說也說得然九二
　　一爻看來甚好而反凶終是解不穩(語/録)
　
　
　
　
　
　
　
　合訂刪補大易集義粹言卷六十四
欽定四庫全書
　合訂刪補大易集義粹言卷六十五
　　　　　　　　　　頭等侍衞納喇性徳編
䷼(兊下/巽上)
　伊川先生曰中孚序卦節而信之故受之以中孚節
　者為之制節使不過越也信而後能行上能信守之
　下則信從之節而信之也中孚所以次節也為卦澤
　上有風風行澤上而感於水中為中孚之象感謂感
　而動也内外皆實而中虚為中孚之象又二五皆陽
　(一有/而字)中實亦為孚義在二體則中實在全體則中虚
　中虚信之本中實信之質(易/傳)
中孚豚魚吉利涉大川利貞
　伊川先生曰豚躁魚冥物之難感者也孚信能感於
　豚魚則无不至矣所以吉也忠信可以蹈水火況涉
　川乎守信之道在乎堅正故利於貞也(易/傳)
　　白雲郭氏曰雜卦曰中孚信也夫信者孚之一也
　　孚者其道之大全也以信不足以盡孚故必曰中
　　孚然有信之而信者有作也有未嘗信之而信者
　　无作也无作中孚是也故自人之為徳論之則曰
　　信又其小者則信於言而已自道論之則曰孚或
　　未見於有為而其道可孚或无其人焉而是道為
　　可孚皆曰有孚也故孚之道有无心於信天下而
　　天下信之之意无不感也无不通也亦无不受而
　　容之也无作也无止也亦无損益盛衰之理有孚
　　於一身於一家於一國於天下逺近大小衆寡之
　　不同其孚一也然易之卦皆道也而爻則人也在
　　卦辭言之則主道也在爻辭言之則言乎其人也
　　而中孚又以名卦者以信不足以名卦也且道有
　　誠有孚有信人或未之别盖信者孚之一也孚者
　　誠之一也道之所至誠亦至焉故道大誠亦大而
　　孚為道之信信為人之徳是其别也自二帝以來
　　言信者葢寡至成湯而後言彰信兆民文王演易
　　復稱孚詩人亦言上天之載无聲无臭儀刑文王
　　萬邦作孚故道之盛者後世莫若文王也至武王
　　而後復言惇信明義及乎世衰道微人不知孚之
　　為道獨知信而已孔子作易所以曉天下萬世欲
　　其明而无惑故為言曰中孚信也是使後世由信
　　而可得中孚之道也學者於此即以信為孚以孚
　　為信不知孚之有别斯失聖人釋經之旨矣夫中
　　孚之象中虚也虚已而對物則无物在物先來則
　　應之不來則无應此中孚之為信所以進乎誠也
　　苟實其中則先物有物矣先物有物則不誠在物
　　先安得謂之孚乎故子絶四曰毋我毋我則虚己
　　矣是无先物之物也上天之載无聲无臭亦不過
　　如是而已使有聲臭實其中非天道也有物以實
　　其中非聖人之道也豚魚吉者信及豚魚也惟天
　　地之道可信及豚魚葢天地以生為徳而无私於
　　豚魚以生為徳故豚魚以是道而生信及也使有
　　心於豚魚則信及者微而其不及者大非天地也
　　聖人法之亦如是而已信及豚魚則孚於天下可
　　知也利涉大川中虚之有濟也利貞者中虚之徳
　　也中虚之徳天徳也(易/説)
　　新安朱氏曰孚信也為卦二隂在内四陽在外而
　　二五之陽皆得其中以一卦言之為中虚以二體
　　言之為中實皆孚信之象也又下説以應上上巽
　　以順下亦為孚義豚魚无知之物又木在澤上外
　　實内虚皆舟楫之象至信可感豚魚涉險難而不
　　可以失其貞故占者能致豚魚之應則吉而利涉
　　大川又必利於貞也(本/義)
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
　伊川先生曰二柔在内中虚為誠之象二剛得上下
　體之中中實為孚之象卦所以為中孚也　以二體
　言卦之用也上巽下說為上至誠以順巽於下下有
　孚以說從其上如是其孚乃能化於邦國也若人不
　說從或違拂事理豈能化天下乎　信能及於豚魚
　信道至矣所以吉也　以中孚(一作/虚)涉險難其利如
　乘木濟川而以虚舟也舟虚(一有/中字)則无沈覆之患(一/无)
　(之患/二字)卦虚中為虚舟之象　中孚而貞則應乎天矣
　天之道孚貞而已(並易/傳)
　横渠先生曰中孚上巽施之下悦承之其中必有感
　化而出焉者葢孚者覆乳之象有必生之理信且正
　天之道也(易/說)
　　藍田吕氏曰中孚信由中而達外也乘木舟虚者
　　巽體而柔在内也
　　白雲郭氏曰中孚之象二隂居内而二五剛中下
　　說而上巽故孚聖人法此所以化邦也儀刑文王
　　萬邦作孚豈非化邦之謂歟豚魚物之至微而无
　　知者信之難及者也信及豚魚況於有知者乎又
　　況於人乎觀此則化邦可知矣巽木也木而中虚
　　所以難可濟也利貞乾徳也虚中而利貞其孚所
　　以應天而大也(易/說)
　　漢上朱氏曰中孚自遯來訟之變也二五不應六
　　三孚於上六四孚於下二爻在中而孚中孚也易
　　傳曰中虚者信之本中實者信之質夫信之未彰
　　无形矣其中已有信也非中虚乎静而正發而當
　　反諸已而不怍斷然如金石之不可易非中實乎
　　故曰柔在内而剛得中此以三四二五言中孚也
　　上巽施之下説從之巽說相與不期於孚而孚焉
　　猶鳥之孚卵也巽伏於上說從於下不動而柔者
　　化剛者應拚然而飛矣化邦之道不幾於是乎坤
　　在上為邦國外巽内說感之以誠信久而自化不
　　為而成也其象巽離化坤巽離者萬物化成之時
　　故曰說而巽孚乃化邦也此總六爻而言中孚也
　　豚魚六四也中孚六四即訟坎之初坎為豕其初
　　為豚三兊為澤四巽乎澤為魚六四一爻具豚魚
　　之象而在中孚之中信及豚魚也先王之交萬物
　　无非信也取之必有時用之必有節風有騶虞信
　　及豚也頌有潛魚信及魚也動物之蕃息者莫如
　　豚魚信及豚魚上下草木鳥獸无所不及而至誠
　　之道可以贊天地之化育如是乃吉六四正也正
　　則吉信至於賞罰而示之者未矣非心服也其終
　　必凶故曰豚魚吉彖曰信及豚魚也此以四六言
　　中孚也坎為險難初越二三涉坎成巽巽為股涉
　　大川也兊澤而為大川決而成川也巽為木兊金
　　刳其中舟虚也舟虚者中虚之象九五巽體其中
　　虚不以好惡之私累其心其下說而不違利以濟
　　難也夫乘木之利乘桴不如乘舟重載而乘險者
　　不如虚舟之為安仗誠信而蹈大難猶乘木而其
　　中枵然豈復有風波之虞哉古之人虚己遊世五
　　兵兕虎不能害用此道也故曰利涉大川乘木舟
　　虚也此以四五言中孚之功也天之道不言而善
　　信四時自成萬物自生正而已矣正誠也六四之
　　正乃應乎天者以其心正其心正則其意誠乃
　　應於天之道非人為也故曰中孚以利貞乃應乎
　　天也此以六四初九相應言中孚也初九本九四
　　乾在上為天之象在卦氣為冬至故太𤣥準之以
　　中(易/傳)　又曰中孚王洙曰柔在内而巽說合和之
　　性也剛得中而上下信化育之道也中孚天理之
　　端叶於教化之義若鳥之孚卵柔渾於内而剛鷇
　　於外嫗伏化羽不違其期自然之信也此與小過
　　旁通自中孚而變故小過有飛鳥之象焉(叢/說)
　　廣漢張氏曰詹體仁闢齋於便坐屬予名以其虚
　　且長也則題之曰虚舟他日體仁謂予曰漆園之
　　說遁而離吾无取焉耳在易之中孚利涉大川乘
　　木舟虚将於是焉體之予嘆其善思也則又為之
　　銘心本虚理則實應事物无轍迹來不迎去不留
　　彼萬變我日休行斯通險可濟孚豚魚貫天地曷
　　臻兹在克己去其窒斯虚矣(南軒/集)
　　新安朱氏曰說而巽孚乃化邦以卦體卦徳釋卦
　　名義　利涉大川乘木舟虚以卦象言　中孚以
　　利貞乃應乎天信而正則應乎天矣(並本/義)
象曰澤上有風中孚君子以議獄緩死
　伊川先生曰澤上有風感於澤中水體虚故風能入
　之人心虚故動能感之風之動乎澤猶物之感於中
　故為中孚之象君子觀其象以議獄與緩死君子之
　於議獄盡其忠而已於決死極於惻而已故誠意常
　求於緩緩寛也於天下之事无所不盡其忠而議獄
　緩死最其大者也(易/𫝊)
　　藍田吕氏曰澤中氣散而為風澤上有風澤氣達
　　其外者也中心􁂋怛則愛人之仁達之於外則聽
　　訟而求生
　　白雲郭氏曰治獄聽訟虚中為先實其中則有閡
　　此中孚之卦君子所以議獄緩死也議獄亦舉一
　　端言之也凡天下之務當虚中者皆如治獄用中
　　孚之道也且聖人之為治也有道以為之本刑罰
　　助治而已非聖人之所専任以治天下也知此則
　　知虚中之道矣不知此則刑罰先實其中道无自
　　而入焉是其為治无適而非刑也安得議獄緩死
　　之事哉如書言宥過无大又言罪疑惟輕皆議獄
　　之謂也觀舜與臯陶之言然後知聖人之刑舜之
　　戒臯陶曰眀于五刑以弼五教則五刑者正所以
　　弼五教故命臯陶於契之後非五刑可獨任以致
　　治也曰刑期于无刑民協于中則聖人之心以无
　　刑在刑之先此葢虚中之道也其命臯陶則先曰
　　蠻夷猾夏寇賊姦宄故知舜之刑由蠻夷猾夏寇
　　賊姦宄而有之非此則无用於刑也臯陶稱帝之
　　徳曰宥過无大刑故无小罪疑惟輕功疑惟重與
　　其殺不辜寧失不經則知聖人之刑皆不得已而
　　用也不得已而用則由天下有罪而後有刑葢聖
　　人不先刑以制天下也故至於好生之徳洽於民
　　心則盡孚天下之道矣中孚之獄如是而已後世
　　舎道徳仁義獨任刑以為治者不患天下之不孚
　　而患網之不密不患徳之不洽而患文之不峻於
　　是有刲屠夷族之禍而人之有生殆犬彘之不如
　　矣又安足與語中孚之道哉秦漢是已(易/説)
　　漢上朱氏曰澤上有風澤中應之中孚也中孚信
　　也中孚自訟變坎為獄九四之初坎成兊兊口為
　　議獄也議獄者議其獄情之正否也艮六變成中
　　孚艮體盡矣為游魂㳺魂死之象震為反生緩死
　　也緩死者未必死也君子議獄緩死則好生之徳
　　孚於上下矣傳曰冬至四十五日條風至出輕刑
　　解稽留法此象乎(易/𫝊)
　　新安朱氏曰風感水受中孚之象議獄緩死中孚
　　之意(本/義)議獄緩死只是以誠意求之澤上有風感
　　得水動議獄緩死則能感人心(語/録)
初九虞吉有它不燕象曰初九虞吉志未變也
　伊川先生曰九當中孚之初故戒在審其所信虞度
　也度其可信而後從也雖有至信若不得其所則有
　悔吝故虞度而後信則吉也既得所信則當誠一若
　有他則不得其燕安矣燕安裕也有它志不定也人
　志不定則惑而不安初與四為正應四巽體而居正
　无不善也爻以謀始之義大故不取相應之義若用
　應則非虞也　當信之始志(一无/志字)未有所從而虞度
　所信則得其正是以吉也葢其志未有變動志有所
　從則是變動虞之不得其正矣在初言求所信之道
　也(並易/傳)
　横渠先生曰為信之始其信未孚而志應在四進有
　二三剛柔之間非以禮自防使為衆所信取悔之道
　也故必防其萌使志不亂孚交如則威如乃吉(易/說)
　　藍田吕氏曰初九中孚之初剛而有應慮未孚於
　　所應自防而不安於它志一不變者也故曰虞吉
　　有它不燕虞如虞行防守也燕安也
　　白雲郭氏曰中孚之虚无物閡其中故其孚最為
　　近誠虞吉者審度吉道而有行也度吉而行固善
　　道也然已為有物非中孚之虚矣故言有它有它
　　則中實非安於中孚之道象言志未變者言虞吉
　　有它之志未能忘也忘此則中孚矣初九中孚之
　　始未能盡其道故尚有虞吉之志盡中孚之道者
　　无適而非吉又何虞乎(易/說)
　　漢上朱氏曰中孚之初戒在審慎其所信初九六
　　四正應也初宜信四而初四相易以失位為憂以
　　其有憂也故虞度之虞乃不失其正應故吉虞度
　　而得其所從宜誠一不貳有它則擇利而動心无
　　所主惑矣燕謂三也雷在澤中有燕息之象三非
　　初之正應初與三同體説乎隂而徃應之為有它
　　初之三歸妹象毁而不燕以其貳也初九所以虞
　　吉者得其所從其志未變於三變於三矣何燕之
　　有(易/傳)
　　新安朱氏曰當中孚之初上應六四能度其可信
　　而信之則吉復有他焉則失其所以度之之正而
　　不得其所安矣戒占者之辭也(本/義)
　　東萊吕氏曰或問上蔡語録云心之窮物有盡而
　　天者無盡如之何包之竊意窮物葢窮理也萬物
　　各有其理将欲處之各盡其道非研窮工夫則無
　　由得然人固自有天然之本體純粹清明不待思
　　慮不勞計度遇事觸物而吾胸中一際接焉固有
　　至當之理油然而生若夫心之容物固所以求其
　　天奈何人之私意易萌思慮所不及計度所不逮
　　則背理傷義未能保其不无也徃時侍坐誨以易
　　傳中孚之初九曰志有所從則是變動虞之不得
　　其正矣夫既變則已違夫天矣虞之則涉於人固
　　有正不正矣恐亦是此意乞賜詳誨荅曰心之窮
　　物有盡而天者无盡横渠所謂有外之心不足以
　　合天心也來說為近(别/集)
九二鶴鳴在隂其子和之我有好爵吾與爾靡之象曰
其子和之中心願也
　伊川先生曰二剛實於中孚之至者也孚至則能感
　通鶴鳴於幽隠之處不聞也而其子相應和中心之
　願相通也好爵我有而彼亦係慕說好爵之意同也
　有孚於中物无不應誠同故也至誠无逺近幽深之
　間故繫辭云善則千里之外應之不善則千里之外
　違之言誠通也至誠感通之理知道者為能識之
　中心願謂誠意所願也故通而相應(並易/傳)
　横渠先生曰居中體巽无所私係徳必有鄰物願所
　歸位以徳致為五所任故曰與爾靡之靡偃也順從
　之也(易/說)
　　藍田吕氏曰九二中孚之時以剛居中而无私應
　　至誠虚心樂善者也以陽居隂又處二隂之下慎
　　獨為善不愧屋漏也至誠慎獨則凡同氣類者雖
　　逺必應故鶴鳴在隂其子和之至誠好善則樂與
　　賢者共之故我有好爵吾與爾靡之
　　白雲郭氏曰中孚之道與物无閡況於交感之際
　　為感通之易者乎是猶鶴鳴於幽隂之中而其子
　　和之必至之理也有好爵以與爾靡之又其子之
　　願也是其所以和也好爵猶美道也吾與爾靡其
　　道虚己以容人也葢言中孚之美道其能感人也
　　虚己而已然中孚本應物之道二得之而三失之
　　(易/說)
　　漢上朱氏曰訟離為飛鳥變震為鶴說卦震為鵠
　　鵠古鶴字也穆天子傳列子皆以鵠為鶴鶴震聲
　　感兊鳴於正秋九二之象也九二剛實而中中孚
　　之至者九居二鳴鶴在隂也坤為母巽四為子四
　　與二同震體而九二陽為大六四隂為小故四有
　　子之象二四志同二鳴而四和二中也四亦中虚
　　心之象其應豈強為哉出於中心願而已矣荀子
　　所謂同焉者合類焉者應故曰其子和之中心願
　　也巽為命五出命者也陽為美好好爵者爵命之
　　美吾四自謂也我四謂五猶曰我君也爾親乎二
　　也二誠於中四自和之若曰我君有好爵吾與汝
　　共靡之非二有求於四也四於五其疏附之臣乎
　　靡子夏傳陸績作縻巽為繩縻係之象當作縻孟
　　子曰我善養吾浩然之氣荘子曰吾無食我無糧
　　古人文章相錯而成此爻所謂我吾亦然易傳曰
　　至誠无逺近幽深之間惟知道者識之(易/傳)
　　新安朱氏曰九二中孚之實而九五亦以中孚之
　　實應之故有鶴鳴子和我爵爾靡之象鶴在隂謂
　　九居二好爵謂得中靡與縻同言懿徳人之所好
　　故好爵雖我之所獨有而彼亦繫戀之也(本/義)　鶴
　　鳴子和亦不可曉好爵爾靡亦不知是説甚底繫
　　辭中又説從别處去　中孚九二爻自不可曉看
　　來我有好爵吾與爾靡之是兩箇都要這物事所
　　以鶴鳴子和是兩箇中心都愛所以相應如此(並/語)
　　(録/)
六三得敵或鼓或罷或泣或歌象曰或鼓或罷位不當
也
　伊川先生曰敵對敵也謂所交孚者正應上九是也
　三四皆以虚中為成孚之主然所處則異四得位居
　正故亡匹以從上三不中失正故得敵以累志(一作/心)
　以柔說之質既有所係惟所信是從或鼓張或罷廢
　或悲泣或歌樂動息憂樂皆從乎所信也惟係所信
　故未知吉凶然非眀達君子之所為也　居不當位
　故无所主惟所信是從(一本有是/以二字)所處得正則所信
　有方矣(並易/傳)
　横渠先生曰處非所安物之所惡剛而乘之柔不相
　比進退之際惟敵是求不恒其徳莫非已致(一作惟/敵是得)
　(故求之云/云  易說)
　　藍田吕氏曰六三以隂居陽雖與上九應而比於
　　六四近不相得所以得敵以柔處下既不能勝故
　　或鼓或罷位既不當又不安常故或泣或歌
　　白雲郭氏曰自一卦論之則三四為虚中自爻言
　　之則六三之不當位又不若六四之能虚己也且
　　中孚之道不立己何得敵之有得敵則有已甚於
　　虞吉故物或怒之則鼓或困之則罷或悲之則泣
　　或樂之則歌四者有感於外而動於中者也感於
　　外而動於中不能忘敵也不能忘敵有我之過也
　　惟中孚虚己无與為敵外物之來如投虚然或怒
　　之則无鼓也或困之則无罷也或悲之則无泣也
　　或樂之則无歌也舉无得敵之理則其道全矣(易/説)
　　漢上朱氏曰敵者勢均而不相下也艮之彖曰上
　　下敵應不相與也言六爻勢均當應而否故子夏
　　𫝊曰三與四為敵葢三四同體而異意近而不相
　　得六三不正小人也六四正君子也三小人不見
　　信於君子而志在得四四終不可得震為鼓三動
　　鼓而進将以張之也而四不應既罷而息将以誘
　　之也而四不來三動離為目兊澤流目或泣以感
　　之而四不憂巽為長震為聲兊口為言長聲以永
　　其言或歌以樂之而四不恱或鼓或罷或泣或歌
　　小人之情状盡矣四守正終莫得之處位不當无
　　以取信於君子也豈能强得之哉(易/傳)
　　新安朱氏曰敵謂上九信之窮者六三隂柔不中
　　正以居説極而與之為應故不能自主而其象如
　　此(本/義)　問中孚六三大義是如何曰某所以説中
　　孚小過皆不可曉便是如此依文解字看來只是
　　不中不正所以歌泣喜樂都无常也(語/録)
六四月㡬望馬匹亡无咎象曰馬匹亡絶類上也
　伊川先生曰四為成孚之主居近君之位處得其正
　而上信之至(一作/位)當孚之任者也如月之㡬望盛之
　至也已望則敵矣臣而敵君禍敗必至故以㡬望為
　至盛馬匹亡四與初為正應匹也古者駕車用四馬
　不能備純色則兩服兩驂各一色又小大必相稱故
　兩馬為匹謂對也馬者行物也初上應四而四亦進
　從五皆上行故以馬為象孚道在一四既從五若復
　下係于初則不一而害於孚為有咎矣故馬匹亡則
　无咎也上從五而不係於初是亡其匹也係初則不
　進不能成孚之功也　絶其類而上從五也類謂(一/作)
　(相/)應也(並易/傳)
　横渠先生曰誠以接物體巽居柔隂徳之盛美者也
　隂徳盛美物所願交故必一其所應絶類於上使隂
　不疑陽如月近望而不過於盈可以无(一作/免)咎(易/說)
　　藍田吕氏曰六四以隂居隂隂之盛者居巽之下
　　不敢盈也故曰月㡬望與三皆隂匹也棄其類匹
　　上乘九五故曰馬匹亡能體柔巽舍不肖而尚賢
　　故无咎
　　白雲郭氏曰六四處得其正葢有中孚之道者月
　　㡬望居盛位而不盈也馬匹亡舍衆志而獨上也
　　六四近君有自盈之失今月㡬望則虚已而不盈
　　矣馬匹不亡則有鼓罷泣歌之累今馬匹亡則安
　　行上道終无得敵之理是以无咎也匹亦敵之類
　　也得敵匹亡其道相反也彖言柔在内而爻則其
　　道相反葢卦爻取義有不得而同者也(易/説)
　　漢上朱氏曰四處當位近君其道上行成孚者也
　　訟離為日坎為月坎變震月在東也離變兊日在
　　西也月東日西望也五在中四為㡬望隂道之盛
　　盛則敵君禍敗必至不可不戒古者駕車四馬兩
　　服為匹兩驂為匹不能四馬則駕兩馬曰駢駢亦
　　匹也四震為作足馬四應初成坎坎為美脊之馬
　　兩馬匹也震坎陽卦類也四之上絶其類而不應
　　則馬匹亡矣孚道在一四上從五亡其匹則絶係
　　應之私无敵君之禍易傳曰係初則不進其能成
　　孚乎(易/傳)
　　新安朱氏曰六四居隂得正位近於君為月㡬望
　　之象馬匹謂初與己為匹四乃絶之而上以信於
　　五故為馬匹亡之象占者如是則无咎也(本/義)
九五有孚攣如无咎象曰有孚攣如位正當也
　伊川先生曰五居君位人君之道當以至誠感通天
　下使天下之心信之固結如拘攣然則為无咎也人
　君之孚不能使天下固結如是則億兆之心安能保
　其不離乎　五居君位之尊由中正之道能使天下
　信之如拘攣之固乃稱其位人君之道當如是也(並/易)
　(傳/)
　横渠先生曰處乎盛位而信不交物未免於咎也(易/説)
　　藍田吕氏曰九五剛中居尊信結於下故曰有孚
　　攣如无咎
　　白雲郭氏曰孚之道无不通亦无不感可以通天
　　下之志至於固結攣如是以无咎九五君位足以
　　感通天下又无私應之累故直曰有孚攣如位正
　　當而已(易/説)
　　漢上朱氏曰九五在上六四在下君臣之位正也
　　九五剛健中正六四柔巽正而順君臣之徳當乎
　　位也五四君臣相孚上下固結如攣然相易以致
　　相孚故无咎攣拘攣也五四相易有巽服艮手離
　　目相就拘攣之象大忠為令徳茍非其人不可君
　　臣之際非位正徳當其孚如是豈能无咎乎(易/傳)
　　新安朱氏曰九五剛健中正中孚之實而居尊位
　　為孚之主者也下應九二與之同徳故其象占如
　　此(本/義)
上九翰音登于天貞凶象曰翰音登于天何可長也
　伊川先生曰陽性上進風體飛颺九居中孚之時處
　於最上孚於上進而不知正者也其極至於羽翰之
　音登聞于天貞固於此而不知變凶可知矣夫子曰
　好信不好學其蔽也賊固守而不通之謂也　守孚
　至於窮極而不知變豈可長久也固守而(一无/而字)不通
　如是則凶也(並易/傳)
　横渠先生曰處信之極好居物上信而无實窮上必
　凶一云將變而為小過也(易/説)
　　藍田吕氏曰上九以陽居上其聲逺聞而實不稱
　　以是為正勢不可長是以凶也翰者飛而鳴也飛
　　而鳴者雖逺聞其聲虚也況登于天乎
　　白雲郭氏曰中孚虚己也虚己者道之虚也道之
　　虚故足以應天下之實而无不通焉是以聖人尚
　　之也翰音登于天聲之虚也聲之虚不足以有為
　　也以是為貞則凶矣虚聲无實非可久之道也九
　　五知虚己而用道於中故足以通天下之志上九
　　獨務虚聲而事於外不知其道已喪於中矣故凶
　　而不可久也(易/説)
　　漢上朱氏曰巽為雞剛其翰也柔其毛也翰羽翮
　　也震為聲上動反三成兊雞振其羽翮而後聲出
　　於口翰音也乾五為天六三往上隂為虚翰音登
　　于天也鳥之類聲聞于天者鶴也雞无是實虚聲
　　聞于上雖登于天須臾則反其可長乎巽為長三
　　之上巽毁何可長也不信之極正乎其凶故曰貞
　　凶張載曰信而无實窮上必凶(易/傳)
　　新安朱氏曰居信之極而不知變雖得其貞亦凶
　　道也故其象占如此雞曰翰音乃巽之象居巽之
　　極為登于天雞非登天之物而欲登天信非所信
　　而不知變亦猶是也(本/義)　鄭東卿説易象亦有好
　　處如説中孚有卵之象小過有飛鳥之象孚字從
　　爪從子如鳥以爪抱卵也葢以卦言之四陽居外
　　二隂居内外實中虚有卵之象又言鼎象鼎之形
　　革象風爐這是他説得好處他却盡欲牽合附會
　　少閒便疎脱今人學問且欲於正段處理㑹却些
　　小零碎底亦用得一向只是理㑹這箇便不是(語/録)
　
　合訂刪補大易集義粹言卷六十五
欽定四庫全書
　合訂刪補大易集義粹言卷六十六
　　　　　　　　　　頭等侍衛納喇性徳編
䷽(艮下/震上)
　伊川先生曰小過序卦有其信者必行之故受之以
　小過人之所信則必行行則過也小過所以繼中孚
　也為卦山上有雷雷震於髙其聲過常故為小過又
　隂居尊位陽失位而不中小者過其常也葢為小者
　過又為小事過又為過之小(易/傳)　子曰先進於禮樂
　野人也言其質勝文也後進於禮樂君子也言其文
　質彬彬也如用之則吾從先進言若用於時救文之
　弊則吾從先進小過之義也(少日所聞/諸師友説)
小過亨利貞可小事不可大事飛鳥遺之音不宜上宜
下大吉
　伊川先生曰過者過其常也若矯枉而過正過所以
　就正也事有時而當然有待過而後能亨者故小過
　自有亨義利貞者過之道利於貞也不失時宜之謂
　正過所以求就中也所過者小事也事之大者豈
　可過也於大過論之詳矣飛鳥遺之音謂過之不逺
　也不宜上宜下謂宜順也順則大吉過以就之葢順
　理也過而順理其吉必大(並易/傳)
　　白雲郭氏曰大過四剛二柔剛過之象小過二剛
　　亦曰過者葢剛實其中則為過矣是以聖人貴夫
　　居柔而用剛故中孚而後有小過頤而後有大過
　　也(易/説)
　　新安朱氏曰小謂隂也為卦四隂在外二陽在内
　　隂多於陽小者過也既過於陽可以亨矣然必利
　　於守貞則又不可以不戒也卦之二五皆以柔而
　　得中故可小事三四皆以剛失位而不中故不可
　　大事卦體内實外虚如鳥之飛其聲下而不上故
　　能致飛鳥遺音之應則宜下而大吉亦不可大事
　　之類也(本/義)
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
　伊川先生曰陽大隂小隂得位剛失位而不中是小
　者過也故為小事過過之小小者與小事有時而當
　過過之亦小故為小過事固有待過而後能亨者過
　之所以能(一作/求)享也　過而利於貞謂與時行也時
　當過而過乃非過也時之宜也乃所謂正也　小過
　之道於小事有過則吉者而彖以卦才言吉義柔得
　中二五居中也隂柔得位能致小事吉耳不能濟大
　事也剛失位而不中是以不可大事大事非剛陽之
　才不能濟三不中四失位是以不可大事小過之時
　自不可大事而卦才又不堪大事與時合也有飛鳥
　之象焉此一句不類彖體葢解者之辭誤入彖中中
　剛(一作/實)外柔飛鳥之象卦有此象故就飛鳥為義
　事有時而當過所以從宜然豈可甚過也如過恭過
　哀過儉大過則不可所以在小過也所過當如飛鳥
　之遺音鳥飛迅疾聲出而身已過然豈能相逺也事
　之當過者亦如是身不能甚逺於聲事不可(一作/能)逺
　過其常在得宜耳不宜上宜下更就鳥音取宜順之
　義過之道當如飛鳥之遺音夫聲逆而上則難順而
　下則易故在髙則大山上有雷所以為過也過之道
　順行則吉如飛鳥之遺音宜順也所以過者為順乎
　宜也能順乎宜所以大吉(並易/傳)
　横渠先生曰時宜用過雖過正也　失其所安者必
　矯其所為以求安過於自大其勢必危過於自損可
　以獲吉故曰上逆而下順飛鳥之象(並易/說)
　　藍田吕氏曰小過過於小事者也二柔居二體之
　　中有二柔以輔之小者過也君子之過皆以濟其
　　不及然後可以㑹於中大過以濟其大不及小過
　　以濟其小不及者濟所以亨也時過則過以過為
　　正故利貞飛鳥張翼於外以舉其身則外虚而内
　　實矣小過二陽居中四隂在外以翼之陽實隂虚
　　故有飛鳥之象焉凡事之過則聲逺聞而實不稱
　　如飛鳥遺之音也飛鳥不宜上宜下上窮而下有
　　止也過慢過奢則凶不宜上也過恭過儉則吉宜
　　下也上偪下則可下僣上則不可也
　　白雲郭氏曰小過之亨葢以小者過則亨是以可
　　小事也過以利貞故能與時偕行而无違非利貞
　　則雖小過亦不能有行矣此小過所以莫先於利
　　貞也可大事者剛也柔可小事而已二五柔中故
　　小事則吉三四剛而不中故不可大事凡剛非二
　　五皆非得位故言剛失位而不中也中孚虚中而
　　實外舟虚之象也小過中實而外柔飛鳥之象也
　　飛鳥遺音能下不能上上則逆也下則順也逆則
　　无適而非凶此順所以為大吉也由是言之則小
　　過之義可過於下不可過於上可過於順不可過
　　於逆可過於柔不可過於剛故不及其君遇其臣
　　所以為小過之无咎歟(易/說)
　　漢上朱氏曰小過與中孚相易其卦四隂二陽陽
　　為大隂為小小者過也六五過四而亨於外六二
　　過三而亨於内葢事有失之於偏矯其失必待小
　　有所過然後偏者反於中謂之過者比之常理則
　　過也過反於中則其用不窮而亨矣故曰小過亨
　　彖曰小者過而亨也此以四隂之中舉六二六五
　　言小過也小過自臨來明夷變也臨九二之三六
　　三之二成明夷二過乎三也明夷初九之四成小
　　過五過乎四也二過乎三正也五過乎四不正也
　　不正者矯其失而過正也正者時所當過過所以
　　就正也所謂時者臨之兊秋也震春也明夷之離
　　夏也坎冬也小過之艮終始也過與時行而六二
　　之正不動惟六二不動乃能小過而亨利貞也君
　　子制事以天下之正理所以小過者時而已譬之
　　寒或過於隂暑或過於陽冬裘夏葛无非正也故
　　曰過以利貞與時行也此以六二言小過也二五
　　之柔皆得中也五得中得尊位過而在上者也二得
　　中得正過而在下者也巽為事正則吉小過之道
　　不以位之上下於小事有過而不失其正則吉柔
　　得中也九四剛失位九三剛而不中震為作陽為
　　大作大事非剛得位得中不能濟失位則无所用
　　其剛不中則才過乎剛是以小過之時不可以作
　　大事故曰小事吉不可作大事此以二三四五言
　　小過也明夷離為鳥初徃之四自下而升有飛鳥
　　之象四易坤成坤震震為聲聲徃於上而止於下
　　飛鳥遺音之象巽為風飛鳥遺之音逆而上則難
　　順而下則易上逆也故不宜上下順也故宜下小
　　過之時事有時而當過所以從宜不可過越已甚
　　然亦豈能過哉譬如飛鳥泝風決起而上騰其音安
　　能逺過俄頃而止矣大者如是則吉不然必凶時
　　不可犯也故曰有飛鳥之象焉飛鳥遺之音不宜
　　上宜下大吉此復以初九之四言小過也中孚肖
　　乾小過肖坤故二卦為下篇之正鄭康成曰中孚
　　為陽貞於十一月子小過為隂貞於六月未法於
　　乾坤以卦氣言之為立春故太𤣥準之以差(易/傳)
　　又曰明夷之離為小過之飛鳥　又曰小過晉變
　　離為飛鳥震為音艮為止晉上之三小過離去震
　　在若飛鳴而音止故飛鳥遺之音上隂乘陽故不
　　宜上下隂順陽故宜下大吉俗說或以卦象二陽
　　在内四隂在外有似飛鳥舒翼之象妄矣(並叢/說)
　　新安朱氏曰小者過以卦體釋卦名義與其辭柔
　　得中以二五言剛失位以三四言上逆下順以卦
　　體言(本/義)　小過大率是過得不多如大過便說獨
　　立不懼小過只說這行䘮用都只是這般小事伊
　　川說那禪讓征伐也未説到這箇大槩都是那過
　　低過小底飛鳥遺音雖不見得遺音是如何大槩
　　且恁地説　小過是過於慈恵之類大過則是剛
　　嚴果毅底氣象　問飛鳥遺之音本義謂致飛鳥
　　遺音之應如何先生曰㸔這象似有羽蟲之孽之
　　意如賈誼鵩鳥之類　小過小者過而亨也不知
　　小者指甚物事(並語/録)
象曰山上有雷小過君子以行過乎恭䘮過乎哀用過
乎儉
　伊川先生曰雷震於山上其聲過常故為小過天下
　之事有時當過而不可過其故為小過君子觀小過
　之象事之宜過者則勉之行過乎恭䘮過乎哀用過
　乎儉是也當過而過乃其宜也不當過而過則過矣
　(易/傳)
　横渠先生曰過恭哀儉皆宜下之義(易/說)
　　藍田吕氏曰山上有雷未升於天震動一山則有
　　餘震動天下則不足此小者過也過猶不及君子
　　不取於三者許其過者可過於厚不可過於薄
　　白雲郭氏曰凡物之過者非其物也事之過者非
　　其事也過則其象變矣如泰之過不為泰否之過
　　不為否也惟行之過恭不失其為行䘮之過哀不
　　失其為䘮用之過儉不失其為用是則為可過之
　　道所謂宜下大吉也故凡可過者過之則不為失
　　不可過而過之斯為過矣孔子曰禮與其奢也寧
　　儉䘮與其易也寧戚此其所以為可過也歟自道
　　論之三者猶為道之小者故稱小過(易/說)
　　漢上朱氏曰雷出地上其壮乘乾山上有雷小有
　　所過也君子有時而小有所過者三巽乎上下而
　　過行過乎恭也震巽為號咷而上六過之䘮過乎
　　哀也巽為髙坤為吝嗇處髙而吝嗇逼下已甚矣
　　初六過之用過乎儉也時當小過君子不得不小
　　有所過以矯正一時之過考父之過恭髙柴之過
　　哀晏平仲之過儉非過於理也小過乃所以為時
　　中也(易/傳)
　　新安朱氏曰山上有雷其聲小過三者之過皆小
　　者之過可過於小而不可過於大可以小過而不
　　可甚過彖所謂可小事而宜下者也(本/義)　山上有
　　雷小過是聲在髙處下來飛鳥遺之音也是自髙
　　處放聲下來故為小過　行過恭䘮過哀用過儉
　　皆是宜下之意(並語/録)
初六飛鳥以凶象曰飛鳥以凶不可如何也
　伊川先生曰初六隂柔在下小人之象又上應於四
　四復動體小人躁易而上有應助於所當過必至過
　甚況不當過而過乎其過如飛鳥之迅疾所以凶也
　躁疾如是(一有/則字)所以過之速且逺救止莫及也　其
　過之疾如飛鳥之迅豈容救止也凶其宜矣不可如
　何无所用其力也(並易/傳)
　　白雲郭氏曰卦彖言飛鳥之象飛鳥之音而初上
　　又明飛鳥之凶中實外柔飛鳥之象也上逆下順
　　飛鳥之音也迅疾多過飛鳥之凶也别而言之固
　　不同合而言之則飛鳥皆有是三者之義也初六
　　以柔居下其道順也從剛而應四則舎順而從逆
　　飛鳥上逆之過也是以有凶飛鳥之過一徃不及
　　反雖欲救止之末如之何矣故曰不可如何也(易/說)
　　漢上朱氏曰明夷離為鳥初之四飛鳥也以如師
　　能左右之曰以四動體而躁初艮體不正柔而止
　　不當過也正應在四為四所以不當過而過其過
　　至甚如飛鳥迅疾雖欲救止不可如何其凶必矣
　　坎為可四以之坎毁不可也兊口如何也與鼎信
　　如何也同象是為惡成而不及改者易傳曰小人
　　躁易而上應助過速且逺不容救止也(易/傳)
　　新安朱氏曰初六隂柔上應九四又居過時上而
　　不下者也飛鳥遺音不宜上宜下故其象占如此
　　郭璞洞林占得此者或致羽蟲之孽(本/義)　初六飛
　　鳥以凶只是取其飛過髙了不是取遺音之義
　　中孚有卵之象小過中間二畫是鳥腹上下四隂
　　為鳥翼之象鳥出乎卵此小過所以次中孚也(並/語)
　　(録/)
六二過其祖遇其妣不及其君遇其臣无咎象曰不及
其君臣不可過也
　伊川先生曰陽之在上者父之象尊於父者祖之象
　四在三上故為祖二與五居相應之地同有柔中之
　徳志不從於三四故過四而遇五是過其祖也五隂
　而尊祖妣之象與二同徳相應在他卦則隂陽相求
　過之時必過其常故異也无所不過故二從五亦戒
　其過不及其君遇其臣謂上進而不陵及於君適當
　臣道則无咎也遇當也過臣之分則其咎可知　過
　之時事无不過其常故於上進則戒及其(一作/其及)君臣
　不可過臣之分也(並易/傳)
　横渠先生曰與其上比於陽不若下遇於隂與其上
　合於五不若退附於初宜下之義也无應於上故能
　免咎臣居己下猶不可過況其他乎(易/說)
　　藍田吕氏曰六二過於初而處於内故曰過其祖
　　遇其妣不進於上而安於下故曰不及其君遇其
　　臣祖在初妣處内君居上臣居下也以隂居隂妣
　　也臣也行有加於初而得之於内禮知有所尊而
　　安於下所以无咎
　　白雲郭氏曰伊川曰陽之在上者父之象尊於父
　　者祖之象四在三上故為祖又曰五隂而尊祖妣
　　之象也雍曰過其祖而遇其妣謂二之遇五也不
　　及其君遇其臣謂五之遇二也過祖之妣尊妣也
　　不及之臣自卑也尊妣而自卑則二五雖俱為隂
　　柔而君臣之分不亂所謂行過乎恭也是以无咎
　　二五非正應而相從故言遇遇則所謂小過非大
　　得志也(易/說)
　　漢上朱氏曰三乾在上為父四為祖五坤隂居尊
　　位配乎祖妣也曰祖曰妣既過之稱六二中正祖
　　尊也妣亦尊也祖不中正於義當過妣中而過之
　　義不可也過則失中矣故遇之遇不期而㑹五不
　　應二以中相㑹故遇之言過而適與中相當也五
　　君之位坤居之坤臣也過而適及於臣之分則可
　　過而及於君過臣之分也於義為有咎故不可不
　　戒易傳曰遇當也過臣之分其咎可知(易/傳)
　　新安朱氏曰六二柔順中正進則過三四而遇六
　　五是過陽而反遇隂也如此則不及六五而自得
　　其分是不及君而適遇其臣也皆過而不過守正
　　得中之意无咎之道也故其象占如此所以不及
　　君而還遇臣者以臣不可過故也(本/義)
九三弗過防之從或戕之凶象曰從或戕之凶如何也
　伊川先生曰小過隂過陽失位之時三獨居正然在
　下无所能為而為隂所忌惡故有(一作/所)當過者在過
　防於小人若弗過防之則或從而戕害之矣如是則
　凶也三於隂過之時以陽居剛過於剛也既戒之過
　防則過剛亦在所戒矣防小人之道正已為先三不
　失正故无必凶之義能過防則免矣三居下之上居
　上為下皆如是也　隂過之時必害於陽小人道盛
　必害君子當過為之防防之不至則為其所戕矣故
　曰凶如何也言其甚也(並易/傳)
　横渠先生曰居陽以剛而應於上為衆所疾非過為
　防慎人或戕之凶之甚也(易/說)
　　白雲郭氏曰聖人之所以為防者禮而已惟禮足
　　以防人亦足以防己遇人而不知防則從或戕於
　　外守己而不知防則從或戕於内傷害既至其凶
　　如何信不可逃也君子行過乎恭䘮過乎哀用過
　　乎儉皆所以防之耳九三以陽居剛為道過矣過
　　而不知防是以凶也(易/説)
　　漢上朱氏曰九三剛正而應上六應則過五五中
　　也中不可過三戒在小不忍用剛以過中故弗過
　　宜正己自守防小人則吉兊澤坤土止之防也三
　　不防乃舎所守從之剛過乎中上或戕害之矣離
　　為戈兵已動失正戕之也戕者外傷之如何兊口
　　也與初六如何同象不能守正見戕於外其凶果
　　如何也晋陽處父易狐射姑之班伯宗言於朝而
　　諸大夫莫若皆過之而弗防故及於難(易/傳)
　　新安朱氏曰小過之時事每當過然後得中九三
　　以剛居正衆隂欲害者也而自恃其剛不肯過為
　　之備故其象占如此若占者能過防之則可以免
　　矣(本/義)　中字小過兩卦鶻突不可曉小過尤甚如
　　云弗過防之則是不能過防之也四字只是一句
　　至弗過遇之與弗遇過之皆是兩字為絶句意義
　　更不可曉(語/録)
九四无咎弗過遇之徃厲必戒勿用永貞象曰弗過遇
之位不當也往厲必戒終不可長也
　伊川先生曰四當小過之時以剛處柔剛不過也是
　以无咎既弗過則合其宜矣故云遇之謂得其道也
　若徃則有危必當戒懼也徃去柔而以剛進也勿用
　永貞陽性堅剛故戒以隨宜不可固守也方隂過之
　時陽剛失位則君子當隨時順處不可固守其常也
　四居髙位而无上下之交雖比五應初方隂過之時
　彼豈肯從陽也故往則有厲　位不當謂(一作/故)處柔
　九四當過之時不過剛而反居柔乃得其宜故曰遇
　之遇其宜也以(一无/以字)九居四位不當也居柔乃遇其
　宜也當隂過之時陽退縮自保足矣終豈能長而盛
　也故徃則有危必當戒也長上聲作平聲則大失易
　意以夬與剥觀之可見與夬之象文同而音異也(並/易)
　(傳/)
　横渠先生曰道非剛亢故无咎有應於下故曰弗過
　遇之過此以徃難无以除故危而必戒不可常然故
　勿用永貞一云九四以陽居隂而乘九三之剛非其
　過也乃適與之遇爾故无咎若率是而徃必危以為
　戒終不可久故勿用永正當思奮爾(易/說)
　　藍田吕氏曰小過之時柔過而剛不及九三九四
　　所以皆弗過九三以陽當位隂之所疾陽徳不競
　　不能勝隂雖防之至不免受戕之凶九四陽不當
　　位不與隂爭故无咎弗過遇之陽不過隂勢不可
　　長終必危矣故徃厲必戒始遇終危安可長守以
　　為正故勿用永貞
　　白雲郭氏曰九四以陽居柔无過也故无咎无咎
　　无過遇之而已遇之者下順乎柔不以剛自居也
　　若舎柔用剛以是而徃危之道也故必戒焉勿用
　　永貞貴夫知時而已時不可過而過之故有往厲
　　之戒時可小過焉又不可以斯道永貞也此過之
　　與時偕行者也位不當者所謂剛失位而不中也
　　剛失位而不中是以弗過而遇之也或得位而中
　　斯為大有為之君尚何徃厲之戒乎故往厲之戒
　　特處九四之道耳終非可久之貞也觀爻辭之義
　　則遇為小事而過為大事故上六弗遇過之所以
　　為亢也(易/說)
　　漢上朱氏曰四不當位以剛履柔為得宜矣故无
　　咎四下應初則過二二中也弗可過也知二不可
　　過乃與五遇五亦中也弗過二則與中適相當遇
　　得其道矣若去柔用剛進而之五徃則危厲故必
　　以用剛為戒徃之五成離戈兵之象不動兊為口
　　戒也小人過君子之時不戒而用剛鮮不為禍故
　　丁寧之既曰必戒又曰勿用永貞當隨時處順不
　　可固守其正是以終无咎也然盛衰相循无小人
　　常過君子之理巽為長陸震曰小者之過終不可
　　長也戒而慎之以俟其復(易/傳)
　　新安朱氏曰當過之時以剛處柔過乎恭矣无咎
　　之道也弗過遇之言弗過於剛而適合其宜也徃
　　則過矣故有厲而當戒陽性堅剛故又戒以勿用
　　永貞言當隨時之宜不可固守也或曰弗過遇之
　　若以六二爻例則當如此說若依九三爻例則過
　　遇當如過防之義未詳孰是當闕以俟知者終不
　　可長爻義未明此亦當闕(本/義)　九四弗過遇之過
　　遇猶言加意待之也上六弗遇過之疑亦當作弗
　　過遇之與九三弗過防之文體正同(語/録)
六五密雲不雨自我西郊公弋取彼在穴象曰密雲不
雨已上也
　伊川先生曰五以隂柔居尊位雖欲過為豈能成功
　如密雲而不能成雨所以不能成雨自西郊故也隂
　不能成雨小畜卦中已解公弋取彼在穴弋射取之
　也射止是射弋有取義穴山中之空中虚乃空也在
　穴指六二也五與二本非相應乃弋而取之五當位
　故云公謂公上也同類相取雖得之兩隂豈能濟大
　事乎猶密雲之不能成雨也　陽降隂升合則和而
　成雨隂已在上雲雖密豈能成雨乎隂過不能成大
　之義也(並易/傳)
　横渠先生曰不能畜剛止健凡言自我西郊進而不
　已也柔得中小事吉故曰公弋取彼在穴非及物之
　功且不能摧敵止暴也三止於下隱伏之象故曰在
　穴小過有飛鳥之象故因曰取彼在穴雨必蒸聚自
　下而上則其潤澤周普今自西而東趨其所應其施
　未光也已上亦尚徃之義(易/說)
　　藍田吕氏曰小畜一隂不足以固三陽陽尚往而
　　莫之畜小過二陽在内四隂足以固之隂上於陽
　　為已甚而陽不足故皆足以致密雲而不雨也六
　　五得位隂之盛者且在二陽之上故應斯象自我
　　西郊隂生於西隂盛陽弱而不交也四公位也九
　　四比於六五不交於五而下應於初故曰公弋取
　　彼在穴穴幽隂在下謂初也弋射飛鳥而反取在
　　穴不交於五而應於二也
　　白雲郭氏曰雨之潤澤萬物非小道也豈小過柔
　　中之君能盡其道哉雖與二為遇亦可小事而已
　　故言雨則密雲自我西郊方興而未有潤澤之功
　　葢見其不可大事也公弋取彼在穴者弋取小事
　　故能有在穴之獲在穴之獲謂二之遇也君臣之
　　遇固非小事然未能大得君未足以澤及天下故
　　為小也若乾之二五同聲相應同氣相求所謂大
　　矣已上者言隂道已上行而未雨葢君臣俱柔之
　　象也(易/說)
　　漢上朱氏曰兊澤之氣上而為雲兊盛隂也故為
　　密雲澤降為雨小過自明夷變初九往四成兊澤
　　氣已上而未降雲雖密而无雨故曰密雲不雨已
　　上也言隂過陽君子之澤未能下也四在内外之
　　交而見天際郊之象四兊西也五震東也巽風揚
　　之雲自西往東由隂而升隂唱則陽不和不雨之
　　象故曰自我西郊三公位明夷三坎為弓離為矢
　　初之四成巽巽離為絲以絲係矢弋也弋取物之
　　器也坎兊為穴坎幽隱也艮為手取也彼謂二六
　　二在穴中有中正之徳處於幽隱九三君子俯而
　　取之往助於五然六二六五同為隂類二雖取之
　　豈能濟大事乎小過之時柔得尊位二陽在下為
　　隂所過不能成功三下取二用力多矣亦豈能濟
　　哉謂四陽為我二隂為彼以陽為主也若中孚陽
　　謂陽則謂五曰我自謂曰吾謂二曰爾尊卑之義
　　小畜彖曰密雲不雨尚徃也自我西郊施未行也
　　其辭與小過六五同葢小畜所畜者小小過則所
　　過者小皆不可以作大事過之則畜之矣二卦雖
　　殊而大者為小者所畜而不得施則一也故關子
　　明曰小畜一卦之體當小過一爻之義然則畜之
　　一也小大之時異焉(易/傳)
　　新安朱氏曰以隂居尊又當隂過之時不能有為
　　而弋取六二以為助故有此象在穴隂物也兩隂
　　相得其不能濟大事可知已上太髙也(本/義)　三父
　　四祖五便當妣過祖而遇妣是過陽而遇隂然而
　　陽不可過則不能及六五却反回來六二上面
　　密雲不雨大槩是做不得事底意思弋是俊壯底
　　意却只弋得這般物事(並語/録)
上六弗遇過之飛鳥離之凶是謂災眚象曰弗遇過之
已亢也
　伊川先生曰六隂而動體處過之極不與理遇動皆
　過之其違理過常如飛鳥之迅速所以凶也離過之
　逺也是謂災眚是當有災眚也災者天殃眚者人為
　既過之極豈惟人眚天災亦至其凶可知天理人事
　皆然也　居過之終弗遇於理而過之過已亢極其
　凶宜矣(並易/傳)
　横渠先生曰不宜上而上乃自取之災也(易/說)
　　藍田吕氏曰上六隂過而極至於已亢飛鳥不下
　　離於網羅之象故曰弗遇過之飛鳥離之凶非獨
　　天災亦有已過故曰有災眚
　　白雲郭氏曰知不可大事而遇之者二四之无咎
　　也知不可大事而過之者上六之災眚也鳥之飛
　　也多失之過鳥飛之過則離凶焉非獨天災亦自
　　取耳上六當過之時不知處過之道至於亢極其
　　凶宜矣太甲曰天作孽猶可違自作孽不可逭其
　　斯之謂與(易/說)
　　漢上朱氏曰上六不與五相當失中也又動而過
　　之則甚矣而况處小過之極於時為已亢乎故曰
　　弗遇過之上動成離離為飛鳥為目巽為繩以繩
　　為目網罟之象其違理過常猶鳥飛過甚自離於
　　網罟故曰飛鳥離之凶動則不正故凶離有伏坎
　　災也弗遇過之災乃自取非天也人也而曰災眚
　　者過之極窮之災也於時已亢也人事過越如此
　　使知時而守正未必能免已亢故也(易/傳)
　　新安朱氏曰六以隂居動體之上處隂過之極過
　　之已髙而甚逺者也故其象占如此或曰遇過恐
　　亦只當作過遇義同九四未知是否(本/義)
　
　合訂刪補大易集義粹言卷六十六
欽定四庫全書
　合訂刪補大易集義粹言卷六十七
　　　　　　　　　　頭等侍衛納喇性徳編
䷾(離下/坎上)
　伊川先生曰既濟序卦有過物者必濟故受之以既
　濟能過於物必可以濟故小過之後受之以既濟也
　為卦水在火上水火相交則為用矣各當其用故為
　既濟天下萬事已濟之時也(易/傳)
既濟亨小利貞初吉終亂
　伊川先生曰既濟之時大者既以亨矣小者尚有(一/有)
　(未/字)亨也雖既濟之時不能无小未亨也小字在下語
　當然也若言小亨則為亨之小也利貞處既濟之時
　(一无之/時字)利在貞固以守之也初吉方濟之時也終亂
　濟極則反也(易/傳)
　　白雲郭氏曰已濟難為既濟方將濟難為未濟名
　　卦之義甚明然則既濟之亨可知矣易六爻有應
　　者八卦既濟未濟居其二而未濟不能濟難者以
　　既濟六爻皆得位未濟六爻皆失位故也六爻皆
　　應皆得位在六十四卦之中獨此一卦而已以是
　　知欲濟者必在有應必得其位然後可也既濟亨
　　小者小為衍字蓋緣未濟亨之下有小字故亦誤
　　書於此又孔子彖言小者亨也因此遂不能去六
　　十四卦无亨小之義如旅小亨巽小亨是誠小亨
　　也既濟亨之大者也然則孔子言小者亨也者盖
　　濟難大人之事故未濟言小狐汔濟以明小者不
　　能濟故為未濟若既濟則雖小者亦有濟故孔子
　　彖言小者亨也所以别未濟之義也小者如小道
　　小徳亦有濟也又如大事雖濟小事亦濟也是皆
　　為小如是則知舉无不濟矣使卦辭有小字則孔
　　子彖辭當以既濟亨小者為句斷下句獨曰亨也
　　殊无義理必以既濟亨為㫁句則見既濟亨為文
　　王辭小者亨也為孔子釋之之辭也且大人於難
　　无所不濟故既濟未濟不必論大人惟既濟之後
　　雖小道小徳皆可亨未濟之時非小道小徳所能
　　亨也故必以小者亨小狐濡尾為别也孔子於小
　　亨増者也二字即文義與旅巽自不同矣初吉者
　　既濟无不吉也道窮則變未濟終焉故終亂也既
　　濟有初吉終亂之象未必濟者皆亂也終亂不亂
　　則在人耳故聖人慎終如始所以復濟終亂之道
　　也昔成湯黜夏命之後乃曰茲朕未知獲戾於上
　　下慄慄危懼若將隕于深淵武王大告武成乃偃
　　武脩文歸馬放牛示天下弗服若是者豈有終亂
　　之道乎是以商周亨國久長由湯武有以濟終亂
　　之道也有其象則卦言之而亂與不亂在人事者
　　非卦所可盡言也(易/說)
　　新安朱氏曰既濟事之既成也為卦水火相交各
　　得其用六爻之位各得其正故為既濟亨小當為
　　小亨大抵此卦及六爻占辭皆有警戒之意時當
　　然也(本/義)　既濟是已濟大事都亨了只小小底正
　　在亨通若能戒懼得常似今便好不然便一向不
　　好去伊川意亦是如此(語/錄)
彖曰既濟亨小者亨也利貞剛柔正而位當也初吉柔
得中也終止則亂其道窮也
　伊川先生曰既濟之時大者固(一无/固字)已亨矣惟有小
　者(一有/未字)亨也時既濟矣固宜貞固以守之卦才剛柔
　正當其位當位者其常也乃正固之義利於如是之
　貞(一有/正字)也隂陽各得正位所以為既濟也　二以柔
　順文明而得中故能成既濟之功二居下體方濟之
　初也而又善處是以吉也　天下之事不進則退无
　一定之理濟之終不進而止矣无常止也衰亂至矣
　盖其道已窮極也九五之才非不善也時極道窮理
　當必變也聖人至此奈何曰(一无/日字)惟聖人為能通其
　變於未窮不使至於極也堯舜是也故有終而无亂
　(並易/傳)
　横渠先生曰通其變然後可久故止則亂也(易/說)
　　藍田吕氏曰既濟成功无所事也終止則亂恃濟
　　而不為則事弛而日入於敝所以亂也
　　白雲郭氏曰小者皆亨故曰既濟小或未亨非既
　　也既者皆盡之辭利貞者既濟以六爻剛柔皆當
　　位而濟以是知其利貞也使不當位而可濟則非
　　利貞矣六二柔得中也初二皆卦之始也故為初
　　吉終止則亂者止謂難止則亂至也猶上六濡首
　　之厲是也難止則亂至有不至者何也盖難止亂
　　至者象當然也有不至者聖人維持之力也(易/說)
　　漢上朱氏曰既濟自泰來豐九四變也泰兊為澤
　　九二之四成豐四已濟險而小者未盡亨九四之
　　五則小者亨矣於濟為既其卦三隂得位三陽下
　　之大者既濟小者亦亨子夏傳曰陽已下隂萬物
　　既成不曰小亨而曰亨小者大者之濟為亨小者
　　而濟非為己也禹思天下之溺猶己溺之稷思天
　　下之饑猶己饑之亨至於小則小大畢亨故曰既
　　濟亨小彖曰既濟亨小者亨也彖文當曰既濟亨
　　小小者亨也脫一字此以三陽下三隂而言既濟
　　也以陽下隂非正也亨之正剛君子也柔小人也
　　剛柔不失其正君子小人各當其位无犯分躐等
　　之非守既濟之道也故曰利貞剛柔正而位當也
　　此以六爻當位而言既濟也自泰至賁二復三變
　　始於二之四成豐次四之五成既濟其終五之上
　　而成賁濟天下之難莫若剛過剛亦不可以濟失
　　人心也方濟之初以柔濟剛則其柔得中剛者為
　　用天下之難有不濟乎此既濟之初所以吉正則
　　吉也既濟矣上六變艮成賁艮止也止而不進不
　　復有為文飾而已濟終則極衰亂復起終以亂也
　　盖其道已窮故曰初吉終亂彖曰初吉柔得中也
　　終止則亂其道窮也終始時也治亂者道之窮通
　　也晉隋有天下不旋踵而亂不知終止則亂之戒
　　也易傳曰唯聖人為能通其變於未窮不使至於
　　極也堯舜是也故有終而无亂此推原卦變以九
　　五一爻言既濟之終始也在卦氣為十月故太𤣥
　　準之以成(易/傳)
　　新安朱氏曰濟下疑脫小字位當以卦體言初吉
　　指六二(本/義)　亨小當作小亨大率到那既濟了時
　　便有不好去所以說小亨如唐時貞觀之盛便向
　　那不好去　初吉終亂便有不好在未後底意思
　　(並語/錄)
象曰水在火上既濟君子以思患而豫防之
　伊川先生曰水火既交各得其用為既濟時當既濟
　惟慮患害之生故思而豫防使不至於患也自古天
　下既濟而致禍亂者盖不能思患而豫防也(易/傳)
　　白雲郭氏曰水性下而居上火性上而居下交則
　　相濟是為既濟也既濟雖非有患之時而患必生
　　於既濟之後故君子思患而豫為之防也成湯之
　　危懼成王之小毖皆思患豫防之謂也故卦言終
　　亂象言豫防爻有濡首之厲其義一也(易/說)
　　漢上朱氏曰水火相逮而後濟天地之道以坎離
　　相濟以日言之日降則月升以月言之日交則月
　　合以嵗言之寒來則暑往皆既濟也坎上離下既
　　濟矣然既濟之極水火將反其初故既濟之象未
　　濟藏焉君子不可不思慮以豫防其患坤土為思
　　坎為險難患也土防水也在既濟之時而防險難
　　豫也思患而豫防之則難伏而不作或曰五動坤
　　變坎成震體豫而未濟之象毁矣(易/傳)
初九曳其輪濡其尾无咎象曰曳其輪義无咎也
　伊川先生曰初以陽居下上應於四又火體其進之
　志銳也然時既濟矣進不已則及於悔咎(一作/吝)故曳
　其輪濡其尾乃得无咎輪所以行倒曳之使不進也
　獸之涉水必揭其尾濡其尾則不能濟方既濟之初
　能止其進乃得无咎不知已則至於咎也　既濟之
　初而能止其進則不至於極其義自无咎也(並易/傳)
　　白雲郭氏曰既濟之初方出難矣是以有曳輪濡
　　尾之象曳輪所以出難也濡尾以曳輪而濡也曳
　　輪而濡尾則身出而難在後矣是以知其既濟也
　　既濟故義无咎(易/說)
　　漢上朱氏曰三坎為輪初卦後為尾初九剛而離
　　體炎上有應進於上其志必銳時既濟矣動而進
　　不已必至於咎故戒之初動之四成艮艮為手曳
　　也坎輪在水火爻中火欲上水欲下亦曳也曳其
　　輪不輕進尾濡坎水不速濟止之於初持重緩進
　　以全其剛而不至於極則於既濟之義為得矣故
　　曰義无咎也(易/傳)
　　新安朱氏曰輪在下尾在後初之象也曳輪則車
　　不前濡尾則狐不濟既濟之初謹戒如是无咎之
　　道占者如是則无咎矣(本/義)　曳輪濡尾是只争些
　　子時候是欲到與未到之間不是不欲濟是要濟
　　而未敢輕濟如曹操臨敵意思安間如不欲戰老
　　子所謂猶兮若冬涉川之象涉則畢竟涉只是畏
　　那寒了未敢便涉(語/錄)
六二婦喪其茀勿逐七日得象曰七日得以中道也
　伊川先生曰二以文明中正之徳上應九五剛陽中
　正之君宜得行其志也然五既得尊位時已既濟无
　復進而有為矣則於在下賢才豈有求用之意故二
　不得遂其行也自古既濟而能用人者鮮矣以唐太
　宗之用言尚怠於終況其下者乎於斯時也則剛中
　反為中滿坎離乃為相戾矣人能識時知變則可以
　言易矣二隂也故以婦言茀婦人出門以自蔽者也
　喪其茀不可行矣二不為五之求用則不得行如婦
　之喪茀也然中正之道豈可廢也時過則行矣逐者
　從物也從物則失其素守故戒勿逐自守不失則七
　日當復得也卦有六位七則變矣七日得謂時變也
　雖不為上所用中正之道无終廢之理不得行於今
　必行於異時也聖人之(一有/為字)勸戒深矣　中正之道
　雖不為時所用然无終不行之理故喪茀七日當復
　得謂自守其中異時必行也不失其中則正矣(並易/傳)
　　白雲郭氏曰六二柔而得中者也當既濟之時在
　　我者得其位則不失己在人者得其應則不失人
　　内外无失又何患於喪乎有喪亦有復故勿逐七
　　日得也如是則六二之象有得无失而辭言婦喪
　　其茀者盖得失者消長循環之道方得之際失在
　　前也猶既濟之終必復於難君子思患而豫防之
　　勿謂其无喪而遂忘其喪也此六二所以言婦喪
　　其茀之義柔中婦之象爾雅謂輿革後謂之茀而
　　詩有簟茀魚服鄭氏謂茀之言蔽也故伊川曰婦
　　人出以自蔽者也而馬氏王氏皆為首飾未詳其
　　㫖伊川曰卦有六位七則變矣七日謂時變也雖
　　不為上所用而中正之道无終廢之理也(易/說)
　　漢上朱氏曰二坤為輿三坎為輪二之五離變震
　　坤離為文震為竹竹有文蔽車之前者茀也離為
　　婦婦人乘車不露見有茀乃可以行五於既濟之
　　時安其位无動而有為之意二雖有文明中正之
　　徳不得遂其行婦喪其茀也五坎為美脊之馬二
　　五相易震為作足之馬逐也五不下二二當以中
　　道自守故戒以勿逐逐則失其素守而不正七日
　　得自二數之至上為五復自初數之至二凡七日
　　以中道也中道者天地之所不能違故坤極生乾
　　七日必復而況人乎易傳曰自古既濟用人盖鮮
　　矣以唐太宗之用言猶怠於其終況其下者乎雖
　　不為上所用而中正之道无終廢之理不得行於
　　今必行於異時(易/傳)
　　新安朱氏曰二以文明中正之徳上應九五剛陽
　　中正之君宜得行其志而九五居既濟之時不能
　　下賢以行其道故二有婦喪其茀之象茀婦車之
　　蔽言失其所以行也然中正之道不可終廢時過
　　則行矣故又有勿逐而自得之戒(本/義)
九三髙宗伐鬼方三年克之小人勿用象曰三年克之
憊也
　伊川先生曰九三當既濟之時以剛居剛用剛之至
　也既濟而用剛如是乃髙宗伐鬼方之事髙宗必商
　之髙宗天下之事既濟而逺伐暴亂也威武可及而
　以救民為心乃王者之事也惟聖賢之君則可若騁
　威武忿不服貪土地則殘民肆慾也故戒不可用小
　人小人為之則以貪忿私意也非貪忿則莫肯為也
　三年克之見其勞憊之甚聖人因九三當既濟而用
　剛𤼵此義以示人為法為誡豈淺見所能及也　言
　憊以見其事之至難在髙宗為之則可无髙宗之心
　則貪忿以殃(一作/殘)民也(並易/傳)
　横渠先生曰上六險而應此處卦之末濟以終亂者
　也故以比鬼方无三以陽居陽文明而正故用師雖
　久困而必克小人用之取亡之道也(易/說)
　　藍田吕氏曰九三既濟之時以陽當位備文明之
　　徳宜伐闇者也鬼方幽闇之國髙宗有九三之徳
　　者也居斯時也必如髙宗然後可以伐鬼方猶至
　　三年憊而後克之是雖以明伐闇不可易也小人
　　勿用必亂邦也
　　白雲郭氏曰髙宗中興之賢君也鬼方至逺之伐
　　也髙宗之中興其為政事豈伐逺方而已哉故知
　　鬼方之伐在髙宗為小事也小事猶克之以見小
　　者亦亨也猶有三年之憊者既濟之難未至大亨
　　也髙宗中興所謂既濟之大亨矣鬼方小事猶且
　　小人勿用則大者可知此其所以中興歟九三當
　　既濟方興之時故有髙宗之象(易/說)
　　漢上朱氏曰坤為鬼為方五坎為險帝繫有鬼方
　　氏鬼方蓋國名小國於既濟之時恃險不來九五
　　離體有戈兵用九三往伐之坤為年自四數之歴
　　三爻三之上成巽巽為入入其險也上之三成坤
　　順也既入其險鬼方來順三年克之也克難辭也
　　九三剛正君子也上六之三柔而不正小人也髙
　　宗中興之賢君伐鬼方氏之小國歴時之久至於
　　三年而後克之其力亦憊矣況用小人乎坎為勞
　　重坎憊也小人非貪慾不為其禍至於殘民肆慾
　　遂喪其邦故戒以小人勿用爻言勿用小人象曰
　　憊者聖人慮後世勤兵於逺託髙宗久伐以濟其
　　欲勞民動衆三年克之雖髙宗行之亦憊也(易/傳)
　　新安朱氏曰既濟之時以剛居剛髙宗伐鬼方之
　　象也三年克之言其久而後克戒占者不可輕動
　　之意小人勿用占法與師上六同(本/義)　髙宗伐鬼
　　方疑是髙宗舊日占得此爻故聖人引之以證此
　　爻之吉凶又曰漢去古未逺想見卜筮之書皆存
　　如文帝之占大横庚庚都似左傳時人說話又曰
　　夏啟以光想亦是夏啟曾占得此卦　問三年克
　　之憊也此言用兵是不得已以髙宗之賢三年而
　　克鬼方亦不勝其憊矣先生曰言兵不可輕用也
　　　凡爻中言人者必是其人嘗占得此卦(並語/錄)
六四繻有衣袽終日戒象曰終日戒有所疑也
　伊川先生曰四在濟卦而水體故取舟為義四近君
　之位當其任者也當既濟之時以防患慮變為急繻
　當作濡謂滲漏也舟有罅漏則塞以衣袽有衣袽以
　備濡漏又終日戒懼不怠慮患當如是也不言吉方
　免於患也既濟之時免患則足矣豈復有加也　終
　日戒懼常疑患之將至也慮既濟之時當畏慎如是
　也(並易/傳)
　　藍田吕氏曰六二六四皆處二陽之間皆有正應
　　不私近比近不相得交來侵之二以居中履正不
　　以喪茀易其志卒得其所喪四居多懼之地備衣
　　袽以防舟之漏終日戒而不敢弛二不以己侵而
　　改其操四疑其將侵而謹其備也
　　白雲郭氏曰既濟思患豫防而六四又為多懼之
　　地近君居險是以有繻有衣袽之戒袽敝衣也說
　　文謂繻為繪采盖其意以謂勿以新繪而忘敝袽
　　亦猶勿以既濟而遂忘未濟之難也終日者言无
　　怠時也有所疑者雖未有患以多懼而豫防之也
　　(易/說)
　　漢上朱氏曰四坎水也初之四成巽巽木在水上
　　舟之象四未交初巽毁坎見舟漏也四坤為裳襦
　　裳也初乾為衣艮為手袽塞也離日在下終日也
　　兊為口戒也巽為不果疑也六四近君而正明於
　　防患資初九之賢彌縫九五之闕終日相戒如奉
　　漏舟不惟自竭而初九助之如有裳及衣袽塞其
　　漏茍可以豫防者无不為斯能濟乎重險矣制治
　　保邦之道患至而後慮之无及己心有所疑知禍
　　亂之源必先事而塞之乃保既濟之道故曰終日
　　戒有所疑也易傳曰不言吉者方免於患也既濟
　　之時免患足矣无復有加矣(易/傳)
　　新安朱氏曰既濟之時以柔居柔能豫備而戒懼
　　者也故其象如此程子曰繻當作濡衣袽所以塞
　　舟之罅漏(本/義)　六四以柔居柔能慮患豫防盖是
　　心低小底人便能慮事柔善底人心不麤慮事細
　　宻剛果之人心麤不解如此(語/錄)
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
　伊川先生曰五中實孚也二虚中誠也故皆取祭祀
　為義東鄰陽也謂五西鄰隂也謂二殺牛盛祭也禴
　薄祭也盛不如薄者時不同也二五皆有孚誠中正
　之徳二在濟下尚有進也故受福五處濟極无所進
　矣以至誠中正守之茍未至於反耳理无極而終不
　反者也已至於極雖善處无如之何矣故爻象惟言
　其時也　五之才徳非不善不如二之時也二在下
　有進之時故中正而孚則其吉大來所謂受福也吉
　大來者在既濟之時為大來也亨小初吉是也(並易/傳)
　横渠先生曰東鄰上六也西鄰六四也過於濟厚也
　㡬於中時也祭而合禮雖薄受福九五既濟之主舉
　上與下其義之得不言而著也(易/説)
　　藍田吕氏曰九五剛中居尊既濟之主也保既濟
　　者不恃其全盛而恃其克誠物備而誠不至不如
　　誠至而物不備故誠信可以感鬼神而不能保其
　　邦家者未之有也
　　白雲郭氏曰大難既濟為之君者何所事焉惟祭
　　祀為先耳與萃渙二卦王假有廟同意牛祭祭之
　　盛者也禴祭祭之薄者也祭之盛者非無誠也然
　　以物為主祭之薄者非无物也然以誠為主物過
　　於誠則物勝誠而誠日以衰誠過於物則誠勝物
　　而誠日以著鬼神惟誠而後通物亦因誠而可薦
　　則祭祀之道誠在所先而物在所後明矣是以東
　　鄰殺牛不如西鄰之禴祭實受其福也象言西鄰
　　之時葢君子誠之為貴方既濟之初未能備物為
　　亨是得其時也吉大來者既濟亨矣其吉方興而
　　未艾是猶天保之詩言吉蠲為饎是用孝亨禴祠
　　烝嘗于公先王其卒章言如月之恒如日之升如
　　南山之夀不騫不崩如松栢之茂无不爾或承謂
　　之大來者如此伊川曰東鄰陽也謂五西鄰隂也
　　謂二也(易/説)
　　漢上朱氏曰泰震為東兊為西三四鄰也兊為刑
　　殺坤為牛坎為血離為夏震為聲上為宗廟九二
　　之五有長子奉祀東鄰殺牛西鄰禴祭之象殺牛
　　盛祭也禴尚聲薄祭也盛不如薄者時也二五均
　　有中正之徳然二未濟有進也九自五來二以虚
　　受故曰實受其福正吉陽為大吉大來也五既濟
　　无所進也盈則當虛故曰不如西鄰之禴祭也理
　　无極而不反者既濟極矣時已往矣五以中正守
　　之能未至於反而已易傳曰至於極則雖善處无
　　如之何矣(易/傳)　又曰伊川解既濟九五曰中實孚
　　也與虞氏孚實之象同又曰中虚誠也與郭璞筮
　　得中孚之需曰虛中象道若虚舟同也(叢/説)
　　新安朱氏曰東陽西隂言九五居尊而時已過不
　　如六二之在下而始得時也又當文王與紂之事
　　故其象占如此彖辭初吉終亂亦此意也(本/義)
上六濡其首厲象曰濡其首厲何可乆也
　伊川先生曰既濟之極固不安而危也又隂柔處之
　而在險體之上坎為水濟亦取水義故言其窮至於
　濡首危可知也既濟之終而小人處之其敗壊可立
　而待也　既濟之窮危至於濡首其能長乆乎(並易/傳)
　　白雲郭氏曰上六處既濟之極當終止之亂是以
　　有濡首之危非可乆於既濟之道也既濟之極難
　　之始而未深也故但濡首而已惟聖人通其變而
　　不至於極則无是危矣(易/説)
　　漢上朱氏曰上既濟之極以剛處之猶恐其反六
　　安其位而不變必有顛隕䧟溺之患上反三乾為
　　首濡於坎水之中濟而至於水濡其首尾極矣濟
　　之窮也其可長乎巽為長易傳曰既濟之終小人處
　　之其敗可立而須也(易/傳)
　　新安朱氏曰既濟之極險體之上而以隂柔處之
　　為狐涉水而濡其首之象占者不戒危之道也(本/義)
　　　問既濟上三爻皆漸漸不好去葢出明而入險
　　四有衣袽之象曰有所疑也便不是好㡳端倪自
　　此已露五殺牛則已自過盛上濡首則極而亂矣
　　不知如何先生曰然時運到那時過了康節所謂
　　飲酒酩酊開花離披時節所以有這様不好底意
　　思出來(語/録)
　
　
　
　
　合訂刪補大易集義粹言卷六十七
欽定四庫全書
　合訂刪補大易集義粹言卷六十八
　　　　　　　　　　頭等侍衛納喇性徳編
䷥(坎下/離上)
　伊川先生曰未濟序卦物不可窮也故受之以未濟
　終焉既濟矣物之窮也物窮而不變則无不已之理
　易者變易而不窮也故既濟之後受之以未濟而終
　焉未濟則未窮也未窮則有生生之義為卦離上坎
　下火在水上不相為用故為未濟(易/傳)　先生過成都
　坐於所館之堂讀易有造桶者前視之指未濟卦問
　焉先生曰何也曰三陽皆失位先生異之問其姓與
　居則失之矣易傳曰聞之成都隠者(酉室所閒云田/夫釋耒者悮○)
　(時氏/拾遺)
未濟亨小狐汔濟濡其尾无攸利
　伊川先生曰未濟之時有亨之理而卦才復有致亨
　之道惟在慎處狐能度水濡尾則不能濟其老者多
　疑畏故履冰而聽懼其陷也小者則未能畏慎故勇
　於濟汔當為仡壯勇之狀書曰仡仡勇夫小狐果於
　濟則濡其尾而不能濟也未濟之時求濟之道當至
　慎則能亨若如小狐之果則不能濟也既不能濟无
　所利矣(易/傳)
　　白雲郭氏曰易六十四卦終於既濟未濟者凡人
　　事之終始惟曰濟與不濟而已故以是二卦終焉
　　先既濟而後未濟者猶泰之與否也泰極則否既
　　濟窮則未濟天道人事莫不然也聖人之為戒深
　　矣既濟曰亨未濟亦白亨者既濟之亨已然之亨
　　也未濟之亨將然之亨也既濟言濡其尾而未濟
　　亦言濡其尾者既濟之濡其尾以曳輪既濟而
　　濡尾也未濟之濡其尾以小狐㡬濟而濡尾也
　　夫濟難大人之事豈狐疑小人之所能哉宜其
　　濡尾而无攸利此其所以為未濟也㡬濟而濡
　　尾不䘮其生亦幸矣何所利乎若夫飛龍在天大
　　人之造何難不濟是以有不言所利之大(易/説)
　　新安朱氏曰未濟事未成之時也水火不交不相
　　為用卦之六爻皆失其位故為未濟汔㡬也㡬濟
　　而濡尾猶未濟也占者如此何所利哉(本/義)　未濟
　　取狐為象上象頭下象尾(語/録)
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
　伊川先生曰以卦才言也所以能亨者以柔得中也
　五以柔居尊位居剛而應剛得柔之中也剛柔得中
　處未濟之時可以亨也　小狐汔濟據二而言也二
　以剛陽居險中將濟者也又上應於五險非可安之
　地五有當從之理故果於濟如小狐也既果於濟故
　有濡尾之患未能出於險中也　其進鋭者其退速
　始雖勇於濟不能繼續而終之无所往而利也　雖
　隂陽不當位然剛柔皆相應當未濟而有與若能重
　慎則有可濟之理二以汔濟故濡尾也卦之諸爻皆
　不得位故為未濟雜卦云未濟男之窮也謂三陽皆
　失位也斯義也聞之成都隠者(並易/傳)
　　藍田吕氏曰未濟有為而未有功也
　　白雲郭氏曰未濟知其亨者以六五柔中知其有
　　濟是以亨也小狐㡬濟未能出險之中故濡其尾
　　无攸利未能終其濟也有始有卒者其唯聖人乎
　　是以續終之事固非狐疑小人之所能也六爻雖
　　不當位而剛柔皆相應雖處已有失然亦未嘗失
　　於人故得人之助是以有終亨之象而小狐之濟
　　亦止於无攸利而已不然則㓙及之矣(易/説)
　　漢上朱氏曰未濟自否來既濟之反也否塞之時
　　六二之柔得中而上行天地相交否者亨矣柔而
　　不中則介於二剛其能亨乎故曰未濟亨柔得中
　　也此以二五言未濟也艮坎為狐小狐初爻也艮
　　之初爻為小狐猶中孚之豚亦初爻也爾雅曰􁀹
　　汔也詩曰汔可小康鄭康成曰汔㡬也四為坎險
　　五為中出險也初往之四㡬濟而未及於五未出
　　中也狐首輕尾重老狐聽冰負尾而濟其剛不息
　　是以終濟卦以成卦言之上為首為前初為尾為
　　後以畫卦言之初為始為本上為終為末上九剛
　　也初六柔也小狐不度而進未能審慎其前則剛
　　其後乃柔四坎濡其尾往无攸利以其剛不足不
　　續終也然則濟險者其在於審慎始終如一剛健
　　不息者乎孟喜曰小狐濟水未濟一步下其尾故
　　曰小狐汔濟未出中也濡其尾无攸利不續終也
　　此以初六九四相易言初六之柔不足以濟險難
　　也未濟六爻雖不當位而剛柔相應茍量力度時
　　慮善而動上下内外相與未有不濟者也故曰雖
　　不當位剛柔應也此以六爻申未濟有可濟之理
　　也在卦氣為十一月故太𤣥凖之以將(易/傳)
　　新安朱氏曰柔得中指六五言(本/義)　未濟與既濟
　　諸爻頭尾相似中間三四兩爻如損益模樣顛倒
　　了他曳輪濡尾在既濟為无咎在此卦則或吝或
　　貞吉這便是不同了　易不是說殺底物事只可
　　輕輕地說若是確定一爻吉一爻凶便是揚子雲
　　太𤣥了易不恁地兩卦各自說濡尾濡首不必拘
　　說在此言首在彼言尾大槩既濟是那日中衙晡
　　時候盛了只是向衰去未濟是那五更初時只是
　　向明去聖人當初見這箇爻裏有這箇意思便說
　　出這一爻來或是從隂陽上説或是從卦位上説
　　他這箇説得散漫不恁他逼拶他他這箇説得䟽
　　到他密時盛水不漏到他䟽時䟽得無理㑹若只
　　要就名義上求他便是今人說易了大失他易底
　　本意周公做這爻辭只依稀地見這箇意便說這
　　箇事出來大段散漫趙子欽尚自嫌某說得疏不
　　知如今煞有退削了處譬如箇燈籠安四箇柱這
　　柱已是礙了明若便剔去得豈不更是明亮所以
　　說不可為典要可見得他散漫　問未濟所以亨
　　者便是有濟之理而柔得中又自有亨之道曰然
　　小狐汔濟汔字訓幾與井卦同既曰幾便是未濟
　　未出坎中不獨是說九二爻通一卦之體皆是未
　　出乎坎險所以未濟　不續終也是首濟而尾濡
　　故不能濟盖不相接續去故云不續終也狐尾大
　　濡其尾則濟不得矣(並語/録)
象曰火在水上未濟君子以慎辨物居方
　伊川先生曰水火不交不相濟為用故為未濟火在
　水上非其處也君子觀其處不當之象以慎處於事
　物辨其所當各居其方謂止於其所也(易/傳)
　　藍田吕氏曰火炎上而水潤下上下各當其所者
　　也
　　白雲郭氏曰火性炎上而在上水性潤下而在下
　　二氣不交不相為用是以為未濟亦猶天地不交
　　而為否也物之有可辨者如水火之性是也居方
　　者猶居上居下是也君子觀未濟之象而慎於辨
　　物居方者欲其所居各得交濟之道无若火在水
　　上而不相為用也不然則物自各止其所在君子
　　何慎之有(易/説)
　　漢上朱氏曰未濟自否變否艮止也慎之象離為
　　明辨也火隂物也居南水陽物也居北二物有相
　　濟之理火上水下各居其所未濟也君子觀此慎
　　辨萬物使各居其所有辨然後有交辨之以正其
　　體交之以致其用不辨則不交有未濟乃有既濟
　　而未濟合既濟之象(易/傳)
　　新安朱氏曰水火異物各居其所故君子觀象而
　　審辨之(本/義)
初六濡其尾吝象曰濡其尾亦不知極也
　伊川先生曰六以隂柔在下處險而應四處險則不
　安其居有應則志行於上然已既隂柔而(一无/而字)四非
　中正之才不能援之以濟也獸之濟水必揭其尾尾
　濡則不能濟濡其尾言不能濟也不度其才力而進
　終不能濟可羞吝也　不度其才力而進至於濡尾
　是不知之極也(並易/傳)
　　藍田吕氏曰初六未濟之始以柔居險之下不可
　　以有進也然上應於四不量其力䧟溺於難不能
　　以自濟故濡其尾不可進而進宜有悔而曰吝者
　　私於其應不能忘懐以蹈濡尾之難終吝道也
　　白雲郭氏曰初六隂柔在下居險之中而上應九
　　四是則小狐欲濟之象然不能有終而濡其尾是
　　隂柔不足以有濟故吝也極至也度可至而至之
　　智者之事不度才力而妄欲有濟是不知可至之
　　道也无凶而止於吝者得其應以為之助耳(易/說)
　　漢上朱氏曰卦後為尾坎水濡之濡其尾也初處
　　險下而上有應其志欲動在未濟之時剛動則出
　　險於濟為得其分量矣極分量之極也初柔九二
　　又以剛在前阨之雖有應可動而柔不能動吝也
　　於是而欲濟是亦不知極也猶獸欲濟而力柔水
　　濡其尾則不能舉終亦不出乎險矣坎水為知(易/傳)
　　新安朱氏曰以隂居下當未濟之初未能自進故
　　其象占如此極字未詳考上下韻亦不叶或恐是
　　敬字今且闕之(本/義)
九二曳其輪貞吉象曰九二貞吉中以行正也
　伊川先生曰在他卦九居二為居柔得中无過剛之
　義也於未濟聖人深取卦象以為戒明事上恭順之
　道未濟者君道艱難之時也五以柔處君位而二乃
　剛陽之才而居相應之地當用者也剛有陵柔之義
　水有勝火之象方艱難之時所頼者才臣耳猶當盡
　恭順之道故戒曳其輪則得正而吉也倒曳其輪殺
　其勢緩其進戒用剛之過也剛過則好犯上(一无/上字)而
　順不足唐之郭子儀李晟當艱危未濟之時能極其
　恭順所以為得正而能保其終吉也於六五則言其
　貞吉光輝盡君道之善於九二則戒其恭順盡臣道
　之正盡上下之道也　九二得正而吉者以曳輪而
　得中道乃正也(並易/傳)
　　藍田吕氏曰九二剛中而應志在出險雖曳輪於
　　險中猶行之不止中以行正其難必濟故曰貞吉
　　濡尾曳輪在既濟則為始濟之象於未濟則為涉
　　難已深之象故其義不同
　　白雲郭氏曰曳其輪者將以有行也九二以剛中
　　之才居險難之中剛而有濟故曳其輪貞吉也夫
　　六五之君柔中未能有濟必得九二剛中之臣相
　　與為應乃可濟矣是以有曳輪濟難之漸固守是
　　道无不吉也中以行正者其曳輪也所以輔其君
　　以有濟道之正也以九居二剛中之徳也以中之
　　徳行道之正故曰中以行正也既濟初九曳輪而
　　已濟者也未濟九二曳輪而將濟者也夫濟者宜
　　有用舟之象而二卦皆言曳輪者以見濟難之時
　　用力甚艱而後有濟故也(易/說)
　　漢上朱氏曰坎為輪二往五應艮為手曳其輪也
　　坎輪在水火爻之中水欲下火欲上亦曳也二中
　　也九二之五中以行正也未濟時六五柔處尊位
　　五所賴者九二剛中也剛非臣徳之正也剛或好
　　犯恭順之道或有不足故戒以曳其輪則緩進以
　　盡恭順於臣為中於道為正行中以行正者正未
　　必中中以行正則盡矣易傳曰唐郭子儀李晟當
　　艱難未濟之時能保其吉者用此道也(易/傳)
　　新安朱氏曰以九二應六五而居柔得中為能自
　　止而不進得為下之正也故其象占如此　九居二
　　本非正以中故得正也(本/義)
六三未濟征凶利渉大川象曰未濟征凶位不當也
　伊川先生曰未濟征凶謂居險无出險之用而行則
　凶也必出險而後可征三以隂柔不中正之才而居
　險不足以濟也未可有濟之道出險之用而征所以
　凶也然未濟有可濟之道險終有出險之理上有剛
　陽之應若能渉險而往從之則濟矣故利渉大川也
　然三之隂柔豈能出險而往非時不可才不能也
　三征則凶者以位不當也謂隂柔不中正无濟險之
　才也若能渉險(一无/險字)以從應則利矣(並易/傳)
　横渠先生曰有强援於上故利渉大川非義躁進凶
　之道也(易/說)
　　藍田吕氏曰六三隂不當位不中不正執此以行
　　非止未濟取凶必矣居二剛之間所比者正當是
　　時也以不正進則凶比於正而濟乎難則利
　　白雲郭氏曰三非中正之才不足以有濟必欲力
　　征而有濟斯取凶之道也然二卦謂之濟者非獨
　　濟其身而已有載上濟下之道故皆有曳輪之象
　　茍濟其身則為小狐之事也非濟之大者也六三
　　雖非中正之才而處險之上險不能害以之自濟
　　則可濟衆則不可是以雖征凶而利渉大川也征
　　凶以其濟衆也利渉大川自濟也必曰未濟征凶
　　言欲以未濟之道而征是以知其欲大濟也征凶
　　固不若九二曳輪之吉而利涉大川復優於小狐
　　濡尾之吝以此見六三之才居初二之間特以不
　　當濟難之位往濟則凶也(易/説)
　　漢上朱氏曰三處險中惟至剛乃可以出險六柔
　　不當位未濟也以柔而行外援上九則乾首沒於
　　坎中淪胥以溺之象雖正亦凶竇武何進是也故
　　曰征凶三四非應當未濟之時三資其助四近而
　　協力巽股出險利涉大川矣(易/傳)
　　新安朱氏曰隂柔不中正居未濟之時以征則凶
　　然以柔乗剛將出乎坎有利涉之象故其占如此
　　葢行者可以水浮而不可以陸走也或疑利字上
　　當有不字(本/義)
九四貞吉悔亡震用伐鬼方三年有賞於大國象曰貞
吉悔亡志行也
　伊川先生曰九四陽剛居大臣之位上有虛中明順
　之主又已出於險未濟已過中矣有可濟之道也濟
　天下之艱難非剛健之才不能也九雖陽而居四故
　戒以貞固則吉而悔亡不貞則不能濟有悔者(一无/者字)
　也震動之極也古之人用力之甚者伐鬼方也故以
　為義力勤而逺伐至於三年然後成功而行大國之
　賞必如是乃能濟也濟天下之道當貞固如是四居
　柔故設此戒　如四之才與時合而加以貞固則能
　行其志吉而悔亡鬼方之伐貞之至也(並易/傳)
　横渠先生曰剛陽之徳迫近至尊非正而吉悔所招
　也初處險中叛而未一奮動討伐其勢必克堪上之
　任是以有賞(易/説)
　　藍田吕氏曰九四與既濟九三皆離之體有文明
　　之徳利伐幽闇故皆曰伐鬼方既濟九三陽剛當
　　位故曰髙宗斯爻以陽居隂剛徳不盛故必貞吉
　　悔亡然後可以行其志震用伐者先之以威也不
　　曰克之而曰有賞於大國者既濟九三强剛之質
　　尚力以取勝斯爻不純以武修文徳以服之不戰
　　而服故不曰克之而曰有賞也
　　白雲郭氏曰四居近君之位有剛强可濟之才而
　　能固守居柔之貞是以吉也吉則未濟之悔亡矣
　　故可以震用伐鬼方震用伐鬼方則其才足以逺
　　濟非獨自濟其身而已故其君報能濟之功是以
　　有賞於大國也必言三年以見未濟之時艱於有
　　為也自古觀之舜有大功三十而後為天子禹八
　　年於外而後平水土湯十一征而天下信之文王
　　九年而大統未集周公東征三年而歸未濟之難
　　如此則九四之三年有賞未為久也志行者上有
　　六五虚明柔中之君故九四得以行其志而有鬼
　　方之伐不然則自濟不暇又安能濟逺人乎既濟
　　九三與未濟九四皆有伐鬼方之象者二卦三四
　　為反對故其象同與損益二五言十朋之龜夬姤
　　三四言臀无膚其行次且同義稱髙宗則知伐鬼
　　方為小亨言震用則知伐鬼方為大事矣係乎其
　　人大小不同也(易/説)
　　漢上朱氏曰九居四有悔動而正正則吉而悔亡
　　四動體震震為威怒坤為鬼方坎為險四近君剛
　　而明有濟之道初恃險未順四用其威怒以入其
　　阻伐鬼方也自三至初歴三爻坤為年三年而後
　　順克之也克難辭艮山坎川坤土田賞之象坤四
　　為國陽為大有賞於大國非貞吉悔亡其志行於
　　上下乎二卦言伐鬼方者借此以明必濟之義天
　　下之弊固有盤結而難去者四凶頑民歴世既久
　　乃能去之故曰貞吉悔亡易傳曰古之人用力之
　　甚者伐鬼方也故以為義力勤而逺伐至於三年
　　然後成功而行大國之賞必如是乃能濟四居柔
　　故戒以此(易/傳)
　　新安朱氏曰以九居四不正而有悔也能勉而貞
　　則悔亡矣然以不貞之資欲勉而貞非極其陽剛
　　用力之乆不能也故為伐鬼方三年而受賞之象
　　(本/義)　益損二卦説龜一在二一在五是顛倒説去
　　未濟與既濟説伐鬼方亦然不知是如何(語/録)
六五貞吉无悔君子之光有孚吉象曰君子之光其暉
吉也
　伊川先生曰五文明之主居剛而應剛其處得中虚
　其心而陽為之輔雖以柔居尊處之至正至善無不
　足也既得貞正故吉而无悔貞其固有非戒也以此
　而濟无不濟也五文明之主故稱其光君子徳輝之
　盛而功實稱之有孚也上云吉以貞也柔而能貞徳
　之吉也下云吉以功也既光而有孚時可濟也　光
　盛則有暉暉光之散也君子積充而光盛至於有暉
　善之至也故重云吉(並易/傳)
　　藍田吕氏曰六五離明之體居尊履中光之盛者
　　然柔而不强或流於不正故貞吉然後无悔然後
　　全其君子之光光達於外而有暉則離徳充矣故
　　曰有孚吉凡言悔亡者已有悔而今使之亡也无
　　悔未有悔而不使之有悔也
　　白雲郭氏曰六五柔中文明之君虛己而有容故
　　賢者樂為之輔以濟天下之難是以九二有曳輪
　　之吉而九四有鬼方之伐也人君不以尊位自居
　　而樂於虚己待賢固守是道宜其吉而无悔矣貞
　　吉而无悔是以未濟之悔可亡於九四也為君之
　　徳孰有光於是者乎此其所以為文明之君有孚
　　虛中也虛中故能尊賢而容衆是以吉也上言貞
　　吉始之吉也下言有孚吉終之吉也此所謂能續
　　終者也昔文王之為君也徽柔懿恭所謂柔中也
　　光於四方顯於西土非君子之光乎至於得賢而
　　用之則有若虢叔閎夭散宜生泰顛南宫适之徒
　　以為疏附先後奔走禦侮之臣故在詩則文王獨
　　稱大明而在易則未濟六五亦獨為君子之光也
　　(易/説)
　　漢上朱氏曰六五文明之主柔居尊位悔也虚中
　　而下九二二往五正以剛濟柔故貞吉无悔坎為
　　光君子之光謂九二也五離為明二與五應光明
　　相燭有孚也暉者光之散管輅曰日中為光朝日
　　為暉朝日初出其光暉散也言二五未交其徳暉
　　之所及已孚於上下則吉濟險難者君必剛正臣
　　必有不言之信然後委任篤下无閒言功濟天下
　　而无後患不然凶必至矣(易/傳)
　　新安朱氏曰以六居五亦非正也然文明之主居
　　中應剛虛心以求下之助故得貞而吉且无悔又
　　有光輝之盛信實而不妄吉而又吉也　暉者光
　　之散也(並本/義)
上九有孚於飲酒无咎濡其首有孚失是象曰飲酒濡
首亦不知節也
　伊川先生曰九以剛在上剛之極也居明之上明之
　極也剛極而能明則不為躁而為決明能燭理剛能
　斷義居未濟之極非得濟之位无可濟之理則當樂
　天順命而已若否終則有傾時之變也未濟則无極
　而自濟之理故止為未濟之極至誠安於義命而自
　樂則可无咎飲酒自樂也不樂其處則忿躁隕穫入
　於凶咎矣若從樂而躭肆過禮至濡其首亦未能安
　其處也有孚自信於中也失是失其宜也如是則於
　有孚為失也人之處患難知其无可奈何而放意不
　反者豈安於義命者哉　飲酒至於濡首不知節之
　甚也所以至如是不能安義命也能安則不失其常
　矣(並易/傳)
　横渠先生曰飲酒而至於濡首不節之甚也其必失
　此樂也有孚(易/説)
　　藍田吕氏曰上九以剛居未濟之終濟未濟者也
　　既濟則无所事而佚樂矣无事佚樂之志形於外
　　可以飲酒而无咎故曰有孚于飲酒无咎无事佚
　　樂之志形於外飲酒可也不知其節至於濡首則
　　有孚之過也故曰濡其首有孚失是
　　白雲郭氏曰六五有孚於賢者故為君子之光上
　　九有孚於飲酒適足自養而已安能有濟哉然自
　　養者獨善其身雖无大咎至於難將及已濡首而
　　不變是不知進退存亡之節者也向之謂有孚今
　　則失是矣上九剛明之才可用而不知變故聖人
　　之辭戒之如此昔伊尹始則耕於有莘之野終則
　　幡然而改所謂知進退存亡之節者又安有濡首
　　之失乎(易/説)
　　漢上朱氏曰上孚於三三震坎為酒上反三成兊
　　坎流於兊口有孚於酒也三之上得正无咎也未
　　濟之極无極而自濟之理非剛健之才得時得位
　　上下孚應終不濟也上九君子有才而不當位與
　　六三相應而无可濟之資以其有孚矣相與飲酒
　　樂天順命以俟可濟之時則於義无咎上反三乾
　　首濡於酒中則從樂躭肆亦不知節矣坎兊節之
　　象也有孚若然失是義矣晉魏之交士多逃於麴
　　糵无濟時之志以故世復大亂聖人之戒不其深
　　乎易傳曰人之處患難知其无可奈何而放意不
　　反者豈安於義命者哉(易/傳)
　　新安朱氏曰以剛明居未濟之極時將可以有為
　　而自信自養以俟命无咎之道也若縱而不反如
　　狐之涉水而濡其首則過於自信而失其義矣(本/義)
　　　問居未濟之時未可動作初柔不能固守而輕
　　進故有濡尾之吝九二陽剛得中得正曳其輪而
　　不進所以貞吉曰也是如此大槩難曉某解也且
　　備禮依衆人説　又曰坎有輪象所以説輪大槩
　　未濟之下卦皆未可進六三未離坎體也不好到
　　四五已出乎險方好上九又不好故曰濡首分明
　　只是狐過水而濡其首今象云飲酒濡首皆不可
　　曉舊嘗有人著書以彖象文言為非聖人之書只
　　似是這様處頗費分疏所以渠有是説　未濟看
　　來只陽爻便好隂爻便不好但六五上九兩爻不
　　如此六五得中故以為吉上九有濟時之才又當
　　未濟之極可以濟矣却云不吉更不可曉　問未
　　濟上九以陽居未濟之極宜可以濟而反不善者
　　竊謂未濟則當寛靜以待九二九四以陽居隂皆
　　能靜守上九則極陽不中所以如此先生曰也未
　　見得是如此大扺時運既當未濟雖有陽剛之才
　　亦無所用况又不得位所以如此(並語/録)
　
　
　
　
　
　
　
　
　合訂刪補大易集義粹言卷六十八
欽定四庫全書
　合訂刪補大易集義粹言卷六十九
　　　　　　　　　　頭等侍衛納喇性徳編
　繫辭(易始有卦而已文王繫之以卦辭周公又繫之/以爻辭故曰聖人設卦觀象繫辭焉而明吉凶)
　　(此則孔子所作繫辭之傳也陸氏曰繫辭亦作嗣/依字應作詞説也説文云詞者意内而言外也先)
　　(儒分章不同今從朱子/本義並載諸家之説云)
　伊川先生曰聖人用意深處全在繋辭詩書乃格言
　　觀易須看卦然後觀逐爻之才一爻之間常包涵
　數意聖人常取其重者為之辭亦有易中言之已多
　取其未嘗言者亦不必重事又有且言其時不及其
　爻之才皆臨時參考須先看卦乃看得繫辭(並吕與/叔束見)
　(録/)　古之學者先由經以識義理葢始學時盡是傳
　授後之學者却先須識義理方始看得經如易繫辭
　所以解易今人須看了易方始看得繋辭(入闗/語録)　又
　曰如繫辭之文後人決學不得譬之化工生物且如
　生出一枝花或有翦裁為之者或有繪畫為之者看
　時雖自相類然終不若化工所生自有一般生意(劉/元)
　(承手/編)
　　白雲郭氏曰包犧畫卦初无繋辭文王孔子之言
　　皆繫辭也故孔子曰繫辭焉以斷其吉凶繫辭焉
　　以盡其言則卦爻之辭皆是也今獨以此上下二
　　篇稱繫辭者葢卦辭爻辭文王周公之繫辭也此
　　上下二篇孔子之繫辭也又於十翼之中獨此二
　　篇泛論大道為諸卦之統要與彖象文言之辭異
　　故獨曰繫辭所以尊崇孔子之辭與文王等也觀
　　其言廣大而備變通而神无思而精皆彖象文言
　　序卦説卦之所不能盡者非聖人孰能與此哉㣲
　　此則易道絶矣　何氏謂上篇明无下篇明㡬或
　　以上篇論易之大理下篇論易之小理孔頴達言
　　上下无異義直以簡編重大是以分之今觀上篇
　　自天尊地卑至存乎徳行篇章相次事理大小皆
　　有條理不可紊亂次章之言皆前章所未盡至存
　　乎徳行則易道備矣下篇復起其説前後相次復
　　如上篇是則初為二篇非後人妄分也　諸儒分
　　章不一孔頴達定以上篇十二章下篇九章然章
　　有甚大甚小有可分不可分者似不止此二十一
　　章故有文意未斷而章分有才一二句而文意斷
　　不相續者豈能拘以二十一章也説見於後(並易/説)
　　新安朱氏曰繫辭本謂文王周公所作之辭繫於
　　卦爻之下者即今經文此篇乃孔子所述繋辭之
　　傳也以其通論一經之大體凡例故无經可附而
　　自分上下云(本/義)　繫辭或言造化以及易或言易
　　以及造化不出此理　上下繫辭說那許多爻直
　　如此分明他人説得分明便淺近聖人説來却不
　　淺近有含蓄所以分在上下繫也无甚意義聖人
　　偶然去這處説又去那處説嘗説道看易底不去
　　理㑹道理却只去理㑹這般底譬如讀詩者不去
　　理㑹那四字句押韻底却去理㑹十五國風次序
　　相似(並語/録)
繫辭上傳
天尊地卑乾坤定矣卑髙以陳貴賤位矣動静有常剛
柔斷矣
　伊川先生曰天尊地卑尊卑之位定而乾坤之義明
　矣尊卑既判貴賤之位分矣陽動隂静各有其常則
　剛柔判矣(經/説)　問明則有禮樂幽則有鬼神何也曰
　鬼神只是一箇造化天尊地卑乾坤定矣鼓之以雷
　霆潤之以風雨是也(語/録)
　横渠先生曰先分天地之位乾坤立則方見易故其
　事无非易也所以先言天地乾坤易之門户也不言
　髙卑而曰卑髙者亦有義髙以下為基亦是人先見
　卑處然後見髙也　動靜隂陽性也剛柔其體未必
　形　靜專動直不為物累則其動靜有常不牽制於
　物也然則乾為剛果斷然不疑矣　天地動靜之理
　天圓則須動地方則須安靜(並易/説)
　　龜山楊氏曰天尊地卑乾坤定矣乾坤本无體天
　　地之位定則乾坤斯定不有天地乾坤何辨(南都/語録)
　　兼山郭氏曰孔子曰動靜有常剛柔斷矣方其動
　　以動為常靜以靜為常則動靜之機或㡬乎息也
　　是故動存乎靜靜存乎動動靜不窮是其所謂常
　　也(中庸/解)
　　白雲郭氏曰繫辭首一章之義當先辨天地非乾
　　坤乾坤非天地及明道之乾坤易之乾坤三才之
　　天地卦中之天地然後其義可明若直以天地尊
　　卑便為乾坤孰不知天地尊卑之理如此則於道
　　於易於卦皆无意義若非聖人之言也聖人之言
　　豈茍然哉此章葢明作易聖人首畫乾坤二卦之
　　義此謂易之乾坤卦中天地之象也且无形者道
　　有形者物乾坤道也天地物也故道有乾坤而无
　　天地物有天地而无乾坤及乎觸類而長之然後
　　乾為天坤為地非本无分也此乾坤天地之辨也
　　无象則道也有象則卦也道之乾坤无象也有其
　　道而未見於書也易之乾坤有象也畫而為卦見
　　之於書者也三才之天地天地也卦中之天地上
　　下二卦又三才之象也孔子繫辭繫周易也周易
　　以乾坤六畫為首故首言天尊地卑乾坤定矣葢
　　言文王重卦得天尊地卑之象而後乾坤之卦定
　　也若論乾坤之道則乾坤定而後天尊地卑其義
　　不同故包犧之畫在上為天尊道也文王之重在
　　下為地卑道也尊包犧而自卑之是為得天尊地
　　卑之道矣天尊地卑然後卦象形六位著剛柔分
　　其始則乾坤二卦先定故曰乾坤其易之門邪
　　卑髙以陳卑地也髙天也天地髙卑以陳則人位
　　乎兩間而人道著矣貴賤人道也天地純一故一
　　髙一卑人道不齊則或賤或貴而位有分焉此六
　　位之所由以立也有六位而後剛柔生焉故位為
　　一定之體而剛柔則變矣陽動靜有常乾陽也
　　為動坤隂也隂為靜爻之變本乎動靜觀動靜常
　　理則六爻剛柔斷然可知動以變為常靜以不變
　　為常易稱剛柔皆謂九六也上言乾坤定者由上
　　下二卦也貴賤位者六位也此言剛柔斷者六爻
　　也(並易/説)
　　漢上朱氏曰乾坤貴賤兩者聖人觀天地而畫卦
　　剛柔吉凶變化三者聖人觀萬物而生爻變化者
　　爻有變動也伏羲畫卦乾上坤下立天地之位歸
　　藏先坤後乾首萬物之母連山乾始於子坤始於
　　午至於周易尊乾卑坤其體乃定見於卦則上體
　　乾也下體坤也道雖屢遷上下不易君尊臣卑父
　　尊子卑夫尊婦卑謂之三綱三綱不正天地反覆
　　髙者貴卑者賤則貴賤之位分矣陽為貴乾也隂
　　為賤坤也髙者乾之位也卑者坤之位也上既曰
　　尊矣尊无二上故易尊為髙又曰卑髙者貴以賤
　　為本易自下升上元士大夫三公諸侯承之然後
　　君位乎五也動而不屈者剛也靜而不變者柔也
　　動靜有常則乾剛坤柔其徳斷然无疑矣策數以
　　七九為陽六八為隂陽剛也隂柔也爻位以一三
　　五為剛二四六為柔陽先隂後故策七者二十八
　　策九者三十六爻一陽二隂三陽四隂五陽六隂
　　君不剛則臣强父不剛則子强夫不剛則為妻所
　　畜尊卑之位貴賤之分也(易/傳)
　　新安朱氏曰天地者隂陽形氣之實體乾坤者易
　　中純隂純陽之卦名也卑髙者天地萬物上下之
　　位貴賤者易中卦爻上下之位也動者陽之常靜
　　者隂之常剛柔者易中卦爻隂陽之稱也(本/義)　問
　　第一章第一節葢言聖人因造化之自然以作易
　　曰論其初則聖人是因天理之自然而著之於書
　　此是後來人説話又是見天地之實理而知易之
　　書如此如見天之尊地之卑却知得易之所謂乾
　　坤者如此如見天之髙地之下却知得易所分貴
　　賤者如此又曰此是因至著之象以見至㣲之理
　　　天尊地卑至變化見矣是舉天地事理以明易
　　自是故以下却舉易以明天地間事　天尊地卑
　　乾坤定矣觀天地則見易也　天尊地卑上一截
　　皆説面前道理下一截是説易書聖人做這箇易
　　與天地準處如此如今看面前天地便是他那乾
　　坤卑髙便是貴賤聖人只是見成説這箇見得易
　　是準這箇若把下面一句説做未畫之易也不妨
　　然聖人是從那有易後説來　天尊地卑故易中
　　之乾坤定矣楊氏説得深了易中固有屈伸往來
　　之乾坤處然只是説乾坤之卦在易則有乾坤非
　　是因有天地而始定乾坤　天尊地卑章上一句
　　皆説天地下一句皆説易如貴賤是易之位剛柔
　　是易之變化類皆是易不必專主乾坤二卦而言
　　　卑髙以陳貴賤位矣此只是上句説天地間有
　　卑有髙故易之六爻有貴賤之位也故曰列貴賤
　　者存乎位(並語/録)
方以類聚物以羣分吉凶生矣在天成象在地成形變
化見矣
　伊川先生曰事有理物有形也事則有類形則有羣
　善惡分而吉凶生矣象見於天形成於地變化之跡
　見矣(經/説)
　横渠先生曰隂之性常順然而地體重濁不能隨則
　不能順則有變矣有則有象如乾健坤順有此氣則
　有此象可得而言若无則直无而已謂之何而可是
　无可得名故形而上者得辭斯得象但於不形中得
　以措辭者已是得象可狀也今雷風有動之象須謂
　天為健雖未嘗見然而成象故以天道言及其𤼵則
　是效也著則是成形成形則是道也若以耳目所及
　求理則安得盡如言寂然湛然亦須有此象有氣方
　有象雖未形不害象在其中　有形有象然後知變
　化之驗(並易/説)
　　廣平㳺氏曰在天成象則鳥與火虛與昴四時迭
　　見者天道之變也在地成形則作而長歛而藏四
　　時異形者地道之變也至於成象者莫測其進退
　　之機成形者莫見其生成之迹則天地之化也體
　　化而裁之則无駭於變矣此變化之辨也(中庸/解)
　　龜山楊氏曰或問天地即輕清重濁之氣升降否
　　曰然天地乾坤亦是異名同體其本一物變生則
　　名立在天成象在地成形亦此物也但因變化出
　　來故千態萬變各自陳露故曰在天成象在地成
　　形變化見矣變化神之所為也其所以變化孰從
　　而見之因其成象於天成形於地然後變化可得
　　而見焉因云舊常解此義云无象无形則神之所
　　為隠矣有象有形變化於是乎著(南都/語録)
　　廣漢張氏曰如乾位西北坎艮震陽皆以類聚坤
　　位西南巽離兊隂皆以類聚此方以類聚也乾為
　　天而坎水艮山震雷皆羣分於此坤為地而離火
　　兊澤巽木皆羣分於此此物以羣分也或聚或分
　　而得者為吉失者為凶吉凶生矣(易/説)
　　白雲郭氏曰乾坤畫卦之始本無吉凶因人而生
　　也方所也物以方而聚言其大致也復以羣而分
　　言乎其㣲也類聚羣分皆在物也物動則有吉凶
　　而其機則見於易故易之吉凶因物之類聚羣分
　　而生初未之有也易之所有者卦與爻位而已前
　　三者是也因三才而生見者吉凶變化也論乾坤
　　卦位六爻吉凶變化如此則諸卦可知　此章論
　　乾坤先言卦位生爻以盡設卦之道繼言吉凶生
　　變化見以見乾坤之致用變化之道至㣲難見因
　　在天成象以見乾之變化在地成形以見坤之變
　　化故曰變化見矣(並易/説)
　　漢上朱氏曰五方之物各以其類聚同氣也五物
　　之類各以其羣分異情也氣同則合情異則離而
　　吉凶生矣爻或得朋或失類或逺而相應或近而
　　不相得或暌而通或異而同隂陽之情也在天成象
　　者隂陽也在地成形者剛柔也天變則地化變者隂
　　陽極而相變也隂陽之氣變於上剛柔之形化於下
　　故策二十八者其數七策三十二者其數八策三十
　　六者其數九策二十四者其數六隂陽交錯剛柔互分
　　天地變化之道也(易/傳)　又曰貴賤剛柔吉凶變化四者
　　皆天地之固有首言乾坤者六子皆本於乾坤也(叢/説)
　　新安朱氏曰方謂事情所向言事物善惡各以
　　類分而吉凶者易中卦爻占決之辭也象者日
　　月星辰之屬形者山川動植之屬變化者易中蓍
　　策卦爻隂變為陽陽化為隂者也此言聖人作易
　　因隂陽之實體為卦爻之法象莊周所謂易以道
　　隂陽此之謂也(本/義)　問方以類聚物以羣分曰物
　　各有類善有善類惡有惡類吉凶於是乎出又曰
　　方以事言物以物言方猶事也　又曰方向也所
　　向善則善底人皆來聚所向惡則惡底人皆來聚
　　又是通天下之物而言是箇好物事則所聚者皆
　　好物事也若是箇不好底物事則所聚者皆不好
　　底物事也　在天成象在地成形變化見矣上是
　　天地之變化下是易之變化蓋變化是易中隂陽
　　三爻之變化故曰變化者進退之象也變化只進
　　退便是如自坤而乾則為進自乾而坤則為退進
　　退在己變未定之間若已定則便是剛柔也　問
　　不知是變以成象化以成形為將是變化二字同
　　在象形之間曰不必如此分變化二字下章説得
　　最分曉文蔚曰下章云變化者進退之象如此則
　　變是自㣲而著化是自盛而衰曰固是變是自隂
　　而陽化是自陽而隂易中説變化惟此處最親切
　　如言剛柔者立本者也變通者趨時者也剛柔是
　　體變通不過是二者盈虛消息而已此所謂變化
　　故此章亦云剛柔者晝夜之象也變化者進退之
　　象也剛柔者晝夜之象所謂立本變化者進退之
　　象所謂趨時又如言吉凶者失得之象悔吝者憂
　　虞之象悔吝便是吉凶底交互處悔是吉之漸吝
　　是凶之端　又曰横渠云變是倐忽之變化是逐
　　旋不覺化將去恐易之意不如此説易只是説一
　　箇隂陽變化隂陽變化便自有吉凶下篇説得變
　　化極分曉剛柔者晝夜之象剛柔便是箇骨子只
　　管恁地變化(並語/録)
是故剛柔相摩八卦相盪鼓之以雷霆潤之以風雨日
月運行一寒一暑乾道成男坤道成女
　康節先生曰在人則乾道成男坤道成女在物則乾
　道成陽坤道成隂(觀物/外篇)
　伊川先生曰隂陽之交相摩軋八方之氣相推盪雷
　霆以動之風雨以潤之日月運行寒暑相推而成造
　化之功得乾者成男得坤者成女(經/説)
　横渠先生曰以人言之喘息是剛柔相摩氣一出一
　入上下相摩錯也於鼻息見之人自鼻息相摩以盪
　於腹中物既消鑠氣復升騰(易/説)
　　龜山楊氏曰此一動一靜天地之間理之所不能
　　已者其相摩相盪非有機緘綱維而然也至於乾
　　道成男坤道成女葢變化之見而形象之著也(會/通)
　　(一已上/  條補)
　　白雲郭氏曰變化之見在易則見於剛柔八卦在
　　天地之間則見於雷霆風雨日月寒暑在人則見
　　於男女皆乾坤變化之道也剛柔者六爻之九六
　　也乾坤九六剛柔相摩而變故八卦因之相盪而
　　六十四卦生焉此見於易者也雷霆風雨之鼓潤
　　日月寒暑之運行皆八卦變化之象見於天地之
　　間者也雷霆風雨鼓潤萬物者也日月運行寒暑
　　者也乾道成男在易則震坎艮是也在人則男也
　　坤道成女在易則巽離兊是也在人則女也(易/説)
　　漢上朱氏曰乾坤之交也乾以剛摩柔坤以柔摩
　　剛剛柔相摩八卦推盪變化彰矣説卦謂之中爻
　　先儒謂之互體鼓之以雷霆者震反艮也潤之以
　　風雨者巽反兊也風而潤者以雨而風不以隂先
　　陽也日月運行一寒一暑者坎離也六子致用萬
　　物化生然不越乎乾坤也震坎艮之為三男得乾
　　之道者也巽離兊之為三女得坤之道者也聖人
　　之用天下合乾坤也父子君臣乾坤也夫婦震巽
　　坎離艮兊也長幼其序也朋同類也友異體也五
　　者乾坤而已矣(易/傳)　又曰剛柔相摩八卦相盪先
　　儒謂隂陽之氣旋轉摩薄乾以二五摩坤成震坎
　　艮坤以二五摩乾成巽離兊故剛柔相摩則乾坤
　　成坎離所謂卦變也八卦相盪則坎離卦中互有
　　震艮巽兊之象所謂互體也　乾陽物也得於乾
　　者皆陽物也乾道成男是也坤隂物也得於坤者
　　皆隂物也坤道成女是也(並叢/説)
　　新安朱氏曰此言易卦之變化也六十四卦之初
　　剛柔兩畫而已兩相摩而為四四相摩而為八八
　　相盪而為六十四雷霆風雨日月寒暑此變化之
　　成象者成男成女此變化之成形者此兩節又明
　　易之見於實體者與上文相𤼵明也(本/義)　繫辭中
　　説是故字都是喚那下文起也有相連處也有不
　　相連處　摩是那兩箇物事相摩戛盪則是圜轉
　　推盪將出來摩是八卦以前事盪是八卦以後為
　　六十四卦底事盪是有那八卦了團旋推盪那六
　　十四卦出來漢書所謂盪軍是團轉去殺他磨他
　　底意思　問六十四卦之初剛柔兩畫而已兩而
　　四四而八八而十六十六而三十二三十二而六
　　十四皆是自然生生不已而謂之摩盪何也曰摩
　　如物在一物上面摩旋底意思亦是相交意思如
　　今人磨子相似下面一片不動上面一片只管摩
　　旋推盪不曾住自兩儀生四象則老陽老隂不動
　　而少隂少陽則交自四象生八卦則乾坤震巽不
　　動而兊離坎艮則交自八卦而生六十四卦皆是
　　從上加去下體不動每一卦生八卦故謂之摩盪
　　　相摩相盪方是説做這卦做這卦了那鼓之以
　　雷霆與風雨日月寒暑之變化皆在這卦中那成
　　男成女之變化也在這卦中見造化闗捩子才動
　　那許多物事都出來易只是模冩他這箇　鼓之
　　以雷霆潤之以風雨此已上是將造化之實體對
　　易中之理此下便是説易中却有許多物事　乾
　　道成男坤道成女通人物言之如牝牡之類在植
　　物亦有男女如有牡麻及竹有雌雄之類皆離隂
　　陽剛柔不得(並語/録)
乾知大始坤作成物乾以易知坤以簡能易則易知簡
則易從易知則有親易從則有功有親則可乆有功則
可大可乆則賢人之徳可大則賢人之業易簡而天下
之理得矣天下之理得而成位乎其中矣
　明道先生曰坤作成物是積學處乾知大始是成徳
　處(李籲/所録)
　伊川先生曰乾當始物坤當成物乾坤之道易簡而
　已乾始物之道易坤成物之能簡平易故人易知簡
　直故人易從易知則可親就而奉順易從則可取法
　而成功親合則可以常乆成事則可以廣大聖賢徳
　業乆大得易簡之道也天下之理易簡而已有理而
　後有象成位乎其中也(經/説)
　横渠先生曰天地雖一物理須從分别大始者語物
　之始乾全體之而不遺故无不知也知之先者葢莫
　如乾成物者物既形矣故言作已入於形氣也初未
　嘗有地而乾漸形不謂知作謂之何哉然而乾以不
　求知而知故其知也速坤以不為而為故其成也廣
　易則易知簡則易從易知則有親易從則有功有親
　則可乆有功則可大可乆則賢人之徳可大則賢人
　之業易簡而天下之理得矣天下之理得而成位乎
　其中矣此皆言人體天地之徳然也可乆者以乆逺
　推行可大者其得體也大凡語道理之徒道達不已
　竟亦何所求推行及民故以賢人措諸事業而言易
　簡理得而成乎天地之中葢盡人道並立乎天地以
　成三才則是與天地參矣但盡人道理自當爾不必
　受命仲尼之道豈不可以參天地　坤至柔而動也
　剛積大勢成而然爾乾至健無體為感速故易知坤
　至順不煩其施普故簡能　言知者知而已言能者
　涉於形氣能能成物也易則易知易知則有親今夫
　虎豹之為物豢之雖馴人亦不敢遂以親狎為其難
　測惟其平易則易知易信信則人任焉以其可信人
　斯委任故易以有功矣道體至廣所以有言易有言
　小有言大无乎不在　志大則才大事業大故曰可
　大又曰富有志乆則氣乆徳性乆故曰可乆又曰日
　新徳業不可乆不可大不足謂之賢况可謂之聖乎
　　易簡理得則知㡬知㡬然後經可正天下達道五
　其生民之大經乎經正則道前定事豫立不疑其所
　行利用安身之要莫先焉　成位乎其中與天地合
　其徳(並易/説)　易簡然後能知險阻易簡理得然後一
　以貫天下之道(正/蒙)　天資美不足為功惟矯惡為善
　矯惰為勤方是為功人必不能便无是心須使思慮
　但使常㳺心於義理之間立本處以易簡為是接物
　處以時中為是易簡而天下之理得時中則要博學
　素備(語/録)
　　廣漢張氏曰吳徳夫問可乆則賢人之徳可大則
　　賢人之業此一段論乾坤易簡至於可乆可大可
　　謂極矣何故止言賢人徳業或謂非聖賢之賢乃
　　賢於人之賢答曰可乆可大賢人之徳業也乆大
　　則聖人矣(南軒/集)
　　龜山楊氏曰解經大抵須得理㑹而語簡舊常解
　　易簡而天下之理得云行其所無事不亦易乎一
　　以貫之不亦簡乎如是則天下之理得矣又言行
　　其所無事一以貫之只是一箇自然之理(南都/語録)
　　白雲郭氏曰自天尊地卑言乾坤之設卦卑髙以
　　陳言乾坤之六位動靜有常言乾坤六位之剛柔
　　繼言因方物而吉凶生因象形而變化見則乾坤
　　之義畧備矣繼又明變化之見有見於易者有見
　　於天地之間及人道者雖各不同而其象一也自
　　乾知大始坤作成物之下大明乾坤之徳而終之
　　以聖人法乾坤之道則乾坤之義畢矣繫易之義
　　莫大於此莫先於此故以是首章也且自易言之
　　則易始於乾坤而乾又為坤之始是為大始也自
　　物言之則萬物始於坤坤始於乾是為大始也大
　　始以氣言乾為天天知始物而已非生也坤為地
　　地成形則生而作成之也此地道之代終也然乾
　　之大始以易而知知始而已亦非生也坤之成形
　　以簡而能能則作成之義也非易則不知非簡則
　　不能乾坤之道不過於此况人乎是以聖人之道
　　无它焉法乾坤易簡而已　乾道易故人亦易知
　　坤道簡故人亦易從人能法乾坤之易簡者以易
　　知易從而已以易知之道接物故物輔而相親以
　　易從之道有為故人歸而有功有親樂其易也易
　　則可乆之道也有功成於簡也簡則可大之道也
　　且乾以无不覆為易坤以无不載為簡人思无不
　　覆之道則天下萬物不能外其親此其所以可乆
　　也思无不載之道則天下萬物不能外其功此其
　　所以可大也法乾坤之易簡至於可久可大則賢
　　人之徳業至矣原始要終雖天下之理不同皆以
　　易簡而得之此所謂知其所本者也天下之理得
　　則與天地合徳是以成位乎其中而參天地且乾
　　以易知天亦易也坤以簡能地亦簡也聖賢之徳
　　業以易簡而成天地之理以易簡而得天地與人
　　其徳一歸之易簡非合徳參天地而何此章前言
　　設卦之道而後言賢人可乆可大之徳業則知易
　　不徒設也將以其道用於天下耳昧者未之知故
　　務為艱險以去其易務為繁苛以去其簡茍目前
　　之利而不顧方來之弊則徳於是乎不可乆作聦
　　明窮奢欲矜權術滋法令則業於是乎不可大天
　　下之理既不能得於是上下乖離而天下始亂矣
　　漢唐之弊是也安能知成位乎其中本於至簡至
　　易之道哉聖人憂患後世不知君人之有道此文
　　王之易所以作而孔子復繫辭以明之之意也然
　　乾坤易簡與人道易簡本非二道故孔子論易簡
　　自乾坤終以人道相馴而致无少間也此章始自
　　天尊地卑終於易簡乾坤之義畢矣(並易/説)
　　漢上朱氏曰始於乾終於坤以乾知大始坤作成
　　物也物生始於子物成始於午乾西北方亥也陽
　　藏於坤有一而未形知大始也坤西南方申也物
　　成於正秋酉也坤終於十月亥也坤作於申成於
　　酉終於戌亥作成萬物也乾知大始坤作成物尊
　　卑貴賤之分也故父作子述君逸臣勞夫唱婦和
　　夫乾確然不易无為而為萬物宗以易知也天動
　　地隨坤順乎乾其作成萬物者以簡能也簡曰易
　　從者歸之乾也與髙不言尊風雨言潤同義聖人
　　之於尊卑之際君臣之大義嚴矣孟子所謂一本
　　荀卿所謂一隆易則其心一故易知簡則其政不
　　煩故易從易知則天下見其憂樂故有親易從則
　　匹夫匹婦各獲自盡故有功有親則不厭故可乆
　　有功則不已故可大可久者日新之徳可大者富
　　有之業賢人者賢於人者也聖人賢人之極舜禹
　　之聖亦曰選賢與賢也乾坤之理盡於易簡易簡
　　而天下之理得天下之理得則上下與之同流徳
　　業既成乃位乎兩間與天地為一(易/傳)　又曰乾坤
　　之道觀乎天地萬物之變化其道較然著見矣然
　　反觀吾身乾坤安在哉葢善端初起者乾也身行
　　之而作成其事者坤也人皆有善端不亦易知乎
　　行其所知不亦簡能乎飢而食渴而飲晝作而夜
　　止豈不簡且易哉葢以此推天下未有不知而不
　　從者也我知之人亦知之故有親我行之人皆行
　　之故有功有親則俟百世而不惑有功則放諸四
　　海而準可乆者謂之徳可大者謂之業賢人之徳
　　業至於配天地成位乎兩間可謂乆且大矣然不
　　過健順而已而健順者在乎反求諸身而已豈不
　　至易至簡哉知此則天尊地卑八卦相盪在乎其
　　中矣古之傳此者唯曾子子思孟子則然(叢/説)
　　新安朱氏曰知猶主也乾主始物而坤作成之承
　　上文男女而言乾坤之理葢凡物之屬乎隂陽者
　　莫不如此大抵陽先隂後陽施隂受陽之輕清未
　　形而隂之重濁有迹也　乾健而動即其所知便
　　能始物而无所難故為以易而知大始坤順而靜
　　凡其所能皆從乎陽而不自作故為以簡而能成
　　物　人之所為如乾之易則其心明白而人易知
　　如坤之簡則其事要約而人易從易知則與之同
　　心者多故有親易從則與之恊力者衆故有功有
　　親則一於内故可乆有功則兼於外故可大徳謂
　　得於己者業謂成於事者上言乾坤之徳不同此
　　言人法乾坤之道至此則可以為賢矣　成位謂
　　成人之位其中謂天地之中至此則體道之極功
　　聖人之能事可以與天地參矣(並本/義)　或問乾知
　　大始坤作成物乾以易知坤以簡能如何是知曰
　　此知字訓管字不當解作知見之知大始是萬物
　　資始乾以易故管之成物是萬物資生坤以簡故
　　能之大抵談經只要自在不必泥於一字之間
　　乾以易知坤以簡能他是從上面乾知大始坤作
　　成物處説來文蔚曰伊川以知字作當字解其義
　　如何曰此如説樂著大始大始就當體而言言乾
　　當此大始然亦自有知覺之義文蔚曰此是那性
　　分一邊事曰便是他屬陽坤作成物却是作那成
　　物乃是順乾乾以易知坤以簡能易簡在乾坤易
　　則易知簡則易從却是以人事言之兩箇易字又
　　自不同一箇是簡易之易一箇是難易之易要之
　　只是一箇字但微有毫釐之間因論天地間只有
　　一箇感與應所謂隂與陽無處不是且如前後前
　　便是陽後便是隂又如左右左便是陽右便是隂
　　又如上下上面一截便是陽下面一截便是隂文
　　蔚曰先生易説中謂伏羲作易驗隂陽消息兩端
　　而已此語最盡曰隂陽雖是兩箇字然却只是一
　　氣之消息一進一退一消一長進處便是陽退處
　　便是隂長處便是陽消處便是隂只是這一氣之
　　消長做出古今天地間无限事來所以隂陽做一
　　箇説亦得做兩箇説亦得　問乾知是知坤作是
　　行否曰是又問通乾坤言之有此理否曰有如何
　　是易簡曰他行健所以易易是知阻難之謂人有
　　私意便難簡只是順從而已若外更生一分如何
　　得簡今人多是私意所以不能簡易易故知之者
　　易簡故從之者易有親者惟知之者易故人得而
　　親之此一段通天人而言　一畫是易兩畫是簡
　　　易簡只看健順可見且以人論之如健底人則
　　遇事時便做得去自然覺易易只是不難又如人
　　禀得性順底人及其作事便自省事自然是簡簡
　　只是不繁然乾之易只管得上一截事到下一截
　　却屬坤故易坤只是承乾故不著做上一截事只
　　做下面一截故簡如乾以易知坤以簡能知便是
　　做起頭能便是做了只觀隤然確然亦可見得易
　　簡之理　簡字易曉易字難曉他是健了自然恁
　　地不勞氣力才從這裏過要生便生所謂因行不
　　妨掉臂是這様説話繫辭有數處説易簡皆是這
　　意仔細看便見　問健不是他要恁地是實理自
　　然如此在人則順理而行便自容易不須安排曰
　　順理自是簡底事所謂易便只是健健自是易
　　乾以易知坤以簡能以上是言乾坤之徳易則易
　　知以下是就人而言言人兼體乾坤之徳也有親
　　可乆則為賢人之徳是就存主處言有功可大則
　　為賢人之業是就做事處言葢自乾以易知便是
　　指存主處坤以簡能便是指做事處故易簡而天
　　下之理得則與天地參矣　問本義云乾健而動
　　故以易而知大始坤順而靜故以簡而作成物若
　　以學者分上言之則廓然大公者易也物來順應
　　者乾也不知是否曰然乾之易致知之事也坤之
　　簡力行之事也問恐是下文易則易知簡則易從
　　故知其所分如此否曰他以是而能知故人亦以
　　是而知之所以坤之六二便只言力行底事　乾
　　坤只是健順之理非可指乾坤為天地亦不可指
　　乾坤為二卦在天地與卦中皆是此理易知易從
　　不必皆指聖人但易時自然易知簡時自然易從
　　　問易則易知先作樂易看今又作容易如何曰
　　未到樂易處礪曰容易如何便易知曰不須得理
　　㑹易知且理㑹得易字了下面自然如破竹又曰
　　這處便无言可解説只是易只怕不健若健則自
　　易易則自易知這如龍興而雲從虎嘯而風生相
　　似　只為易知易從故可親可久如人不可測度
　　者自是難親亦豈能久煩碎者自是難從何縁得
　　有功也　一於内者謂可久是賢人之徳徳則得
　　於已者也兼於外者謂可大是賢人之業業則見
　　於外者也　徳是得之於心業是事之有頭緒次
　　第者　問不言聖人是未及聖人事否曰成位乎
　　其中便是説抵著聖人張子所謂盡人道並立乎
　　天地以成三才則盡人道非聖人不能程子之説
　　不可曉　可乆則賢人之徳可大則賢人之業楊
　　氏可而已之説亦善(案楊氏曰可而已非其至也/故為賢人之徳業本義謂法)
　　(乾坤之事賢/於人之賢)　易簡理得只是淨淨潔潔无許多
　　勞擾委曲(並語/録)
　　東萊吕氏曰靜多於動踐履多於𤼵用涵養多於
　　講説讀經多於讀史工夫如此然後能可久可大
　　(與葉正/則書)
　　　右第一章(新安朱氏本義曰此章以造化之實/明作經之理又言乾坤之理分見於)
　　　　(天地而人/兼體之也)
聖人設卦觀象繫辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也
　康節先生曰陽爻晝數也隂爻夜數也天地相銜隂
　陽相交故晝夜相雜剛柔相錯春夏陽也故晝數多
　夜數少秋冬隂也故晝數少夜數多(觀外/物篇)
　伊川先生曰聖人既設卦觀卦之象而繫之以辭明
　其吉凶之理以剛柔相推而知變化之道吉凶之生
　由失得也悔吝者可憂虞也進退消長所以成變化
　也剛柔相易而成晝夜觀晝夜則知剛柔之道矣三
　極上中卞也極中也皆其時中也三才以物言也三
　極以位言也(經/説)
　横渠先生曰吉凶者失得之著也變化者進退之著
　也設卦繫辭所以示其著也　吉凶變化悔吝剛柔
　易之四象歟悔吝由贏不足而生亦兩而已　變化
　進退之象云者進退之動也㣲必騐之於變化之著
　故察進退之理為難察變化之象為易　六爻盡利
　而動所以順隂陽剛柔仁義性命之理也故曰六爻
　之動三極之道也(並易/説)
　　龜山楊氏曰擊辭焉而明吉凶總言易之為書也
　　剛柔相推而生變化緫言爻之變動也
　　廣漢張氏曰爻辭雖吉凶得失之類而性命道徳
　　之奥寓焉
　　白雲郭氏曰此章明聖人設卦之道卦所以觀天
　　下之象象在彼者也聖人像之於卦故觀於此而
　　可得也有畫而無辭則吉凶不可得而知擊之以
　　辭所以明吉凶也剛柔不相推則止於乾坤而已
　　變化無自而生變化不生則六十四卦不能成也
　　然吉凶變化雖各有所主究其實亦皆象也易以
　　象為主而象為難明故復詳言之彼有失得則卦
　　以吉凶象之彼有憂虞則卦以悔吝象之彼有進
　　退則卦以變化象之彼有晝夜則卦以剛柔象之
　　彼所有之象聖人莫不觀而象之於此此作易之
　　道也六爻之動動則變所以象三極變化之道也
　　既象進退又象三極者進退特人事耳由卦全體
　　而言天地人之道皆具豈特人事而已哉曰明吉
　　凶則悔吝可知然剛柔變化自為易之二道相因
　　而生故各有象獨辭無象故不言也剛之極則柔
　　晝之極則夜所以剛柔象晝夜也(易/説)
　　漢上朱氏曰聖人設卦本以觀象不言而見吉凶
　　自伏羲至於堯舜文王近者同時逺者萬有千嵗
　　其道如出乎一人觀象而自得也聖人憂患後世
　　懼觀之者其智有不足以知此於是擊之卦辭又
　　擊之爻辭以明告之非得已也為觀象而未知者
　　設也爻有剛柔剛柔相推而生變化變化微矣非
　　辭何以明之象與辭反覆相𤼵也是故辭之有吉
　　凶者人有得失之象也辭之有悔吝者人有憂虞
　　之象也失得者剛柔相文有當否也失者能憂虞
　　之俄且得矣得者憂虞有不至焉俄且失矣悔其
　　失者或致吉吝其失者或致凶變化也變化之於
　　剛柔猶進退之於晝夜晝推而進則夜退柔者變
　　而剛夜推而進則晝退剛者化而柔晝夜之進退
　　无止剛柔之變化不窮憂虞異情得失殊致故曰
　　吉凶悔吝生乎動變化者動爻也六爻之動三極
　　之道也一生二二生三三極矣邵雍曰易有貞數
　　三是也闗子明曰天三數之極也極乎終則反乎
　　始兼兩之義也故極而不變其道乃窮説卦震其
　　究為健三變而乾也巽其究為躁三變而震也觀
　　此可以例餘卦矣(易/傳)　易之為道天地之道邪人
　　之道邪易兼明之矣擊辭焉而明吉凶明人道也
　　剛柔相推而生變化明天地之道也象非見天下
　　之賾者不足以明之故聖人設卦觀象所謂吉凶
　　剛柔變化无非象也得失之初㣲於毫髮及其有
　　吉有凶則得失之象見矣憂慮虞度躊躇而不决
　　者得失未判之時也及其有悔有吝而憂虞之象
　　見矣凡此者明乎人之道也隂陽進退於子午孰
　　知其然哉萬物蕃鮮而摇落則進退之象見矣所
　　謂變化者不盡於是也此特其凡耳糾錯相紛死
　　生相纒无非其變化也故曰變化者進退之象也
　　日之升降於太空之中本无晝夜由地上而觀之
　　則出乎地為晝入乎地為夜然南極大暑北極大
　　寒東西出入之際晝夜長短與中國自不同故剛
　　柔之象亦然自六位觀之初為剛二為柔三為剛
　　四為柔五為剛六為柔自隂陽之數觀之七九為
　　剛六八為柔老陽之剛變為隂柔老隂之柔變為
　　陽剛故曰剛柔者晝夜之象也凡此者明乎天地
　　之道也吉凶也悔吝也變化也剛柔也四象之見
　　動於六爻之中而六爻之動不過乎三三者極之
　　道也葢有天地斯有萬物是以卦之變不過乎三
　　六位者重三也九數者三三也邵康節曰易有貞
　　數三是也是故君子所居而安者易之序也其安
　　於髙卑貴賤之位乎所樂而玩者爻之辭也其玩
　　於吉凶悔吝之辭乎若夫有為有行動而之焉則
　　觀乎剛柔變化而吉凶悔吝之來可以前知矣夫
　　髙卑貴賤吉凶悔吝剛柔變化无非天地也吾之
　　動靜不離乎此則福自己求命自我作天地其不
　　祐乎(叢/説)
　　新安朱氏曰象者物之似也此言聖人作易觀卦
　　爻之象而擊以辭也　言卦爻隂陽迭相推盪而
　　隂或變陽陽或化隂聖人所以觀象而擊辭衆人
　　所以因蓍而求卦者也　吉凶悔吝者易之辭也
　　得失憂虞者事之變也得則吉失則凶憂虞雖未
　　至凶然已足以致悔而取羞矣葢吉凶相對而悔
　　吝居其中間悔自凶而趨吉吝自吉而向凶也故
　　聖人觀卦爻之中或有此象則擊之以此辭也
　　柔變而趨於剛者退極而進也剛化而趨於柔者
　　進極而退也既變而剛則晝而陽矣既化而柔則
　　夜而隂矣六爻初二為地三四為人五上為天動
　　即變化也極至也三極天地人之至理三才各一
　　太極也此明剛柔相推以生變化而變化之極復
　　為剛柔流行於一卦六爻之間而占者得因所值
　　以斷吉凶也(並本/義)　聖人設卦觀象至生變化三
　　句是題目下面是解説這箇吉凶悔吝自大説去
　　小處變化剛柔自小説去大處吉凶悔吝説人事
　　變化剛柔説卦畫從剛柔而為變化又自變化而
　　為剛柔所以下箇變化之極者未到極處時未成
　　這箇物事變似那一物變時從萌芽變來成枝成
　　葉化時是那消化了底意思　剛柔相推是説隂
　　陽二氣相推八卦相盪是説竒耦雜而為八卦在
　　天則剛柔相推在易則八卦相盪然皆自易言
　　吉凶悔吝四者正如剛柔變化相似四者循環周
　　而復始悔了便吉吉了便吝吝了便凶凶了便悔
　　正如生於憂患死於安樂相似葢憂苦患難中必
　　悔悔便是吉之漸及至吉了少間便安意肆志必
　　至做出不好可羞吝底事出來吝便是凶之漸矣
　　及至凶矣又却悔只管循環不已正如剛柔變化
　　剛了化化了柔柔了變變便是剛亦循環不已吉
　　似夏吝似秋凶似冬悔似春　吉凶悔吝之象吉
　　凶是兩頭悔吝在中間悔自凶而趨吉吝自吉而
　　趨凶　悔是做得過便有悔吝是做得這事軟了
　　下稍无收殺不及故有吝　剛過當為悔柔過當
　　為吝過便悔不及便吝　變化者進退之象是剛
　　柔之未定者剛柔者晝夜之象是變化之已成者
　　葢柔變而趨於剛是退極而進剛化而趨於柔是
　　進極而退既變而剛則晝而陽既化而柔則夜而
　　隂猶言子午卯酉卯酉是隂陽之未定子午是隂
　　陽之已定又如四象之有老少故此兩句惟以子
　　午卯酉言之則明矣然陽化為柔只恁地消縮去
　　无痕迹故曰化隂變為剛是其勢寖長有頭面故
　　曰變此亦見隂半陽全陽先隂後陽之輕清无形
　　而隂之重濁有迹也銖曰隂陽以氣言剛柔以質
　　言既有卦爻可見則當以質言而不得以隂陽言
　　矣故彖辭多言剛柔不言隂陽不知是否曰是
　　問變化者進退之象與化而裁之存乎變曰這變
　　化字又相對説那化而裁之存乎變底變字又説
　　得來重如云幽則有鬼神鬼神本皆屬幽然以鬼
　　神二字相對説則鬼又屬幽神又自屬明變化相
　　對説則變是長化是消問消長皆是化否曰然也
　　都是變(更問此兩句疑以統體言則皆是化到換/頭處便是變若相對言則變屬長化屬消)
　　化則漸漸化盡以至於无變則驟然而長變則自
　　无而有化是自有而无　問本義解吉凶者失得
　　之象也一段下云剛柔相推而生變化變化之極
　　復為剛柔流行乎一卦六爻之中而占者得因其
　　所值以為吉凶之决竊意在天地之中隂陽變化
　　无窮而萬物得因之以生生在卦爻之中九六變
　　化无窮而人始得因其變以占吉凶曰易自是占
　　其變若都變了只一爻不變則反以不變者為主
　　或都全不變則不變者又反是變也(並語/録)　嘗謂
　　五行成數去其地十之土而不用則七八九六而
　　已陽竒隂偶故七九為陽六八為隂陽進隂退故
　　九六為老七八為少然陽極於九則退八而為隂
　　隂極於六則進七而為陽一進一退循環無端此
　　揲蓍之法所以用九六而不用七八葢取其變也
　　只以此説推之似無窒礙(文/集)
是故君子所居而安者易之序也所樂而玩者爻之辭
也是故君子居則觀其象而玩其辭動則觀其變而玩
其占是以自天祐之吉无不利
　伊川先生曰六爻之動以位為義乃其序也得其序
　則安矣辭所以明義玩其辭義則知其可樂也觀象
　玩辭而能通其意觀變玩占而能順其時動不違於
　天矣(經/説)　得於辭不達其意者有矣未有不得於辭
　而能通其意者也(易傳/序)
　横渠先生曰序猶言分也易之中有貴有賤有吉有
　凶皆其自然之分也所居皆安之君子安分也所樂
　而玩者爻之辭言君子未嘗須臾學不在易玩玩習
　也每讀則每有益所以可樂　占非卜筮之謂但事
　在外可以占騐也觀乎事變斯可以占矣葢居則觀
　其象而玩其辭此所以動則觀其變而玩其占也(並/易)
　(説/)
　　龜山楊氏曰觀象玩辭故能明吉凶之變觀變玩
　　占故能識時措之宜所以盡三極之道也(㑹/通)
　　白雲郭氏曰上言聖人謂作易之聖人也此言君
　　子謂玩易之君子也有聖人作易如彼故君子玩
　　之如此非獨明作易之道亦所以垂玩易之法又
　　以見非聖人不能作易而君子之成徳玩易之所
　　致也然玩易有二道一則所居而安者易之序所
　　樂而玩者爻之辭是也一則居則觀其象而玩其
　　辭動則觀其變而玩其占是也易之序者卦之序
　　也序有時在其中故君子居其時而安之者得其
　　序也如居否之時則儉徳辟難居既濟之時則思
　　患豫防之是以安也爻之辭所以明道也道非樂
　　玩其辭則不可得而見故因介於石而有得於知
　　㡬之神因鳴鶴在隂而有得於樞機之慎舉爻辭
　　尚樂而玩則卦辭為可知矣此其一也其二則聖
　　人又明居處動作之有異不可以一塗盡其道方
　　居之時无所營為故觀易之象以明時玩易之辭
　　以探道及動之後悔吝攸生故觀其變以知善惡
　　玩其占以明吉凶是以君子常吉而天祐之者葢
　　於所居所樂一動一靜之際莫非以易道自處非
　　天私君子而祐之實自致也占不獨著龜也凡極
　　數知來皆占也謂占於易之道也前章終於天下
　　之理得而成位乎其中謂在上尊位之聖人也不
　　曰聖人而曰賢人謂能法乾坤易簡非獨聖人可
　　得天下之理賢者亦可修而得也此章終於君子
　　玩易葢兼上下窮通之君子其玩易皆一也稱君
　　子兼聖賢言之(易/説)
　　漢上朱氏曰是故君子所居而安者易貴賤之序
　　也所樂而玩者爻吉凶之辭也居則觀其卦之象
　　而玩其辭動則觀其爻之變而玩其占易以變為
　　占於占言變則居之所玩未變之辭也居處動作
　　无非道也天人一理也是故自天祐之吉无不利
　　(易/傳)
　　新安朱氏曰易之序謂卦爻所著事理當然之次
　　第玩者觀之詳　象辭變已見上凡單言變者化
　　在其中占謂其所值吉凶之决也(並本/義)　問所居
　　而安者易之序也與居則觀其象之居不同上居
　　字是總就身之所處而言下居字是靜對動而言
　　曰然　問居則觀其象玩其辭動則觀其變玩其
　　占如何曰若是理㑹不得却如何占得必是間常
　　理㑹得此道理到用時便占　老隂老陽交而生
　　艮兑少隂少陽交而生震巽離坎不交各得本畫
　　離坎之交是第二畫在生四象時交了老陽過去
　　交隂老隂過來交陽便是兑艮第三畫少隂少陽
　　交便生震巽上第三畫所以知其如此時他這位
　　次相挨旁兼山謂聖人不分别隂陽老少卜史取
　　動爻之後卦故分别老少若如此則卦遂無動占
　　者何用觀變而玩占(並語/録)
　　　右第二章(新安朱氏本義曰此章言/聖人作易君子學易之事)
　
　合訂刪補大易集義粹言卷六十九
欽定四庫全書
　合訂剛補大易集義粹言卷七十
　　　　　　　　　　頭等侍衛納喇性徳編
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也
　伊川先生曰彖言卦之象爻随時之變因失得而有
　吉凶能如是則得无咎(謂補過也/  經説)
　横渠先生曰象謂十卦之質(易/説)
　　龜山楊氏曰彖總言一卦之象若坤言牝馬之類
　　是也六爻變動不可為典要故曰言乎變(會通一/已上)
　　(條/補)
　　廣漢張氏曰悔吝雖未為大過然悔未純吉吝未
　　純凶如物有瑕疵也无咎本有咎能以善補其過
　　惡故无咎也(㑹/通)
　　白雲郭氏曰前章言卦之象備矣此章又明玩辭
　　之法也彖之辭所以言一卦之象也象非為天為
　　地而已八卦之義變動不居皆其象也爻之辭所
　　以言一卦之變也卦由爻以變爻之辭又明其變
　　之所以也吉凶言其失得之大悔吝言其所失之
　　小无咎稱其善補過此五者皆易辭之道也君子
　　樂玩在此而已(易/説)
　　漢上朱氏曰設卦觀象黙而識之不得已而有彖
　　者所以言乎一卦之象也玩其彖辭而不得觀其
　　象可也剛柔相推而生變化吉凶有難知者故有
　　爻辭所以言乎一卦之變也玩其爻辭而不得觀
　　其變可也吉凶者言如是而得則吉如是而失則
　　凶悔吝者言乎小疵也惡積罪大則悔无及已吝
　　者言當悔而止䕶小疵致大害者也无咎者本實
　　有咎善補過而至於无咎易有言又誰咎者言咎
　　實自取自咎可也有言不可咎者義所當為才不
　　足也君子度徳量力折之以中道則无咎矣吉凶
　　悔吝无咎一也其實悔吝无咎所以明吉凶也彖
　　不言悔而言无咎无咎則悔可知矣言凶而不言
　　吝吝不足言也(易/傳)　又曰漢書藝文志易經十二
　　篇論彖大象小象文言班固以文王作上下篇孔
　　氏為之彖象繫辭文言序卦之屬十篇先儒自鄭
　　康成王弼孔穎逹尊是説其後諸儒疑之正義補
　　闕曰夫子因文王彖而有彖王昭素胡旦亦云范
　　諤昌著易證墜簡曰諸卦彖象爻辭小象乾坤文
　　言並周公作自文言以下孔述也今以經傳考之
　　明夷之彖曰内文明而外柔順以蒙大難文王以
　　之利艱貞晦其明也内難而能正其志箕子以之
　　則彖非文王作斷可知矣案司馬遷曰孔子晚喜
　　易序彖繫象説卦文言信斯言也則彖象説卦文
　　言古有之矣孔子序之繫之説之文之而已所謂
　　述而不作也孔子曰聖則吾不能夫聖孔子不居
　　而繫辭之言及於卦象彖爻必抑揚其辭以聖人
　　稱之曰聖人設卦觀象繫辭焉而明吉凶此所謂
　　繫辭者指卦下之辭而言之也又曰彖也者言乎
　　其象也爻也者言乎其變也夫爻辭言一爻之變
　　彖辭言一卦之象則文王卦下之辭又謂之彖矣
　　孔子序述其彖之意而已故名其篇曰彖使文王
　　卦下之辭不謂之彖孔子何謂言知者觀其彖辭
　　則思過半矣夫子自謂如此非遜以出之之義也
　　葢彖者孔子賛易十篇之一先儒附其辭於卦辭
　　之下故加彖以明之　崔景陸震謂文王作爻辭
　　馬融陸績謂周公所作考之爻辭馬融陸績為是
　　明夷九三明夷于南狩得其大首六五箕子之明
　　夷随上六王用亨于西山升六四王用亨于岐山
　　葢南狩伐商之事西岐王業所興武王數紂曰囚
　　奴正士而追王西伯在翦商之後則爻辭為周公
　　作審矣　文王作卦辭周公作爻辭通謂之繫辭
　　仲尼賛二聖人繫辭之意成上下篇名曰繫辭猶
　　序文王之彖而明其篇曰彖也凡繫辭所稱繫辭
　　焉者或指卦辭或指爻辭而言如聖人設卦觀象
　　繫辭焉而明吉凶指卦辭為繫辭也如聖人有以
　　見天下之動而觀其㑹通以行其典禮繫辭焉以
　　斷其吉凶是故謂之爻指爻辭為繫辭也(並叢/説)
　　新安朱氏曰彖謂卦辭文王所作者爻謂爻辭周
　　公所作者象指全體而言變指一節而言吉凶悔
　　吝无咎此卦爻辭之通例(本/義)　問所謂小疵者只
　　是以其未便至於吉凶否曰悔是漸好知道是錯
　　了便有進善之理悔便到无咎吝者喑鳴説不出
　　心下不是沒分曉然未至大過故曰小疵然小疵
　　畢竟是小過(語/録)
是故列貴賤者存乎位齊小大者存乎卦辨吉凶者存
乎辭憂悔吝者存乎介震无咎者存乎悔
　伊川先生曰位有貴賤之分卦兼小大之義吝凶之
　道於辭可見以悔吝為防則存意於㣲小震懼而得
　无咎者以能悔也(經/説)
　横渠先生曰齊小大者存乎卦卦有稱名至小而與
　諸卦均齊者各著其義也葢稱名小而取類大也
　辯吉凶者存乎辭欲見小疵者必存乎辭憂悔吝者
　存乎介欲觀易象之小疵宜乎志靜知(一作/志)所動之
　㡬㣲也　悔吝吉凶之萌惟介于石者能見㡬而作
　　震无咎者存乎悔凡言无咎者必求其始皆有悔
　今能改之也有咎而免者善震而補也(並易/説)
　　龜山楊氏曰介者始萬物之時震者動之將形憂
　　悔吝者當在交物之初而善補過者當悔於將動
　　之際過此則无及矣(㑹/通)
　　白雲郭氏曰上而貴下而賤繫乎六爻故曰存乎
　　位乾坤之大井鼎之小皆卦也故言齊小大繫辭
　　焉而明吉凶是存乎辭也憂悔吝者方悔吝未至
　　之時先明於㡬㣲則無疵故存乎介亦由思患而
　　豫防之也知畏過咎常自震悔則可補過故存乎
　　悔亦由恐懼修省者也人有貴賤而位列之人有
　　小大不齊而卦齊之介雖所以憂悔吝而悔又以
　　震无咎也能知辭之所言如彼又知理之所存如
　　此樂而玩之是其所以為君子也(易/説)
　　漢上朱氏曰卦自下而上列貴賤之位存乎位則
　　剛柔往来上下内外得位失位或應或否見矣易
　　於小事不忽於大事不懼視履尊位與居家同視
　　征伐天下與折獄同視享上帝養聖賢養萬物與
　　飲食同知此則知顔子與禹稷同曽子與子思同
　　故存乎卦之小大則見事之小大齊矣憂悔吝之
　　將至者當存乎介介者確然自守不與物交震懼
　　而无咎者當存乎悔悔者追悔前失而不憚改也
　　故悔則无咎介則无悔不近於知㡬乎㡬者動之
　　㣲吉之先見也易曰介于石不終日貞吉確然自
　　守者守正也(易/傳)
　　新安朱氏曰位謂六爻之位齊猶定也小謂隂大
　　謂陽介謂辨别之端葢善惡已動而未形之時也
　　於此憂之則不至於悔吝矣震動也知悔則有以
　　動其補過之心而可以无咎矣(本/義)　齊小大者存
　　乎卦齊猶分辨之意一云猶斷也小謂否睽之類
　　大謂泰謙之類如泰謙之辭便平易睽困之辭便
　　艱險故曰卦有小大辭有險易　問憂悔吝者存
　　乎介悔吝未至於吉凶是那初萌動可以向吉凶
　　之㣲處介又是悔吝之㣲處介字如界至界限之
　　界是善惡初分界處於此憂之則不至悔吝矣曰
　　然　悔吝固是吉凶之小者介又是㡬㣲之間慮
　　悔吝之来當察於㡬㣲之際无咎者本是有咎善
　　補過則為无咎震動也欲動而无咎當存乎悔爾
　　悔吝在吉凶之間小於吉凶而將至於吉凶者也
　　(並語/録)
是故卦有小大辭有險易辭也者各指其所之
　伊川先生曰卦有小大於時之中有小大也有小大
　則辭之險易殊矣辭各随其事也(經/説)
　横渠先生曰辭各指其所之聖人之情也指之以趨
　時盡利順性命之理臻三極之道也能從之則不陷
　於凶悔矣(正/蒙)
　　白雲郭氏曰觀卦之象而卦有小大之異君子所
　　居不可同玩卦之辭而辭有險易之辨君子所樂
　　不能一各指其所之者之於常則其辭易之於變
　　則其辭險是非辭无以示其所之也(易/説)
　　漢上朱氏曰辭有易者之於吉也所謂能説諸心
　　辭有險者之於凶也所謂能研諸慮有憂慮悔吝
　　非險辭不足以盡之爻辭也各指其所之之險易
　　也所之者動爻也言乎其變也春秋傳觀其動曰
　　之某卦是也從其所之乃能趨時盡利順性命之
　　理則繫辭焉以命之不可已也(易/傳)
　　新安朱氏曰小險大易各随所向(本/義)　問卦有小
　　大舊説謂大畜小畜大過小過如此則只説得四
　　卦曰看来只是好底卦便是大不好底卦便是小
　　如復如泰如大有如夬之類是好底卦如睽如困
　　如小過盡不好底譬如人光明磊落底便是好人
　　昏昧迷暗底便是不好人所以謂卦有小大辭有
　　險易大卦辭易小卦辭險即此可見　問卦有小
　　大辭有險易陽卦為大隂卦為小觀其爻之所向
　　而為之辭如休復吉底辭自是平易如困于葛藟
　　底辭自是險曰這般處依約看也是恁地自是不
　　曽見得它底透只得随衆説如所謂吉凶者失得
　　之象一叚却是徹底見得聖人當初作易時意似
　　這處更移易一字不得其它處不能盡見得如此
　　所以不能盡見得聖人之心(並語/録)
　　　右第三章(新安朱氏本義曰此/章釋卦爻辭之通例)
易與天地準故能彌綸天地之道
　伊川先生曰聖人作易以準則天地之道易之義天
　地之道也故能彌綸天地之道彌徧也綸理也在事
　為倫治絲為綸彌綸徧理也(經/説)
　横渠先生曰易與天地準此言易之書也易行乎其
　中造化之謂也言彌綸範圍此語必夫子所造彌者
　彌縫補綴之義綸者往来經營之義易之為書與天
　地準易即天道獨入於爻位繫之以辭者此則歸於
　人事葢卦本於天道三隂三陽一升一降而變成八
　卦錯綜為六十四分而有三百八十四爻也因爻有
　吉凶動静故繫之以辭存乎教誡使人動則觀其變
　而玩其占其出入以度内外使知懼又明於憂患與
　故无有師保如臨父母聖人與人撰出一法律之書
　使人知所向避易之義也(易/説)
　　廣平游氏曰彌之使不虧其體則覆燾者統元氣
　　持載者統元形陽敷而能生隂肅而能成夫是之
　　謂彌綸之使无失其叙則日月代明寒暑迭運將
　　来者進成功者退夫是之謂綸(易/説)
　　白雲郭氏曰自此别為一章至鬼神之情狀且天
　　地至大也人居其中則備三才易之為書三才之
　　道也是以一卦之中皆備三才之象故與天地準
　　準則其道彌綸周滿天地而无有餘不足之差故
　　天地人鬼无或不知者以不能外乎此故也言天
　　地則人在其中矣(易/説)
　　漢上朱氏曰聖人觀天地以作易其道甚大與天
　　地均故能用天地之道彌滿无間經綸而不絶(易/傳)
　　新安朱氏曰易書卦爻具有天地之道與之齊準
　　彌如彌縫之彌有終竟聨合之意綸有選擇條理
　　之意(木/義)　易道本與天地齊準所以能彌綸之凡
　　天地間之物无非易之道故易能彌綸天地之道
　　而聖人用之也彌如封彌之彌糊合便无縫罅綸
　　如綸絲之綸自有條理言雖是彌得外面无縫罅
　　而中則事事物物各有條理彌如大徳敦化綸如
　　小徳川流彌而非綸則空踈无物綸而非彌則判
　　然不相干此二字見得聖人下字甚密也　凡天
　　地有許多道理易上都有所以與天地齊準而能
　　彌綸天地之道(並語/録)
仰以觀於天文俯以察於地理是故知幽明之故
　伊川先生曰徧理天地之道而復仰觀天文俯察地
　理驗之著見之跡故能知幽明之故在理為幽成象
　為明知幽明之故知理與物之所以然也(經/説)
　横渠先生曰天文地理皆因明而知之非明則皆幽
　也此所以知幽明之故萬物相見乎離非離不相見
　也見者由明而不見非无物也乃是天之至處彼異
　學則皆歸之空虚葢徒知乎明而已不察夫幽所見
　一邊耳　氣聚則離明得施而有形氣不聚則離明
　不得施而无形方其聚也安得不謂之有方其散也
　安得遽謂之无故聖人仰觀俯察但云知幽明之故
　不云知有无之故盈天地之間者法象而已文理之
　察非離不相覩也方其形也有以知幽之故方其不
　形也有以知明之故(並易/説)
　　白雲郭氏曰由易之道仰觀俯察則天地幽明之
　　故无不知幽則天地之道其隠者也明則天地之
　　道其顯者也(易/説)
　　漢上朱氏曰天氣也而成文地形也而有理形散
　　為氣明而幽也氣聚成形幽而明也仰觀乎天凡
　　地之成形者莫不有是文俯察乎地凡天之成象
　　者莫不具是理故分而為二揲之以四生二儀四
　　象八卦成三百八十四爻萬有一千五百二十䇿
　　皆源於天極知此則知幽明之故也(易/傳)
　　新安朱氏曰此窮理之事以者聖人以易之書也
　　易者隂陽而已幽明死生鬼神皆隂陽之變天地
　　之道也天文則有晝夜上下地理則有南北髙深
　　(本/義)　問本義云天文則有晝夜上下地理則有南
　　北髙深不知如何曰晝明夜幽上明下幽觀晝夜
　　之運日月星辰之上下可見此天文幽明之所以
　　然南明北幽髙明深幽觀之南北髙深可見此地
　　理幽明之所以然　天文是陽地理是隂然各有
　　隂陽天之晝是陽夜是隂日是陽月是隂地如髙
　　屬陽下屬隂平坦屬陽險阻屬隂東南屬陽西北
　　屬隂幽明便是隂陽　觀文察理以至知鬼神之
　　情狀皆是言窮理之事直是要知得許多然後謂
　　之窮理(並語/録)
原始反終故知死生之説
　伊川先生曰原究其始要考其終則可以見死生之
　理(經/説)　原始則足以知其終反終則足以知其始死
　生之説如是而已矣故以春為始而原之其必有冬
　以冬為終而反之其必有春死生者其與是類也(暢/潜)
　(道/録)　原始要終故知死生之説人能原始知得生理
　便能要終知得死理若不明得便雖千萬般安排著
　亦不濟事(劉元承/手編)　原始反終故知死生之説但窮
　得則自知死生之説不湏將死生便做一箇道理求
　(入關/語録)　夫子曰未知生焉知死知生則知死矣能原
　始則能要終矣(荅謝岩/兩疑難)
　横渠先生曰海水凝則冰浮則漚然冰之才漚之性
　其存其亡海不得而與焉推是足以究死生之説
　易謂原始要終故知死生之説者謂原始而知生則
　求其終而知死必矣此夫子所以直季路之問而不
　隠也(並正/䝉)
　　龜山楊氏曰天地之間一氣而萬形一息而成古
　　今達觀之士㑹物於一已通晝夜而知則雖死
　　生之變恒矣　又曰古之大學之道必先明天
　　徳知天徳則死生之説鬼神之情狀當自見矣是
　　道也聖人詳言於易不必徇邪説而外求也(與陸/思仲)
　　(書/)
　　屏山劉氏曰望室而知四隅者必超室表舉輿而
　　知輕重者必在輿外游生死而知其終始者必踐
　　形理也魂魄之變茫昧莫測豈可情識猜揣哉知
　　之必有道也畏生死者未逹也逹者不畏焉不畏
　　者猶未能踐形也常流乎四勝之間何謂四勝或
　　曰存亦樂亡亦樂是齊生死也或曰聚則有散則
　　无是泯生死也或曰名立不朽没而愈光是輕生
　　死也或曰安時俟命力不可為是任生死也齊泯
　　輕任是四勝也簾窺壁聽髣髴未真姑立言廣意
　　以勝之終為生死所囿昔夫子讀易三絶韋編於
　　是原始要終知死生之説其於乾坤之藴幽明之
　　故鬼神之情狀如目辨蒼素手數竒耦也然當時
　　弟子㣲言奥義問荅多矣季路一發問夫子拒之
　　學者遂謂吾儒所急修已治人而已三綱五常而
　　已身外之事何足預窮哉是知聽夫子之言而不
　　知求夫子之心也死生亦大矣聖人豈忽之哉負
　　手曳杖逍遥而歌往来之際湛然如此非平日有
　　見焉不能也所以不切切言之者懼學者守易曉
　　之空言而不聞至精至賾之道也故曰朝聞道夕
　　死可矣是夫子雖不切切言之而常誨人以生死
　　之大方也(屏山/集)
　　白雲郭氏曰在人則原形氣之始反形氣之終其
　　死生之説尢為易知故(謂幽明/之故)者以事理言死生
　　則可説者也(易/説)
　　漢上朱氏曰聚而為有生之始也散而入无生之
　　終也始終循環死生相續聚散之理也以八卦觀
　　之一變者卦之始也謂之一世六變者卦之終也
　　謂之游魂七變而反者卦體復也謂之歸魂始者
　　生也終者死也反則死而復生故知此則知死生
　　之説也(易/傳)
　　新安朱氏曰原者推之於前反者要之於後(本/義)
　　人未死如何知得死之説只是原其始之理將後
　　面摺轉来看便見得以此之有知彼之无　問反
　　字如何曰推原其始而反其終謂如方推原其始
　　初却摺轉一摺来如回頭之義是反回来觀其終
　　也(並語/録)
精氣為物遊魂為變是故知鬼神之情狀
　康節先生曰精氣為物形也遊魂為變神也又曰精
　氣為物體也遊魂為變用也　鬼神者无形而有用
　其情狀可得而知也於用則可見之矣若人之耳目
　鼻口手足草木之枝葉華實顔色皆鬼神之所為也
　福善禍淫主之者誰邪聰明正直有之者誰邪不疾
　而速不行而至任之者誰邪皆鬼神之情狀也(並觀/物外)
　(篇/)
　伊川先生曰聚為精氣散為遊魂聚則為物散則為
　變觀聚散則見鬼神之情狀萬物始終聚散而已鬼
　神造化之功也(經/説)　問世言鬼神之事雖知其无然
　不能无疑懼何也曰此只是自疑爾曰如何可以曉
　悟其理曰理㑹得精氣為物遊魂為變與原始要終
　之説便能知也湏是於原字上用工夫或曰遊魂為
　變是變化之變否曰既是變則存者亡堅者腐更无
　物也鬼神之道只恁説與賢雖㑹得亦信不過湏是
　自得也(劉元承/手編)　問易言知鬼神情狀果有情狀否
　曰有之又問既有情狀必有鬼神矣曰易説鬼神便
　是造化也(唐棣/雜録)
　横渠先生曰動物本諸天以呼吸為聚散之漸植物
　本諸地以隂陽升降為聚散之漸物之初生氣日至
　而滋息物生既盈氣日反而遊散至之謂神以其申
　也反之為鬼以其歸也(易/説)　又曰隂陽之氣散則萬
　殊人莫知其一也合則混然人不見其殊也形聚為
　物形潰反原反原者其遊魂為變與所為變者對聚
　散存亡為文非如螢雀之化指前後身而為説也(正/䝉)
　　龜山楊氏曰先王報本反始之義與夫觀而不薦
　　渙萃假有廟之象則聖人所以自盡其心者於是
　　為至非深知鬼神之情狀其孰能知之(中庸/解)
　　上蔡謝氏曰動而不已其神乎滯而有迹其鬼乎
　　往来不息神也摧仆歸根鬼也致生之故其鬼神
　　致死之故其鬼不神何也人以為神則神以為不
　　神則不神矣知死而致生之不智知死而致死之
　　不仁聖人所以神而明之也(語/録)
　　廣漢張氏曰鬼神之説合而言之来而不測謂之
　　神往而不返謂之鬼分而言之天地山川風雷之
　　屬凡氣之可接者皆曰神祖考祀饗于廟曰鬼就
　　人物而言聚而生為神散而死為鬼又就一身而
　　言魂氣為神體魄為鬼凡六經所稱葢不越是數
　　端然一言以蔽之莫非造化之迹而語其徳則誠
　　而已(南軒/集)
　　白雲郭氏曰萬物出於天地者也人與萬物皆一
　　也由天地至精之氣鍾而為物物散而變則復於
　　天地是鬼神之情狀雖極幽隠不過於人物聚散
　　而已葢可得而知也故文王之於易卦具天地而
　　爻具人位是人由天地精氣而生雖有參天地之
　　道而无同天地之體也卦以用事而終窮而變亦
　　猶鬼神也故人鬼之象與卦一也上言幽明之故
　　天地也死生之説人也精氣遊魂鬼神也辨天地
　　人鬼之理宜其同章先儒别鬼神於下章未詳其
　　㫖(易/説)　易稱精氣為物遊魂為變是故知鬼神之
　　情狀夫鬼神之情狀不可得而知也聖人自无入
　　有以觀之則所以為物者如此所以為變者亦如
　　此也是鬼神之情狀可得而知也(中庸/解)
　　漢上朱氏曰乾兊金也震巽木也坎水離火也坤
　　艮土也乾震坎艮陽也坤巽離兊隂也隂陽之精
　　五行之氣氣聚為精精聚為物得乾為首得坤為
　　腹得震為足得巽為股得坎為耳得離為目得艮
　　為鼻得兊為口及其散也五行隂陽各還其本故
　　魂陽反於天魄隂歸於地其生也氣日至而滋息
　　物生既盈氣日反而游散至之謂神以其伸也反
　　之謂鬼以其歸也隂陽轉續觸類成形其游魂為
　　變乎物其狀也聚散其情也故曰乾陽物也坤隂
　　物也知此則知鬼神之情狀矣或曰太史公言儒
　　者不言鬼神而言有物物與鬼神異乎曰人生始
　　化曰魄既生陽曰魂至於死也體魄降而魂氣升
　　升則无不之也魄降而氣不化者物也今人行氣
　　中或聞鬼哭或聞鬼呼其人逢之愕然忤視俄且
　　化矣謂誠有是而不知氣之不化者也謂鬼為物
　　察之有不至也韓愈謂鬼無聲形是也(易/傳)　氣聚
　　為精精聚為物形始化曰魄氣能動曰魂傳曰心
　　之精爽是為魂魄子産曰人生始化曰魄既生陽
　　曰魂及其散也形散而魄散氣散而魂散故季札
　　曰魂氣則无不之也魄隂也魂陽也隂陽轉續觸
　　類成形聚者不能無散散者不能無聚屈伸相感
　　隂陽之變也神申也其氣聚而日息鬼歸也其氣
　　散而日消物其形也散其情也然則氣何從生乎
　　曰太虚者氣之本體人客形也動則聚而為氣靜
　　則散為太虚動靜聚散有形無形其鬼神之情狀
　　乎太史公曰儒者不言鬼神而言有物何也曰人
　　之死也各反其根體魄隂也故降而在下魂氣陽
　　也故升而在上升則无不之矣今也魄降而氣不
　　化非物而何所以不化者物欲蔽之也子産曰其
　　用物也𢎞矣其取精也多矣故聖人死曰神賢人
　　死曰鬼衆人死曰物聖人清明在躬志氣如神故
　　五帝配上帝傳説上比列星賢人得其所歸衆人
　　則知富貴生而已其思慮不出於口腹之間祍席
　　之上夸張於世以自利焉物欲蔽之不能自反其
　　初故謂之物然物之乗間而出豈離乎五行哉五
　　行即隂陽二端也故管輅論杜伯如意宋無忌皆
　　以五行推之(叢/説)
　　新安朱氏曰隂精陽氣聚而成物神之伸也魂遊
　　魄降散而為變鬼之歸也(本/義)　精氣為物是合精
　　與氣而成物精魂而氣魄也變則是魂魄相離雖
　　獨説遊魂而不言魄而離魄之意自可見矣　林
　　安卿問精氣為物遊魂為變曰此是兩箇合一箇
　　離精氣合則魂魄凝結而為物離則陽已散而隂
　　無所歸故為變精氣為物精隂也氣陽也仁者見
　　之謂之仁智者見之謂之智仁陽也智隂也　問
　　尹子解遊魂一句為鬼神如何曰此只是聚散聚
　　而為物者神也散而為變者鬼也鬼神便有隂陽
　　之分只於屈伸往来觀之横渠説精氣自无而有
　　遊魂自有而无其説亦分曉然精屬隂氣屬陽又
　　自有錯綜底道理就一人之身將来横看生便帶
　　著箇死底道理人身雖是屬陽而體魄便屬隂及
　　其死而屬隂又却是此氣便亦屬陽葢死則魂氣
　　上升而魄形下降古人説徂落二字極有義理便
　　是謂魂魄徂者魂升於天落者魄降於地只就人
　　身便亦是鬼神如祭祀求諸陽便是求其魂求諸
　　隂便是求其魄祭義中宰我問鬼神一叚説得好
　　注解得亦好　問尹子鬼神情狀只是解遊魂為
　　變一句即是將神字亦作鬼字看了程張説得甚
　　明白尹子親見伊川何以不知此義曰尹子見伊
　　川晚又性質朴鈍想伊川亦不曽與它説(並語/録)
　　又曰精魄也(耳目之精/明為魄)氣魂也(口鼻之嘘/吸為魂)二者合
　　而成物精虚魄降則氣散魂遊而无不之矣魄為
　　鬼魂為神禮記有孔子荅宰我之問正説此理甚
　　詳雜書云魂人陽神也魄人隂神也亦可取横渠
　　上蔡論此亦詳　魂陽而魄隂故魂之盡曰散(散/而)
　　(上/也)魄之盡曰降(降而/下也)古人謂之徂落亦是此義今
　　以聚而不散者為魄恐未然體魄是二物精氣為
　　物猶言魂魂為體耳(並荅呂/子約書)
與天地相似故不違
　伊川先生曰以幽明之故死生之理鬼神之情狀觀
　之則可以見天地之道易之義與天地之道相似故
　无差違相似謂同也(經/説)
　横渠先生曰如天地无私則於道不離然遺物而獨
　化又過乎大中之表也故下文曰範圍天地之化而
　不過曲成萬物而不遺通乎晝夜之道而知(易/説)
　　上蔡謝氏曰或曰意必固我有一焉則與天地不
　　相似矣荅曰然理上怎安得箇字易曰與天地相
　　似故不違相似猶自是語(語/録)
　　白雲郭氏曰自此别為一章論聖人之道至无方
　　无體而終且聖人與天地合其徳故與天地相似
　　天且弗違而況於人乎是以天地无違於聖人聖
　　人亦无違於天地也或謂易與天地相似易非特
　　相似而已相似者謂人道也(易/説)
　　漢上朱氏曰生蓍立卦生爻三者準天地也自此
　　以下言彌綸天地之道易與天地準天地无一物
　　不體有違於物則與天地不相似與天地相似故
　　不違此言易之時也(易/傳)
　　新安朱氏曰與天地相似故不違上文言易之道
　　與天地相似此言聖人之道與天地準也惟其人
　　不違所以與天地相似若此心有外則與天地不
　　相似矣此下數句皆是與天地相似之事也上文
　　易與天地準下數句皆易與天地準之事也　此
　　一句汎説下面知周乎萬物至道濟天下是細宻
　　底工夫知便直要周乎萬物无一物之遺道直要
　　濟天下(並語/録)
知周乎萬物而道濟天下故不過
　伊川先生曰義之所包知也其義周盡萬物之理其
　道足以濟天下故无過差(經/説)　今語道則須待要寂
　滅湛靜形便如槁木心便如死灰豈有直做牆壁木
　石而謂之道所貴乎智周天地萬物而不遺又㡬時
　要如死灰所貴乎動容周旋中禮又㡬時要如槁木
　論心術無如孟子也只謂必有事焉今既如槁木死
　灰則却於何處有事(呂與叔/東見録)
　横渠先生曰未能周萬物則必有過過失也君子立
　法必其智周天下之利害而其道又足以濟天下然
　後不過過失也智周萬物道濟天下然後不錯若不
　如此或得於彼則或失於此也天惟運動一氣鼓萬
　物而生无心以恤物聖人則有憂患不得似天天地
　設位聖人成能聖人主天地之物又智周乎萬物而
　道濟天下必也為之經營不可以有愛付之无憂(易/説)
　　儒者則因明致誠因誠致明故天人合一致學而
　可以成聖得天而未始遺人易所謂不遺不流不過
　者也(正/蒙)　以有限之心止可求有限之事欲以致博
　大之事則當以博大求之知周乎萬物而道濟天下
　也(經學/理窟)
　　白雲郭氏曰聖人以周物為知以濟天下為道未
　　嘗私一身而周濟之也故能與天地相似其道雖
　　大而不為過者以此上言與天地相似猶中庸所
　　謂參天地也此言智周乎萬物而道濟天下猶中
　　庸所謂非自成已而已也所以成物也(易/説)
　　漢上朱氏曰性者萬物之一源知性則知天知天
　　則知物无非我者故智周乎萬物智周乎萬物而
　　不知以道濟天下則過矣惟智周萬物而道濟乎
　　天下故不過此言易之體也(易/傳)
　　新安朱氏曰此聖人盡性之事也天地之道知仁
　　而已知周萬物者天也道濟天下者地也知且仁
　　則知而不過矣(本/義)　知周乎萬物便是知幽明生
　　死鬼神之理　問本義云知周萬物者天也道濟
　　天下者地也是如何曰此與後叚仁者見之謂之
　　仁知者見之謂之知又自不同此以清濁言彼以
　　動靜言智是先知得較虚故屬之天道濟天下則
　　普濟萬物實惠及民故屬之地(並語/録)
旁行而不流
　伊川先生曰旁通逺及而不流失正理(經/説)
　横渠先生曰旁行不流圓神不倚也(易/説)
　　白雲郭氏曰聖人應天下之變一以易道而已故
　　雖委曲旁通而未嘗逐物流移適則用之過則棄
　　之而已所以和而不流也葢亦曲能有誠之義(易/説)
　　漢上朱氏曰道濟天下酬酢萬變其道旁行散徙
　　流而不反徇物而喪已亦過矣故道濟天下旁行
　　而不流此言易之用也(易/傳)
　　新安朱氏曰旁行者行權之知也不流者守正之
　　仁也(本/義)　問旁行而不流曰此小變而不失其大
　　常然前後却有故字又相對此一句突然易中自
　　時有恁地處頗難曉　知周萬物是體旁行是可
　　與權乃推行處下面樂天知命是自得處三節各
　　説一理　旁行不流言其道旁行而不流於偏也
　　(並語/録)
樂天知命故不憂
　明道先生曰樂天知命通上下而言之也聖人樂天
　則不湏言知命知命者知有命而信之者爾不知命
　无以為君子是矣命者所以輔義一循於義則何庸
　斷之以命哉若夫聖人之知天命則異於此　仁者
　不憂樂天者也(並劉絢/師訓)　仁者在已何憂之有凡不
　在已逐物在外皆憂也樂天知命故不憂此之謂也
　若顔子簞瓢在他人則憂而顔子獨樂者仁而已(朱/公)
　(掞問學/拾遺)
　伊川先生曰順乎理樂天也安其分知命也順理安
　分故无所憂(經/説)
　横渠先生曰聖人樂天故合内外而誠其仁(正/蒙)
　　白雲郭氏曰聖人不能无憂而此言不憂者葢聖
　　人之憂在道而其所不憂者在身樂天則无偽知
　　命則无欲憂者偽欲之所生无偽无欲无適而非
　　天則憂无自而至也此言天者孟子所謂知性則
　　知天之天也此言命者孟子所謂有命焉之命也
　　中庸言天命之謂性亦是道也故此言樂天知命
　　説卦言窮理盡性至於命及中庸孟子之言其道
　　皆一致中説竊聖人之言曰樂天知命吾何憂窮
　　理盡性吾何疑其言似也其道非也且言樂天知
　　命吾何憂雖未大失然其意以窮通為命矣至言
　　窮理盡性其失逺矣夫窮理盡性聖人之事非特
　　去疑而已其與樂天知命相為終始未易以憂疑為辨
　　也語曰知者不惑不惑則无疑矣況窮理盡性聖人之
　　事乎聖人之无疑久矣至於盡已之性盡人之性盡物
　　之性又豈无疑而已哉文中子不明此務為心迹之説
　　反覆其言不過於一身憂疑而止耳蓋不知知周乎萬
　　物而道濟天下以窮理盡性之説者也故區區於心迹
　　之間終不能遺一身而觀之是之謂不知道(易/説)
　　漢上朱氏曰道之行否有命窮亦樂通亦樂不以天下
　　累其心故不憂此言易之貞也(易/傳)
　　新安朱氏曰既樂天理而又知天命故能无憂而其知
　　益深(本/義)　問樂天知命云通上下言之又曰聖人之知
　　天命則異於此某竊謂樂天知命便是説聖人曰此一
　　段亦未安樂天知命便是聖人異者謂與不知命無以
　　為君子自别　旁行不流樂天知命故不憂此兩句本
　　皆是知之事蓋不流便是貞也不流是本旁行是應變
　　處无本則不能應變能應變而无其本則流而入變詐
　　矣細分之則旁行是知不流屬仁其實皆是知之事對
　　下文安土敦乎仁故能愛一句專説仁也(並語/録)
安土敦乎仁故能愛
　伊川先生曰安土安所止也敦乎仁存乎同也是以
　能愛(經/説)
　横渠先生曰安土樂其所自生忠厚之道也(易/説)　安
　所遇而敦仁故其愛有常心有常心則物被常愛也
　　樂天安土所居而安不累於物也(並正/蒙)
　　白雲郭氏曰安土常人之情聖人之治因之而已
　　固不能從已之欲也能因其所安而安之而後可
　　以敦乎仁敦乎仁則愛道廣矣所謂仁者愛人也
　　愛者好生之徳也(易/説)
　　漢上朱氏曰安土者所遇而安也雖所遇而安亦
　　未嘗一日忘天下篤於仁者也故能愛此言易正
　　而亨也(易/傳)
　　新安朱氏曰随處皆安而无一息之不仁故能不
　　忘其濟物之心而仁益篤葢仁者愛之理愛者仁
　　之用故其相為表裏如此(本/義)　問安土敦乎仁故
　　能愛曰此是與上文樂天知命對説樂天知命是
　　知崇安土敦仁是禮卑安是随所居而安在在處
　　處皆安若自家不安何以能愛敦只是篤厚去盡
　　己私全是天理更无夾雜充足盈滿方有箇敦厚
　　之意只是仁而又仁敦厚於仁故能愛惟安土敦
　　仁則其愛自廣　安土者随所寓而安若自擇安
　　處便只知有已不知有物也此厚於仁者之事故
　　能愛也　安土敦乎仁故能愛聖人説仁是恁地
　　説不似江西人説知覺相似此句説仁最宻(並語/録)
　　　又曰安土者随所遇而安也敦乎仁者不失其
　　天地生物之心也安土而敦乎仁則無適而非仁
　　矣所以能愛也仁者樂山之意於此可見(荅何/鎬)
範圍天地之化而不過曲成萬物而不遺通乎晝夜之
道而知故神无方而易无體
　康節先生曰神者易之主也所以无方易者神之用
　也所以无體　又曰神无方而性有質(並觀物/外篇)
　明道先生曰範圍天地之化而不過者模範出一天
　地爾非在外也如此曲成萬物豈有遺哉　冬寒夏
　暑隂陽也所以運動變化者神也神无方故易无體
　若如或者别立一天謂人不可以包天則有方矣是
　二本也(並劉絢/師訓)
　伊川先生曰範圍俗語謂之模量模量天地之運化
　而不過差委曲成就萬物之理而无遺失通晝夜闔
　闢屈伸之道而知其所以然如此則得天地之妙用
　知道徳之本源所以見至神之妙无有方所而易之
　準道无有形體(經/説)　範圍天地之化天本廓然无窮
　但人以目力所及見其寒暑之序日月之行立此規
　模以窺測它天地之化不是天地之化其體有如城
　郭之類都盛其氣假使言日升降於三萬里不可道
　三萬里外更无物又如言天地升降於八萬里中不
　可道八萬里外天地盡學者要黙體天地之化如此
　言之甚與天地不相似其卒必有窒礙(入關/語録)　通乎
　晝夜之道而知晝夜死生之道也(暢潛/道録)
　横渠先生曰過則溺於空淪於靜既不能存其神又
　不能知夫化矣大抵過則不是著有則是著无聖人
　自不言有无諸子乃以有无為説説有无斯言之陋
　也在易則惟曰神神則可以兼統　通乎晝夜之道
　而知不偏滯於晝夜之道故曰通知　神无方而易
　无體繫辭言易大概是語易書制作之意其言易无
　體之類則是天易也神易雖是一事方與體雖是一
　義以其不測故言无方以其生生故言无體然則易
　近於化(並易/説)　母意必固我然後範圍天地之化
　大人者有容物无去物有愛物无徇物天之道然天
　以直養萬物代天而理物者曲成而不害其直斯盡
　道矣　義以反經為本經正則精仁以敦化為深化
　行則顯義入神動一靜也仁敦化靜一動也仁敦化
　則无體義入神則无方　日月相推而明生寒暑相
　推而嵗成神易无方體一隂一陽隂陽不測皆所謂
　通乎晝夜之道也　不知来物不足以利用不通晝
　夜未足以樂天　體不偏滯乃可謂无方无體偏滯
　於晝夜隂陽者物也若道則兼體而无累也以其兼
　體故曰一隂一陽又曰隂陽不測又曰一闔一闢又
　曰通乎晝夜語其推行故曰道語其不測故曰神語
　其生生故曰易其實一物指事異名爾　大率知晝
　夜隂陽則能一性命能知性命則能知聖人知鬼神
　彼欲直語太虚不以晝夜隂陽累其心則是未始見
　易未始見易則雖欲免隂陽晝夜之累末由也已易
　且不見又烏能更語真際舎真際而談鬼神妄也
　晝夜者天之一息乎寒暑者天之晝夜乎天道春秋
　分而氣易猶人一寤寐而魂交魂交成夢百感紛紜
　對寤而言一身之晝夜也氣交為春萬物糅錯對秋
　而言天之晝夜也　神无方易无體大且一而已爾
　(並正/蒙)
　　廣平游氏曰範之使有常則日月无薄食陵谷无
　　遷易四時常若風雨常均若此者範之者也圍之
　　使无踰則春无淒風秋无苦雨冬无愆陽夏无伏
　　隂若此者圍之者也　或曰伊川序易曰随時變
　　易以從道然則易與道為二乎曰神无方而易无
　　體易者道之用也既已渉於用矣且得无從乎惟
　　其變易而不離於道斯可名於无體矣若春作夏
　　長秋歛冬藏皆神之所為也神之所為異於人為
　　者以其從道而已此四時之所以不忒也老子曰
　　道法自然亦即人所見以明道也先生之意正欲
　　使學易者知變易之必從道則用不詭於易矣(並/易)
　　(説/)
　　廣漢張氏曰範圍天地之化而不過曲成萬物而
　　不遺通乎晝夜之道而知故神无方而易无體此
　　言聖人事而結之以神无方而易无體亦猶中庸
　　述仲尼之徳而結之以此天地之所以為大也神
　　无方言其妙萬物而无不在也易无體言其變易
　　而不窮也聖人之功用是乃神之无方易之无體
　　者也葢與之无間矣(南軒/集)　又曰天地之化隂陽
　　之氣也萬物隂陽之形也晝夜隂陽之理也此三
　　者不外乎隂陽惟易則能隂能陽故无體神則隂
　　陽不測故无方聖人盡神易之道故於天地之化
　　能範圍之萬物能曲成之晝夜之道能通之(會/通)
　　龜山楊氏曰通乎晝夜之道而知則人鬼死生當
　　源源自見初无二致也故問事鬼神告以事人問
　　死告以知生所以發乎子路之問而不隠也葢聖
　　人之言常近矣探索之則賾隠存焉(語/解)　中以形
　　道之體和以顯道之用致中則範圍而不過致和
　　則曲成而不遺(中庸/解)
　　白雲郭氏曰聖人以一人之身固不能範圍天地
　　之化然所謂範圍者為之有制而已天地之化有
　　時而過者在彼聖人範圍之制无傷財害民之失
　　則所過在彼而制其過者在聖人是猶泰所謂財
　　成天地之道也曲成萬物而不遺者盡人之性盡
　　物之性生成而无夭傷无所遺焉所謂輔相天地
　　之冝也易言晝夜之道最為難明夫幽明隠顯也
　　晝夜之道非幽明之故也昏極則生晝明極則生
　　夜猶隂之生陽柔之變剛動極而靜皆有道以運
　　之而變於是乎生變者有象運者无形由有象則
　　可以知无形由晝夜隂陽剛柔動靜則可以知道
　　故曰通乎晝夜之道而知通乎晝夜則隂陽剛柔
　　其類舉可知也以人事言之則盛衰治亂進退存
　　亡得喪孰非晝夜之道乎故有範圍之道以參天
　　地有曲成之道以育萬物通乎晝夜之道則寂然
　　不動感而遂通天下之故矣非聖人極天下之至
　　神其孰能與於此先儒或以範圍為犯違誤矣
　　經言神易道聖人凡有四者之異且神无自神其
　　在道則道之神也在易則易之神也在聖人則聖
　　人之神也神寓於道易聖人而道易聖人各有其
　　名不謂之神此神所以无方也易有體者書也書
　　之為體者卦象也書以卦象為體卦象未立而是
　　道具有及其既立則曰卦也曰象也不得復謂之
　　易如此則易為无體矣然聖人範圍曲成通乎晝
　　夜豈无自而能然哉葢用易无體之道以盡无方
　　之神而後能之也如是則神也易也託聖人以為
　　方體耳故以是終之(並易/説)
　　漢上朱氏曰範圍者防範之所圍夫子所謂矩莊
　　周所謂大方天地之化者氣也氣之推移一息不
　　留故謂之化善養其氣者大配天地不違也不過
　　也不流也雖憂樂以天下而適乎大中至正之矩
　　故不過不過者不過乎中也横渠謂非也絶物而
　　獨化是也此言易之中正也不過故能盡已之性
　　能盡已之性則能盡物之性曲成者順萬物之理
　　成之者非一方也天之生物也直聖人相天而曲
　　成之不害其為直此言中正之成物也曲成萬物
　　而不遺乃能无一物不體與天地相似與時偕行
　　矣晝夜者隂陽也推乎晝夜隂陽之道而通之則
　　知幽明知死生知鬼神非盡已之性盡物之性者
　　不能也故通乎晝夜之道而知隂陽兩也兩者合
　　一而不測者神也不測則无方剛柔雜居而相易
　　者用也相易則无體(易/傳)
　　新安朱氏曰此聖人至命之事也範如鑄金之有
　　模範圍匡廓也天地之化无窮而聖人為之範圍
　　不使過於中道所謂裁成者也通猶兼也晝夜即幽
　　明生死鬼神之謂如此然後可見至神之妙无有
　　方所易之變化无有形體也(本/義)　問範圍天地之
　　化而不過曰天地之化滔滔無窮如一爐金汁鎔
　　化不息聖人則為之鑄寫成器使入模範匡廓不
　　使過於中道也曲成萬物而不遺此又是就事物
　　之分量形質随其大小闊狹長短方圓无不各成
　　就此物之理无有遺闕範圍天地是極其大而言
　　曲成萬物是極其小而言範圍如大徳敦化曲成
　　如小徳川流　問範圍天地之化而不過如天之
　　生物至秋而成聖人則為之斂藏人之生也欲動
　　情勝聖人則為之教化防範此皆是範圍而使之
　　不過之事否曰範圍之事闊大此亦其一事也今
　　且就身上看如何或曰如視聴言動皆當存養使
　　不過差此便是否曰事事物物無非天地之化皆
　　當有以範圍之就喜怒哀樂而言喜所當喜怒所
　　當怒之類皆範圍也能範圍之不過曲成之不遺
　　方始見得這神无方易无體若範圍有不盡曲成
　　有所遺神便有方易便有體矣　通乎晝夜之道
　　而知既曰通又曰知似不可曉然通是兼通若通
　　晝不通夜通生不通死便是不知便是神有方易
　　有體了　通字只是兼乎晝夜之道而知其所以
　　然大抵此一章自易與天地準以下只是言箇隂
　　陽仁者見之謂之仁仁亦屬陽知者見之謂之知
　　知亦屬隂此就人氣質有偏處分隂陽如繼之者
　　善成之者性便於造化流行處分隂陽　神无方
　　而易无體神便是忽然在隂又忽然在陽底易便
　　是或為隂或為陽如為春又為夏為秋又為冬交
　　錯代換而不可以形體拘也　神自是无方易自
　　是无體方是四方上下神却或在此或在彼故云
　　无方易无體者或自隂而陽或自陽而隂无確定
　　底故云无體自與那其體則謂之易不同各自見
　　説一箇道理若恁地滚將来説少間都説不去它
　　那箇是説上天之載無聲無臭其體則謂之易這
　　只是説箇隂陽動靜闢闔剛柔消長不著這七八
　　箇字説不了若喚做易只一字便了易是變易隂
　　陽无一日不變无一時不變莊子分明説易以道
　　隂陽要看易湏當恁地看事物都是那隂陽做出
　　来(並語/錄)
　　東萊呂氏曰或問範圍天地伊川訓為模量何也
　　荅曰只縁天地无外(易/説)
　　　右第四章(新安朱氏本義曰此章言/易道之大聖人用之如此)
　
　
　
　
　
　
　
　
　
　
　
　合訂刪補大易集義粹言卷七十
欽定四庫全書
　合訂刪補大易集義粹言卷七十一
　　　　　　　　　　頭等侍衞納喇性徳編
一隂一陽之謂道繼之者善也成之者性也仁者見之
謂之仁知者見之謂之知百姓日用而不知故君子之
道鮮矣
　濂溪先生曰誠者聖人之本大哉乾元萬物資始誠
　之源也乾道變化各正性命誠斯立焉純粹至善者
　也故曰一隂一陽之謂道繼之者善也成之者性也
　(通/書)
　康節先生曰一隂一陽之謂道道无聲无形不可得
　而見者也故假道路之道而為名人之有行必由乎
　道一隂一陽天地之道也物由是而生由是而成者
　也(觀物/外篇)
　明道先生曰一隂一陽之謂道道非隂陽也所以一
　隂一陽道也如一闔一闢之謂變(謝顯/道錄)　天只是以
　生為道繼此生理者即是善也善便有一箇元底意
　思元者善之長萬物皆有春意便是繼之者善也成
　之者性也成却待他萬物自成其(一作/甚)性須得　這
　箇義理仁者又看做仁了也知者又看做知了也百
　姓又日用而不知此所以君子之道鮮矣此箇亦不
　少亦不剩只是人看他不見(並吕與叔/東見錄)　一隂一陽
　之謂道自然之道也繼之者善也出道則有用元者
　善之長也成之者却只是性各正性命者也故曰仁
　者見之謂之仁知者見之謂之知百姓日用而不知
　故君子之道鮮矣如此則亦无始亦无終亦无因甚
　有亦无因甚无亦无有處有亦无无處无(劉絢/所錄)　凡
　人說性只是說繼之者善也孟子言人性善是也夫
　所謂繼之者善也者猶水流而就下也皆水也有流
　而至海終无所汚此何煩人力之為也有流而未逺
　固已漸濁有出而甚逺方有所濁有濁之多者有濁
　之少者清濁雖不同然不可以濁者不為水也如此
　則人不可以不加澄治之功故用力敏勇則疾清用
　力緩怠則遲清及其清也則却只是元初水也亦不
　是將清來換却濁亦不是取出濁來置在一隅也水
　之清則性善之謂也故不是善與惡在性中為兩物
　相對各自出來此理天命也順而循之則道也循此
　而修之各得其分則教也自天命以至於教我无加
　損焉(李籲/所錄)
　伊川先生曰道者一隂一陽也動靜无端隂陽无始
　非知道者孰能識之動靜相因而成變化順繼此道
　則為善也成之在人則謂之性也在衆人則不能識
　隨其所知故仁者謂之仁知者謂之知百姓則由之
　而不知故君子之道人鮮克知也(經/說)　一隂一陽之
　謂道此理固深說則无可說所以隂陽者道既曰氣
　則便是(一作/有)二言開闔便是感既二則便有感所以
　開闔者道開闔便是隂陽老氏言虚而生氣非也隂
　陽開闔本无先後不可道今日有隂明日有陽如人
　言形影蓋形影一時不可言今日有形明日有影有
　便齊有　離了隂陽更无道所以隂陽者是道也隂
　陽氣也氣是形而下者道是形而上者形而上者則
　是密也　止於至善不明乎善此言善者義理之精
　微无可得名且以至善目之繼之者善此言善却言
　得輕但謂繼斯道者莫非善也不可謂之惡(並入關/語錄)
　横渠先生曰一隂一陽是道也能繼繼體此而不已
　者善也善之猶言能繼此者也其成就之者則必俟
　見性是之謂聖仁者不已其仁始謂之仁知者不已
　其知方謂之知此是致曲曲能有誠也誠則有變化
　必仁智會合乃為聖人也前謂聖人者於一節上成
　性也夷惠所以亦得稱聖人然行在一節而已百姓
　日用而不知蓋所用莫非在道飲食男女皆性也但
　已不自察由旦至暮凡百舉動莫非感而不之知今
　失心又不求感又不求所以醉而生夢而死者衆也
　　言繼繼不已者善也其成就者性也仁智各以成
　性猶仁禮以成性　勉勉而不息可謂善成而存存
　在乎性仁知見之所謂曲能有誠者也不能見道其
　仁知終非性之有也　性未成則善惡混故亹亹而
　繼善者斯為善矣惡盡去則善因以亡故舍曰善而
　曰成之者性　神不可致思存焉可也化不可助長
　順焉可也存虚名乆至徳順變化達時中仁之至義
　之盡也知微知彰不舍繼其善然後可以成之性矣
　　聞見不足以為已有仁者見之謂之仁知者見之
　謂之知心各有本性始為已有茍未見性須當勉勉
　今學者既知趨向殊不費力何為不勉勉　百姓日
　用而不知溺於流也(並易/說)　所謂勉勉者謂繼之者
　善也成之者性也繼繼不已乃善而能至於成性也
　(經學/理窟)
　　廣平游氏曰孔子之言性有以其本言之者若繼
　　之者善成之者性是也有以人所見言之者若性
　　相近習相逺是也孟子亦然其道性善深探其本
　　也其曰孺子將入井皆有怵惕惻隠之心乃若其
　　情則可以為善矣始據人所言而語之也是以當
　　時學者不能无疑夫道未始有名感於物而出則
　　善之名立矣託於物而生則性之名立矣善者性
　　之徳故莊子曰物得以生謂之徳性者善之資也
　　故莊子曰形體保神謂之性蓋道之在天地則播
　　五行於四時百物生焉无非善者也无惡也故曰
　　繼之者善也道之在人則出作而入息渴飲而飢
　　食性者无妄也茍得其性之本然反身而誠則天
　　地萬物之理得而道自我成矣故曰成之者性也
　　惟其同出於一氣而氣之所值有全有偏有邪有
　　正有碎有駁有厚有薄然後有上知下愚中人之
　　不同也(語/解)
　　龜山楊氏曰仲素問横渠曰氣質之性如何曰人
　　所資稟固有不同者若論其本則无不善蓋一隂
　　一陽之謂道隂陽无不善而人則受之以生故也
　　然而善者其常也亦有時而惡矣猶人之生也氣
　　得其和則為安樂人及其有疾也以氣不和而然
　　也然氣不和非其常治之而使其和則反常矣其
　　常者性也此孟子所以言性善也横渠說氣質之
　　性亦云人之性有剛柔緩急强弱昏明而已非謂
　　天地之性然也今夫水清者其常然也至於汨濁
　　則泥沙混之矣泥沙既去其清者自若也是故君
　　子於氣質之性必有以變之其澄濁而水清之義
　　歟(餘杭/語錄)　横渠言性未成則善惡混亹亹而繼善
　　者斯為善矣惡盡去則善因以亡故舎曰善而曰
　　成之者性伯思疑此以問公曰不知横渠因何如
　　此說據此說於易之文亦自不通却令伯思說伯
　　思言善與性皆當就人言繼之為說如子繼父成
　　乃无所虧之名矣若非人即不能繼而成之曰不
　　獨指人言萬物得隂陽而生皆可言繼之者善亦
　　有多般如乾之四徳有仁義禮智之不同後人以
　　配四時若如四時則春固不可為秋冬固不可為
　　夏其實皆善也元者特善之長也固出於道故曰
　　繼之者善性則具足圓成本无虧欠要成此道除
　　是性也今或以萬物之性為不足以成之蓋不知
　　萬物所以賦得偏者自其氣稟之異非性之偏也
　　孔子曰天地之性人為貴人之性特貴於萬物耳
　　何嘗與物是兩般性(萧山/語錄)　又曰繼之者善无間
　　也成之者性无虧也　道者民所日用故可使由
　　之以其日用而不知故不可使知之世儒以謂民
　　可使由之而已不可使知之務為智術籠天下之
　　愚而役之失其㫖矣(語/解)
　　廣漢張氏曰近玩味已𤼵未𤼵於日用間甚覺顯
　　煥周子誠通誠復之說極有理也伯逢書來亦說
　　及善不足以明之之說某所荅曾見否大抵當時
　　知言中如此說要形容人生而靜以上事却似有
　　病故程子云天命之謂性人生而靜以上更不容
　　說才說性時便已不是性凡人說性只是說得繼
　　之者善也斯言最為盡之蓋性之淵源惟善可得
　　而名之耳晦叔意如何數日來看龜山集乃知前
　　輩所造如龜山輩未易輕議也(答吳晦/叔書)
　　白雲郭氏曰繫辭言道此章為甚著蓋惟道兼統
　　三才三才不過二象隂陽是也天地人皆具隂陽
　　故六是之謂一隂一陽之道也繼之者有自然之
　　善成之者有在人之性大其性者於此成其大小
　　其性者於此成其小仁者見其仁而得之謂道為
　　仁知者見其知而得之謂道為知故自古聖賢雖
　　各有得而未嘗同者其性之所成異故也然謂仁
　　知非道則不可也特非道之大全耳仁者知者猶
　　有見而得之斯民之愚又日用而不知矣凡日用
　　而順成者皆道也百姓不知有道故性之所成者
　　鮮此聖人所以明之也明之則天下後世皆知其
　　一隂一陽為具三才之道繼之者有善而成之在
　　人使仁知不為獨見之異百姓用而知之此聖人
　　明道之意也然則聖人何如其明也包犧以八卦
　　文王以六十四孔子以彖象繫辭是已故易之為
　　書所以明易之道也易之道三才之道也三才之
　　道一隂一陽之道也一隂一陽之道道之大全也
　　道之大全天得之而天地得之而地人得之而人
　　又成於性者有仁知聖賢之異道盡於斯矣然經
　　自成之者性之後主人事而言其言繼之者善則
　　與道同體不獨在人之善矣經所謂易簡之善配
　　至徳之善也能充孟子性善之說則可以明此為
　　善惡論者不知有此也此善天道也天道无不誠
　　故至善存焉中庸論誠首言天命之謂性孟子良
　　心赤子之心與性善之說雖本諸此又加詳焉(易/說)
　　漢上朱氏曰知易无方則知易无體知易无體則
　　知一隂一陽之謂道一隂一陽在天日月之行也
　　晝夜之經也寒暑之運也在人屈伸也動靜也語
　　黙也推而行之故以是名之為道知一隂一陽之
　　道則繼之而不已者善也君子晝有為宵有得息
　　有養瞬有存亹亹焉孜孜焉不敢須臾舎也夫性
　　无有不善不善非天地之性剛柔之氣或得之偏
　　乃有不善有不善然後善之名立善不善相形而
　　後命之也善反其初者不善盡去則善名亦亡故
　　舍曰善而成之者性也性自成也豈人為哉性即
　　天地也所謂誠也仁者見其道濟天下得易之體
　　也故謂之仁智者見其旁行而不流得易之用也
　　故謂之智百姓習焉而不察行之而不著故日用
　　而不知君子之道仁智合體用一兼體隂陽而无
　　累通乎晝夜之道而知故君子之道鮮矣君子者
　　具仁智之成名得道之大全者也(易/傳)　仁者見其
　　靜則謂之仁智者見其動則謂之智君子之道則
　　合仁與智(叢/說)
　　新安朱氏曰隂陽迭運者氣也其理則所謂道
　　道具於隂而行乎陽繼言其𤼵也善謂化育之功
　　陽之事也成言其具也性謂物之所受言物生則
　　有性而各具是道也隂之事也周子程子之書言
　　之備矣　仁陽知隂各得是道之一隅故隨其所
　　見而目為全體也日用不知則莫不飲食鮮能知
　　味者又其每下者也然亦莫不有是道焉或曰上
　　章以知屬乎天仁屬乎地與此不同何也曰彼以
　　清濁言此以動靜言(並本/義)　問隂陽何以謂之道
　　曰當離合看　道須是合理與氣看理是虛底物
　　事无那氣質則此理无安頓處易說一隂一陽之
　　謂道這便兼理與氣而言隂陽氣也一隂一陽則
　　是理矣猶言一闔一闢謂之變闔闢非變也一闔
　　一闢則是變也蓋隂陽非道所以隂陽者道也横
　　渠言由氣化有道之名合虛與氣有性之名意亦
　　以虛為理然虚却不可謂之理理則虚爾亦猶敬
　　則虚靜不可把虚靜喚做敬　問本義云道具於
　　隂而行乎陽竊意道之大體云云是則動靜无端
　　隂陽无始要之造化之初必始於靜曰既曰无端
　　无始如何又始於靜看來只是一箇實理動則為
　　陽靜則為隂今之所謂動者便是前面靜底末梢
　　其實靜前又動動前又靜只管推上去更无了期
　　所以只得從這處說起　問一隂一陽之謂道曰
　　以一日言之則晝陽而夜隂以一月言之則望前
　　為陽望後為隂以一歲言之則春夏為陽秋冬為
　　隂從古至今恁地滚將去只是箇隂陽是孰使之
　　然哉乃道也從此句下又分兩脚此氣之動為人
　　物渾是一箇道理故人未生以前此理本善所以
　　謂繼之者善此則屬陽氣質既定為人為物所以
　　謂成之者性此則屬隂　一隂一陽此是天地之
　　理如大哉乾元萬物資始乃繼之者善也乾道變
　　化各正性命此成之者性也這一叚是說天地生
　　成萬物之意不是說人性上事　就人身言之道
　　是吾心繼之者善是吾心發見惻隠羞惡之類成
　　之者性是吾心之理所以為仁義禮智是也　天
　　地之間无往而非隂陽一動一靜一語一黙皆是
　　隂陽之理至如揮扇便屬陽住扇便屬隂莫不有
　　隂陽之理繼之者善是陽成之者性是隂隂陽只
　　是此隂陽但言之不同如二氣迭運此兩相為用
　　不能相無者也至以陽為君子隂為小人則又自
　　夫剛柔善惡而推之以言其徳之異耳繼之者善
　　是已𤼵之理成之者性是未𤼵之理自其接續流
　　行而言故謂之已𤼵以賦受成性而言則謂之未
　　𤼵及其在人則未𤼵者固是性而其所𤼵亦只是
　　善凡此等處皆須各隨文義所在變通而觀之才
　　拘泥便相梗說不行譬如觀山所謂横看成嶺側
　　成峯也　問孟子只言性善繫辭却云一隂一陽
　　之謂道繼之者善也成之者性也如此則性與善
　　却是二事曰一隂一陽是總名繼之者善是二氣
　　五行事成之者性是氣化已後事　流行造化處
　　是善凝成於我者即是性繼是接續緜緜不息之
　　意成是凝成有主之意　繼之者善也元亨是氣
　　之方行而未著於物也是上一截事成之者性也
　　利貞是氣之結成一物也是下一截事　繼之者
　　善方是天理流行之初人物所資以始成之者性
　　則此理各自有箇安頓處故為人為物或昏或明
　　方是定若是未有形質則此性是天地之理如何
　　把做人物之性得　問繼善成性是道是器曰繼
　　之成之是器善與性是道　易大傳言繼善是指
　　未生之前孟子言性善是指已生之後雖曰已生
　　然其本體初不相離也　或問成之者性曰性如
　　寶珠氣質如水水有清有汙故珠或全見或半見
　　或不見又問先生嘗說性是理本无是物若譬之
　　寶珠則却有是物曰譬喻无十分親切底　問仁
　　者見之至鮮矣曰此言萬物各具是性但氣稟不
　　同各以其性之所近者窺之故仁者只見得他𤼵
　　生流動處便以為仁智者只見得他貞靜處便以
　　為智下此一等百姓日用之間習矣而不察所以
　　君子之道鮮矣(並語/録)　又曰繼之者善云者造化
　　流行萬物方資以始而未實也成之者性云者物
　　生已實造化與物各藏其用而无所為也(答張/洽書)
　　東萊吕氏曰太極圖義曰所謂一隂一陽之謂道
　　誠者聖人之本物之終始而命之道也動而生陽
　　誠之通也繼之者善萬物之所資以始也靜而生
　　隂誠之復也成之者性萬物各正其性命也圖義
　　以動而生陽為繼之者善靜而生隂為成之者性
　　恐有分截之病通書止云一隂一陽之謂道繼之
　　者善也成之者性也元亨誠之通利貞誠之復却
　　自渾全(答朱侍/講質疑)
顯諸仁藏諸用鼓萬物而不與聖人同憂
　康節先生曰若日月之照臨四時之成歲是顯諸仁
　也不知其所以然是藏諸用也　顯諸仁藏諸用孟
　子善藏其用者乎(並觀物/外篇)
　明道先生曰鼓萬物而不與聖人同憂聖人人也故
　不得无憂天則不為堯存不為桀亡者也(劉絢/師訓)
　伊川先生曰運行之跡生育之功顯諸仁也神妙无
　方變化无跡藏諸用也天地不與聖人同憂天地不
　宰聖人有心也天地无心而成化聖人有心而无為
　(經/說)　和靖云見王信伯云昔時問鼓萬物而不與聖
　人同憂之意於張思叔思叔對曰堯舜其猶病諸後
　因侍伊川伊川問鼓萬物而不與聖人同憂如何說
　則對以思叔之語伊川曰不然天地以无心故不憂
　聖人致有為之事故憂(吕堅中記/尹和靖語)　鼓萬物而不與
　聖人同憂聖人有為之功天地不宰之功(游氏/拾遺)　鼓
　舞萬物而不與聖人同憂此天與人異處聖人有不
　能為天之所為處(吕與叔/東見錄)　天理鼓動萬物如此聖
　人循天理而欲萬物同之所以有憂患(游定夫/所錄)
　横渠先生曰非神不能顯諸仁非知不能藏諸用
　老子言天地不仁以萬物為芻狗此是也聖人不仁
　以百姓為芻狗此則異矣聖人豈有不仁所患者不
　仁也天地則何意於仁鼓萬物而已聖人則仁耳此
　其為能𢎞道也　天不能皆生善人政以天无意也
　鼓萬物而不與聖人同憂聖人之於天下法則无不
　善也然古者治世多而後世不治何也人徒見文字
　所記自唐虞以上幾治幾亂須歸之運數有大運有
　小運故孟子曰天之生民乆矣一治一亂　繫之為
　言或說天或說人卒歸一道蓋不異術故其參錯而
　理則同也鼓萬物而不與聖人同憂則於是分出人
　之道不可混天鼓萬物而與聖人同憂此言天徳之
　至也與天同憂樂垂法於後世雖是聖人之事亦猶
　聖人之末流耳　神則不屈无復回易鼓萬物而不
　與聖人同憂者此直謂天也天則无心神故可以不
　詘聖人則豈忘思慮憂患雖聖亦人耳焉得遂欲如
　天之神庸不害於其事聖人茍不用思慮憂患以經
　世則何用聖人天治自足矣　聖人所以有憂者聖
　人之仁也不可以憂言者天也蓋聖人成能所以異
　於天地(並易/說)　鼓萬物而不與聖人同憂天道也聖
　不可知也无心之妙非有心所及也(正/蒙)　聖人无隠
　者也聖人天也天隠乎及有得處便若日月有明容
　光必照焉但通得處則到只恐深厚人有所不能見
　處以顔子觀孔子猶有看不盡處所謂顯諸仁藏諸
　用者不謂以用藏之但人不能見也(經學/理窟)　已上一
　條補
　　白雲郭氏曰此章明易與聖人之同用且易之道
　　无體故隠顯无常當用則顯諸仁已用則藏諸用
　　顯也藏也皆有所託故知易之无體也方其用也
　　雖鼓動萬物使之化育而无道不行之憂是不與
　　聖人同憂矣(易/說)
　　漢上朱氏曰天道之行雷霆風雨日月寒暑剛柔
　　相摩萬物變化顯諸仁也雷霆之所以鼓風雨之
　　所以潤日月寒暑之所以運行莫知其然而然藏
　　諸用也天理自動萬物聴之鼓萬物也此天道无
　　心之妙猶不與聖人同憂者蓋聖人有相之之道
　　不以其所可憂者而同乎无憂謂以配天地立人
　　道者存乎已易之道是已(易/傳)
　　新安朱氏曰顯自内而外也仁謂造化之功徳之
　　𤼵也藏自外而内也用謂機緘之妙業之本也程
　　子曰天地无心而成化聖人有心而无為(本/義)　顯
　　諸仁藏諸用二句只是一事顯諸仁是可見底便
　　是繼之者善也藏諸用是不可見底便是成之者
　　性也藏諸用是顯諸仁底骨子正如說一而二二
　　而一者也張忠定公說事未判屬陽已判屬隂亦
　　是此意顯諸仁藏諸用亦如元亨利貞元亨是𤼵
　　用流行處利貞便是流行底骨子　顯諸仁徳之
　　所以盛藏諸用業之所以成譬如一樹一根生許
　　多枝葉花實此是顯諸仁處及至結實一核成一
　　箇種子此是藏諸用處　道家脩養有納甲之法
　　皆只用乾坤艮巽震兊六卦流行運用而不用坎
　　離坎離便是那六卦流行底骨子所以流行運用
　　者只流行此坎離而已便是顯諸仁藏諸用之說
　　顯諸仁是流行𤼵見處藏諸用是流行𤼵見底物
　　正如以穀喻仁是藏諸用也及𤼵為親親仁民愛
　　物一事又各自成一仁顯諸仁是用底迹藏諸用
　　是仁底心　問本義云顯者陽之仁也徳之𤼵也
　　藏者隂之知也業之成也(案此問是/據未定本)竊意以為天
　　地之理動而陽則萬物之𤼵生者皆其仁之顯著
　　靜而隂則其用藏而不可見其顯諸仁則是徳之
　　𤼵見其藏諸用則萬物各得以為性是業之成也
　　曰不如此這處極微難說又曰顯諸仁易說藏諸
　　用極難說這用字如横渠說一故神神字用字一
　　様顯諸仁如春生夏長𤼵生彰著可見者藏諸用
　　是所以生長者藏在裏面而不可見又這箇有作
　　先後說處如元亨利貞之類有作表裏說處便是
　　這裏又曰元亨利貞也可作表裏說所謂流行者
　　别无物事只是流行這箇又曰譬之仁𤼵出來便
　　是惻隠之心便是顯諸仁仁便是藏諸用惻隠之
　　心方是流行處到得親親仁民愛物方是成就處
　　但盛徳便屬之顯諸仁大業便屬之藏諸用　鼓
　　萬物而不與聖人同憂此言造化之理如聖人則
　　只是人安得而无憂　天地造化是自然聖人雖
　　生知安行然畢竟是有心去做所以說不與聖人
　　同憂　明道兩句最好天地无心而成化聖人有
　　心而无為无心便是不憂成化便是鼓萬物天地
　　鼓萬物亦何嘗有心來(並語/錄)
　　東萊吕氏曰顯諸仁者此理无所不在視聽言動
　　之間以至於風雨霜露庶物露生風霆流形无非
　　教者是之謂顯是无非仁即此便是奥義故曰藏
　　諸用(麗澤/論說)
盛徳大業至矣哉富有之謂大業日新之謂盛徳
　伊川先生曰天地聖人之盛徳大業可謂至矣富有
　溥博也日新无窮也(經/說)　君子之學必日新日新者
　日進也不日新者必日退未有不進而不退者唯聖
　人之道无所進退以其所造者極也(暢潛/道錄)　問日新
　有進意抑只是无弊意曰有進意學者求有益須是
　日新(楊遵/道錄)　日新之謂盛徳生生之謂易隂陽不測
　之謂神要思而得之(劉絢/師訓)
　横渠先生曰富有廣大不禦之盛歟日新悠乆无疆
　之道歟富有者大无外也日新者乆无窮也顯其聚
　也隠其散也顯且隠幽明所以存乎象聚且散推盪
　所以妙乎神日新之謂盛徳過而不有不凝滯於心
　知之細也非盛徳日新惟日新是謂盛徳義理一貫
　然後日新(易/說)
　　白雲郭氏曰易有盛徳大業聖人用易之道亦見
　　於徳業故盛徳大業不獨主聖人言之易窮則變
　　變則通通則乆此易之盛徳也以言乎天地之間
　　則備矣此易之大業也然富有則无外无外大之
　　至也聖人用此故有可大之業日新則无窮无窮
　　則乆聖人用此故有可乆之徳也前言易道之不
　　與聖人同憂者此言其所同者徳業也(易/說)
　　漢上朱氏曰聖人盛徳大業豈不至矣哉横渠曰
　　富有者大而无外也日新者乆而无窮也(易/傳)
　　新安朱氏曰盛徳大業至矣哉是賛歎上面顯諸
　　仁藏諸用　盛徳大業以下都是說易之理非指
　　聖人而言　先說箇富有方始說日新此與說宇
　　宙相似先是有這物事了方始相連相續去自富
　　有至效法是說其理如此用處却在那極數知來
　　與通變上面蓋說上面許多道理要做這用　生
　　生不已所謂日新也萬物无不具此理所謂富有
　　也(並語/錄)
生生之謂易成象之謂乾效法之謂坤極數知來之謂
占通變之謂事隂陽不測之謂神
　康節先生曰任我則情情則蔽蔽則昏矣因物則性
　性則神神則明矣潛天潛地不行而至不為隂陽所
　攝者神也(觀物/外篇)
　明道先生曰生生之謂易生生之用則神也(劉絢/師訓)
　生生之謂易天地設位而易行乎其中豈可只以今
　之易書為易乎　生生之謂易天地設位而易行乎
　其中乾坤毁則无以見易易不可見乾坤或幾乎息
　矣易畢竟是甚又指而言曰聖人以此洗心退藏於
　密聖人示人之意至此深且明矣終无人理會易也
　此也密也是甚物人能至此深思當自得之(並劉絢/所錄)
　伊川先生曰生生相續變易而不窮也乾始物而有
　象坤成物而體備法象著矣推數可以知來通變不
　窮事之理也天下之有不離乎隂陽惟神也莫知其
　鄉不測其為剛柔動靜也(經/說)　天地隂陽其勢髙下
　甚相背然必相須而為用也有隂便有陽有陽便有
　隂有一便有二纔有一二便有一二之問便是三已
　往便无窮老子亦言三生萬物此是生生之謂易理
　自然如此(附劉元/承手編)　生生之謂易是天之所以為道
　(吕與叔/東見錄)　游定夫問伊川隂陽不測之謂神伊川曰
　賢是疑了問是揀難底問(晁氏/客語)　仲尼於論語中未
　嘗說神字只於易中不得已言數處而已(入關/語錄)
　横渠先生曰生生猶言進進也　極數知來前知也
　前知其變有道術以通之君子所以措於民者逺矣
　　能通其變而措於民聖人之事業也(並易/說)
　　白雲郭氏曰此章先明易與乾坤體用後言聖人
　　之效法且自易而生乾坤自乾坤生八卦八卦生
　　六十四而後二篇之䇿當萬物之數所謂生生之
　　謂易也自易之生乾為成象之始坤則效法於乾
　　此乾坤之義也能盡天下之數以前知者易之占
　　也通其變而周流无窮者易之事也惟神无方无
　　乎不在故以隂陽不測言之此論易與乾坤之體
　　以及於不可知之神皆體也自此而下易與乾坤
　　之用也(易/說)
　　漢上朱氏曰陽生隂隂生陽陽復生隂隂復生陽
　　生生不窮如環无端此之謂易太極不動則含兩
　　儀動而生陽一太極兩儀而成象此天所以三也
　　靜而生隂隂配於陽猶形之有影故兩剛柔男女
　　而效之法此地所以兩也成象者健也此之謂乾
　　效法者順也此之謂坤天數二十有五地數三十
　　極天地之數而吉凶之變可以前知此之謂占窮
　　則變變則有術以通之此之謂事隂陽變化不可
　　測度此之謂神是道也在聖人為徳業在天地之
　　用為易簡在易為乾坤為占為神以兩言該之曰
　　仁智以一言該之曰道其實一也(易/傳)　易之乾坤
　　分隂分陽迭用柔剛上下不居周流六虚蓋象乎
　　帝也故曰隂陽不測之謂神(叢/說)
　　新安朱氏曰隂生陽陽生隂其變无窮理與書皆
　　然也　效呈也法謂造化之詳密而可見者　占
　　筮也事之未定者屬乎陽也事行事也占之已決
　　者屬乎隂也極數知來所以通事之變張忠定公
　　言公事有隂陽意蓋如此　張子曰兩在故不測
　　(並本/義)　既說盛徳大業又說他只管恁地生去所
　　以接之以生生之謂易是漸漸說入易上去乾只
　　略成一箇形象坤便都呈見出許多法來到坤處
　　都細了萬法一齊出見效字如效順效忠效力之
　　效極數知來之謂占占出這事人便依他這箇做
　　便是通變之謂事看來聖人到這處便說在占上
　　去則此書分明是要占矣隂陽不測之謂神是總
　　結這一叚不測者是在這裏又在那裏便是這一
　　箇物事走來走去无處不在六十四卦都說了這
　　又說三百八十四爻許多變化只是這一箇物事
　　周流其間　至之曰正義謂易者變化之總號代
　　換之殊稱乃隂陽二氣生生不息之理竊見此數
　　語亦說得好曰某以為易字有二義有交易有變
　　易先天圖一邊本都是陽一邊本都是隂陽中有
　　隂隂中有陽便是陽往交易隂隂來交易陽兩邊
　　各各相對其實非此往彼來只是其象如此然聖
　　人當初亦不恁地思量只是畫一箇陽一箇隂每
　　箇便生兩箇就一箇陽上又生一箇陽一箇隂就
　　一箇隂上又生一箇隂一箇陽只管恁地去自一
　　為二二為四四為八八為十六十六為三十二三
　　十二為六十四既成箇物事便自然如此齊整皆
　　是天地本然之妙元如此但略假聖人手畫出來
　　　問易有交易變易之義如何曰交易是陽交於
　　隂隂交於陽是卦圖上底如天地定位山澤通氣
　　云云是也變易是陽變隂隂變陽老陽變為少隂
　　老隂變為少陽此是占筮之法如晝夜寒暑屈伸
　　往來者是也　問日新之謂盛徳生生之謂易隂
　　陽不測之謂神要思而得之明道提此三句說意
　　是如何曰此三句也是𦂳要須是看得本分方得
　　問徳是得於已底業是𤼵出來底徳便是本生生
　　之謂易便是體成象之謂乾效法之謂坤便只是
　　裏面交藉底曰乾坤其易之緼易是一塊乾坤是
　　在裏面往來底聖人作易便是如此又問隂陽不
　　測之謂神便是妙用處曰便是包括許多道理
　　成象之謂乾此造化方有些顯露處效法之謂坤
　　以法言之則大段詳密矣效字難看如效力效誠
　　之效有陳獻底意思乾坤只是理理本无心自人
　　而觀猶必待乾之成象而後坤能效法然理自如
　　此本无相待且如四時亦只是自然迭運春夏生
　　物初不道要秋冬成之秋冬成物又不道成就春
　　夏之所生皆是理之所必然者爾　成象效法依
　　舊只是隂陽凡屬陽底便是只有箇象而已象是
　　方做未成形之意已成便屬隂成象謂如日月星
　　辰在天亦无箇實形只是箇懸象如此乾便略坤
　　便詳效如陳效之效法是有一成已定之物可以
　　形狀見者如條法亦是實有已成之法　效呈也
　　如曲禮效犬者左牽之之效蓋乾只是成得大象
　　坤便呈出那法來　效法則效其形法而可見者
　　也(並語/錄)
　　東萊吕氏曰理會得生生之謂易便理會得樂則
　　生矣生則惡可已也蓋生是新鮮變動之意(易/說)
　　又曰生生不窮者則未嘗亡也散則氣耳(麗澤/論說)
　　　右第五章(新安朱氏本義曰此章言道之體用/不外乎隂陽而其所以然者則未嘗)
　　　　(倚於隂/陽也)
夫易廣矣大矣以言乎逺則不禦以言乎邇則靜而正
以言乎天地之間則備矣
　伊川先生曰易道廣大推逺則无窮近言則安靜而
　正天地之間萬物之理无有不同(經/說)
　　白雲郭氏曰易道廣大彌綸天地故逺不可禦而
　　无不及近无所遺皆靜而正天地之間或道或事
　　在人在物无不備於斯此易道之用也(易/說)
　　漢上朱氏曰廣者坤也大者乾也以言乎逺者變
　　動也入於无形莫之能禦也以言乎邇者不變者
　　也靜而守正一天下之動者也以言乎天地之間
　　則乾坤合徳剛柔有體變與不變互相推盪而萬
　　物備矣廣矣大矣備矣所謂富有也(易/傳)
　　新安朱氏曰不禦言无盡靜而正言即物而理存
　　備言无所不有(本/義)　夫易廣矣大矣至靜而正是
　　无大无小无物不包然當體便各具此道理靜而
　　正須著工夫看又曰未動時便都有此道理都是
　　眞實所以下箇正字　以言乎邇則靜而正以言
　　乎天地之間則備矣靜而正謂觸處皆見有此道
　　不待安排不待措置雖至小至近至鄙至陋之事
　　无不見有隨處皆見足无所欠闕只觀之人身便
　　見(並語/錄)
夫乾其靜也專其動也直是以大生焉夫坤其靜也翕
其動也闢是以廣生焉
　康節先生曰夫一動一靜者天地之至妙者歟一動
　一靜之間者天地人之至妙至妙者歟是故知仲尼
　之所以能盡三才之道者謂其行无轍迹也(觀物/内篇)
　明道先生曰乾陽也不動則不剛其靜也専(専/一)其動
　也直(直/遂)不専一則不能直遂坤隂也不靜則不柔其
　靜也翕(翕/聚)其動也闢(𤼵/散)不翕聚則不能𤼵散(劉絢/師訓)
　伊川先生曰乾靜也専動也直専専一也直直易也
　惟其專直故其生物之功大坤靜翕動闢坤體動則
　開應乾開闔而廣生萬物(經/說)
　　白雲郭氏曰乾為陽主動坤為隂主靜一於動則
　　不能生大无其體也一於靜則不能生廣无其用
　　也大哉乾元萬物資始靜専也雲行雨施品物流
　　形動直也坤之含𢎞靜翕也光大動闢也故又曰
　　坤至柔而動也剛至靜而徳方此廣大所由以生
　　也(易/說)
　　漢上朱氏曰夫乾之靜以一陽藏於二隂之中隂
　　不能撓故専及其動也九變為六依坤而行故直
　　坤之靜也以一隂藏於二陽之中隨陽而入故翕
　　及其動也六變而九從乾而出故闢直則自遂闢
　　則寖昌大生者通乎形外廣生者用止乎形此廣
　　大之辨也(易/傳)
　　新安朱氏曰乾坤各有動靜於其四徳見之靜體
　　而動用靜别而動交也乾一而實故以質言而曰
　　大坤二而虛故以量言而曰廣蓋天之形雖包於
　　地之外而其氣常行乎地之中也易之所以廣大
　　者以此(本/義)　乾靜専動直而大生坤靜翕動闢而
　　廣生這說隂陽體性如此卦畫也髣髴似恁地
　　乾坤二卦觀之亦可見乾畫竒便見得其靜也専
　　其動也直坤畫耦便見得其靜也翕其動也闢
　　天體大是以大生焉地體虚是以廣生焉廣有虚
　　之義如河廣漢廣之廣　問本義云乾一而實故
　　以質言而曰大坤二而虚故以量言而曰廣曰此
　　兩句解得極分曉蓋曰以形言之則天包地外地
　　在天中所以說天之質大以理與氣言之則地却
　　包著天天之氣却盡在地之中地盡承受得那天
　　之氣所以說地之量廣天只是一箇物事一故實
　　從裏面便實出來流行𤼵生只是一箇物事所以
　　說乾一而實地雖是堅實然却虚所以天之氣流
　　行乎地之中皆從地裏𤼵出來所以說坤二而虚
　　　問隂耦陽竒就天地之實形上看如何見得曰
　　天是一箇渾淪底物雖包乎地之外而氣則迸出
　　乎地之中地雖一塊物在天之中其中實虛容得
　　天之氣迸上來繫辭云乾靜也専動也直是以大
　　生焉坤靜也翕動也闢是以廣生焉大生是渾淪
　　无所不包廣生是廣濶能容受得那天之氣専直
　　則只是一物直去翕闢則是兩箇翕則闔闢則開
　　此竒耦之形也又曰隂偏只是一半兩箇方做得
　　一箇　其靜也翕其動也闢地到冬間氣都翕聚
　　不開至春則天氣下入地地氣開以迎之(並語/錄)
廣大配天地變通配四時隂陽之義配日月易簡之善
配至徳
　伊川先生曰廣大天地之功也變通四時之運也一
　隂一陽日月之行也乾坤易簡之功乃至善之徳也
　(經/說)
　横渠先生曰循天下之理之謂道得天下之理之謂
　徳故曰易簡之善配至徳(易/說)
　　白雲郭氏曰乾坤之廣大足以配天地其變通足
　　以配四時其為隂陽之義足以配日月其易簡之
　　善足以配至徳至徳主聖人中庸之徳而言盡中
　　庸人道之至徳則可乆之徳可大之業皆至徳也
　　配者非乾坤不足於是四者而曰配也以言乾坤
　　之一足以配其全徳則天地四時日月至徳皆為
　　乾坤之一象耳是以乾坤以廣大之一道足以盡
　　天地而天地不足以盡乾坤者此也(易/說)
　　新安朱氏曰易之廣大變通與其所言隂陽之説
　　易簡之徳配之天道人事則如此(本/義)
　　　右第六章
　
　
　
　
　
　
　
　
　
　
　合訂刪補大易集義粹言卷七十一
欽定四庫全書
　合訂刪補大易集義粹言卷七十二
　　　　　　　　　　頭等侍衞納喇性徳編
子曰易其至矣乎夫易聖人所以崇徳而廣業也知崇
禮卑崇效天卑法地天地設位而易行乎其中矣成性
存存道義之門
　明道先生曰易不只是這一部書是易之道也不要
　將易又是一箇事即事盡天理便是易也　成性存
　存道義之門亦是萬物各有成性存存亦是生生不
　已之意天只是以生為道(並吕與叔/東見錄)　且喚做中若
　以四方之中為中則四邊无中乎若以中外之中為
　中則外面无中乎如生生之謂易天地設位而易行
　乎其中豈可只以今之易書為易乎中者且謂之中
　不可捉一箇中來為中　成性存存便是道義之門
　(並劉/絢錄)　天位乎上地位乎下中无人則无以見天地
　書曰惟天地萬物父母惟人萬物之靈易曰天地設
　位而易行乎其中　天地設位而易行其中何不言
　人行其中蓋人亦物也若言神行乎其中則人只於
　鬼神上求矣若言理言誠亦可也而特言易者欲使
　人黙識而自得之也(並劉絢/師訓)
　伊川先生曰易之道其至矣乎聖人以易之道崇大
　其徳業也知則崇髙禮則卑下髙卑順理合天地之
　道也髙卑之位設則易在其中矣斯理也成之在人
　則為性(成之者/性也)人心存乎此理之所存乃道義之門
　也(經/說)　崇底便是知卑底便是禮(游氏/拾遺)　天地設位
　而易行乎其中只是敬也敬則无間斷體物而不可
　遺者誠敬而已矣不誠則无物也詩曰維天之命於
　穆不已於乎不顯文王之徳之純純則不已純則无
　間斷矣　天地只是設位易行乎其中者神也　成
　性存存道義之門道无體義有方也(並劉絢/師訓)
　横渠先生曰崇天也形而上也通晝夜之道而知其
　知崇矣知及之而不以禮性之非已有也故知禮成
　性而道出如天地位而易行天地位定而易行其中
　知禮成而道義出夫易聖人所以崇徳廣業以知為
　徳以禮為業也蓋知崇則徳業崇矣此論易書之道
　而聖人亦以教人天地設位而易行乎其中比下文
　成性存存道義之門而言也天地設位故易行乎其
　中知禮成性則道義自此而出也道義之門者由仁
　義行也聖人亦必知禮成性然後道義從此出譬之
　天地設位則造化行乎其中知則務崇禮則惟欲乎
　卑成性須是知禮存存則是長存知禮亦如天地設
　位　非知徳不崇非禮業不廣　知崇禮卑叩其兩
　端而竭也崇既效天卑必法地　何以致不息成性
　則不息誠成也誠為能成性也仁人孝子所以成身
　栁下惠不息其和也伯夷不息其清也於清和以成
　其性故亦得為聖人也然清和猶是一端不得完正
　不若知禮以成性即道義從此出　智極其髙故效
　天禮著實處故法地人必禮以立失禮則孰為道天
　地設位而易行乎其中成性存存道義之門得知禮
　以成性性乃存然後道義從此出　學不能自信而
　明者患在不勉耳當守道不回如川之流源泉混混
　不舍晝夜无復回却則自明自得之也易曰繼之者
　善也惟能相繼而不已者道之善也至於成性則不
　勉而中不思而得從容中道矣易曰成性存存道義
　之門(並易/說)
　　龜山楊氏曰道之峻極於天道之至也无體以範
　　圍之則蕩而无止而天地之化或過矣禮儀三百
　　威儀三千所以體道而範圍之也故曰茍不至徳
　　至道不凝焉所謂至徳者禮其是乎夫禮天所秩
　　也先王之禮述天理而已後世或以為忠信之薄
　　或以為偽或以為戲事皆不知天者也故曰待其
　　人而後行蓋道非禮不止禮非道不行二者常相
　　資也茍非其人而梏於儀章器數之末則愚不肖
　　者之不及也尚何至道之凝哉易曰知崇禮卑崇
　　效天卑法地天地設位而易行乎其中矣此之謂
　　也(中庸/解)
　　和靖尹氏曰薛收問聖人與天地如何子曰天生
　　之地長之聖人成之故天地立而易行乎其中矣
　　(文/集)
　　白雲郭氏曰前言易與乾坤之義故此復嘆美易
　　之至而言聖人用其道以崇徳廣業也崇徳故徳
　　盛廣業故業大盛徳大業非用易之道則不能至
　　故聖人先嘆美易之至而後言法效也至謂前所
　　言易與乾坤之事也　易之廣大備於天地之間
　　故舉天下之事莫不皆有易之道凡具天地之象
　　者易已在其中矣故聖人无適而不用易非獨崇
　　徳廣業而已也且知以崇髙而後明禮以卑遜而
　　後恭知崇禮卑宜无與於易矣然崇者天之道卑
　　者地之徳知崇效天禮卑法地則天地之位已設
　　矣天地之位已設則易已行乎知禮之中此聖人
　　所以大而徳業小而言行至於天地人鬼之變化
　　无適而不用易者此也惟成之以性存存不忘則
　　脩身齊家治國平天下其道義之要皆由此塗出
　　故易為道義之門也法乾坤簡易以崇徳廣業特
　　其大者耳故此又言知崇禮卑以見其小者也(並/易)
　　(說/)
　　漢上朱氏曰將以崇徳故知崇將以廣業故禮卑
　　崇上達易自下升也卑无不至易徧體也通乎晝
　　夜之道而知可謂知崇矣知崇則徳崇曲成萬物
　　而不遺可謂禮卑矣禮卑則業廣知崇效天禮卑
　　法地徳崇業廣則上下與天地同流易者天地之
　　用也尊卑有定天地設位六爻上下升降而易行
　　乎其中矣成性者存其所存則天地位天地位則
　　道義出道義者用也故曰一隂一陽之謂道又曰
　　道有變動又曰精義入神以致用夫萬物皆備於
　　我而存其所存者何也去人欲而天理存也(易/傳)
　　新安朱氏曰十翼皆夫子所作不應自著子曰字
　　疑皆後人所加也窮理則知崇如天而徳崇循理
　　則禮卑如地而業廣此其取類又以清濁言也
　　天地設位而變化行猶知禮存性而道義出也成
　　性本成之性也存存謂存而又存不已之意也(並/本)
　　(義/)　知崇禮卑知是知處禮是行處知儘要髙行
　　却自近起　知識貴乎髙明踐履貴乎著實知既
　　髙明須放低著實做去　學只是知與禮他這意
　　思却好禮便細密中庸致廣大盡精微等語皆只
　　是說知禮　禮極是卑底物事如地相似无有出
　　其下者看甚麽物事他盡載了縱穿地數十丈深
　　亦只在地之上无緣更有卑於地者也知却要極
　　其髙明而禮則要極於卑順如禮儀三百威儀三
　　千纎悉委曲无非至卑之事又曰知崇者徳之所
　　以崇禮卑者業之所以廣蓋禮纔有些不到處這
　　便有所欠闕業便不廣矣惟極卑无所欠闕所以
　　廣　知崇禮卑這是兩截知崇是智識超邁禮卑
　　是須就切實處行若知不髙則識見淺陋若履不
　　切則所行不實知識髙便是象天所行實便是法
　　地識見髙於上所行實於下中間便生生而不窮
　　故說易行乎其中成性存存道義之門大學所說
　　格物致知是知崇之事所說誠意正心修身齊家
　　治國平天下是禮卑之事　上文言知崇禮卑崇
　　效天卑法地人崇其知須是如天之髙卑其禮須
　　如地之廣天地設位一句只是引起要說知崇禮
　　卑人之知禮能如天地便能成其性存其存道義
　　便自此出所謂道義便是易也成性存存不必専
　　主聖人言　成性如名明徳如表徳相似天命都
　　一般　或問成性存存是不忘其所存曰衆人多
　　是說到聖人處方是性之成看來不如此成性只
　　是一箇渾淪之性存而不失便是道義之門便是
　　生生不已處　成性與成之者性也止爭些子不
　　同成之者性便從上說來言成這一箇物成性是
　　說已成底性如成徳成說之成然亦只爭些子也
　　如正心心正誠意意誠相似　成性存存道義之
　　門只是此性萬善完具无有欠闕故曰成性成對
　　虧而言成之者性則是成就處无非性猶曰誠斯
　　立焉横渠伊川說成性似都就人為處說恐不如
　　此横渠有習以成性底意思伊川則言成其性存
　　其所存　知禮成性而道義出程子說成性謂是
　　萬物自有成性存存便是生生不已這是語錄中
　　說此意却好及他解易却說成其性存其存又似
　　不恁地前面說成性謂如成事成法之類是見成
　　底性横渠說成性别且如堯舜性之是其性本渾
　　成學者學之須是以知禮做也到得他成性處道
　　義出謂這裏流行道體也義用也又曰性是自家
　　所以得於天底道義是衆人公共底　知崇禮卑
　　則性自存横渠之說非是如云性未成則善惡混
　　當亹亹而繼之以善云云又云纎惡必除善斯成
　　性矣皆是此病知禮成性則道義出先生本義中
　　引此而改成為存又曰横渠言成性猶孟子云踐
　　形此說不是夫性是本然已成之性豈待習而後
　　成邪他從上文繼之者善也成之者性也便是如
　　此說來與孔子之意不相似　横渠知崇天也一
　　段言知識髙明如天形而上指此理通乎晝夜而
　　知通猶兼也兼隂陽晝夜之道而知知晝而不知
　　夜知夜而不知晝則知皆未盡也合知禮而成性
　　則道義出矣知禮行處也　問横渠知禮成性之
　　說曰横渠說成性謂是渾成底性知禮成性如習
　　與性成之意同又問不以禮性之曰如堯舜性之
　　相似但他言語艱意是如此(並語/錄)
　　東萊吕氏曰只是一箇敬字隨大小都用得正容
　　色整衣冠就此推而上之即易行乎其中矣(麗澤/論說)
　　　右第七章
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化
　濂溪先生曰至誠則動動則變變則化故曰擬之而
　後言議之而後動擬議以成其變化(通/書)
　伊川先生曰賾深逺也聖人見天下深逺之事而比
　擬其形容體象其事類故謂之象天下之動无窮也
　故觀其會通會通綱要也乃以行其典禮典禮法度
　也物之則也繫之辭以斷其吉凶者爻也言天下之
　深逺難知也而理之所有不可厭也言天下之動无
　窮也而物有其方不可紊也擬度而設其辭商議以
　察其動擬議以成其變化也變化爻之時義擬議議
　而言之也舉鳴鶴在隂以下七爻擬議而言者也餘
　爻皆然也(經/說)
　横渠先生曰易語天地隂陽情偽至隠賾而不可惡
　也諸子馳騁說辭窮髙極幽而知徳者厭其言故言
　為非艱使君子樂取之為貴　易之為書有君子小
　人之雜道有隂陽爻有吉凶之戒使人先事決疑避
　凶就吉　凡一言動是非可不可隨之而生所以要
　愼言動擬之而後言議之而後動不越求是而已
　自此以下皆著爻象之辭所以成變化之道擬議以
　教人也凡有一迹出則便有无限人議論處至如天
　之生物亦甚有不齊處然天則无心不恤此所以要
　慎易曰擬之而後言議之而後動只是要求是也(並/易)
　(說/)
　　龜山楊氏曰或問邵堯夫云誰信畫前元有易自
　　從刪後更无詩畫前有易何以見荅曰畫前有易
　　其理甚㣲然即用孔子之已𤼵明者言之未有畫
　　前蓋可見也如云神農氏之耒耜蓋取諸益日中
　　為市蓋取諸噬嗑黄帝堯舜之舟楫蓋取諸渙服
　　牛乘馬蓋取諸隨益噬嗑渙隨重卦也當神農黄
　　帝堯舜之時重卦未畫此理已具聖人有以見天
　　下之賾故通變以宜民而易之道得矣然則非畫
　　前元有易乎(京師/語錄)　又曰形容者乾為圜坤為大
　　輿之類是也物宜者若乾稱龍坤稱牝馬之類是
　　也(會/通)　已上二條補
　　白雲郭氏曰此章明擬議爻象之道至盜之招也
　　而終且賾者天下之至隠不可得而見也聖人或
　　擬其形容或象其物宜易於是乎有象矣天下之
　　動變所由生觀時會通以行典禮則爻之動為觀
　　時之要也繫之以辭斷其吉凶則爻之辭吉凶之
　　證也謂之爻者如此二者蓋作易聖人立爻象之
　　初意也象為天下之至賾勿遂惡其賾而忽之也
　　爻為天下之至動蓋因時有宜而不可亂也所以
　　然者君子於一言一動必以爻象擬議之而後能
　　成變化之道則所樂而玩者極其至矣上言聖人
　　立爻象之本意下言君子擬議爻象而後言動亦
　　猶前言聖人設卦觀象終之以君子觀象玩辭之
　　說也能明此故知爻象之用是以君子玩易必擬
　　其象而議其辭可也(易/說)
　　漢上朱氏曰王昭素合初六藉用白茅通為一章
　　今從昭素天下之至賾者理也天下之至動者時
　　也畫卦以明理而卦有變生爻以明時而爻有動
　　擬諸其形容者剛柔有體象其物宜者百物不廢
　　是故謂之象會通者亨也典禮者大猷也觀時之
　　會否者既通則斟酌大猷損益而行之所以嘉其
　　亨之會也又繫辭以斷其吉凶知用各有時時不
　　可失是故謂之爻如顛趾出否豕塗鬼車言天下
　　之至賾也然象其物之所宜雖至賾而不可惡也
　　如升降上下反復相變言天下之至動也然斷之
　　以吉凶雖至動而不可亂也言者尚其辭故擬之
　　而後言則无妄言動者尚其變故議之而後動則
　　无妄動擬議以成其變化則語黙動靜皆中於道
　　易言變化者四曰天地變化者乾坤變化也曰乾
　　道變化者乾之變化也曰剛柔相推而生變化者
　　爻象之變化也曰擬議以成其變化者言行之變
　　化也或語或黙或出或處變化也爻象之變化象
　　天地故曰天地變化聖人效之言行之變化體易
　　也自此以下舉諸爻以明擬議以成其變化者
　　如是(易/傳)　又曰聖人有以見天下之賾而擬諸其
　　形容象其物宜是故謂之象有卦之象焉有爻之
　　象焉彖也者言乎其象者也言卦之象也爻象動
　　乎内言爻之象也方設卦變爻之時其象已具乎
　　卦爻之中(叢/說)
　　新安朱氏曰賾雜亂也象卦之象如說卦所列者
　　　會謂理之所聚而不可遺處通謂理之可行而
　　无所礙處如庖丁解牛會則其族而通則其虚也
　　　惡猶厭也觀象玩辭觀變玩占而法行之此下
　　七爻則其例也(並本/義)　賾字在說文曰雜亂也古
　　无此字只是嘖字今從賾　賾與左傳嘖有煩言
　　之嘖同那箇從口這箇從臣是箇口裏說話多雜
　　亂底意思所以下面說不可惡若喚做好字不應
　　說箇可惡字也探賾索隠若與人說話時也須聴
　　他雜亂說將出來底方可索他那隠底　見天下
　　之賾正是說畫卦之初聖人見隂陽變化便畫出
　　一畫有一箇象只管生去自不同六十四卦各是
　　一様更生到千以上卦亦自各一様　擬諸其形
　　容未便是說那水火風雷之形容方擬這卦看是
　　甚形容始去象那物之宜而名之一陽在二隂之
　　下則象以雷一隂在二陽之下則象以風擬是比
　　度之意　問擬諸其形容者比度隂陽之形容蓋
　　聖人見隂陽變化雜亂於是比度其形容而象其
　　物宜是故謂之象曰也是如此嘗得郭子和書云
　　其先人云不獨是天地風雷水火山澤謂之象只
　　是畫卦便是象也說得好　問聖人有以見天下
　　之賾而擬諸其形容象其物宜是故謂之象聖人
　　有以見天下之動而觀其會通以行其典禮繫辭
　　焉以斷其吉凶是故謂之爻曰象言卦也下截言
　　爻也會通者觀衆理之會而擇其通者而行且如
　　有一事關著許多道理也有父子之倫也有君臣
　　之倫也有夫婦之倫若是父子重則就父子行將
　　去而他有不暇計若君臣重則行君臣之義而他
　　不暇計若父子之恩重則便得身體髮膚受之父
　　母不敢毁傷之義而委致其身之說不可行若君
　　臣之義重則當委致其身而不敢毁傷之說不暇
　　顧此之謂觀會通　問觀會通行其典禮是就會
　　聚處尋一箇通路行將去否曰此是兩件會是觀
　　衆理之會聚處如這一項君臣之道也有父子兄
　　弟之道也有須是看得周徧始得通便是一箇通
　　行底路都无窒礙典禮猶言常禮常法又曰禮便
　　節文升降揖遜是也但這箇禮字又說得闊凡事
　　物之常理皆是　一卦之中自有會通六爻又自
　　各有會通且如屯卦初九在卦之下未可以進為
　　屯之義乾坤始交而遇險陷亦屯之義似草穿地
　　而未申亦屯之義凡此數義皆是屯之會聚處若
　　盤桓利居貞便是一箇合行底便是他通處也
　　事理間若不於會處理會却只見得一偏便如何
　　行得通須是於會處都理會其間却自有箇通處
　　便是脉理相似到得多處自然通貫得所以可行
　　其典禮蓋會而不通便窒塞而不可行通而不會
　　便不知許多曲直錯雜處　言天下之至賾而不
　　可惡雖是雜亂聖人却於雜亂中見其不雜亂之
　　理便與下句天下之至動而不可亂相對　雜亂
　　處人易得厭惡然而這都是道理中合有底事自
　　合理會故不可惡動亦是合有底然上面各自有
　　道理故不可亂　天下之至動事若未動時不見
　　得道理是如何人平不語水平不流須是動方見
　　得會通是會聚處典禮是借這般字來說觀他會
　　通處却求箇道理來區處他所謂卦爻之動便是
　　法象這箇故曰爻也者效天下之動者也動亦未
　　說事之動只是事到面前自家一念之動要求處
　　置他便是動　問擬之而後言議之而後動凡一
　　言一動皆於易而擬議之否曰然　變化只就人
　　事說擬議只是裁度自家言動使合此理變易以
　　從道之意如擬議得是便吉擬議未善則為凶矣
　　　這變化就人動作處說如下所舉七爻皆變化
　　也(並語/錄)　會以理之所聚而言通以事之所宜而
　　言其實一也(荅方士/録書)
　　東萊吕氏曰爻象皆卦畫之義疏也伏羲文王既
　　是始作无所祖述不得不簡夫子後始有解經夫
　　子象辭多是拈掇出來恐學者看偏了如含章可
　　貞以時𤼵也拔茅貞吉志在君也之類(易/說)
鳴鶴在隂其子和之我有好爵吾與爾靡之子曰君子
居其室出其言善則千里之外應之况其邇者乎居其
室出其言不善則千里之外違之况其邇者乎言出乎
身加乎民行𤼵乎邇見乎逺言行君子之樞機樞機之
𤼵榮辱之主也言行君子之所以動天地也可不慎乎
同人先號咷而後笑子曰君子之道或出或處或黙或
語二人同心其利斷金同心之言其臭如蘭
　伊川先生曰有孚於中物无不應誠同故也至誠无
　逺近幽深之間故繫辭云善則千里之外應之不善
　則千里之外違之誠通也至誠感通之理知道者為
　能識之　中誠所通出處語黙无不同天下莫能間
　也同者一也一不可分分乃二也一可以通金石冒
　水火无所不能入故云其利斷金其理至微故聖人
　贊之曰同心之言其臭如蘭謂其言意味深長也(並/易)
　(傳/)
　横渠先生曰君子自知自信了然不惑又於出處語
　黙之際獲與人同則其志決然利可斷金惟仁者能
　聽盡言己不欲為善則己茍欲為善惟恐人之不言
　二人同心其利斷金夫一人固自明矣又有一人言
　而同心其為利也知金鐵之可斷　義理必至於出
　處語黙之不可易如此其同也已固自信又得一人
　與之同故利可斷金(並易/說)
　　龜山楊氏曰明則誠矣未有誠而不動動而不變
　　也鳴鶴在隂其子和之非動乎曲能有誠誠在一
　　曲也明則誠矣无物不誠也(中庸/解)　褚遂良修起
　　居注唐太宗曰朕有不善亦當記之乎或為之言
　　曰借使遂良不記天下亦當記之曰此語亦善但
　　人主好名則可以此動之耳未盡也夫君子居其
　　室出其言善則千里之外應之出其言不善則千
　　里之外違之故言行君子之樞機不可不慎縱使
　　史官不記而民之應違如此雖欲自掩其不善其
　　可得乎(荆州/語錄)
　　白雲郭氏曰自此以下皆言擬議爻象之道也且
　　鳴鶴在隂其子和之我有好爵吾與爾靡之初非
　　有及於言行也聖人擬議之則見言行之不可不
　　慎既得其道則言行之間所以成其變化也同人
　　先號咷而後笑初非有及於出處語黙也聖人擬
　　議之則見其同心之利同言之臭既得其道則出
　　處語黙之際所以成其變化也聖人憂患後世不
　　知爻象之用故明擬議之道如此而已(易/說)
　　漢上朱氏曰靡當作縻中孚九二辭也二在内居
　　室也二動五應出其言善千里之外應之也兊口
　　不動則不正巽五不應出其言不善千里之外違
　　之也坤為衆行出乎身加乎民也内近外逺言𤼵
　　乎邇見乎逺也艮門震動樞機也或應或否榮辱
　　之主也乾坤天地震巽相應動天地也明擬之而
　　後言議之而後動者當如是此動彼應非變化乎
　　同人先號咷而後笑同人九五辭也五應二也乾
　　變為金兊金斷之故曰其利斷金言同心之利動
　　而不括者然也巽為草為臭陽為芬芳二五相易
　　芬芳上達兊為口故曰同心之言其臭如蘭言可
　　服也震動或語或出也艮止或處或黙也出處語
　　黙不必同所同者心則其利可斷其言可服變化
　　不同其歸同也明言行不必同也中孚同人二五
　　相易乃成變化故曰一則神兩則化一者合兩而
　　為一也爻辭曰用大師克相遇五四動而克三乃
　　與二遇繫辭所陳止以二五相易盡同心之義是
　　謂玩辭觀變之道舉上二爻以例爻之變者也(易/傳)
　　新安朱氏曰君子居其室以下釋中孚九二爻義
　　君子之道以下釋同人九五爻義言君子之道初
　　若不同而後實无間斷金如蘭言物莫能間而其
　　言有味也(本/義)　鳴鶴在隂其子和之我有好爵吾
　　與爾縻之此本是說誠信感通之理夫子却専以
　　言行論之蓋誠信感通莫大於言行　問言行君
　　子之樞機是言所𤼵者至近而所應者甚逺否曰
　　樞機便是鳴鶴在隂下面大槩只說這意都不解
　　著我有好爵二句　其利斷金斷是斷做兩段(並/語)
　　(錄/)
初六藉用白茅无咎子曰茍錯諸地而可矣藉之用茅
何咎之有慎之至也夫茅之為物薄而用可重也慎斯
術也以往其无所失矣勞謙君子有終吉子曰勞而不
伐有功而不徳厚之至也語以其功下人者也徳言盛
禮言恭謙也者致恭以存其位者也亢龍有悔子曰貴
而无位髙而无民賢人在下位而无輔是以動而有悔
也不出户庭无咎子曰亂之所生也則言語以為階君
不密則失臣臣不密則失身幾事不密則害成是以君
子慎密而不出也子曰作易者其知盜乎易曰負且乘
致寇至負也者小人之事也乘也者君子之器也小人
而乘君子之器盜思奪之矣上慢下暴盜思伐之矣慢
藏誨盜冶容誨淫易曰負且乘致寇至盜之招也
　伊川先生曰茅之為物雖薄而用可重者以用之能
　成敬慎之道也慎守斯術而行豈有失乎大過之用
　也繫辭云茍錯諸地而可矣藉之用茅何咎之有慎
　之至也夫茅之為物薄而用可重也慎斯術也以往
　其无所失矣言敬慎之至也茅雖至薄之物然用之
　可甚重以之藉薦則為重慎之道是用之重也人之
　過於敬慎為之非難而可以保其安而无過茍能慎
　斯道推而行之於事其无所失矣　有勞而不自矜
　伐有功而不自以為徳是其徳𢎞厚之至也言以其
　功勞而自謙以下於人也徳言盛禮言恭以其徳言
　之則至盛以其自處之禮言之則至恭此所謂謙也
　夫謙也者謂致恭以存其位者也存守也致其恭巽
　以守其位故髙而不危滿而不溢是以能終吉也夫
　君子履謙乃其常行非為保其位而為之也而言存
　其位者蓋能致恭所以能存其位言謙之道如此如
　言為善有令名君子豈為令名而為善哉亦言有令
　名者為善之故也　亢龍有悔九居上而不當尊位
　是以无民无輔動則有悔也　不出户庭无咎繫辭
　所解獨以言者在人所節惟言與行節於言則行可
　知言當在先也　聖人於繫辭明其致寇之道曰作
　易者其知盜乎盜者乘釁而至茍无釁隙則盜安能
　犯負者小人之事乘者君子之器以小人而乘君子
　之器非其所能安也故盜乘釁而奪之小人而居君
　子之位非其所能堪也故滿假而陵慢其上侵暴其
　下盜則乘其過惡而伐之矣伐者聲其罪也盜横暴
　而至者也貨財而輕慢其藏是教語乎盜使取之也
　女子而夭冶其容是教語淫者使暴之也小人而乘
　君子之器是招盜使奪之也皆自取之之謂也(並易/傳)
　　廣漢張氏曰風不厚不能負大翼水不厚不能負
　　大舟君子處心不厚則恃勞而傲物耀功而忽人
　　安能以其功而下人乎竊觀地中有山之象夫徳
　　之盛而充實如山焉禮之恭而接下如地焉夫内
　　之徳盛而外之禮恭所以處上而人不忌處前而
　　人不怒此謙所以長保其位也(會/通)　已上一條補
　　白雲郭氏曰此五者當與鳴鶴在隂同居爻象擬
　　議之終蓋皆擬議之道也或别為一章非也擬議
　　者聖人用易之道蓋觀象玩辭所以反諸其身也
　　然不曰用而曰擬議者爻象必先擬議而後可用
　　方擬諸形容象其物宜必從其事物象類以探作
　　易聖人之意是以必至於擬議而後可也古之君
　　子以擬議為學易之要務而世多略而不言或言
　　之復失擬議之道是以易終不用於世也且玩易
　　之辭有曰藉用白茅无咎則知无所失之慎有曰
　　勞謙君子有終吉則知以功下人之恭有曰亢龍
　　有悔則知貴髙不可以无輔有曰不出户庭无咎
　　則知言語不可以不密有曰負且乘致寇至則知
　　非所乘而招盜是皆擬議而知其變化也五者之
　　下各繫以孔子之言蓋孔子擬議之辭所謂擬之
　　而後言者也能觸類而長之則三百八十四爻能
　　事畢矣天地之間備矣聖人存其大法得此七者
　　已足用蓋難盡為之言也聖人初已盡言於彖象
　　文言以謂擬議之學未明故復繫於此其憂後世
　　所以垂教至矣盡矣後世欲務空言誇世則不必
　　深明其說茍欲為力行之學歸於君子之儒則擬
　　議之道宜先盡心焉其言作易者其知盜乎者蓋
　　聖人嘆易之道无不備也盜之情不必知也宜其
　　无所見於易也尚且深明於此則天地之間舉无
　　遺矣擬議之道其可忽乎故驚而嘆之有是言也
　　觀此則知崇禮卑又无足疑者繫辭自天尊地卑
　　之後至此章終凡言重卦設卦易道易辭爻位彖
　　象乾坤神聖及聖賢之所法則君子之所觀玩與
　　夫學者擬議之道略盡於斯其所未言者數所未
　　詳者變化之道故繼之於後也(易/說)
　　漢上朱氏曰藉用白茅无咎大過初六爻辭也初
　　六一柔承四剛執柔處下而不犯雖柔无咎譬之
　　置器茍錯之於平安之地斯可矣又藉之以潔白
　　之茅慎之至也茅之為物雖薄而祭祀用之可謂
　　重矣持是以往何以尚之明言行之當慎也勞謙
　　君子有終吉者謙九三爻辭也坎為勞九三體謙
　　以陽下隂勞而不自伐有功而不自徳厚之至也
　　語以其功下人者也艮成始成終成功之象明言
　　行之當謙也徳者言盛者也厚之至是也禮者言
　　恭者也禮自卑而尊人自後而先人故以恭言之
　　君子之於謙也豈唯下人亦所以存其位存其位
　　非固位有終吉也謙恭則其徳厚矣亢龍有悔乾
　　上九爻辭也不當尊位无位也乾見坤隠坤為衆
　　无民也九三不應无輔也上九剛過亢滿不知謙
　　降之道是以動而有悔違謙故也不出户庭无咎
　　節初九爻辭也兊為口動於内為舌初應四出户
　　庭也是為否亂之階初四易則乾君受言坤臣納
　　言離為明坎為難明言而有難不密之害也初四
　　失位君臣失也初乾為君四坤為臣初為事幾成
　　於四四失而難作害成也不出户庭坎離象隠是
　　以君子慎密而不出言此以明不慎不密之戒易
　　曰負且乘致寇至解九三爻辭也以小人而乘君
　　子之器則為盜者不奪不饜故思奪之四坎為盜
　　三四同象六三據非其位上慢也以柔乘剛下暴
　　也上下惡之盜將聲其罪故思伐之離為戈兵三
　　四易位自上伐下也慢藏者誨人使盜冶容者誨
　　人使淫无不自己求之負且乘致寇至盜之招也
　　故子曰作易者其知盜乎言此以明致恭可以存
　　位慢則盜奪之伐之為不恭之戒舉上五爻以例
　　爻之不變者也夫謙恭慎密又知夫不密不恭之
　　戒則於言行也何有善易者也易豈止於文字而
　　已哉(易/傳)
　　新安朱氏曰慎之至釋大過初六爻義　勞而不
　　伐有功而不徳釋謙九三爻義徳言盛禮言恭言
　　徳欲其盛禮欲其恭也　貴而无位髙而无民釋
　　乾上九爻義當屬文言此蓋重出　君子慎密而
　　不岀釋節初九爻義　作易者其知盜乎釋解六
　　三爻義(並本/義)
　　　右第八章(新安朱氏本義曰/此章言卦爻之用)
　
　
　
　
　
　
　
　
　
　合訂刪補大易集義粹言卷七十二
欽定四庫全書
　合訂刪補大易集義粹言卷七十三
　　　　　　　　　　頭等侍衛納喇性徳編
天一地二天三地四天五地六天七地八天九地十(此/簡)
(本在第十章之/首今從傳義)
　伊川先生曰自天一至地十合在天數五地數五上
　簡編失其次也天一生數地六成數纔有上五者便
　有下五者二五合而成隂陽之功萬物變化鬼神之
　用也(經/說)　或問張横渠有云隂陽之精互蔵其宅此
　說然否曰此兩句甚有味由人怎生看水離物不得
　故水有離之象火能入物故火有坎之象(胡氏/拾遺)　或
　曰凡物之生各隨氣勝處化曰何以見得曰如木之
　生根既長大土却何處去曰克也曰既克則是土化
　為木矣曰不是化只是克五行只古人說迭王字說
　盡了只是一箇盛衰自然之理也人多言五行无土
　不得木得土方能生火火得土方能生金故土寄王
　於四時某以為不然木生火火生土土生金金生水
　只是迭盛也　或曰五行是一氣曰人以為一物某
　道是五物既謂之五行豈不是五物也五物備然後
　能生且如五常人誰不知是一箇道理既謂之五常
　安可混而為一也(並劉元/承手編)
　横渠先生曰此語恐在天數五地數五處然聖人之
　於書亦有不欲併一說盡慮易知後則不復研究故
　有易有難或在此說或在彼說然要終必見但俾學
　者潛心(易/說)
　　廣漢張氏曰陽數竒一三五七九是也隂數偶二
　　四六八十是也故生於天者成於地生於地者成
　　於天而天地五十五之數所以成變化行鬼神昆
　　蟲之出入草木之生死不外乎此(易/說)
　　白雲郭氏曰天數五地數五者此也漢志言天以
　　一生水地以二生火天以三生木地以四生金天
　　以五生土故或謂天一至天五為五行生數地六
　　至地十為五行成數雖有此五行之說而於易无
　　所見故五行之說出於厯數之學非易之道也此
　　二十字錯簡當在天數五之上(易/說)
　　漢上朱氏曰七八九六乃少隂少陽老隂老陽之
　　位生八卦之四象也天一地二天三地四兼天五
　　之變化上下交易四象備其成數而後能生八卦
　　於是坎離震兊居四象正位各以本位數存三以
　　生餘數則分乾坤艮巽之卦四象既列五居四位
　　此河圖五十有五居四位之數(叢/說)
　　新安朱氏曰此簡本在第十章之首程子曰宜在
　　此今從之此言天地之數陽竒隂偶即所謂河圖
　　者也其位一六居下二七居上三八居左四九居
　　右五十居中就此章而言之則中五為衍母次十
　　為衍子次一二三四為四象之位次六七八九為
　　四象之數二老位於西北二少位於東南其數則
　　各以其類交錯於外也(本/義)　卦雖八而數須十八
　　是隂陽數十是五行數一隂一陽便是二以二乗
　　二便是四以四乗四便是八五行本只是五而有
　　是十者蓋一箇便包兩箇如木便包甲乙火便包
　　丙丁土便包戊己金便包庚辛水便包壬癸所以
　　為十　又曰天一地二天三地四天五地六天七
　　地八天九地十是自然如此走不得如水數六雪
　　花便六出不是安排做底　仲黙問太𤣥如何曰
　　聖人說天一地二天三地四天五地六天七地八
　　天九地十甚簡易今太𤣥說得却支離太𤣥如他
　　立八十一首却是分隂陽中間一首半是隂半是
　　陽若看了易後去看那𤣥不成物事又問或云易
　　是隂陽不用五曰他說天一地二天三地四時便
　　也是五了(並語/録)
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也(此簡本在大衍/之後今從本義)
　康節先生曰天數五地數五合而為十數之全也天
　以一而變四地以一而變四四者有體也而其一者
　无體也是謂有无之極也天之體數四而用者三不
　用者一也地之體數四而用者三不用者一也是故
　无體之一以况自然也不用之一以况道也用之者
　三以況天地人也(觀物/外篇)
　伊川先生曰有理則有氣有氣則有數行鬼神者數
　也數氣之用也大衍之數五十數始於一備於五小
　衍之而成十大衍之則為五十五十數之成也成則
　不動故損一以為用天地之數五十有五成變化而
　行鬼神者也變化言功鬼神言用(經/說)
　横渠先生曰五位相得而各有合一二相間是相得
　也各有合以對相合也如一六二七三八四九各有
　合神也位相得化也　成變化行鬼神成行隂陽之
　氣而已矣(並易/說)
　　廣漢張氏曰一三五七九者此天數二十有五也
　　二四六八十者此地數三十也合天地之數乃見
　　五行其五位相得而各有合也蓋天一生水其性
　　陽而地六之隂以成之地二生火其性隂而天七
　　之陽以成之天三生木其性陽而地八之隂以成
　　之地四生金其性隂而天九之陽以成之天五生
　　土其性陽而地十之隂以成之此一與六共宗二
　　與七共朋三與八為友四與九同道五與十相守
　　故曰五位相得而各有合天數二十有五合地數
　　三十此天地自然之數五十有五也夫天地自然
　　之數盈虚消息往來不停變化雖妙而數有以成
　　之若月令所謂鳩化為鷹雀化為蛤林木乃茂草
　　木黄落可以厯數推而迎之者此天地之數有以
　　成其變化也鬼神雖幽而數有以行之若其神勾
　　芒其神祝融其神蓐收其神𤣥𠖇各司其時各治
　　其職者此天地之數有以行鬼神也(易/說)
　　白雲郭氏曰一三五七九天數之五也二四六八
　　十地數之五也一與六二與七三與八四與九五
　　與十皆合也故曰五位相得而各有合積一三五
　　七九之數凡二十五故曰天數二十有五積二四
　　六八十之數凡三十故曰地數三十合天地之數
　　五十有五天地所以能成變化而行鬼神者莫不
　　有數存焉成變化行鬼神所謂幽明之故也變化
　　見於萬物者也鬼神運於四時者也易數以大衍
　　為宗天地之數大衍之所合也故先大衍而天地
　　次之(易說此案白雲氏所從/古本  段在大衍之後)
　　漢上朱氏曰一三五七九竒也故天數五二四六
　　八十偶也故地數十九者河圖數也十者洛書數
　　也五位相得者一五為六故一與六相得二五為
　　七故二與七相得三五為八故三與八相得四五
　　為九故四與九相得五五為十故五與十相得然
　　各有合故一與二合丁壬也三與五合甲巳也五
　　與六合戊癸也七與四合丙辛也九與八合乙庚
　　也五即十也天地五十有五大槩如此故曰凡天
　　地之數五十有五然五十則在其中故太𤣥一六
　　為水二七為火三八為木四九為金五五為土黄
　　帝書亦曰土生數五成數五是以大衍之數五十
　　也大衍之數五十而䇿數六七八九何也曰六者
　　一五也七者二五也八者三五也九者四五也舉
　　六七八九則一二三四五具所謂五與十者未始
　　離也五與十中也中不可離也考之於厯四時迭
　　王而土王四季凡七十有五日與金木水火等此
　　河圖十五隠於一九三七二八四六之意劉牧曰
　　天五居中主乎變化三才既備退蔵於密是也故
　　六七八九而五十之數具五十之數而天地五十
　　有五之數具竒耦相合也故能成變化相合而有
　　升降也故能行鬼神變化鬼神者天地也成之行
　　之者人也太𤣥天之䇿十有八地之䇿十有八虚
　　其三以扐之準大衍之數其用四十有九也雖虚
　　其三而三畫成首首有三表七八九為用亦大衍
　　五十而五在其中也凡此言天地之數五十有五
　　而大衍之數其用四十有九者為是也(易/傳)　劉氏
　　云内十五天地之用九六之數也兼五行之數四
　　十合而為五十有五備天地之極數也曰九與六
　　合為十五水一六火二七木三八金四九土五十
　　凡四十數配合論之則不通虞翻曰甲乾乙坤相
　　得合木丙艮丁兊相得合火戊坎已離相得合土
　　庚震辛巽相得合金天壬地癸相得合水翻謂天
　　地者言乾坤也十日之數甲一乙二丙三丁四戊
　　五己六庚七辛八壬九癸十故乾納甲壬配一九
　　坤納乙癸配二十震納庚配七巽納辛配八坎納
　　戊配五離納已配六艮納丙配三兊納丁配四此
　　天地分五十五數也　水一火二木三金四土五
　　五行之生數也水六火七木八金九土十五行之
　　成數也一三五七九竒數二十五二四六八十偶
　　數三十竒偶之數五十五此五行分天地五十有
　　五之數也太𤣥三八為木四九為金二七為火一
　　六為水五五為土五五者十也洛書之數也劉牧
　　云十五天地之用九六之數也兼五行之數四十
　　合而為五十有五備天地之極數者誤也言五行
　　之成數則九六在其中矣(並叢/説)
　　新安朱氏曰此簡本在大衍之後今案宜在此天
　　數五者一三五七九皆竒也地數五者二四六八
　　十皆偶也相得謂一與二三與四五與六七與八
　　九與十各以竒偶為類而自相得有合謂一與六
　　二與七三與八四與九五與十皆兩相合二十有
　　五者五竒之積也三十者五偶之積也變化謂一
　　變生水而六化成之二化生火而七變成之三變
　　生木而八化成之四化生金而九變成之五變生
　　土而十化成之鬼神謂凡竒偶生成之屈伸往來
　　者(本/義)　五位相得而各有合是兩箇意一二三四
　　五六七八九十是竒偶以類相得一六二七三八
　　四九五十是各有合在十干甲乙木丙丁火戊己
　　土庚辛金壬癸水便是相得甲與己合乙與庚合
　　丙與辛合丁與壬合戊與癸合是各有合　所以
　　成變化而行鬼神先生舉程子云變化言功鬼神
　　言用張子曰成行鬼神之氣而已數只是氣變化
　　鬼神亦只是氣天地之數五十有五變化鬼神皆
　　不越於其間　河圖常數洛書變數河圖中宫天
　　五乗地十而得七八九六因五得數積五竒五偶
　　而為五十有五　天地生數到五便住那一二三
　　四遇着五便成六七八九五却只自對五成十(並/語)
　　(録/)　或曰天地之數五十有五而大衍之數五十
　　何也銖竊謂天地之所以為數不過五而已五者
　　數之祖也蓋參天兩地三陽而二隂三二各隂陽
　　錯而數之所以為數五也是故三其三三其二而
　　為老隂老陽之數兩其三一其二而為少隂之數
　　兩其二一其三而為少陽之數皆五數也河圖自
　　天一至地十積數凡五十有五而其五十者皆因
　　五而後得故五虚中若无所為而實乃五十之所
　　以為五十也(一得五而成六二得五而成七三得/五而成八四得五而成九五得五而)
　　(成十无此定數/則五何自來邪)洛書自一五行至九五福積數凡
　　四十有五而其四十者亦皆因五而後得故五亦
　　虚中若无所為而實乃四十之所以為四十也(一/六)
　　(共宗而為大陽之位數二七共朋而為少隂之位/數三八成友而為少陽之位數四九同道而為大)
　　(隂之位數不得此五/數何以成此四十邪)即是觀之河圖洛書皆五居
　　中而為數宗祖大衍之數五十者即此五數衍而
　　乗之各極其十則合為五十也是故五數散布於
　　外為五十而為河圖之數散布於外為四十而為
　　洛書之數衍而極之為五十而為大衍之數皆自
　　此五數始耳是以於五行為土於五常為信水火
　　木金不得土不能各成一氣仁義禮智不實有之
　　亦不能各為一徳此所以為數之宗而揲蓍之法
　　必衍而極於五十以見於用也不知是否先生曰
　　此說是(答董/叔重)
大衍之數五十其用四十有九分而為二以象兩掛一
以象三揲之以四以象四時歸竒於扐以象閏五嵗再
閏故再扐而後掛
　康節先生曰易之大衍何數也聖人之倚數也天數
　二十五合之為五十地數三十合之為六十故曰五
　位相得而各有合也五十者蓍數也六十者卦數也
　五者蓍之小衍也故五十為大衍也八者卦之小成
　則六十四為大成也蓍徳圓以況天之數故七七四
　十九也五十者存一而言之也卦徳方以況地之數
　故八八六十四也六十者去四而言之也蓍者用數
　也卦者體數也用以體為基故存一也體以用為本
　故去四也圓者本一方者本四故蓍存一而卦去四
　也蓍之用數七并其餘分亦存一之義也掛其一亦
　去一之義蓍之用數掛一以象三其餘四十八則一
　卦之䇿也四其十二為四十八也十二去三而用九
　四三十二所去之䇿也四九三十六所用之䇿也以
　當乾之三十六陽爻也十二去五而用七四五二十
　所去之䇿也四七二十八所用之䇿也以當兊離之
　二十八陽爻也十二去六而用六四六二十四所去
　之䇿也四六二十四所用之䇿也以當坤之二十四
　隂爻也十二去四而用八四四十六所去之䇿也四
　八三十二所用之䇿也以當艮坎之二十四爻并上
　卦之八隂為三十二爻也是故七九為陽六八為隂
　也九者陽之極數六者隂之極數數極則反故為卦
　之變也震巽无䇿者以當不用之數天以剛為徳故
　柔者不見地以柔為體故剛者不生是震巽不用也
　　竒數極於四而五不用䇿數極於九而十不用五
　則一也十則二也故去五十而用四十九也竒不用
　五䇿不用十有无之極也以況自然之數也　乾用
　九故其䇿九也四之者以應四時一時九十日也坤
　用六故其䇿亦六也　竒數四有一有二有三有四
　也䇿數四有六有七有八有九合而為八數以應方
　數之八變也歸竒合掛之數有六謂五與四四也九
　與八八也五與四八也九與四八也五與八八也九
　與四四也以應圓數之六變也　歸竒合掛之數得
　五與四四則䇿數四九也得九與八八則䇿數四六
　也得五與八八得九與四八則䇿數皆四七也得九
　與四四得五與四八則䇿數皆四八也為九者一變
　以應乾也為六者一變以應坤也為七者二變以應
　兊與離也為八者二變以應艮與坎也五與四四去
　掛一之數則四三十二也九與八八去掛一之數則
　四六二十四也五與八八九與四八去掛一之數則
　四五二十也九與四四五與四八去掛一之數則四
　四十六也故去其三四五六之數以成九八七六之
　䇿也　蓍數不以六而以七何也并其餘分也去其
　餘分則六故䇿數三十六也是以五十者六十四卦
　閏嵗之䇿也其用四十有九六十四卦一嵗之䇿也
　歸竒掛一猶一嵗之閏也卦直去四者何也天變而
　地效之是以蓍去一則卦去四也　又曰大衍之數
　其算法之原乎是以算數之起不過乎方圓曲直也
　乗數生數也除數消數也算法雖多不出乎此矣(並/觀)
　(物外/篇)
　横渠先生曰大衍之數五十其用四十有九天地之
　數也一固不為用天一地二天三地四天五地六天
　七地八天九地十夫混然一物无有終始首尾其中
　何數之有然言者特示有漸爾理須先數天又須先
　言一次乃至於十也且天下之數止於十窮則自十
　而反一又數當止於九其言十者九之耦也揚雄亦
　曰五復守於五行者蓋地數无過天數之理孰有地
　大於天乎故知數止於九九是陽極也十也者姑為
　五之耦焉耳　極(兩/兩)是謂天參數雖三其實一也象
　成而未形也　(兩/兩)　(地兩效剛/柔之法也)　(七離九/六坎八)
　參天兩地此但天地之質也通其數為五乾坤正合
　為坎離之數當六七精為日月麤為水火坎離合而
　後萬物生得天地最靈為人故人亦參為性兩為體
　推其次序數當八九八九而下土其終也故土之為
　數終於地十過此以往萬億无窮不越十終反一而
　已陽極於九隂終於十數乃成五行竒耦乃備過此
　周而反始滋至无算不越於是陽用其極隂不用極
　而用六者十者數之終九之配也地无踰天之理終
　於其終而已焉參天兩地五行也
　　(一地兩三也/一天三三也)　(三地兩六也坤用/三天三九也乾用)　(五地兩十也/五天三十五)
　　(也/)
　　(凡三五乗天地之數總四十有五并參天兩地者/數之五共五十虚太極之一故其用四十有九)
　掛一象三象天地之三也揲象四時四時揲之數不
　過十十時乃三嵗半舉三揲多之餘也直云五嵗再
　閏者盡遇多之極也揲餘九則揲者四十而已四十
　乃時之數也
　竒所掛之一也扐左右手四揲之餘也再扐後掛者
　每成一爻而後掛也謂第二第三揲不掛也閏常不
　及三嵗而再至故曰五嵗再閏此歸竒必俟於再扐
　者象閏之中間再嵗也
　　六(七八九十/五四三二)一　此相間循環之數也(已上並/易說)
　　廣漢張氏曰大衍之數本於天地之數五十有五
　　而大衍之數五十者以五在五十之中也大衍之
　　數五十其用四十有九者虚一為用也譬之上分
　　王於四季而不可見神農書云脾脉不可見見則
　　人必死由此觀之天地之數五十有五而大衍之
　　數止於五十者也夫棊以虚其一故善奕者莫能
　　窮軍萬二千五百五十有五為一軍惟其所竒者
　　五人所以軍之變無窮也天有十千而辰有十二
　　此其所以善厯者莫能窮也大衍之數五十其用
　　止於四十有九者非不用一也方其初也而一已
　　在其中矣其道生於一立於兩成於三揲蓍之法
　　虚一為无用之用所以象道之用四十九數㑹而
　　總之所以象道之未判分之於左右手離之以為
　　二所以象兩者不止於兩儀也凡所謂兩者无所
　　不象也掛一於指所以象三者不止於三才也凡
　　所謂三者无所不象也揲之以四分蓍而揲之皆
　　以四四為數者所以象四時也歸竒於扐歸其四
　　之餘蓍合於掛者所以象閏五嵗再閏故再扐而
　　後掛再扐再歸竒也兩也三也四時也閏月也皆
　　自然之數也五嵗再閏者天有三百六十五度四
　　分度之一日行遲一嵗一周天以全數言之則一
　　年行三百六十度餘有六度一嵗之間所剰六度
　　又有六小月是十二日也三年之中凡三十六日
　　故閏一月又剰六日五年之中積二十四日加此
　　六日故五嵗再閏揲蓍之法歸此三之竒數共成
　　一扐與閏同也揲蓍法者用蓍草四十九分為左
　　右手左小指内掛一莖先以左手内四莖數之留
　　其餘如未遇四即留之復以右手内四莖數之又
　　以其餘并左右手餘作一處仍以小指内所掛一
　　莖湊之如此則第一揲若非五即九也留下第一
　　揲所餘者只將餘蓍依前揲復分左右手亦以所
　　掛一莖湊之第二揲不四即八也第三揲亦如前
　　其數亦不四即八也每爻三變然後成一爻第一
　　揲不五即九第二揲不四即八第三揲亦不四即
　　八此所謂十有八變而成卦也若三者俱多為老
　　隂謂初得九次二次三俱得八是也(此得純/坤二折)若三
　　者俱少為老陽謂初得五次二次三俱得四是也
　　(此得純/乾一單)兩少一多為少隂初與二三之間或得四
　　或得五而有八也或二揲得四一揲得九皆為兩
　　少一多也(此得巽/離兊)兩多一少為少陽初與二三之
　　間或得九或得八而有四也或二揲得八一揲得
　　五皆兩多一少也(此得震/坎艮)善揲者看左手即知右
　　手第一揲左手餘一即知五也左手餘二亦知五
　　也左手餘三亦知五也左手餘四亦知九也第二
　　揲左手餘一即知四也餘二亦知四也餘三即知
　　八也餘四亦知八也此觀天數乃知地數每以兩
　　手揲其餘各以其所掛湊(易/說)
　　兼山郭氏曰有天地之數有大易之數天地之數
　　五行之數是也大易之數八卦之數是也五行之
　　數始於天一終於十二辰周十二辰凡十七萬七
　　千一百四十七化生萬物者也八卦之數始於太
　　極終於二篇之䇿二篇之䇿凡萬有一千五百二
　　十當萬物之數也河圖合二者之數故縱横列之
　　為十五小衍之數也天五潛運於中統而用之大
　　衍之數天有三微地有八方是故五行之初自青
　　氣始八卦之運自帝出乎震始此氣數有同異之
　　別也獨人之氣不然天統以子為始地統以丑為
　　始人統以寅為始而人氣起於申是則不同也案
　　十二部經法曰人氣起於中焦注乎太隂漏水下
　　百刻周行五十度而復㑹於手太隂太隂者金也
　　是天地之氣起於震木而人之氣起於坤金而談
　　道者方且謂乾為氣坤為形為我生之固有也見
　　其絪緼者故謂之龍虎見其變化者故謂之男女
　　於是呼吸以求精按蹻以鍊形謂可以長生未足
　　以語此也老子曰人法地地法天天法道道法自
　　然知者能知乾坤之所以然則道可一言而盡也
　　(易/說)　凡數有母有法有實蓍之母四十九是也蓍
　　之法四是也蓍之實三十六二十四二十八三十
　　二是也數有是母必有法以用之然後得是實三
　　者闕一則蓍道絶矣此聖人幽賛神明之道也
　　蓍數之母必用四十九者惟四十九即得三十六
　　二十四二十八三十二之䇿也何惟四十九得之
　　蓋四十九之數去其十三則得三十六而去其十
　　三者是初揲餘五再揲餘四三揲又餘四也去其
　　二十五則得二十四而去其二十五者是初揲餘
　　九再揲餘八三揲又餘八也至於其數二十八則
　　去其二十一而得之也其數三十二則去其十七
　　而得之也凡得者䇿數也去者所餘之扐也䇿數
　　皆自四十九數而得非四十九則不可得故四十
　　九為蓍數之母　蓍之法必用四者以蓍之象本
　　皆四也三十六二十四二十八三十二是也九八
　　七六亦四也名曰老隂老陽少隂少陽亦四也故
　　蓍之法非四不可用　蓍之實必三十六二十四
　　二十八三十二者以四法而得之也四其九三十
　　六也四其六二十四也四其七二十八也四其八
　　三十二也　四象之數必曰九八七六何也曰三
　　十六二十四二十八三十二之䇿再以四揲而得
　　之也以四揲而得之何九六為老而七八為少也
　　曰九六天地之數也乾坤之䇿也七八出於九六
　　者也六子之䇿也乾坤相索而成者也(並揲/蓍説)
　　白雲郭氏曰聖人易數之學不傳久矣今麤能通
　　者天地之數大衍之數乾坤二篇之䇿而已舍揲
　　卦之外亦莫知其用也世人言易數者皆出於緯
　　書星厯災異之學流為隂陽末技非聖人之道也
　　然大衍天地謂之數乾坤二篇謂之䇿則數者䇿
　　之所宗而䇿為己定之數也孔穎逹謂於二萹之
　　䇿萬有一千五百二十之中獨取五十䇿為用是
　　則數反出於䇿大衍反出於二篇其倒置甚矣豈
　　不思積數之揲而後有䇿由大衍而後有二篇乎
　　京房以十日十二辰二十八宿為五十馬融以太
　　極兩儀日月四時五行十二月二十四氣為五十
　　荀爽以八卦六爻加乾坤用九用六為五十皆妄
　　相傅㑹非學者所宜言至鄭康成姚信董遇皆取
　　天地之數以減五六義雖近之而鄭氏謂五行減
　　五為五十姚董謂六畫減六為四十九五六當減
　　則減又何必傅㑹五行六畫此儒者之蔽也韓氏
　　取王弼之言曰演天地之數所賴者五十夫何賴
　　焉顧歡云立此五十數以數神又何立焉夫數本
　　於自然數之所始聖人能知而明之耳安能以私
　　意加毫末於是也故大衍之數五十是為自然之
　　數皆不可窮其義窮之愈切其失愈逺唯毋意毋
　　必斯得之矣故曰至誠如神自其用四十有九之
　　後聖人得以用之也若是則大衍之數五十猶數
　　之天也其用四十有九猶數之人也天人之道既
　　立則用與不用生焉此之謂易之數也然近世厯
　　家多稱出於大衍蓋傅㑹其數於其始名是而實
　　非及一變用則其數支離終不可復得何大衍之
　　有皆妄人之說也厯數之學傅㑹甚易且以五十
　　為始四十九為始五十五為始八十一六十四皆
　　可首數至其窒不能通則小小遷就亦无大失是
　　如顧歡之言可立之數也儒者往往不明乎此肆
　　為術士所欺然自漢以來太初四分猶為近古故
　　其數多本乎自然是以厯家有言曰古之六術並
　　同四分以遷史考太初亦四分也而亡失特甚厯
　　之踈繆有古以來莫甚於三統班氏不復討論太
　　初而備載三統至其傅㑹欺妄之言一語不遺良
　　可嘆也後世皆謂一行王朴之術出於大衍二者
　　亦能術士之學第能文飾之耳欲如太初四分近
　　古之數尚未之有況易乎故易數與厯不可同論
　　也　五十者數之本也四十有九者數之用也此
　　聖人用數揲蓍之法也揲蓍之法自四十有九分
　　而為二以象兩儀就兩儀之間於天數之中分掛
　　其一而配兩儀以備三才之象故曰掛一以象三
　　也揲之以四象四時也竒者所掛之一也扐者左
　　右兩揲之餘也得左右兩揲之餘寘於前以竒歸
　　之也歸竒象閏也五嵗再閏非以再扐象再閏也
　　蓋閏之後有再嵗故歸竒之後亦有再扐也再扐
　　而後復掛掛而復歸則五嵗再閠之義矣凡一竒
　　再扐三變而成一爻十有八變則一卦成矣然併
　　竒與扐計之初揲非餘五則餘九再揲三揲皆非
　　餘四則餘八世俗以八九謂之多四五謂之少故
　　有三多三少之言其數雖不差而其名非矣且初
　　揲餘五再揲餘四三揲餘四以四十九數計之去
　　此十三數則左右兩手之中得四九三十有六老
　　陽之數也故陽爻為九而其䇿為三十六初揲餘
　　九再揲餘八三揲餘八以四十九數訃之去此二
　　十五數則左右兩手之中得四六二十有四老隂
　　之數也故隂爻為六而其䇿為二十四至於世俗
　　所謂兩少一多者去其十七則得四八三十有二
　　少隂之數八也俗所謂兩多一少者去其二十一
　　則得四七二十有八少陽之數七也揲蓍之法本
　　无二致因或者誤以扐為竒又好以三多三少論
　　隂陽之數故異說從而生焉(並易/説)　世俗皆以三
　　多三少定卦象如是則不必四十九數以四十五
　　四十一皆初揲非五則九再揲三揲非四則八矣
　　豈獨四十五四十一為然哉自三十以上論之則
　　三十三三十七五十三五十七六十一六十五六
　　十九七十三七十七八十一八十五八十九九十
　　三九十七皆可得五九四八多少之象與十九數
　　為母者无以異獨不可得三十六二十四二十八
　　三十二之䇿數故蓍數四十九為不可易之道可
　　易者非聖人之法也　揚子雲太𤣥以二揲取三
　　象其法蓋倣此　是三者之數莫知所立之後先
　　謂四十九為先乎則非法之四亦不用四十九矣
　　謂法之四為先乎則非三十六二十四二十八三
　　十二亦不用法之四矣故三者之數一有一无則
　　蓍之道不立一先一後則蓍之用不成惟同有同
　　立莫知先後故其數一本於自然如環之无端雖
　　聖人不能加毫末於是矣　歸竒合扐之數謂不
　　用之餘數也䇿數謂所得之正數也初揲餘數得
　　五再揲餘數得四三揲餘數又得四世所謂三少
　　者也其數凡十有三於四十九蓍之中去此不用
　　之餘數十有三則所得正䇿數四九三十有六故
　　為老陽　不用之餘數初揲餘九再揲餘入三揲
　　又餘八世所謂三多者也其數凡二十有五於四
　　十九蓍之中去此不用之餘數二十有五則所得
　　正䇿數四六二十有四故為老隂　三揲不用之
　　餘數得五與八八九與四八其數皆二十有一也
　　於四十九蓍之中去此二十一數則所得正䇿數
　　皆四七二十有八故為少陽　三揲不用之餘數
　　得九與四四五與四八其數皆十有七也於四十
　　九蓍之中去此十七數則所得正䇿數皆四八三
　　十有二故為少隂　揲法先以右手揲左次以左
　　手揲右故曰兩揲之餘今人或止揲一手即以餘
　　數足之者非法也自唐初以來以竒為扐故揲法
　　多誤至横渠先生而後竒扐復分揲法於是明矣
　　　凡一掛再扐為三變乃成一爻此言每成一爻
　　又言第二第三揲不掛者正所以明正義之失也
　　君子之言微而顯如此　古厯十九分為一閏而
　　閏餘之法嵗得十九分之七三嵗當得二十一分
　　是一閏有餘二分也五嵗即得三十五分是兩閏
　　不足三分也故一閏常不及三嵗再閏常五嵗有
　　餘觀横渠先生之言至簡而正昔人之誤无遺矣
　　　凡卦爻所得之數獨謂之䇿其餘雖天地大衍
　　亦皆謂之數隂陽有九六七八數也蓍之四十九
　　亦數也卦之竒耦蓋謂畫也非䇿非數也　扐者
　　數之餘也如禮言祭用數之仂是也或謂指間為
　　扐者非也大衍之扐蓋兩手之餘數故其字亦從
　　手如揲之從手也揚子雲作艻亦謂蓍之餘數豈
　　以草間為艻邪　正義云四四揲天之數最末之
　　餘歸之合於扐掛之一處是一揲也又以四四揲
　　地之數最末之餘又合餘前所歸之扐而總掛之
　　是再扐之後掛也詳正義言天之數謂左手之蓍
　　也地之數謂右手之蓍也言扐掛者是以初為竒
　　也蓋以左手之蓍為一揲右手之蓍為再揲以再
　　揲為再扐是六揲六扐而成一爻三十六揲三十
　　六扐而成一卦與十有八變而成卦之文異矣
　　正義以左右兩手之餘為再扐而前復云掛謂四
　　揲之餘者則是既以竒為餘又以扐為餘竒與扐
　　異名而同一事矣繫辭言歸竒於扐則竒與扐為
　　二事也又言再扐而後掛則扐與竒亦二事也由
　　是知正義誤以竒為扐又誤以左右手揲為再扐
　　如曰最末之餘歸之合於扐掛之一處則是又以
　　扐為竒而扐與掛亦不復為二事也其説自相抵
　　捂莫知所從惟當從横渠先生之說曰竒所掛之
　　一也扐左右兩揲之餘也以此為正　繫辭言歸
　　竒於扐是歸掛一於餘數也如正義言是歸餘數
　　於掛一也　繫辭以兩扐一掛為三變而成一爻
　　是有三嵗一閏之象正義以每一揲左右兩手之
　　餘即為再扐是一變之中再扐一掛皆具則一嵗
　　一閏之象也正義所謂歸餘數於掛一則是總掛
　　指間故畢中和因之有第一指第二指第三指
　　之言此皆誤以扐為指間不知其為兩手餘數也
　　指間之說本於馬氏故後人因之　凡揲蓍第一
　　變必掛一者謂不掛一則无變所餘皆得五也惟
　　掛一則所餘非五則九故能變第二第三揲雖不
　　掛亦有四八之變蓋不必掛也故聖人必再扐後
　　掛者以此　或言舊法初揲用四十九而掛一第
　　二與第三揲或掛或不掛而止用四十八數者皆
　　非是今三揲不用四十九數而掛一俱不在其耦
　　數中某案書法第二第三揲皆除掛與扐而揲未
　　嘗用四十八數也若三揲皆用四十九數而掛一
　　則每揲皆得四十䇿或四十四䇿其餘扐皆非五
　　則九一揲足矣何用三變為如是則終无四九四
　　六四七四八之䇿此蓋不知所謂䇿數也蓋䇿數
　　因論多少而失之多少又因論竒耦而失之聖人
　　之法埽地矣　大衍之法自唐以竒為扐以扐為
　　掛以正䇿數為餘數逮今五百年矣雖名既不正
　　義亦難通而其為數尚未失也至取三多三少之
　　數以辨隂陽老少雖畫卦未至異同而棄䇿數不
　　用則四十九之蓍已似可廢至傳一行之學又直
　　取三多三少之象以畫竒耦不復問其數此與擲
　　錢代蓍无以異四十九蓍於是直可廢也究其始
　　蓋不明䇿數之弊又重之以畢中和再揲三揲非
　　三則七於是每變必掛而古法更張人亦不以為
　　非矣況擲錢代蓍亦自唐始是蓍己可不用安知
　　揲蓍之道不遂絶乎百世之下康節先生出而後
　　明言䇿數横渠先生出而後明正竒扐伊川先生
　　出而後其法大備學者於是復知聖人生蓍立法
　　之意斯道不可得而絶矣豈小補哉(並蓍卦/辨疑)
　　漢上朱氏曰小衍之五參兩也大衍之五十則小
　　衍在其中矣一者體也太極不動之數四十有九
　　者用也兩儀四象分太極之數總之則一散之則
　　四十有九非四十有九之外復有一而其一不用
　　也方其一也兩儀四象未始不具及其散也太極
　　未始或亡體用不相離也四十有九者七也是故
　　爻用六蓍用七卦用八𤣥用九十即五也十盈數
　　不可衍也分之左右而為二以象兩者分隂陽剛
　　柔也掛一於小指以象三者一太極兩儀也揲之
　　四以象四時者隂陽寒暑即四象也歸竒於扐以
　　象閏者先以其左四揲之歸其所揲之餘而扐之
　　以象五嵗再閏故再扐而後復掛皆參兩也三揲
　　而成一爻閏生於日月合朔周天不盡之氣七閏
　　凡三嵗閏者五二嵗閏者二大率五嵗再閏所以
　　定四時成嵗也韓康伯曰其間五嵗再閏者二故
　　舉其凡是以太一算數關子明卜百年之義皆源
　　於此京房以五十為十日十二辰二十八宿馬融
　　謂北辰日月五行十二月二十四氣誤也或謂每
　　成一爻而後掛二揲三揲不掛亦誤也(易/傳)　劉氏
　　云八純卦兼兩儀四象而盡五十五數謂先布五
　　十五位後除天地四方數餘以竒耦數排之便見
　　八卦之位此說不通所謂天者乾也地坤也所謂
　　坎者北方也離南方也兊西方也震東方也今除
　　天九地六四方四數而分布八卦即八卦所用止
　　三十六而十九數為贅矣夫八卦皆本於乾坤而
　　坤之數乾兼有之故八卦不出於三十六夫三十
　　六數四九也九老陽之數也此小成之卦也若大
　　成之卦三十二䇿也二十八䇿也二十四䇿也而
　　三十六䇿皆兼有之蓋天地之數五十有五自一
　　衍而五大衍為五十則五十五在其中其用四十
　　有九則一在其中更不論五十也若除天地四方
　　之數又於四象二儀之外而有八卦矣故曰其論
　　不通　韓氏云衍天地之數所賴者五十其用四
　　十有九則其一不用也不用而用以之通非數而
　　數以之成斯易之太極也此言是也四十九數總
　　而為一者太極也散而為四十九即太極在其中
　　矣故分而為二以象兩揲之以四以象四時四時
　　者坎離震兊此六七八九之數也　京房云五十
　　者謂十日十二辰二十八宿也凡五十其一不用
　　者天之生氣將欲以虚來實故用四十九焉此言
　　五十數之見於天者其成象如此謂其一不用為
　　天之生氣則非也　荀爽云卦各有六爻六八四
　　十八加乾坤二用凡五十初九潛龍勿用故用四
　　十九也乾用九坤用六皆在八卦爻數之内潛龍
　　勿用如勿用取女之類　鄭康成云天地之數以
　　五行氣通凡五行減五大衍又減一故用四十有
　　九康成所謂五行氣通者蓋謂十日十二律二十
　　八宿三者五行之氣通焉為五十五減五行之數
　　為五十大衍又減一為四十九其說本於乾鑿度
　　與京房為一說而五行氣通其說尤善但後學一
　　例抵之不詳觀耳　董遇云天地之數五十有五
　　者其六以象六畫之數故減而用四十九非也董
　　謂五十有五減卦之六畫為四十九不知五十有
　　五天地之極數大衍之數五十其一太極不動而
　　四十九運而為八卦重而六十四若去六畫即說
　　不通矣　顧歡云立此五十數以數神神雖非數
　　因數以顯故虚其一數以明其不可言之義所謂
　　神雖非數因數以顯是也然其說大而无當不及
　　韓說劉氏謂韓注虚一為太極即未詳其所出之
　　宗而顧之未詳又可知矣　劉謂天一居尊而不
　　動則與馬季長言北辰不動何異若謂不動則筮
　　者當置一䇿以象天一不動不當言用四十有九
　　也動靜一源顯微无間知四十有九為一之用即
　　知一為四十有九之體矣　劉云天一者在數為
　　天一在日為甲在象為六之中位在純卦為坎之
　　中爻在重乾為九在復為陽爻在辰為建子在五
　　行為水在律為黄鍾劉所謂一者言一之定位也
　　不知五十去一則一在四十九中使四十九去一
　　則一又在四十八凡有數則未嘗无一而一之所
　　在无往而不為萬物之祖得此而不失是為執天
　　地之機　又云一用天徳天徳者九也乾用九者
　　謂天徳不可為首也用之如何見羣龍无首吉也
　　此存乎其人也坤用六者利永貞是也非謂一用
　　九也　又云乾道包坤陽道兼隂此論用之於八
　　卦小成其三十六爻皆出於乾可也若謂乾三兼
　　坤之六成陽之九幹運五行成數而變化則誤也
　　(並叢/說)
　　新安朱氏曰大衍之數五十蓋以河圖中宫天五
　　乗地十而得之至用以筮則又止用四十有九蓋
　　皆出於理勢之自然而非人之知力所能損益也
　　兩謂天地也掛懸其一於左手小指之間也三三
　　才也揲間而數之也竒所揲四數之餘也扐勒於
　　於左手中三指之兩間也閏積月之餘日而成月
　　者也五嵗之間再積日而再成月故五嵗之中凡
　　有再閏然後别起積分如一掛之後左右各一揲
　　而一扐故五者之中凡有再扐然後别起一掛也
　　(本/義)　大衍之數五十以天地之數五十有五除出
　　金木水火土五數并天一便用四十九此一說也
　　數家之說雖多不同某自謂此說却分曉三天兩
　　地則是已虚了天一之數便只用天三對地二又
　　五是生數之極十是成數之極以五乗十亦是五
　　十以十乗五亦是五十此一說也又數始於一成
　　於五小衍之而成十大衍之而成五十此又是一
　　說　河圖五十五是天地自然之數大衍五十是
　　聖人去這河圖裏面取那天五地十衍出這箇數
　　不知他是如何大槩河圖是自然底大衍是用以
　　揲蓍求卦者　大衍之數五十蓍之數五十蓍之
　　籌乃其䇿也䇿中乗除之數則直謂之數耳　蓍
　　卦當初聖人用之亦須有箇見成圖算後失其傳
　　所僅存者只有這幾句大衍之數五十其用四十
　　有九分而為二掛一揲之以四歸竒於扐只有這
　　幾句如以象兩以象三以象四時以象閏已是添
　　入許多字說他了　掛一嵗右揲二嵗扐三嵗一
　　一閏也左揲四嵗扐五嵗再閏也　揲蓍雖是一
　　小事自孔子來千五百年人都理㑹不得唐時人
　　說得雖有病痛大體理㑹得是近來說得大乖自
　　郭子和始竒者揲之餘為竒扐者歸其餘扐於二
　　指之中今子和反以掛一為竒而以揲之餘為扐
　　又不用多少只用三十六三十二二十八二十四
　　為䇿數以為聖人從來只說隂陽不曽說老少不
　　知他既无老少則七八九六皆无用又何以為卦
　　又曰龜為卜䇿為筮䇿是餘數(一云䇲/是條數)謂之䇿他
　　只胡亂說䇿字或問他既如此說則再扐而後掛
　　之說何如曰他以第一揲掛為扐第二第三揲不
　　掛為扐第四揲又掛然如此則无五年再閏(一云/則是)
　　(六年再/閏也)如某己前排真箇是五年再閏聖人下字
　　皆有義掛者挂也扐者勒於二指之中也　問今
　　之揲蓍但見周公作爻辭以後之揲法不知當初
　　只有文王彖辭又如何揲曰他又須别有法但今
　　不可考耳且如周禮所載則當時煞有文字如今
　　所見占法亦只是大槩如此其間亦自有无所據
　　底只是約度如此大抵古人法度今皆无復存者
　　只是這些道理人尚胡亂說得去(並語/録)　又云三
　　多三少人言其數雖不差而其名非矣愚竊謂多
　　少之說雖不經見然其實以一約四以竒為少以
　　偶為多而已九八者兩其四也隂之偶也故謂之
　　多五四者一其四也陽之竒也故謂之少竒陽體
　　圓其法徑一圍三而用其全故少之數三偶隂體
　　方其法徑一圍四而用其半故多之數二歸竒積
　　三三而為九則其過揲者四之而為三十六矣歸
　　竒積三二而為六則其過揲者四之而為二十四
　　矣歸竒積二三一二而為八則其過揲者四之而
　　為二十二矣歸竒積二二一三而為七則其過揲
　　者四之而為二十八矣過揲之數雖先得之然其
　　數衆而繁歸竒之數雖後得之然其數寡而約紀
　　數之法以約御繁不以衆制寡故先儒舊說専以
　　多少決隂陽之老少而過揲之數亦𠖇㑹焉初非
　　有異說也然七八九六所以為隂陽之老少者其
　　說又本於圖書定於四象詳見後段其歸竒之數
　　亦因揲而得之形體次第者其父也歸竒之竒偶
　　方圓者其子也過揲而以四乘之者其孫也今自
　　歸竒以上皆棄不録而獨以過揲四乘之數為說
　　恐或未究象數之本原也(與郭冲/晦書)　虚一之說甚
　　善此本聖人所不言今著一句便成贅語來喻推
　　說其理甚當但以四十九蓍握而未分為太極之
　　象則恐亦未穏當蓋太極形而上者也兩三四五
　　形而下者也若四十九蓍可合而命之曰太極之
　　象則二三四五亦可合而命之曰太極之體矣蓋
　　太極雖不外乎隂陽五行而其體亦有不離乎隂
　　陽五行者某於周子之圖書之首固已𤼵此意矣
　　若必其所象毫髪之不差則形而上下終不容强
　　於匹配若曰各隨所指而言則與其所握而未分
　　者象太極反不若以一䇿不用者象之之為无病
　　也(答趙子/欽書)
乾之䇿二百一十有六坤之䇿百四十有四凡三百有
六十當期之日二篇之䇿萬有一千五百二十當萬物
之數也
　康節先生曰體數之䇿三百八十四去乾坤離坎之
　䇿為用數三百六十體數之用二百七十去乾與離
　坎之䇿為用數之用二百五十二也體數之用二百
　七十其一百五十六為陽一百一十四為隂去離之
　䇿得一百五十二陽一百一十二隂為實用之數也
　蓋陽去離而用乾隂去坤而用坎也是以天之陽䇿
　一百一十二去其隂也地之隂䇿一百一十二陽䇿
　四十去其南北之陽也極南大暑極北大寒物不能
　生是以去之也其四十為天之餘分也陽侵隂晝侵
　夜是以在地也合之為一百五十二陽一百一十二
　隂也陽去乾之䇿隂去坎之䇿得一百四十四陽一
　百八隂為用數之用也陽三十六三之為一百八隂
　三十六三之為一百八三陽三隂隂陽各半也陽有
　餘分之一為三十六合之為一百四十四陽一百八
　隂也故體數之用二百七十而實用者二百六十四
　用數之用二百五十二也卦有六十四而用止於三
　十六爻有三百八十四而用止於二百一十有六也
　六十四分而為二百五十六是以一卦去其初上之
　爻亦二百五十六也此生物之數也故離坎為生物
　之主以離四陽坎四隂故生物者必四也陽一百一
　十二隂一百一十二去其離坎之爻則二百一十六
　也隂陽之四十共為二百五十六也是以八卦用六
　爻乾坤主之也六爻用四位離坎主之也故天之昏
　曉不生物而日中生物地之南北不生物而中央生
　物也體數何為者也生物者也用數何為者也運行
　者也運行者天也生物者地也天以獨運故以用數
　自相乘而以用數之用為生物之時也地耦而生故
　以體數之用陽乘隂為生物之數也天數三故六六
　而又六之是以乾之䇿二百一十有六地數兩故十
　二而十二之是以坤之䇿百四十有四也乾用九故
　三其八為二十四而九之亦二百一十有六兩其八
　為十六而九之亦百四十有四也坤用六故三其十
　二為三十六而六之亦二百一十有六也兩其十二
　為二十四而六之亦百四十有四也坤以十二之二
　十六之四六之一與半為乾之餘分則乾得二百五
　十二坤得一百八也　又曰體有三百八十四而用
　止於三百六十何也以乾坤坎離之不用也乾坤坎
　離之不用所以成三百六十之用也故萬物變易而
　四者不變也夫惟不變是以能變也用止於三百六
　十而有三百六十六何也數之贏也數之贏則何用
　也乾之全用也乾坤不用則離坎用半也乾全用者
　何也陽主贏也乾坤不用者何也獨陽不生専隂不
　成也離坎用半何也離東坎西當隂陽之半為春秋
　晝夜之門也或用乾或用離坎何也主陽而言之故
　用乾也主贏分而言之則陽侵隂晝侵夜故用離坎
　也陽主贏故乾全用也隂主虚故坤全不用也陽侵
　隂隂侵陽故離坎用半也是以天之南全見而北全
　不見東西各半見也離坎隂陽之見也故離當寅坎
　當中而數常踰之者蓋隂陽之溢也然用數不過乎
　寅交數不過乎申(或離當夘/坎當酉)乾四十八而四分之一
　分為隂所尅坤四十八而四分之一分為所尅之陽
　也故乾得三十六而坤得十二也陽主進是以進之
　為三百六十日隂主消是以十二月消十二日也順
　數之乾一兊二離三震四巽五坎六艮七坤八逆數
　之震一離兊二乾三巽四坎艮五坤六也乾四十八
　兊三十離二十四震十坤十二艮二十坎三十六巽
　四十乾三十六坤十二離兊巽二十八坎艮震二十
　　又曰一生六六生十二十二生十八十八生二十
　四二十四生三十三十生三十六引而伸之六十變
　而生三百六十矣此運行之數也四生十二十二生
　二十二十生二十八二十八生三十六此生物之數
　也故乾之陽䇿三十六兊離巽之陽䇿二十八震坎
　艮之陽䇿二十坤之陽䇿十二也(並觀物/外篇)
　　大衍數(康節傳子伯温/見漢上易圖說)
　四因九得三十六為乾一爻䇿數四因六得二十四
　為坤一爻䇿數
　　太極不用所用者四象故以四因九六九陽數六
　　隂數也陽用極數故九隂用中數故六九而四之
　　得三十六為乾一爻之䇿六而四之得二十四為
　　坤一爻之䇿
　六因三十六得二百一十有六為乾一卦之䇿數
　　六者一卦有六爻乾一爻之䇿三十有六以三十
　　六而六之則二百一十有六為乾一卦之䇿也
　六因二十四得百四十有四為坤一卦之䇿數
　　六者一卦有六爻坤一爻之䇿二十有四以二十
　　四而六之則百四十有四為坤一卦之䇿也
　乾坤之䇿凡三百有六十
　　二百一十有六合百四十有四則三百六十也
　三十二因二百一十有六得六千九百一十二為三
　十二陽卦之䇿數
　　陽有三十二卦以二百一十有六而三十二之則
　　六千九百一十二為三十二陽卦之䇿數也
　三十二因百四十有四得四千六百八為三十二隂
　卦之䇿數
　　隂有三十二卦以百四十有四而三十二之則四
　　千六百八為三十二隂卦之䇿數也
　二篇之䇿萬有一千五百二十
　　三十二陽卦之䇿六千九百一十二三十二隂卦
　　之䇿四千六百八合而為萬有一千五百二十所
　　謂二篇之䇿也
　　廣漢張氏曰此特論乾坤二篇之䇿不論六子之
　　䇿夫揲蓍之法三者俱少為老陽而三少之餘凡
　　三十六故陽爻有三十六數焉總乾六爻則是乾
　　之䇿二百一十六也三者俱多為老隂而三多之
　　餘凡二十四故隂數有二十四數焉總坤六爻則
　　是坤之䇿百四十有四也總乾坤之䇿則為三百
　　六十總六十四卦則為萬有一千五百二十以三
　　百六十當期之日以萬有一千五百二十當萬物
　　之數也此皆自然相當也一嵗之内舉成數而言
　　之故以乾坤之䇿當三百六十為期之日也自乾
　　坤終於坎離為上篇自咸恒終於既濟未濟為下
　　篇也此二篇有三百八十四爻隂陽各居其半故
　　乾之爻一百九十二每爻三十六一百九十二爻
　　共計六千九百一十二䇿坤之爻一百九十二每
　　爻二十四一百九十二爻共計四千六百單八䇿
　　也以乾之六千九百一十二䇿合坤之四千六百
　　單八䇿都總萬有一千五百二十䇿也以象萬物
　　之數是度之長短量之多寡天之星辰皆不逃於
　　萬有一千五百二十然此特乾坤老隂老陽之數
　　耳而震坎艮為少陽之數少陽之數七也四七二
　　十八每爻二十八一百九十二爻積五千三百七
　　十六䇿巽離兊為少隂之數少隂之數八也四八
　　三十二每爻三十二一百九十二爻積六千一百
　　四十四䇿共總少隂少陽之數亦萬有一千五百
　　二十大抵易之數不離於七九八六乾之䇿九四
　　九三十六坤之䇿六四六二十四震坎艮之䇿七
　　四七二十八巽離兊之䇿八四八三十二(易/說)
　　兼山郭氏曰何謂九六天地之數乾坤之䇿曰天
　　一地二天三地四天五此天地之生數也天之生
　　數凡三一三五是也合一三五之數是為九地之
　　生數凡二二與四是也合二與四之數是為六故
　　曰九六天地之數也乾之䇿二百一十有六六之
　　則為三十六又四之則九也坤之䇿百四十有四
　　六之則為二十四又四之則六也故曰九六乾坤
　　之䇿也九六本於天地之數得於乾坤之䇿故乾
　　所以稱九而為老陽坤所以稱六而為老隂也
　　何謂七八出於九六六子之䇿乾坤相索而成曰
　　由上所言則隂陽止於九六而已何七八之有由
　　震巽六卦考之然後得七八之數蓋震坎艮之三
　　卦皆乾畫一坤畫二乾畫一其䇿三十六坤畫二
　　其䇿四十八合之為八十四䇿復三分之則一爻
　　之䇿二十八也又以四之法揲之是為七巽離兊
　　之三卦皆坤畫一乾畫二坤畫一其䇿二十四乾
　　畫二其䇿七十二合之為九十六䇿復三分之則
　　一爻之䇿三十二也又以四之法揲之是為八由
　　是言之七八由九六之變而成故曰七八出於九
　　六者也六子之䇿也以乾之䇿索於坤而為震坎
　　艮之䇿八十四以坤之䇿索於乾而為巽離兊之
　　䇿九十六故曰乾坤相索而成者也如是則七安
　　得不為少陽而八安得不為少隂乎故聖人幽賛
　　神明之道无非本於神明自然獨能賛以明之而
　　已夫何容心焉　或曰乾坤稱九六而六子不稱
　　七八何也曰九六有象也七八无象也以卦言之
　　則六子之卦七八隠於其中而无其象以畫言之
　　則雖六子亦皆乾坤之畫无六子之畫也如震之
　　初乾畫也乾䇿也震之二三坤畫也坤䇿也在震
　　初无是畫无是䇿也乾畫不得不稱九坤畫不得
　　不稱六也故惟乾坤有用九用六之道諸卦之得
　　竒畫者皆用乾之九也得耦畫者皆用坤之六也
　　終无用七用八之道故曰九六有象而七八无象
　　也(並揲/蓍說)
　　白雲郭氏曰䇿者揲而所得之數也乾坤之䇿皆
　　取老陽老隂之數老陽之數三十有六六之則乾
　　之䇿故二百一十有六老隂之數二十有四六之
　　則坤之䇿故百四十有四二篇之䇿凡陽爻百九
　　十有二皆乾之九也隂爻百九十有二皆坤之六
　　也合為䇿萬有一千五百二十以象萬物之數也
　　乾坤之䇿三百六十而曰當期之日者三百六十
　　中數也二十四氣過之故曰氣盈十二月不及焉
　　故曰朔虚氣盈朔虚積而為閏者也聖人舉中道
　　言之故曰當期之日乾坤二篇之䇿皆一定之數
　　出於大衍者也故大衍之序先天地而乾坤之䇿
　　又次之(易/說)　一三五七九天數也二四六八十地
　　數也自天一至天五為天地之生數自地六至地
　　十為天地之成數此見於天地者然也其用於易
　　者則以生數成數故一三五成而為九二四成而
　　為六自九變而成七自六變而成八至於十則復
　　變而為一者也天地於是无餘數矣易有兼天地
　　之道故曰與天地準人在其中故曰兼三才　大
　　衍揲蓍之法繫辭言之雖詳獨不載九八七六隂
　　陽老少之數而學者相傳謂九為老陽七為少陽
　　六為老隂八為少隂及觀乾爻稱九坤爻稱六則
　　九六為隂陽蓋無疑也而六子皆稱九六不言七
　　八為少隂少陽未有所據及考乾坤之䇿曰乾之
　　䇿二百一十有六坤之䇿百四十有四六之一則
　　乾爻得三十六坤爻得二十四是則老隂老陽之
　　數也又考二篇之䇿陽爻百九十有二以三十六
　　乗之積六千九百十有二隂爻百九十有二以二
　　十四乗之積四千六百八合之為萬有一千五百
　　二十則二篇之䇿亦皆老隂老陽之數也而少隂
　　少陽之數又无所見再置陽爻百九十有二以少
　　陽二十八乗之積五千三百七十六再置隂爻百
　　九十有二以少隂三十二乗之積六千一百四十
　　四合之亦為萬有一千五百二十以是知少隂少
　　陽之數隠於老隂老陽之中如是則七九皆為陽
　　六八皆為隂其畫為竒為耦皆同聖人畫卦初未
　　必以隂陽老少為異然卜史之家欲取動爻之後
　　卦故分別老少之象與聖人畫卦之道已不同矣
　　然七九為陽六八為隂蓋謂隂陽各有二道與說
　　卦言立天之道曰隂與陽立地之道曰柔與剛其
　　義皆同是道也以聖人不明載之繋辭故後世紛
　　紛互相矛盾至有大失聖人之意者大率多生卜
　　史之論不知所謂䇿數遂妄為臆說也究其原蓋
　　自唐畢中和之誤亦有由來然猶能通其數而其
　　誤有四論餘不論䇿以多少為言一誤也誤認扐
　　之義置餘於三指間二誤也揲左不揲右三誤也
　　每扐必掛一四誤也因此四誤故後人之弊有不
　　勝言者夫揲蓍在易為无可疑之事尚且多誤如
　　此則易道之難明難言可知已　凡卦初之數為
　　餘數三十六二十四二十八三十二為䇿數蓋本
　　於繋辭言乾之䇿坤之䇿也故邵康節先生以餘
　　數為歸竒合扐之數以四九四六四七四八為䇿
　　數而正義云歸此殘竒於所揲之䇿則以竒為餘
　　數又以餘數歸之䇿矣如是則竒扐與䇿混殽莫
　　辨故畢中和言三指俱遇少通計十三䇿三指俱
　　遇多通計二十五䇿此不當名䇿者皆稱䇿也殊
　　不知䇿者卦之所得之定數也乾得二百一十有
　　六坤得百四十有四是也非卦中所得之䇿雖天
　　地大衍皆謂之數則蓍之餘數正義既誤歸於所
　　揲之䇿而畢中和又不當名䇿而名之曰䇿也(並/蓍)
　　(卦辨/疑)
　　漢上朱氏曰自此以下再論揲之四以象四時歸
　　竒合耦之數得五與四四則䇿數三十六四九也
　　是為乾之䇿乾之䇿老陽也得九與八八則䇿數
　　二十四四六也是為坤之䇿坤之䇿老隂也得五
　　與八八得九與四八䇿數皆二十八四七也是為
　　震坎艮之䇿少陽也得九與四四得五與四八䇿
　　數皆三十二四八也是為巽離兊之䇿少隂也三
　　十六合二十四六十也二十八合三十二亦六十
　　也乾之䇿六爻二百一十有六坤之䇿六爻一百
　　四十有四乾坤之䇿凡三百有六十當期之日具
　　四時也震坎艮之䇿六爻一百六十有八巽離兊
　　之䇿六爻一百九十有二震坎艮巽離兊之䇿凡
　　三百有六十亦當期之日舉乾坤則六卦舉矣老
　　者變少者不變易以變為占者也變則化成變化
　　則鬼神行矣管子曰流行於天地之間謂之鬼神
　　歸竒合耦之數所以異於䇿數者存其掛一之數
　　也一者太極不動之數故五與四四合為十三去
　　其一則十二九與八八合為二十五去其一則二
　　十四五與八八合為二十一九與四八合亦二十
　　一去其一則皆二十九與四四合為十七五與四
　　八合亦十七去其一皆十六一體也體隠則用顯
　　所謂二者亦隠故二十四者老隂之䇿也以二十
　　四合十二則三十六者老陽之䇿也以二十合十
　　二則三十二者少陽之䇿也以十六合十二則二
　　十八者少隂之䇿也二十四合三十六六十也二
　　十八合三十二亦六十也用與不用通而為一體
　　无非用也劉牧謂經唯舉乾坤老陽老隂三百六
　　十之數當期之日不更別舉他卦之爻而疑六日
　　七分之義此不以三隅反也唐陸希聲謂易以年
　　統月以嵗統旬以日統時凡言月者以一䇿當一
　　月一九之䇿三十有六是為三年故曰皆一九之
　　䇿也又曰以年統月一日十二時七日八十四時
　　一九之䇿三十六二六之䇿四十八凡八十有四
　　是為七日八十四時故曰七日者一九二六之䇿
　　也又曰以日統時一朔之旬三十日七二十八䇿
　　八三十二䇿凡六十䇿半之為三十故曰言旬者
　　合七八之䇿而半之以象一朔之旬一閏三十者
　　再閏六十日九三十六䇿六二十四䇿凡六十䇿
　　故曰言嵗者全之以象再閏之日明有朔虚故半
　　之嵗有中盈故全之一月三旬八月二十四旬而
　　老隂之䇿二十有四故曰八月之旬當極隂之䇿
　　二十有四三嵗為一閏一嵗三百六十而二篇之
　　爻三百八十有四除三百六十日餘二十四日故
　　曰閏之日當二篇之爻八十有四乾坤之䇿當期
　　之日而少六日故曰虚分包焉二篇之爻三百八
　　十四爻多二十四日故曰盈分萃焉其說本於繋
　　辭坤乾之䇿當期之日然時有抵牾且虞翻為孫
　　權筮闗侯遇節五爻變之臨曰不出二日五應二
　　以二爻為日也尚廣為孫皓筮并天下遇同人之
　　頤曰庚子嵗青蓋入洛庚子震初爻也震少陽數
　　七鳯凰元年至天紀四年春三月吳入晉實七年
　　若以一九二六之䇿推之為八十四時則可以言
　　七日不可以言七嵗七年矣又臨至於有凶者謂
　　自復數至遯一爻為一月非取二十四極隂之䇿
　　若二爻屬老隂四十八䇿不可言十六月矣不然
　　當言一嵗四月乎中條隠者謂易含萬象䇿數乃
　　數之一又有爻數卦數五行十日十二辰五聲十
　　二律納甲之數不可一端而盡二篇之䇿三百八
　　十四爻陽爻一百九十二其䇿六千九百一十二
　　隂爻一百九十二其䇿四千六百八二篇之䇿合
　　之凡萬有一千五百二十當萬物之數此變爻也
　　老陽老隂之䇿也以不變者論之少陽之䇿二十
　　有八凡一百九十二爻為五千三百七十六䇿少
　　隂之䇿三十有二凡一百九十二爻為六千一百
　　四十四䇿二篇之䇿合之亦萬有一千五百二十
　　當期之日變者以不變為基不變者以變者為用
　　以爻數言之陽爻一百九十二晝數也其數一千
　　七百二十八隂爻一百九十二夜數也其數一千
　　一百五十二綜而言之二千八百八十凡四求之
　　亦萬有一千五百二十當萬物之數(易/傳)　又曰乾
　　䇿三十六陽也坤䇿二十四隂也陽合於隂而生
　　震坎艮者二十八䇿隂合於陽而生巽離兊者三
　　十二䇿乾坤二爻其䇿六十　少陽數七者謂天
　　五駕地二為七前言地以二上交於天五而生七
　　七為少陽之數也陽以進故進二之九為老陽之
　　數此一進也若以四位合之則少陽數七四七二
　　十八也又四位進二見八二十八進八故老陽數
　　三十六也又以天地四時數因之天地分二少陽
　　數七二七則一十四也四七則二十八也成一百
　　六十有八數陽生自復至乾凡六卦每卦進八故
　　老陽數二百一十有六若天五駕地二為七二進
　　之為老陽四位合之四七二十八又四位進二見
　　八二十八進八為三十六四位者指四時之位也
　　天地四時之數二十四以天地四時數因之天地
　　分二少陽數七二七則一十四四七則二十八二
　　七十四又四七二十八凡四十二又四因之成一
　　百六十有八數陽生自復至乾凡六卦復臨泰大
　　壯夬乾每卦進八故老陽數二百一十六謂於一
　　百六十有八之上又進六八四十八成二百一十
　　六為老陽之數謂之老陽者皆乾爻也　少隂數
　　八者謂天五駕天三為地八隂以退故退二之六
　　六為老隂之數此一退也若以四位合之則少隂
　　數八四八三十二也又四位每位退二見八二八
　　則一十六也凡四因之成一百九十二隂生自姤
　　至坤凡六卦每卦退八故老隂數一百四十有四
　　也　劉氏以天地五十五數布之五行自丙丁至
　　甲乙為一周其辰子丑午未自甲乙至壬癸為一
　　周其辰寅夘申酉自壬癸至庚辛為一周其辰辰
　　巳戌亥故上經三十卦三周而成六十卦六十卦
　　當期之日其䇿一萬一千五百二十　劉氏論咸
　　恒不繋之於離其論過於韓注至言天地之數五
　　十有五循十日而周一元三周而萬物之數足則
　　為可疑也夫劉氏配五行生成之數五十居中水
　　火居右木金居左始於丙丁終於庚辛周而復始
　　六十日之納音盡矣此一律含五音而成六十律
　　之說也而配於易之上經三十卦則不合矣雖甲
　　子始於乾而癸亥終於離則不合也乾當甲金而
　　二十九卦豈盡然哉繋辭言二篇之䇿當萬物之
　　數而為三周五十五數一百八十爻為萬物之數
　　足則未之聞也　劉氏云鄭氏雖以四正卦之爻
　　減二十四之數與當期之日相契則又與聖人之
　　辭不同也夫四正之卦四六二十四爻主二十四
　　氣此先儒舊傳非鄭氏配合也劉氏用六十卦主
　　期之日則四正之卦主二十四氣不廢也故曰䇿
　　數當日而不取爻數則一爻一日五卦一月何謂
　　也　易有以一䇿當一日者乾坤之䇿是也有以
　　一爻當一日者七日來復是也有以䇿數七八九
　　六言日者勿逐七日得是也易之取象豈一端而
　　盡六十卦直日兩卦相去皆七日其實則六日七
　　分猶書稱朞三百有六旬有六日其實三百六十
　　五日四分日之一禮言三年之䘮其實二十七月
　　詩言一之日二之日其實十一月十二月之日何
　　於此六日七分而疑之乎先儒以此候氣占風效
　　證寒温而劉氏易之以五卦各主五日則吾不知
　　其說也(並叢/說)　乾鑿度云厯以三百六十五日四
　　分日之一為一嵗易以三百六十析當期之日此
　　律厯數也五嵗再閏故再扐而後掛以應律厯之
　　數鄭康成曰厯以記時律以候氣氣章六十日一
　　轉與厯相應則三百六十日為終也厯之數有餘
　　者四分之一嵗差而不齊故閏定四時成嵗令相
　　應也(蘇洵曰震離坎兊各守其方而六十卦之分/散於三百六十日聖人不以五日四之一者)
　　(害其為易而以七分者加焉此非有所法乎日月/星辰之度天地五行之數也以為上之不可以八)
　　(而下之不可以六故以七分者加之使大易者亦/不為无用於厯而已矣  皇甫泌曰天地之數三)
　　(百有六十所以當期凡嵗三百五十有四日不充/爻者餘則歸閏爻以存虚虚所以待甲癸之變甲)
　　(癸者舉十日之終始也胡旦亦曰卦之爻則實數/也嵗之日則虚數也嵗月不盡之日則加算焉六)
　　(日七日實數也三百六十/五日有餘焉故算而為閏)二十四氣七十二候見
　　於周公之時訓吕不韋取以為月令焉其上則見
　　於夏小正夏小正者夏后氏之書孔子得之於杞
　　者也夏建寅故其書始於正月周建子而授民時
　　巡狩烝享皆用夏正故其書始於立春夏小正具
　　十二月而无中氣有候應而无日數至於時訓乃
　　五日為候三候為氣六十日為節二書詳略雖異
　　其大要則同豈時訓因小正而加詳歟左氏傳曰
　　先王之正時也履端於始舉正於中歸餘於終中
　　謂中氣也漢詔曰古者黃帝合而不死名察𤼵歛
　　定清濁起五部建氣物分數氣謂二十四氣也則
　　中氣其來尚矣仲尼賛易時已有時訓觀七月一
　　篇則有取於時訓可知易通卦驗易家傳先師之
　　言所記氣候比之時訓晚者二十有四蚤者三當
　　以時訓為定故子雲太𤣥二十四氣闗子明論七
　　十二候皆以時訓(卦氣/圖說)
　　新安朱氏曰凡此䇿數生於四象蓋河圖四面太
　　陽居一而連九少隂居二而連八少陽居三而連
　　七太隂居四而連六揲蓍之法則通計三變之餘
　　去其初掛之一凡四為竒凡八為偶竒圓圍三偶
　　方圍四三用其全四用其半積而數之則為六七
　　八九而第三變揲數䇿數亦皆符㑹蓋餘三竒則
　　九而其揲亦九䇿亦四九三十六是為居一之太
　　陽餘二竒一偶則八而其揲亦八䇿亦四八三十
　　二是為居二之少隂二偶一竒則七而其揲亦七
　　䇿亦四七二十八是為居三之少陽三偶則六而
　　其揲亦六䇿亦四六二十四是為居四之老隂是
　　其變化往來進退離合之妙皆出自然非人之所
　　能為少隂退而未極乎虚少陽進而未極乎盈故
　　此獨以老陽老隂計乾坤六爻之䇿數餘可推而
　　知也期周一嵗也凡三百六十五日四分日之一
　　此特舉成數而槩言之耳　二篇謂上下經凡陽
　　爻百九十二得六千九百一十二䇿隂爻百九十
　　二得四十六百八䇿合之得此數(並本/義)　二篇之
　　䇿當萬物之數不是萬物盡於此數只是取象自
　　一而萬以萬數來當萬物之數耳　䇿數云者凡
　　手中之數皆是如散䇿於君前有誅龜䇿弊則埋
　　之不可以既揲餘數不為䇿數也　數三百六十
　　六三百六十天地之正數也其餘進退不過六故
　　陽進不過六分　大凡易數皆六十三十六對二
　　十四三十二對二十八皆六十也以十甲十二辰
　　亦湊到六十也鍾律以五聲十二律亦積為六十
　　也以此知天地之數皆至六十為節　繋辭言蓍
　　法大抵只是解其大略想别有文字今不可見但
　　如天數五地數五此是舊文五位相得而各有合
　　是孔子解文天數二十有五地數三十凡天地之
　　數五十有五此是舊文此所以成變化而行鬼神
　　此是孔子解文分而為二是本文以象兩是解文
　　掛一揲之以四歸竒於扐皆是本文以象三以象
　　四時以象閏之類皆解文也乾之䇿二百一十有
　　六坤之䇿百四十有四孔子則斷之以當期之日
　　二篇之䇿萬有一千五百二十孔子則斷之以當
　　萬物之數於此可見(並語/録)　易卦之位震東離南
　　兊西坎北者為一説十二辟卦分屬十二辰者為
　　一說及焦延夀為卦氣直日之法乃合二說而一
　　之既以八卦之震離兊坎二十四爻直四時又以
　　十二辟卦直十二月且為分四十八卦為之公侯
　　卿大夫而六日七分之說生焉若以八卦為主則
　　十二卦之乾不當為己之辟坤不當為亥之辟艮
　　不當侯於申酉巽不當侯於戌亥若以十二卦為
　　主則八卦之乾不當在西北坤不當在西南艮不
　　當在東北巽不當在東南彼此二說互為矛盾且
　　其四十八卦為公侯卿大夫以附於十二辟卦初
　　无法象而直以意言本已无所據矣不待論其減
　　去四卦二十四爻而後可以見其失也楊雄太𤣥
　　次第乃是全用焦法其八十一首蓋亦去其震離
　　兊坎者而但擬其六十卦耳諸家於八十一首多
　　有作擬震離兊坎者近世許翰始正其誤至立踦
　　贏二賛則正以七百二十九賛又不足乎六十卦
　　六日七分之數而益之恐不可反據其說以正焦
　　氏之失也(答程泰/之書)
是故四營而成易十有八變而成卦八卦而小成引而
仲之觸類而長之天下之能事畢矣
　　廣漢張氏曰分而為二掛一以象三揲之以四歸
　　竒於扐凡四營然後成一爻每爻三揲則十八變
　　以成其卦也自此引而伸之則八卦之象可以窺
　　天地之數自此觸類而長之則一卦可成六十四
　　卦也(易/說)
　　白雲郭氏曰四營謂分而為二掛一象三揲之以
　　四歸竒於扐其營有四也四營而後有爻爻而後
　　有卦故云成易也一掛再扐共為三變而成一爻
　　六爻則十有八變矣自八卦小成引而伸之觸類
　　而長之重為六十四卦合三百八十四爻為䇿萬
　　有一千五百二十則天地之間无不備矣乾坤䇿
　　數之後復繼以四營成易之道者以明易之作始
　　於數也(易/說)
　　漢上朱氏曰四時行而後萬物生无非四也故曰
　　四營而成易分二掛一歸四揲之餘而併扐之一
　　變也三變而成一爻六爻十有八變而成卦自乾
　　至坤八卦而小成引而伸之為六十四卦觸類而
　　長之乃有變動或謂三畫之卦為小成誤也上既
　　陳十有八變而成卦則八卦者重卦也八卦而六
　　十四卦具故曰小成自歸竒合扐之數觀之三少
　　者乾也三多者坤也一少二多者震坎艮也二少
　　一多者巽離兊也三少者䇿數九三多者䇿數六
　　一少二多者䇿數七一多二少者䇿數八則多少
　　之數八卦已具自三畫觀之八卦為陽畫者十有
　　二隂畫者二十有四陽七九也隂六八也九六十
　　五也七八亦十五也二十四者坤䇿也總而為三
　　十六者乾䇿也則三畫之中五行十日十二辰二
　　十四氣已具引而伸之觸類而長之不越乎此是
　　故聖人語小天下莫能破語大天下莫能載謂八
　　卦而小成者舉中而言也(易/傳)
　　新安朱氏曰四營謂分二掛一揲四歸竒也易變
　　易也謂一變也三變成爻十八變則成六爻也
　　小成謂九變而成三畫得内卦也　引伸觸類謂
　　已成六爻而視其爻之變與不變以為動靜則一
　　卦可變而為六十四卦以定吉凶凡四千九十六
　　卦也(並本/義)　四營而成易易字只是箇變字四度
　　經營方成一變若說易之一變却不可這處未下
　　得卦字亦未下得爻字只下得易字　引而伸之
　　觸類而長之是占得一卦則就上面推看如乾則
　　推其為圜為君為父之類是也(並語/録)
顯道神徳行是故可與酬酢可與祐神矣
　伊川先生曰顯明於道而見其功用之神故可與應
　對萬變可賛祐於神道矣謂合徳也人惟順理以成
　功乃賛天地之化育也(經/説)
　横渠先生曰示人吉凶其道顯隂陽不測其徳神顯
　故可與酬酢神故可與祐神受命如響故可與酬酢
　知來藏往故可與祐神　示人吉凶其道顯矣知來
　藏往其徳行神矣語蓍龜之用也　顯道者危使平
　易使傾懼以終始其要无咎之道也神徳行者寂然
　不動𠖇㑹於萬化之感而莫知為之者也受命如響
　故可與酬酢曲盡鬼謀故可與祐神顯道神徳行此
　言蓍龜之徳也(並易/說)
　　廣漢張氏曰道之奥妙其原本於天也然道自此
　　而顯徳行之塵迹其原本於人也然徳行自此而
　　神其麤可以出同民患故可與酬酢其精可以賛
　　化育故可與祐神(易/說)
　　白雲郭氏曰道至難顯徳行難神使道之顯猶易
　　簡而天下之理得是也蓋由易之有書也使徳行
　　之伸猶聖人之崇徳是也亦由易之有書也唯顯
　　道神徳行故可與酬酢而應天下之變可與祐神
　　而賛天地之化育也上言四營成易以至天下之
　　能事畢矣皆謂易之成書天下萬事无不備故此
　　言聖人因其書用其道以顯道神徳行酬酢祐神
　　也由是知易之為書始於數而終於聖人之用明
　　矣　此言聖人能顯易之道神易之徳行而用之
　　故可以酬酢天下之變而賛天地之化育也祐助
　　也祐神所以賛化育也繋辭自首章至天下之能
　　事畢矣皆聖人顯道神徳行酬酢祐神之事故以
　　此終之(並易/說)
　　漢上朱氏曰顯道者危者使平易者使傾懼以終
　　始其要无咎之道也徳行者卦之徳行神者變而
　　通之酬酢者互為賓主祐神者先後天也飲酒之
　　禮主人獻賓賓酬主人主人酬賓卦反覆相變而
　　乾坤坎離大過頣小過中孚不變此所以能酬酢
　　也(易/傳)
　　新安朱氏曰道因辭顯行以數神酬酢謂應對祐
　　神謂助神化之功(本/義)　此是說蓍卦之用道理因
　　此顯著徳行是人事却由取決於蓍既知吉凶便
　　可以酬酢事變神又能自說吉凶與人因有易後
　　方著見便是易來祐助神也　問顯道神徳行曰
　　道較微妙无形影因卦辭說出來道這是吉這是
　　凶這可為這不可為徳行是人做底事因數推出
　　來方知得這不是人硬恁地做都是神之所為也
　　又曰須知得是天理合如此　易惟其顯道神徳
　　行故能與人酬酢而祐助夫神化之功也(並語/録)
子曰知變化之道者其知神之所為乎
　康節先生曰神无方而易无體滯於一方則不能變
　化非神也有定體則不能變通非易也易雖有體體
　者象也假象以見體而本无體也　又曰神无所在
　无所不在人與他心通者以其本於一也道與一神
　之强名也以神為神者至言也(並觀物/外篇)
　伊川先生曰知變化之道者其知神之所為乎與上
　文相連不合在下(經/說)
　橫渠先生曰化之於己須㬰之化則知須㬰之頃必
　顯一日之化則知一日之化有殊易知變化之道則
　知神之所為又曰知幾其神乎　惟神為能變化以
　其一天下之動也人能知變化之道其必知神之為
　也　聖人之進豈不自見今在學者區别是非有化
　於聖者猶能知之況聖人乎易言窮神知化又言知
　變化之道安得不知(並易/說)
　　廣平游氏曰春作夏長秋斂冬蔵皆神之所為也
　　神之所為異於人為者以其從道而已此四時所
　　以不忒也(易/說)　變者革汚以為清革暴以為良然
　　猶有迹也化則其迹滅矣日用飲食而已至於化
　　則神之所為也(中庸/解)
　　龜山楊氏曰變化神之所為也其所以變化孰從
　　而見之因其成象於天成形於地然後變化可得
　　而見焉舊常解此義云无象无形則神之所為隠
　　矣有象有形變化於是乎著(南都/語録)　已上一條補
　　廣漢張氏曰大而天地散而萬物舉皆囿於造化
　　之道而為其推遷者也然變化豈能自運邪有神
　　以行其變化者也故知變化之道者其知神之所
　　為乎變者自无而出有化者自有而歸无日月之
　　往來寒暑之迭運雷霆之震驚風雨之散潤以至
　　山岳之鼎峙江河之流注草木之榮枯蟲魚之出
　　没无非變化之道有以為之樞機然變者不能以
　　自變有神以變之化者不能以自化有神以化之
　　故知變化之道者疑吾窺測其妙也然能知神之
　　所為而已至於隂陽不測者此又非知變化之道
　　者所能知也(易/說)
　　白雲郭氏曰變化即盡神也故由變化可以知神
　　天下之變化或不得而知則由易之變化以知之
　　知神之所為者知神之所謂也(易/說)
　　漢上朱氏曰變化之道盡於參兩之神知其道則
　　知神之所為矣(易/傳)
　　新安朱氏曰變化之道即上文數法是也皆非人
　　之所能為故夫子歎之而門人加子曰以别上文
　　也(本/義)
　　　右第九章(新安朱氏本義曰此章言天地大衍/之數揲蓍求卦之法然亦略矣意其)
　　　　(詳具于太卜筮人之官而今不/可考耳其可推者啓䝉備言之)
　
　
　
　
　
　
　
　
　
　
　
　
　
　
　合訂刪補大易集義粹言卷七十三
欽定四庫全書
　合訂刪補大易集義粹言卷七十四
　　　　　　　　　　頭等侍衞納喇性徳編
易有聖人之道四焉以言者尚其辭以動者尚其變以
制器者尚其象以卜筮者尚其占
　伊川先生曰言所以述理以言者尚其辭謂於言求
　理者則存意於辭也以動者尚其變動則變也順變
　而動乃合道也制器作事當體乎象卜筮吉凶當考
　乎占(經/說)　吉凶消長之理進退存亡之道備於辭推
　辭考卦可以知變象與占在其中矣(易傳/序)
　横渠先生曰辭變象占皆聖人之所務也易道具焉
　(一木无易道具焉四字有故/曰神而明之存乎其人十字)　尚辭則言无所茍尚
　變則動必精義尚象則法必致用尚占則謀必知來
　四者非知神之所為孰能與於此　知徳之難言知
　之至也孟子謂我於辭命則不能又謂浩然之氣難
　言易謂不言而信存乎徳行又以尚辭為聖人之道
　非知徳達乎是哉學未至於知徳語皆有病形而上
　者得辭斯得象矣故變化之理須存乎辭言所以顯
　變化也易有聖人之道而曰以言者尚其辭辭者聖
　人之所以聖　人言命字極難辭之盡理而无害者
　須出於精義易有聖人之道四曰以言者尚其辭必
　至於聖人然後其言乃能无弊蓋由精義所自出也
　故辭不可以不修(並易/説)
　　廣漢張氏曰易者无形之聖人而聖人者有形之
　　易故易乃聖人之道而聖人者乃盡易之道者也
　　故指易以為聖人可也指聖人以論易亦可也故
　　曰易有聖人之道四焉故指其所之者易之辭也
　　以言者尚之則言无不當矣化而裁之者易之變
　　也以動者尚之則動无不時矣象其物宜者易之
　　象也制器者象之則可以盡制物之智極數知來
　　者易之占也卜筮者尚之則可以窮先知之神人
　　能言以尚其辭動以尚其變制器以尚其象卜筮
　　以尚其占則人皆可以為舜塗人可以為禹此無
　　他以其得聖人之道故也(易/說)　易有聖人之道四
　　恐非為卜筮專為此書當此爻象如此處之則吉
　　如此處之則凶聖人所以示後世若筮得之者固
　　當如此處蓋其理不可違而卜筮固在其中矣(答/朱)
　　(元晦/書)
　　白雲郭氏曰言則用其辭動則用其變制器用其
　　象卜筮用其占聖人用易之道又有是四焉者故
　　言易有聖人之道四焉也(易/說)
　　漢上朱氏曰辭也變也象也占也四者易之變化
　　本於參兩者也參天兩地也錯綜而生變化其妙
　　至於不可知然亦不越乎四者故以言者尚其辭
　　則言必不苟以動者尚其變則動必精義以制器
　　者尚其象則器必致用以卜筮者尚其占則占必
　　知來四者非神之所為乎(易/傳)
　　新安朱氏曰四者皆變化之道神之所為者也(木/義)
　　　易有聖人之道四至精至變則合做兩箇是他
　　裏面各有這箇　問以言者尚其辭以言是取其
　　言以明理斷事如論語上舉不恒其徳或承之羞
　　否曰是　問以言以動以制器以卜筮這以字是
　　指以易而言否曰然又問辭占是一類變象是一
　　類所以下文至精合辭占說至變合變象說曰然
　　占與辭是一類者曉得辭方能知得占若與人說
　　話曉得他言語方見得他胷中底蘊變是事之始
　　象是事之已形者故亦是一類也　問以制器者
　　尚其象曰這都難說蓋取諸離蓋字便是一箇半
　　閒半界底字如取諸離取諸益不是先有見乎離
　　而後為網罟先有見乎益而後為耒耜聖人亦只
　　是見魚鼈之屬欲有以取之遂做一箇物事去欄
　　截他欲得耕種見地土硬遂做一箇物事去剔起
　　他却合於離之象合於益之意又曰有取其象者
　　有取其意者　問以卜筮者尚其占卜用龜亦使
　　易占否曰不用則是文勢如此(並語/錄)
是以君子將有為也將有行也問焉而以言其受命也
如嚮无有逺近幽深遂知來物非天下之至精其孰能
與於此
　伊川先生曰受命如響遂知來物非神乎曰感而通
　求而得精之至也(經/說)　蓍龜雖无情然所以為卦而
　卦有吉凶莫非有此理以其有是理也故以是問焉
　其應也如響若以私心及錯卦象而問之便不應蓋
　沒此理今日之理與前日已定之理只是一箇理故
　應也(附吕與叔/束見錄)
　横渠先生曰有不知則有知无不知則无知是以鄙
　夫有問仲尼叩兩端而空空易无思无為受命乃如
　響无有逺近幽深遂知來物非天下之至精孰能與
　於此言易之為書也至精者謂聖人窮理極盡精㣲
　處也(易/說)
　　廣漢張氏曰世之君子將欲有為而建功立業將
　　欲有行而進用撫世詎可不問之以言播之天下
　　傳之四方故民之從之速於置郵傳命不啻如響
　　之應聲者以聖人之言不以逺邇而有間不以幽
　　深而罔測凡物之來于我者近在眉睫之間逺在
　　八荒之外莫不知之自非盡易之至精安能與於
　　此(易/說)
　　白雲郭氏曰君子有為有行問言受命蓋言求其
　　道於易中如問之以言求而得其道如響應以見
　　易之无乎不備可與酬酢也无逺近幽深見幾知
　　來非易為天下之至精孰能如此(易/說)
　　漢上朱氏曰有為造事也有行舉事也有問者焉
　　而以易言之則其辭足以荅天下之問有命者焉
　　受而應之如響則其占足以決天下之疑問荅占
　　決皆辭也故通言之无有逺近以内外言也无有
　　幽深以變動言也心者天地之鑑萬物之鏡顯於
　　參伍之神則逺近幽深畢陳乎前遂知來物我與
　　物一也精之又精謂之至精(易/傳)
　　新安朱氏曰此尚辭尚占之事言人以蓍問易求
　　其卦爻之辭而以之𤼵言處事則易受人之命而
　　有以告之如響之應聲以決其未來之吉凶也以
　　言與以言者尚其辭之以言義同命則將筮而告
　　蓍之語冠禮筮日宰自右賛命是也(本/義)　問君子
　　將有為也將有行也問焉而以言其受命也如響
　　曰此是說君子作事問于蓍龜也問焉以言人以
　　蓍問易求其卦爻之辭而以之𤼵言處事受命如
　　響則易受人之命如響之應聲以決未來吉凶也
　　　問問焉而以言曰若以上下文推之以言却是
　　命筮之詞古人亦大段重這命筮之詞而以言三
　　字義若抝若作以易言之如所謂不恒其徳或承
　　之羞則不占只是以其言之義又於上下文不順
　　(一云言是命龜受命/龜受命也  並語録)
參伍以變錯綜其數通其變遂成天地之文極其數遂
定天下之象非天下之至變其孰能與於此
　康節先生曰天一地二天三地四天五地六天七地
　八天九地十參伍以變錯綜其數也如天地之相銜
　晝夜之相交也一者數之始而非數也故二二為四
　三三為九四四為十六五五為二十五六六為三十
　六七七為四十九八入為六十四九九為八十一而
　一不可變也百則十也十則一也亦不可變也是故
　數去其一而極於九皆用其變者也五五二十五天
　數也六六三十六乾之䇿數也七七四十九大衍之
　用數也八八六十四卦數也九九八十一元範之數
　也(觀物/外篇)
　横渠先生曰既言參伍矣參伍而上復如何分别(易/說)
　　氣之聚散於太虚猶冰凝釋於水知太虚即氣則
　无无故聖人語性與天道之極盡於參伍之神變易
　而已諸子淺妄有有无之分非窮理之學也(正/蒙)
　　廣漢張氏曰三五天地參而伍之義也一與六共
　　宗二與七共朋三與八成友四與九同道五與十
　　相守此參天地之數而成其行伍所以為變也以
　　天之一而錯於地而生水以地之二而錯於天而
　　生火以至天三錯地而生木地四錯天而生金凡
　　此者謂之錯其數也老陽之數總於九老隂之數
　　總於六以至少隂之數總於八少陽之數總於七
　　凡此者謂之綜其數也人能參伍天地之數以通
　　其變則水火金木經緯於天地之間以成天地之
　　文者能成之而使之无虧矣人能錯綜天地之數
　　以極其數則老陽老隂少陽少隂見天地之賾以
　　定天下之象者能定之而无疑矣自非盡易之至
　　變其孰能與於此(易/說)
　　白雲郭氏曰凡天下之變皆變也凡天下之數皆
　　數也而易又參伍之錯綜之蓋變與數之所自出
　　又制其變數不可窮盡者也雖天地之文必成於
　　其變天下之象必定於其數則知易之變數不可
　　窮盡如此故為天下之至變也凡天地之道顯而
　　可見者皆曰文天下之物可見者皆曰象如日月
　　星辰山川草木皆為天地之文或隂陽晝夜以變
　　而運或生長融結以變而成皆是也或謂天地之
　　文如青赤之文非也(易/說)
　　漢上朱氏曰參伍以變者縱横十五天地五十有
　　五之數也錯之為六七八九綜之為三百六十以
　　天地觀之隂陽三五一五以變為候者七十二二
　　五以變為旬者三十六三五以變為氣者二十四
　　三百六十五日周而復始故乾之䇿三十有六者
　　三六而又二也坤之䇿二十有四者二六而又二
　　也三其二十四與二其三十六皆七十二三其七
　　十二為二百一十六得乾之䇿二其七十二為百
　　四十四得坤之䇿三畫之卦三變而反六畫之卦
　　五變而復通六七八九之變則剛柔相易遂成天
　　地之文極五十有五之數則剛柔有體遂定天下
　　之象非成文不足以成物非定象不足以制器變
　　之又變謂之至變(易/傳)　或曰參伍以變者乾一變
　　姤二變遯三變否四變觀五變剥此五以變也五
　　變極矣故四變晉下體復乾為大有又乾一變巽
　　二變離三變震三變極矣故四變兊五變坤六變
　　坎復三變又七變艮是乎曰非也三五不相離也
　　五者三天兩地而倚數三極數也而具五行小衍
　　也三在其中以重卦論之乾三變坤姤巽也遯艮
　　也否坤也三以變也四變觀亦巽也五變剥亦艮
　　也伍以變也伍以變則復以三變故艮變離下體
　　坤復變為乾亦三變也以小成卦論之乾一變巽
　　二變離三變震三以變也次自中二爻變而下故
　　四變兊五變坤次自中爻變而上故六變坎七變
　　艮二即五也初自下爻三變即前參以變也次自
　　中爻下而二變次自中爻上而二變即前伍以變
　　也參去伍伍去參皆不能變此三所以為極數五
　　所以為小衍也天地之運也隂陽三五一五而變
　　為七十二候二五而變為三十六旬三五而變為
　　二十四氣凡三百六十五周而復始日月軌度積
　　於餘分或以參綜伍或以伍綜參交錯而行者也
　　(叢/說)
　　新安朱氏曰此尚象之事變則象之未定者也參
　　者三數之也伍者五數之也既參以變又伍以變
　　一先一後更相考覈以審其多寡之實也錯者交
　　而互之一左一右之謂也綜者總而挈之一低一
　　昂之謂也此亦皆謂揲蓍求卦之事蓋通三揲兩
　　手之䇿以成隂陽老少之畫究七八九六之數以
　　定卦爻動靜之象也參伍錯綜皆古語而參伍尤
　　難曉案荀子云窺敵制變欲伍以參韓非云省同
　　異之言以知朋黨之分偶參伍之驗以責陳言之
　　實又曰參之以比伍伍之以合參史記曰必參而
　　伍之又曰參伍不失漢書曰參伍其賈以類相準
　　此足以相𤼵明矣(本/義)　參伍以變錯綜其數參謂
　　三數之伍謂五數之揲蓍本無三數五數之法只
　　言交互參考皆有自然之數如三三為九五六三
　　十之類雖不用以揲蓍而推算變通未嘗不用錯
　　者有迭相為用之意綜又有總而挈之之意如織
　　者之綜絲也　參伍是相牽連之意如三要做五
　　須用添二五要做六須著添一做三須著減二錯
　　綜是兩様錯是往來交錯之義綜如織底綜一箇
　　上去一箇下來陽上去做隂隂下來做陽如綜相
　　似　問參伍以變錯綜其數曰荀子說參伍處楊
　　倞解之為詳漢書所謂欲問馬先問牛參伍之以
　　得其實綜如織綜之綜大抵隂陽竒耦變化无窮
　　天下之事不出諸此成天地之文者若卦爻之陳
　　列變態者是也定天下之象者物象皆有定理足
　　以經綸天下之事也　又曰若是他數猶可凑參
　　與五兩數自是參差不齊所以舉以為言兵家謂
　　窺敵制變欲伍以參今欲窺敵人之事敎一人探
　　來恁地說又差一人探來若說得不同便將這兩
　　說相參看如何以求其實所以謂之欲伍以參
　　問錯綜其數本義云錯者交而互之一左一右之
　　謂也莫是揲蓍以左揲右右揲左否曰不特如此
　　乾對坤坎對離自是交錯又問綜者總而挈之莫
　　是合掛扐之數否曰且以七八九六明之六七八
　　九便是次序然而七是陽六壓他不得便當挨上
　　七生八八生九九又須挨土便是一低一昂
　　　　　　　　　　　　六　　五指
　　　　　　　　　　　七　　　四指
　　　　　　　　　　　　八　　三指
　　　　　　　　　　　九　　　二指
　　　或問經緯錯綜之義曰錯是往來底綜是上下
　　底綜便是織機上底古人下這字極子細但看他
　　那單用處都有箇道理如經綸底綸字綸是兩條
　　絲相合各有條理凡用綸處便是倫理底義統字
　　是上面垂一箇物事下來下面有一箇人接著便
　　謂之統但看垂字便可見　又曰錯綜其數便只
　　是七八九六六對九七對八便是東西相錯六上
　　生七為陽九下生八為隂(一本云七下生八為/隂八上生九為陽)便
　　是上下為綜　又曰古人作易其巧不可言太陽
　　數九少隂數八少陽數七太隂數六初亦不知其
　　數如何恁地元來只是十數太陽居一除了本身
　　便是九箇少隂居二除了本身便是八箇少陽居
　　三除了本身便是七箇太隂居四除了本身便是
　　六箇這處古來都不曾有人見得　參字音曹參
　　之參猶參互之意　又曰參以三數之也伍以五
　　數之也如云什伍其民如云或相什伍非直為三
　　與五而已也蓋紀數之法以三數之則遇五而齊
　　以五數之則遇三而會故荀子曰窺敵制變欲伍
　　以參注引韓子曰省同異之言以知朋黨之分偶
　　參伍之驗以責陳言之實又曰參之以比物伍之
　　以合參而漢書趙廣漢傳亦云參伍其賈以類相
　　準皆其義也易所謂參伍以變者蓋言或以三數
　　而變之或以伍數而變之前後多寡更相反覆以
　　不齊而要其齊如河圖洛書大衍之數伏羲文王
　　之卦厯家之日月五星章蔀紀元是皆各為一法
　　不相依附而不害其相通者也綜字之義沙隨得
　　之然錯綜自是兩事錯者雜而互之也綜者條而
　　理之也參伍錯綜又各自是一事參伍所以通之
　　其治之也簡而疏錯綜所以極之其治之也繁而
　　密(荅王伯/豐書)
易无思也无為也寂然不動感而遂通天下之故非天
下之至神其孰能與於此
　康節先生曰寂然不動反本復靜坤之時也感而遂
　通天下之故陽動於中問不容髪復之義也　夫易
　者聖人所以長君子消小人之具也及其長也闢之
　於未然及其消也闔之於未然一消一長一闔一闢
　渾渾然无跡非天下之至神其孰能與於此(並觀物/外篇)
　濂溪先生曰寂然不動者誠也感而遂通者神也動
　而未形有无之間者幾也誠精故明神應故妙幾微
　故幽誠神幾曰聖人(通/書)
　明道先生曰寂然不動感而遂通者天理具備元无
　少欠不為堯存不為桀亡父子君臣常理不易何曾
　動來因不動故言寂然雖不動感便通感非自外也
　(吕與叔/東見錄)
　伊川先生曰喜怒哀樂之未𤼵謂之中中也者言寂
　然不動者也故曰天下之大本𤼵而皆中節謂之和
　和也者言感而遂通者也故曰天下之達道(暢潛/道錄)
　老子曰无為又曰无為而无不為當有為而以无為
　為之是乃有為為也聖人作易未嘗言无為惟曰无
　思也无為也此戒夫作為也然下即曰寂然不動感
　而遂通天下之故是動靜之理未嘗為一偏之說矣
　(游定/夫錄)　寂然不動感而遂通此只言人分上事若論
　道則萬理皆具更不說感與未感　寂然不動萬物
　森然已具在感而遂通感則只是自内感不是外面
　將一件物來感於此也(並入關/語錄)　喜怒哀樂未𤼵之
　際此心即赤子之心即天地之心即孔子之絶四即
　孟子所謂物皆然心為甚即易謂寂然不動感而遂
　通天下之故此心所𤼵純是義理與天下之所同然
　安得不和　心一也有指體而言者寂然不動是也
　有指用而言者感而遂通天下之故是也(並荅吕大/臨論中書)
　　感而遂通天下之故以其寂然不動小則事物之
　至大則无時而不感(謝顯道記/憶平日語)
　横渠先生曰易言感而遂通者蓋語神也雖指暴者
　謂之神然暴亦固有漸是亦化也　聖人通天下之
　志雖愚人與禽獸猶能識其意有所感則化感亦有
　難專以化言感而遂通者神又難專謂之化也(並易/說)
　　廣平游氏曰不勉而中无為也不思而得无思也
　　(孟/解)　三月不違仁者其心猶有所操也至於中心
　　安仁則縱目之所視更无亂色縱耳之所聽更无
　　姦聲无思也无為也寂然不動感而遂通天下之
　　故則𤼵育萬物彌綸天地而何克己復禮三月不
　　違之足言哉(語/解)
　　龜山楊氏曰心正到寂然不動處方是極致以此
　　感而遂通天下之故其於平天下也何有(餘杭/語錄)
　　自至神而下蓋未能无思也惟无思无為足以感
　　通天下之故而謂无思土木也可乎此非窮神知
　　化未足與議也(語/解)　中也者寂然不動之時也无
　　物不該焉故謂之大本和也者所以感通天下之
　　故故謂之達道(中庸/解)
　　廣漢張氏曰夫至精猶有所思也惟易則本无所
　　思至變猶有所為也惟易則本无所為无思无為
　　如鑑也然形至則應如谷也然聲至則應无思无
　　為寂然不動感而遂通天下之故所以極天下之
　　至神也(易/說)
　　和靖尹氏曰横渠云由知覺有心之名蓋由其知
　　覺强名曰心寂然不動感而遂通天下之故若只
　　寂然不動與木石等也只為感而遂通便是知覺
　　知覺即心也至於摇扇得涼是知覺也譬如睡中
　　人喚己名則矍然而起呼他人名則不應是知覺
　　也(師/說)
　　五峰胡氏曰楊先生中庸解謂中也者寂然不動
　　之時也案子思說喜怒哀樂未𤼵謂之中則是楊
　　先生指未𤼵時為寂然不動也頃侍坐時嘗及此
　　謂喜怒哀樂未𤼵恐說寂然不動未得吾丈曰楊
　　先生如此解某悚然愧懼竊謂於先覺所言但當
　　信受奉行遂不復啟齒今來教舉尹先生之說亦
　　如是某反復究觀茫然莫知所謂心性二字乃道
　　義淵源當明辨不失毫釐然後有所持循矣竊謂
　　未𤼵只可言性已𤼵乃可言心故伊川曰中者所
　　以狀性之體段而不言狀心之體段也心之體段
　　則聖人无思也无為也寂然不動感而遂通天下
　　之故是也未𤼵之時聖人與衆生同一性已𤼵則
　　无思无為寂然不動感而遂通天下之故聖人之
　　所獨夫聖人盡性故感物而靜无有逺近幽深遂
　　知來物衆生不能盡性感物而動然後朋從爾思
　　而不得其正矣若二先生以未𤼵為寂然不動是
　　聖人感物亦動與衆人何異尹先生乃以未𤼵為
　　眞心然則聖人立天下之大業成絶世之至行舉
　　非眞心邪　二先生萬夫之望百世師表所言但
　　當信從不可妄疑其失然審問明辨中庸之訓也
　　有所未明不敢自己承舉先君子之言為誨愴然
　　内傷如見顔色惟先君子所謂不起不滅者正以
　　靜亦存動亦存而言也與易无思无為寂然不動
　　感而遂通天下之故大意相符非若二先生指喜
　　怒哀樂未𤼵為寂然不動也某愚謂方喜怒哀樂
　　未𤼵沖漠無朕同此大本雖庸與聖无以異也而
　　无思无為寂然不動乃是指易而言易則𤼵矣故
　　无思无為寂然不動聖人之所獨而非庸人所及
　　也惟无思无為寂然不動故感而遂通天下之故
　　更不用擬議也喜怒哀樂未𤼵句下還下得感而
　　遂通天下之故一句否若下不得即知其立意自
　　不同不可合為一說矣恐伊川指性指心蓋有深
　　意非茍然也心性固是名然名者實之表著也義
　　各不同故名亦異難直混為一事也尹先生指喜
　　怒哀樂未𤼵為眞心既曰未𤼵恐難指為心又讀
　　前教蓋尹先生所論已𤼵未𤼵却偏指未𤼵為真
　　心故某疑其不然今蒙垂誨若見眞心則已𤼵未
　　𤼵皆真自是釋然无疑矣(並與曾/吉甫書)
　　白雲郭氏曰易无思无為宜其不能與人事相感
　　而反能通天下之故者是易為天下之至神他至
　　於聖人用易以易簡之道得天下之理亦可謂通
　　天下之故矣(易/說)
　　漢上朱氏曰夫有行始於有為有為始於有思有
　　思有為者人也无思无為者天也誰能有思有為
　　而无於人之累乎其唯易而已易有思也本於无
　　思有為也本於无為合五十有五之數歸於太極
　　寂然无聲其一不動萬化㝠會乎其中有物感之
　　散為六七八九之變而天下之所以然者无乎不
　　通所謂逺近幽深遂知來物乃其一也精者精此
　　者也變者變此者也神之又神謂之至神(易/傳)　易
　　无思也无為也寂然不動太極未分時也感而遂
　　通天下之故兩儀四象八卦生吉凶也(叢/說)
　　新安朱氏曰此四者易之體所以立而用所以行
　　者也易指蓍卦无思无為言其无心也寂然者感
　　之體感通者寂之用人心之妙其動靜亦如此(本/義)
　　　寂然不動感而遂通天下之故與窮理盡性以
　　至於命本是說易不是說人諸家皆是借來就人
　　上說亦通　感而遂通者感著他卦卦便應他如
　　人來問底善便與說善來問底惡便與說惡所以
　　先儒說道潔淨精微這般句說得有意思　陳厚
　　之問寂然不動感而遂通曰寂然是體感是用當
　　其寂然時理固在此必感而後𤼵如仁感為惻隠
　　未感時只是仁義感為羞惡未感時只是義　問
　　胡氏說此多指心作已𤼵曰便是錯了縱使已𤼵
　　感之體固在所謂動中未嘗不靜如此則流行𤼵
　　見而常卓然不可移今只指作已𤼵一齊无本了
　　終日只得奔波急迫大錯了(並語/錄)　易无思也无
　　為也寂然不動忠也敬也立大本也感而遂通天
　　下之故恕也義也行達道也(文/集)
夫易聖人之所以極深而研幾也唯深也故能通天下
之志唯幾也故能成天下之務唯神也故不疾而速不
行而至子曰易有聖人之道四焉者此之謂也
　明道先生曰唯神也故不疾而速不行而至神无速
　亦无至須如此言者不如是不足以形容故也(劉絢/師訓)
　横渠先生曰易非天下之至精則辭不足待天下之
　問非深不足通天下之志非通變極數則文不足以
　成物象不足以制器幾不足以成務非周知兼體則
　其神不能通天下之故故不疾而速不行而至也
　非至精至變至神不能與故曰神而明之存乎其人
　无知者以其无不知也若言有知則有所不知也惟
　其无知故能竭兩端易所謂寂然不動感而遂通也
　无知則神矣茍能知此則於神為近无知亦以其術
　素備也道前定則不窮故神譬之人身四體皆一物
　故觸之而无不覺不待心使至此而後覺也此所謂
　感而遂通不行而至不疾而速也物形乃有小大精
　麤神則无精麤神即神而已不必言作用譬之三十
　輻共一轂則為車若无轂與輻亦何以見車之用感
　皆出於性性之流也惟是君子上逹小人下達之為
　別(並易/說)　靜之動也无休息之期故地雷為卦言反
　又言復終則有始循環无窮聖人指其化而裁之耳
　深其反也幾其復也故曰反復其道又曰出入无疾
　(正/蒙)　義理之學亦須深沈方有造非淺易輕浮之可
　得也蓋唯深則能通天下之志只欲說得便似聖人
　若此則是釋氏之所謂祖師之類也(經學/理窟)
　　廣漢張氏曰深者理之奥能極深則天下之志果
　　有不通者乎幾者事之㣲能研幾則天下之務果
　　有不成者乎然深之所以通天下之志者以其窮
　　理之奥而天下之好惡取舍從違去就揆之以理
　　莫不一以貫之而无所遺也幾之所以成天下之
　　務者以其察事之㣲而天下之得失利害成敗存
　　亡圖之於微莫不預為之計而无所廢也然深也
　　有待於極不極則不能造其至幾也有待於研不
　　研則不能窮其精故通天下之志成天下之務可
　　以指其方隅而言之也至於神則不疾而速初未
　　嘗疾而速也感而遂通者乎不行而至初未嘗行
　　而至也寂然不動者乎　夫自至精至變而造於
　　至神自唯深唯幾而造於唯神其原皆自於以言
　　者尚其辭以動者尚其變以制器者尚其象以卜
　　筮者尚其占以易有聖人之道四焉君子將有為
　　也將有行也皆可以至於聖人之道故終之以此
　　(並易/說)
　　白雲郭氏曰上言至精至變至神皆謂易之道也
　　此言聖人用易之道以極深而研幾也天下之事
　　至深難測也幾微難見也用易之道則能極其不
　　測之深研其難見之幾矣然極易之深則天下之
　　志无不通是能得其至精也研易之幾則天下之
　　務无不成是能得其至變也又盡易之神故得不
　　疾而速不行而至所謂感而遂通者也　前言聖
　　人之道四四者本於人事由人而言之也繼以至
　　精至變至神三者易之道由易而言之也又繼以
　　唯深唯幾唯神言雖聖人猶極深研幾如此也復
　　以聖人之道四焉終之者蓋易之道其精變神如
　　此聖人用易極深研幾又如此則天下役世於言
　　動制器卜筮之間豈可任其私智以他求哉必當
　　尚易之辭變象占也此衆人當尚之事而曰聖人
　　之道者以言聖人猶尚此道也聖人尚此者以易
　　為至精至變至神天下无以加焉故也此之謂者
　　猶言謂是故也(並易/說)
　　漢上朱氏曰精故可以窮深變故可以與幾夫易
　　聖人體之以極深研幾者也天下之志藏於无形
　　非推見至隠者其能盡通乎易至精者也天下之
　　務其來无窮非曲得所謂者其能成乎易至變者
　　也疾而速行而至有思有為者皆然易至神也體
　　易者至於不疾而速不行而至者極深研幾之效
　　也莫知其然而然也故曰易有聖人之道四焉(易/傳)
　　新安朱氏曰研猶審也幾微也所以極深者至精
　　也所以研幾者至變也所以通志而成務者神之
　　所為也(本/義)　易便有那深有那幾聖人用這底來
　　極出那深研出那幾研是研磨到底之意詩書禮
　　樂皆是說那已有底事惟易是說那未有這事研
　　幾不是待他顯著只在那茫昧時都處置了深是
　　幽深通是開通所以閉塞只為他淺若是深後便
　　能開通人志道理若淺如何開通得人所謂通天
　　下之志亦只是說開物相似所以下一句也說箇
　　成務易是說那未有底六十四卦皆是如此　深
　　就心上說幾就事上說幾便是有那事了雖是微
　　畢竟有件事深在心甚𤣥奥幾在事半微半顯通
　　天下之志猶言開物故其下對成務　問唯深唯
　　幾唯神此是說聖人如此否曰是說聖人亦是易
　　如此若不深如何能通得天下之志又曰恁他黑
　　窣窣地深疑若不可測然其中却事事都有箇端
　　緒可尋有路脉線索在裏面所以曰唯幾也故能
　　成天下之務研者便是研窮他幾便是周子所謂
　　動而未形有无之間者也　問深幾二字如何曰
　　研幾是研磨出那幾微處且如一箇卦在這裏便
　　有吉有凶有悔有吝幾微毫釐處都研磨出來問
　　如何是極深曰要人都曉得至深難見底道理都
　　就易中見得問如所謂幽明之故死生之說鬼神
　　之情狀之類否曰然問如此說則正與本義所謂
　　所以極深者至精也所以研幾者至變也正相𤼵
　　明曰然(並語/錄)　變化之道莫非神之所為也故知
　　變化之道則知神之所為矣易有聖人之道四焉
　　所謂變化之道也觀變玩占可以見其精之至矣
　　觀象玩辭可以見其變之至矣然非有寂然感通
　　之神則亦何以為精為變而成變化之道哉此變
　　化之道所以為神之所為也所以極深者以其幾
　　也所以研幾者以其變也極深研幾所以不疾而
　　速不行而至者以其神也此又𤼵明上文之意復
　　以易有聖人之道四焉者結之也或曰至精至變
　　皆以書言之矣至神之妙亦以書言可乎曰至神
　　之妙固无不在詳考之文意則實亦以書言之也
　　所謂无思无為寂然不動云者言在冊象在畫蓍
　　在櫝而變未形也至於玩辭觀象而揲蓍以變則
　　感而遂通天下之故矣推而極於天地之大反而
　　驗諸心術之微其一動一靜循環始終之際至神
　　之妙亦如此而已矣嗚呼此其所以不疾而速不
　　行而至也歟(易精變/神說)
　　　右第十章(新安朱氏本義曰此章承上/章之意言易之用有此四者)
　
　
　
　
　
　
　合訂刪補大易集義粹言卷七十四
欽定四庫全書
　合訂刪補大易集義粹言卷七十五
　　　　　　　　　　頭等侍衛納喇性德編
子曰夫易何為者也夫易開物成務冒天下之道如斯
而已者也
　明道先生曰開物成務有濟時之才(游定夫/所錄)
　横渠先生曰開物成務物凡物也務事也開明之也
　成處之也事无大小不能明何由能處雖至麄至小
　之事亦莫非開物成務譬如不深耕易耨則稼穡烏
　得而立唯深也故能通天下之志唯幾也故能成天
　下之務是則開物成務者必也有濟時之才(易/説)
　　廣漢張氏曰此堯帝之命羲和厯象日月星辰推
　　此以敬授人時者也武王之訪箕子以陳洪範以
　　立九疇演此以相協民居者也萬物所聽者命命
　　此而已萬物所由者道道此而已而易果何為哉
　　未嘗贅虧於其間也未嘗損益於其間也易之開
　　物則因其數之自生者從而與之開也如出乎震
　　相見乎離説言乎兑勞乎坎俾之流通而无所壅
　　遏者歟易之成務則因其數之自成者從而與之
　　成也如制禮於履作樂扵豫明政扵賁設教於臨
　　俾之就緒而无所墜廢者歟夫開物則物咸得其
　　性成務則物咸有成功凡道之在範圍之中者莫
　　不冒之而无所遺此易所以用數而不役於數者
　　歟(易/説)
　　白雲郭氏曰易之道難窮不可以一言盡故此章
　　又明其開物成務冒天下之道也以言乎天地之
　　間則易无不備故能冒天下之道蓋言天下之道
　　无不具扵其中也(易/説)
　　漢上朱氏曰萬物在天地間不離乎五十有五之
　　數聖人雖不言其能逃乎然則易之為書何為者
　　也物有理易則開之事有時易則成之聖人冒天
　　下之道所謂易者如斯而已者也冒天下之道者
　　日月所照霜露所墜舟車所至凡有血氣者必待
　　此道而後覆冒(易/傳)
　　新安朱氏曰開物成務謂使人卜筮以知吉凶而
　　成事業冒天下之道謂卦爻既設而天下之道皆
　　在其中(本/義)○問易開物成務冒天下之道是易之
　　理能恁地而人以之卜筮又能開物成務否曰然
　　○讀繫辭須見得如何是開物如何是成務又如
　　何是冒天下之道須要就卦中一一見得許多道
　　理然後可讀繫辭也葢易之為書大抵皆因卜筮
　　以設教逐爻開示吉凶包括无遺如將天下許多
　　道理包藏在其中故曰冒天下之道如利用為大
　　作一爻象只曰下不厚事也自此推之則凡居下
　　者不當厚事如子之於父臣之扵君僚屬之扵官
　　長皆不可以踰分越職縱可為亦須是盡善方能
　　无過所以有元吉无咎之戒繫辭自大衍數以下
　　皆是説卜筮事若不曉他盡是説爻變中道理則
　　如所謂變動不居周流六虚之類有何憑著今人
　　説易所以不將卜筮為主者只是嫌怕小却這道
　　理故憑虚失實茫昧臆度而已殊不知由卜筮而
　　推則上通鬼神下通事物精及扵无形粗及扵有
　　象如包罩在此隨取隨得居則觀其象而玩其辭
　　動則觀其變而玩其占者又不待卜而後見只是
　　體察便自見吉凶之理聖人作易无不示戒乾卦
　　纔説元亨便説利貞坤卦纔説元亨便説利牝馬
　　之貞大畜乾陽在下為艮所畜三得上應又畜極
　　必通故曰良馬逐可謂通快矣然必艱難貞正又
　　且曰閑輿衛然後利有攸往設若恃良馬之壯而
　　忘艱貞之戒則必不利矣乾之九三君子終日乾
　　乾固是好事然必曰夕惕若厲然後无咎也凡讀
　　易而能句句體騐毎存兢慄戒謹之意則扵己為
　　有益不然亦空言爾(並語/錄)
是故聖人以通天下之志以定天下之業以斷天下之
疑
　横渠先生曰能通天下之志者為能感人心(易/説)
　　廣漢張氏曰惟天地之數能開物也故聖人用之
　　其深足以通天下之志惟天地之數能成務也故
　　聖人用之其幾足以定天下之業惟天地之數能
　　冒天下之道也故聖人用之其神足以斷天下之
　　疑(易/説)
　　白雲郭氏曰孔子言易道扵上必繼以聖人用易
　　於下以見聖人无適而非易也此章先言開物成
　　務冒天下之道繼之以通天下之志本乎易之開
　　物也以定天下之業本乎易之成務也以斷天下
　　之疑本乎易之冒天下之道也故聖人有為有行
　　未當不本扵易(易/説)
　　漢上朱氏曰闗子明曰象生有定數吉凶有前期
　　變而能通則治亂有可易之理天命人事其同歸
　　乎故聖人以此通天下之志謂其極深也以此定
　　天下之業謂其成務也以此斷天下之疑謂其受
　　命如響也天下之業定則務既成矣(易/傳)
　　新安朱氏曰是故聖人以通天下之志以定天下
　　之業以斷天下之疑此只是説蓍龜若不是蓍龜
　　如何通之定之斷之(語/錄)○又曰自夫易何為者也
　　至以斷天下之疑此言易之書其用如此(文/集)
是故蓍之德圎而神卦之德方以知六爻之義易以貢
　康節先生曰蓍德圎以況天之數故七七四十九也
　五十者存一而言之也卦德方以況地之數故八八
　六十四也六十者去四而言之也蓍者用數也卦者
　體數也用以體為基故存一也體以用為本故去四
　也圎者本一方者本四故蓍存一而卦去四也○圎
　數有一方數有二竒耦之義也六即一也十二即二
　也天圎而地方圎之數起一而積六方之數起一而
　積八變之則起四而積十二也六者常以六變八者
　常以八變而十二者亦以八變自然之道也八者天
　地之體也六者天之用也十二者地之用也天變方
　為圎而常存其一地分一為四而常執其方天變其
　體而不變其用也地變其用而不變其體也六者并
　其一而為七十二者并其四而為十六也陽主進故
　天并其一而為七隂主退故地去其四而止扵十二
　也是陽常存一而隂常晦一也故天地之體止於八
　而天之用極扵七地之用止於十二也圎者刓方以
　為用故一變四四去其一則三也三變九九去其三
　則六也方者引圎以為體故一變三并之四也四變
　十二并之十六也故用數成於三而極於六體數成
　於四而極於十六也是以圎者徑一而圍三起一而
　積六方者分一而為四分四而為十六皆自然之道
　也○圎者一變則生六去一則五也二變則生十二
　去二則十也三變則生十八去三則十五也四變則
　二十四去四則二十也五變則三十去五則二十五
　也六變則三十六去六則三十也是以存之則六六
　去之則五五也五則四而存一也四則三而存一也
　三則二而存一也二則一而存一也故一生二去一
　則一也二生三去一則二也三生四去一則三也四
　生五去一則四也是故二以一為本三以二為本四
　以三為本五以四為本六以五為本也方者一變而
　為四四生八并四而為十二八生十二并八而為二
　十十二生十六并十二而為二十八十六生二十并
　十六而為三十六也一生三并而為四也十二生二
　十并而為三十二也二十八生三十六并而為六十
　四也○圎者六變六六而進之故六十變而三百六
　十矣方者八變故八八而成六十四矣陽主進是以
　進之為六十也○圎者星也厯紀之數其肇扵此乎
　方者土也畫州井地之法其倣於此乎葢圎者河圗
　之數方者洛書之文故羲文因之而造易禹箕叙之
　而作範也(並觀物/外篇)
　横渠先生曰圎神故能通天下之志方知故能定天
　下之業爻貢所以斷天下之疑易書成三者備民患
　明聖人得以洗濯其心而退藏扵密矣(易/説)
　　廣漢張氏曰甚哉天地之數所以成變化行鬼神
　　大而日月寒暑微而草木昆蟲未有不冒於此者
　　聖人之意以謂青黄黼黻吾固見之也謂天下皆
　　離婁可乎金石絲竹吾固聞之也謂天下皆師曠
　　可乎將欲家至户曉而形之於言則言有不可傳
　　者將欲雄編大䇿而載之於書則書有不可盡者
　　於是生蓍立卦而著其六爻之義者是乃示天下
　　後世以天地之數者也故蓍之四十九其分其掛
　　其揲以四歸竒於扐運量無窮者此圎而神也卦
　　之六十四或竒或偶有小大之異别隂陽之殊致
　　吉凶已定者此方以知也至於六爻或征而吉則
　　以動而有功者貢於人也或征而凶則以動而有
　　咎者貢於人也其得失存亡憂虞悔吝雜然貢扵
　　人而均獲其利者此六爻之義交易而貢於人也
　　(易/説)
　　白雲郭氏曰蓍卦六爻各言其德固非易道之大
　　全聖人用之亦所以通志定業斷天下之疑也圎
　　而神故能通志方以知故能定業易以貢故能斷
　　疑聖人之於易也取而用之左右逄其原矣貢猶
　　告也(易/説)
　　新安朱氏曰圎神謂變化无方方知謂事有定理
　　易以貢謂變易以告人(本/義)○蓍之德圎而神以下
　　却是從源頭説而未是説卜筮○蓍與卦以德言
　　爻以義言只是具這道理在此而已故聖人以此
　　洗心退藏於密○六爻之義易以貢今解貢字只
　　得以告人説但神知字重貢字輕却曉不得(並語/錄)
　　○蓍以七為數是未成卦時所用未有定體故其
　　德圎而神所以知來卦以八為數是因蓍之變而
　　成已有定體故其德方以知所以藏往卦惟三易
　　有之皆筮法也若灼龜而卜則謂之兆見於周禮
　　可考也(答何京/叔書)
聖人以此洗心退藏於密吉凶與民同患神以知來知
以藏往其孰能與於此哉古之聰明叡智神武而不殺
者夫
　伊川先生曰安有識得易後不知退藏於密密是用
　之源聖人之妙處(河南/語錄)○離了隂陽便无道所以隂
　陽者是道也隂陽氣也氣是形而下者道是形而上
　者則是密也○退藏於密密是甚○知不專為藏往
　易言知來藏往主蓍卦而言(並入闗/語錄)
　横渠先生曰吉凶可以正勝非聖人之患也○開物
　於幾先故曰知來明憂患而弭其故故曰藏往○示
　人吉凶其道顯矣知來藏往其德行神矣語蓍龜之
　用也○神武不殺神知之大者使知懼而不犯神武
　者也(並易/説)
　　龜山楊氏曰六經不言无心惟佛氏言之亦不言
　　脩性惟揚雄言之心不可无性不假脩故易止言
　　洗心盡性記言正心尊德性孟子言存心養性(荆/州)
　　(語/錄)
　　廣漢張氏曰夫蓍之四十九乃衍天地之數也卦
　　之六十四乃備天地之數也爻之三百八十四乃
　　通天地之數也聖人以此而示天下之人其心休
　　焉一疵不染滌除澡雪无遑遽之勞无怵迫之患
　　退藏於密恬淡无為是乃善與人同患者也非以
　　蓍卦六爻濟斯民之患而洗心退藏者乎大抵厥
　　初生民不知多寡也聖人為斗量以畀之則不必
　　為之較龠合而民咸知其多寡矣民不知輕重也
　　聖人為權衡以畀之則不必為之較錙銖而民咸
　　知其輕重矣夫民之扵吉凶其甚於多寡輕重也
　　聖人為之蓍為之卦為之六爻以濟民行使天下
　　之人咸知其是非利害得失臧否吾又何必營為
　　以憂其故耶以此洗心退藏於密是乃吉凶與民
　　同患者乎説者云屏思慮而安其厥躬者聖人同
　　患於民而不汩其身也察安危以存其古訓者天
　　下知其吉凶而均獲其利也如此天下之民皆即
　　蓍之神以知其來可以探賾而索隱可以鈎深而
　　致逺見不見之形抽不抽之緒三揲而一爻具十
　　八變而一卦成衍忒以是而決臧否由是而著此
　　神以知來蓍可以窮天地之數也即卦之知以藏
　　其往可以鑒古昔之興衰可以察前日之得失堯
　　舜致衣裳之治湯武成炳蔚之文考明夷而知箕
　　子觀既濟而知髙宗囊括大始包裹太極此知以
　　藏往卦可以該天地之數也能盡此以推之天下
　　與來世乃古之聰明叡智神武而不殺者夫今夫
　　伏羲之始作八卦神農之制耒耜黄帝之迎日推
　　䇿堯之厯象日月星辰舜之在璿璣玉衡以齊七
　　政夏禹之連山成湯之歸藏文王之重卦武王之
　　洪範孔子之十翼皆覺之於心悟之扵性其聰所
　　以聞天下之不聞其明所以見天下之不見其叡
　　則黙識心通不待教而能者乎其知則神解意悟
　　不待學而知者乎夫聰明叡知則智周乎萬物必
　　思道濟天下此神武而不殺俾民知懼无有師保
　　如臨父母甲兵不施刑措不用而人為君子之歸
　　者此聖人濟民行者乎(易/説)
　　白雲郭氏曰以此洗心者以易洗心也聖人之用
　　易也隨用隨取隨取隨足故能无思无慮以滌其
　　心葢其酬酢應變在易不在心則心无留事亦無
　　應變之方非洗心而何故其脩身齊家治國治天
　　下之道莫不一本於易微而至於耒耜舟楫􁀋杵
　　弧矢之用亦必取諸益取諸渙取諸小過取諸睽
　　聖人皆无容心焉是所以能洗心而退藏於密也
　　彼愚而好自用者雖竭精神逞智力而天下之志
　　未必能通天下之業未必能定天下之疑未必能
　　斷又安知聖人通天下之志者用易開物之道也
　　定天下之業者用易成務之道也斷天下之疑者
　　用易冒天下之道也天下之事不過於志業疑三
　　者而已聖人用易亦不過三者之道也所謂洗心
　　用易者如此雖聖人吉凶之患不得不與民同然
　　无心受之亦无妄之道也夫何患焉若是者非神
　　之妙足以知方來非知之崇足以藏已往又安能
　　與於洗心之道哉古之聰明叡智之君神武不殺
　　而天下治者葢得洗心退藏之道也是知心之為
　　物用之則塵滓不用則清明衆人不知不用之術
　　而聖人獨明不用之道故聖人洗心在此而衆人
　　莫之知也(易/説)
　　漢上朱氏曰聖人於天地五十有五之數葢有超
　　然獨得而遺乎數者是故蓍運无窮可以前知其
　　德圎而神也聖人以此洗心酬酢萬變一毫不留
　　於胷中卦成不易爻見而䇿藏其德方以知也聖
　　人以此退藏遁扵无形深不可測六爻之義唯變
　　是適上下内外相易以告吉凶聖人以此吉凶與
　　民同患夫洗心退藏若絶倫離類則過矣是以吉
　　凶與民同患開物於幾先故曰知來所謂可以前
　　知也明憂患而弭其故故曰藏往所謂爻見而䇿
　　藏也惟吉凶與民同患是以有開物成務冒天下
　　之道此所謂不與聖人同憂者也若舍是道唯數
　　而已則易於天地為贅矣上言蓍神卦知爻義而
　　總之以神知者言卦則爻在其中孰能與於此者
　　哉古者聰明不蔽於耳目叡知不蔽於思慮有武
　　而不殺者夫有武不殺萬物自服故謂之神武(易/傳)
　　○又曰闗子明曰接物者言接之而已非同之也
　　故濯物心无所瀆汙謂之洗心言洗濯其接物之
　　心无所瀆汙故謂之洗心而注者誤以為洗濯萬
　　物之心(叢/説)
　　新安朱氏曰聖人體具三者之德而无一塵之累
　　无事則其心寂然人莫能窺有事則神知之用隨
　　感而應所謂无卜筮而知吉凶也神武不殺得其
　　理而不假其物之謂(本/義)○聖人以此洗心退藏於
　　密是以那易來洗濯自家心了更沒些私意小智
　　在裏許聖人便似那易了不假蓍龜而知卜筮所
　　以説神武而不殺這是他有那神以知來知以藏
　　往下又説箇齋戒以神明其德皆是得其理不假
　　其物○前面一截説易之理未是説到蓍卦卜筮
　　處後面方説卜筮聖人之心渾只是圎神方知易
　　貢三箇物事更无别物一似洗得來淨潔了前面
　　此字指易之理言武是殺底物事神武却不殺便
　　如易是卜筮底物事這箇却只是説他理未到那
　　用處到下面是以明於天之道方是説卜筮○以
　　此洗心者心中渾然此理別无他物退藏於密只
　　是未見於用所謂寂然不動也下文説神以知來
　　便是以蓍之德知來知以藏往便是以卦之德藏
　　往洗心退藏言體知來藏往言周然亦只言體用
　　具矣而未及使出來處到下文是興神物以前民
　　用方𤼵揮許多道理以盡見於用也然前段必結
　　之以聰明叡知神武而不殺者只是譬喻蓍龜雖
　　未用而神靈之理具在猶武是殺人底事聖人却
　　存此神武而不殺也○以此洗心注云洗萬物之
　　心若聖人之意果如此何不直言以此洗萬物之
　　心乎大抵觀聖賢之言只作自已作文看如本説
　　洗萬物之心却止云洗心於心安乎○退藏於密
　　時固是不用這物事吉凶與民同患也不用這物
　　事用神而不用蓍用知而不用卦全不犯手退藏
　　於密是不用事時到他用事也不犯手事未到時
　　先安排在這裏了事到時恁地來恁地應○退藏
　　於密密是主靜處萬化出焉者動中之靜固是靜
　　又有大靜萬化森然者○神以知來知以藏往一
　　卦之中凡爻卦所載聖人所已言皆具已見底道
　　理便是藏往占得此卦因此道理以推未來之事
　　便是知來○聖人此心虚明自然具衆理潔淨精
　　微只是不犯手卦爻許多不是安排對副與人看
　　是甚人來自然撞著易如此聖人也如此所以説
　　箇蓍之德卦之德神明其德○聖人胷中都无纎
　　毫私意都不假卜筮只是以易之理洗心其未感
　　物也湛然純一都无一毫之累更无些跡所謂退
　　藏於密也及其吉凶與民同患却神以知來知以
　　藏往是誰人㑹恁地非古人聰明叡知神武而不
　　殺者不能如此神武不殺者聖人於天下自是所
　　當者摧所向者伏然而他都不費手脚○如揲蓍
　　然當其未揲也都不知揲下來底是隂是陽是老
　　是少便是知來底意思及其成卦了則事都絣定
　　在上面了便是藏往下文所以云是以明於天之
　　道察於民之故設為卜筮以為民之郷導故只是
　　事聖人於此又以卜筮而齋戒以神明其德(並語/錄)
　　○又曰此言聖人所以作易之本也蓍動卦靜而
　　爻之變易无窮未畫之前此理已具於聖人之心
　　矣然物之未感則寂然不動而无联兆之可名及
　　其出而應物則憂以天下而所謂圎神方智者各
　　見於功用之實矣聰明叡智神武不殺言其體用
　　之妙也○心具衆理變化感通生生不窮故謂之
　　易此其所以能開物成務而冒天下也圎神方知
　　變易三者闕一則用不妙用不妙則心有所蔽而
　　明不遍照洗心正謂其无蔽而光明耳非有所加
　　益也寂然之中衆理畢具而无联兆可名其密之
　　謂歟必有怵惕惻隱之心此心之宰而情之動也
　　如此立語何如○聖人以此洗心此字指蓍卦之
　　德六爻之義而言洗心言聖人玩此理而黙契其
　　妙也退藏扵密但言未感物之時耳及其吉凶與
　　民同患則所用者亦此理而已其所以知來者向
　　之所謂圎而神者也其所以藏往者向之所謂方
　　以知者也神武不殺言聖人之不假卜筮而知吉
　　凶也是以明扵天之道以下乃言教民卜筮之事
　　而聖人亦未嘗不敬而信之以神明其德也此章
　　文義只如此程先生説或是一時意到而言不暇
　　考其文義今但玩味其意別看可也若牽合經㫖
　　則費力耳(並答王/子合書)
是以明於天之道而察於民之故是興神物以前民用
聖人以此齋戒以神明其德夫
　明道先生曰聖人齋戒敬也以神明其德惡人齋戒
　亦敬也故可以事上帝(朱公掞問/學拾遺)○易要玩索齋戒
　以神明其德夫(劉絢/師訓)
　横渠先生曰言天之變遷禍福之道由民之逆順取
　舍之故故作易以先之○民患除憂疑亡用利身安
　故可退藏於密窮神知化以崇髙其德也自此而下
　又歴言其德之出而異名也(並易/説)
　　廣漢張氏曰今夫變化之推遷隂陽之運量七宿
　　軫轉六甲内馴无非天之道也禍福之倚伏利害
　　之相摩進退存亡吉凶悔吝无非民之故也聖人
　　知幽明之故知死生之説知鬼神之情狀所謂天
　　之道固已明之也乆矣吉事有祥象事知器占事
　　知來所謂民之故固已察之也熟矣奈何知進而
　　不知退知存而不知亡昧於消息盈虚者又烏能
　　明扵天之道邪安其危而利其災樂其所以亡暗
　　於得失利害者又烏能察扵民之故邪聖人憂之
　　是興神物以前民用乃所以為天下後世設也蓍
　　植物也足以揲天地之數龜動物也足以見天地
　　之象故天能生之而不能興之惟聖人用其四十
　　九而幽賛於神明者所以興其蓍也鑚之七十二
　　而置之前者所以興其龜也天下之民其終不倦
　　而樂於有為亹亹不忘而勇於行者以其有蓍龜
　　以前之也聖人深居簡出利用安身齋以去其不
　　一之思戒以防其不測之患神明其德有莫知其
　　所以然者矣(易/説)
　　白雲郭氏曰聖人明天之道察民之故无或不通
　　故興神物以前民用則无有逺近幽深遂知來物
　　聖人初无與焉是以能齋戒其心休休然以神明
　　其德也神物易也前言聖人用易而不自用其心
　　故曰洗心此又追本而言聖人作易之時亦无容
　　心焉因神物固有獨能興之而已故既興神物以
　　前民用是乃所以齋戒神明其德夫齋戒所以洗
　　心也洗心所以神明其德也(易/説)
　　漢上朱氏曰物之蒙蔽動違諸理不得已而用刑
　　至於殺之豈得已哉聖人憂之是以明扵天之道
　　察於民之故明扵天之道而不察於民之故知天
　　而已非聖人也无非物也天地五十有五之數見
　　於蓍龜故謂之神物是興神物前百姓之日用示
　　之以吉凶之理使知違順取舍其効至於刑措不
　　用兵革不試何殺之有然非聰明叡知豈能明察
　　如此聖人以此齋潔戒慎恐懼於不聞不覩所謂
　　誠也神明其德者配天地也故其民有肅心而不
　　欺民至於不欺至矣(易/傳)
　　新安朱氏曰神物謂蓍龜湛然純一之謂齋肅然
　　警惕之謂戒明天道故知神物之可興察民故故
　　知其用之不可不有以開其先是以作為卜筮以
　　教人而於此焉齋戒以考其占使其心神明不測
　　如鬼神之能知來也(本/義)○明於天之道以下方説
　　蓍龜乃是𤼵用處是興神物以前民用聖人既具
　　此理又將此理復就蓍龜上𤼵明出來使民亦得
　　前知而用之也聖人以此齋戒以神明其德德即
　　聖人之德又即卜筮齋戒以神明之聖人自有此
　　理亦用蓍龜之理以神明之○聖人見得天道人
　　事都是這道理蓍龜之靈都包得盡扵是作為卜
　　筮使人因卜筮知得道理都在這裏面○問明扵
　　天之道而察扵民之故天之道便是民之故否曰
　　論得到極處固只是一箇道理看時須做两處看
　　方看得周匝无虧欠處問天之道只是福善禍淫
　　之類否曰如隂陽變化春何為而生秋何為而殺
　　夏何為而暑冬何為而寒皆要理㑹得問民之故
　　如君臣父子之類是否曰凡民生日用皆是若只
　　理㑹得民之故却理㑹不得天之道便即民之故
　　亦未是在到得極時固只是一理要之須是都看
　　得周匝始得○是興神物以前民用此言有以開
　　民使民皆知前時民皆昏塞吉凶利害是非都不
　　知因這箇開了便能如神明然此便是神明其德
　　又云民用之則神明民德聖人用之則自神明其
　　德蓍之德以下三句是未渉於用聖人以此洗心
　　是得此三者之理而不假其物這箇是有那神以
　　知來知以藏往○明道愛舉聖人以此齋戒以神
　　明其德夫一句雖不是本文意思要之意思自好
　　幹因問此恐是君子篤恭而天下平之意曰否只
　　如上蔡所謂敬是常惺惺法又問此恐非是聖人
　　分上事曰便是説道不是本文意思要之自好(並/語)
　　(錄/)○又曰洗心聖人觀象玩辭理與心㑹也齋戒
　　聖人觀變玩占臨事而敬也(答何京/叔書)○洗心齋戒
　　特觀象玩辭觀變玩占之大者但方其退藏而與
　　民同患之用已具及其應變則又所以齋戒而神
　　明其德此則非聖人不能與精義致用利用崇德
　　亦頗相類此下所言闔闢往來乃易之道易有太
　　極則承上文而言所以往來闔闢而无窮者以其
　　有是理耳有是理則天地設位而易行乎其中矣
　　两而生四四而生八至於八則三變相因而三才
　　可見故聖人因之畫為八卦以形變易之妙而定
　　吉凶至此然後可以言畫耳前所謂易有太極者
　　恐未可以畫言也(答蔡季/通書)○聖人以此齋戒以神
　　明其德夫此言用易之事也齋戒敬也聖人无一
　　時一事而不敬此特因卜筮而言尤見其精誠之
　　至如孔子所慎齊戰疾之意也湛然純一之謂齋
　　肅然警惕之謂戒玩此則知所以神明其德之意
　　也(文/集)
是故闔户謂之坤闢户謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神
　明道先生曰闔闢便是易一闔一闢謂之變(羅氏/拾遺)
　伊川先生曰凡物之散其氣遂盡无復歸本原之理
　天地間如洪鑪雖生物銷鑠亦盡況既散之氣豈有
　復在天地造化又焉用此既散之氣其造化者自是
　生氣至如海水潮日出則水涸是潮退也其涸者已
　无也月出則潮水生也非却是將已涸之水為潮此
　是氣之終始開闔便是易一闔一闢謂之變○又曰
　眞元之氣氣之所由生不與外氣相雜但以外氣涵
　養而已若魚在水魚之性命非是水為之但必以水
　涵養魚乃得生耳人居天地氣中與魚在水无異至
　於飲食之養皆是外氣涵養之道出入之息者闔闢
　之機而已所出之息非所入之氣但眞元自能生氣
　所入之氣止當闔時隨之而入非假此氣以助眞元
　也(並入關語録/○後一條増)
　横渠先生曰闔户靜密也闢户動逹也形開而目覩
　耳聞受於陽也一動一靜是道之常專於動靜則偏
　也一闔一闢謂之變人之有息葢剛柔相摩乾坤闔
　闢之象也○因其變而裁制之以教天下聖人之法
　也○用之不窮莫知其郷故名之曰神(並易/説)○物之
　所以相感者利用出入莫知其郷一萬物之妙者歟
　○虚明(一作/靜)照鑒神之明也无逺近幽深利用出入
　神之充塞无間也(並正/蒙)
　　廣漢張氏曰夫自太極既判兩儀肇焉故闔户之
　　坤所以包括萬物而得隂也闢户之乾所以敷生
　　萬物而得陽也即乾坤之一闔一闢所以謂之變
　　即乾坤之往來不窮所以謂之通夫乾坤者生成
　　萬物之體也變化者乃乾坤生化萬物之用也其
　　覆載範圍之中可得而見者謂之象也可指其形
　　者謂之器也有聖人制而用之所以謂之法也利
　　用出入民咸用之而不可測者謂之神也(易/説)
　　白雲郭氏曰繫辭論變通最為易之要道而人多
　　略之變通者易之道也用易之道也故孔子扵繫
　　辭三致意焉葢其義微而難知也因其微而難知
　　故以闔户闢户言之葢聖人舉近人而易曉者莫
　　若户之為用也固非乾坤之道止於闔户闢户而
　　已也因闔户闢户以明變通則又并及象器法神
　　而言者以見乾坤變通以至制法盡神之妙舉一
　　户之義足以兼明之則聖人所以探賾索隱鈎深
　　致逺者如是其至也然一户至末也猶必盡此道
　　而後可用於天下後世則聖人所以治天下者其
　　可不盡變通之道乎故易曰神農氏沒黄帝堯舜
　　氏作通其變使民不倦神而化之使民宜之易窮
　　則變變則通通則乆是以自天祐之吉无不利然
　　則變通之道是乃黄帝堯舜氏得之以治天下者
　　也可不務乎且坤隂物也故有闔户之象乾陽物
　　也故有闢户之象既能闔復能闢是所謂變也朝
　　闢之暮闔之日復一日往來闔闢不窮是所謂通
　　也通也者通其變也至於其户之可見則曰象也
　　其有形則曰器也制而用此者則曰法也利於出
　　入之用而天下之民无不用之者又其所以為神
　　也如是則一户之設豈茍徒哉故治天下之道无
　　它焉如制一户之法使之變通可乆斯得之矣雖
　　黄帝堯舜之治不過於此(易/説)
　　漢上朱氏曰坤自夏至以一隂右行萬物從之而
　　入故曰闔户謂之坤乾自冬至以一陽左行萬物
　　從之而出故曰闢户謂之乾坤闔則陽變而隂乾
　　闢則隂變而陽故一闔一闢謂之變闔者往也闢
　　者來也一闔一闢往來相感其機有不得息者故
　　往來不窮謂之通氣聚而有見故謂之象象成而
　　有形故謂之器利用此道以動靜出入而蚩蚩之
　　民咸日用之莫知其然故謂之神七者同出而異
　　名其變化之道神之所為乎知闔闢變通者明於
　　天之道知利用出入民咸用之者察於民之故乾
　　天坤地而曰明扵天之道者乾兼坤也闔闢以一
　　嵗言之寒暑也以一日言之晝夜也以一身言之
　　出入之息死生之變也无闔則无闢无靜則无動
　　此歸藏所以先坤歟(易/傳)○聖人用易立法制器變
　　通不倦故曰利用出入民咸用之謂之神(叢/説)
　　新安朱氏曰闔闢動靜之機也先言坤者由靜而
　　動也乾坤變通者化育之功也見象形器者生物
　　之序也法者聖人脩道之所為而神者百姓自然
　　之日用也(本/義)○問闔户謂之坤一叚只是這一箇
　　物以其闔謂之坤以其闢謂之乾以其闔闢謂之
　　變以其不窮謂之通𤼵見而未成形謂之象成形
　　謂之器聖人脩禮立教謂之法百姓日用則謂之
　　神曰是如此又曰利用出入者便是人生日用都
　　離地不得又曰民之於易隨取而各足易之扵民
　　周徧而不窮所以謂之神所謂活潑潑地便是這
　　處○闔闢乾坤理與事皆如此者亦如此這箇只
　　説理底意思多知禮成性横渠説得別他道是聖
　　人成得箇性衆人性而未成(並語/錄)
是故易有太極是生兩儀兩儀生四象四象生八卦八
卦定吉凶吉凶生大業
　康節先生曰太極既分兩儀立矣陽下交於隂隂上
　交扵陽四象生矣陽交扵隂隂交扵陽而生天之四
　象剛交扵柔柔交扵剛而生地之四象扵是八卦成
　矣八卦相錯然後萬物生焉○隂陽生而分二儀二
　儀交而生四象四象交而成八卦八卦交而生萬物
　故二儀生天地之類四象定天地之體四象生日月
　之類八卦定日月之體八卦生萬物之類重卦定萬
　物之體類者生之序也體者象之交也推類者必本
　乎生觀體者必由乎象生則未來而逆推象則既成
　而順觀是故日月一類也同出而異處也異處而同
　象也推此以往物焉逃哉(並觀物/外篇)○樵者謂漁者曰
　子可謂知易之道矣吾敢問易有太極太極何物也
　曰无為之本也太極生兩儀兩儀天地之謂乎曰兩
　儀天地之祖也非止為天地而已也太極分而為二
　先得一為一後得一為二一二謂兩儀曰兩儀生四
　象四象何物也曰大象謂隂陽剛柔有隂陽然後可
　以生天有剛柔然後可以生地立功之本於斯為極
　曰四象生八卦八卦何謂也曰謂乾坤離坎兊艮震
　巽也迭相盛衰終始於其間矣因而重之則六十四
　卦由是而生也而易之道始備矣(外/書)
　濂溪先生曰无極而太極太極動而生陽動極而靜
　靜而生隂靜極復動一動一靜互為其根分隂分陽
　兩儀立焉陽變隂合而生水火木金土五氣順布四
　時行焉五行一隂陽也隂陽一太極也太極本无極
　也五行之生也各一其性无極之眞二五之精妙合
　而凝乾道成男坤道成女二氣交感化生萬物萬物
　生生而變化无窮焉惟人也得其秀而最靈形既生
　矣神𤼵知矣五性感動而善惡分萬事出矣聖人定
　之以中正仁義而主靜立人極焉故聖人與天地合
　其德日月合其明四時合其序鬼神合其吉凶君子
　脩之吉小人悖之凶故曰立天之道曰隂與陽立地
　之道曰柔與剛立人之道曰仁與義大哉易也斯其
　至矣(太極/圖説)
　伊川先生曰范文甫問四象曰左右前後楊中立問
　四象曰四方(時氏/拾遺)
　横渠先生曰四象即乾之四德四時之象故下文云
　變通莫大乎四時盡吉凶之理則能盡天人之助而
　成位乎其中矣故下云崇髙莫大乎富貴有吉凶利
　害然後人謀作大業生若无施不宜則何業之有(易/説)
　　龜山楊氏曰問易有太極莫便是道之所謂中否
　　曰然若是則本无定位當處即是太極邪曰然两
　　儀四象八卦如何自此生曰既有太極便有上下
　　有上下便有左右前後四方有左右前後四方便
　　有四維皆自然之理也(南都/語錄)
　　廣漢張氏曰易有太極者函三為一此中也如立
　　天之道曰隂與陽而太極乃隂陽之中者乎立地
　　之道曰柔與剛而太極乃剛柔之中者乎立人之
　　道曰仁與義而太極乃仁義之中者乎此太極函
　　三為一乃皇極之中道也是以聖人作易所謂六
　　爻者乃三極之道故三才皆得其中是乃順性命
　　之理也爰自太極既判乃生两儀者在天為隂陽
　　在地為柔剛在人為仁義雖曰隂陽不可指為隂
　　陽雖曰柔剛不可指為柔剛雖曰仁義不可指為
　　仁義乃儀則具存而有對代者也夫有两儀則一
　　與六共宗二與七共朋三與入同道四與九相友
　　存一而六具有二而七存有三而八著有四而九
　　生此七九八六乃易之四象天一之水得六而居
　　北於卦為坎地二之火得七而居南扵卦為離天
　　三之木得入而居東扵卦為震地四之金得九而
　　居西於卦為兑是以坎之數六去三而餘三此三
　　畫之乾所以生扵西北離之數七去三而餘四此
　　四畫之巽所以生扵東南兊之數九去三而餘六
　　此六畫之坤所以生扵西南震之數八去三而餘
　　五此五畫之艮所以生扵東北乃四象生八卦也
　　及夫八卦既具則乾之䇿乃四九三十六䇿坤之
　　策乃四六二十四䇿震坎艮之䇿乃七之䇿也巽
　　離兊之䇿乃四八之䇿也道之妙也由是而顯德
　　之粗也由是而神可與祐神可與酬酢則吉凶豈
　　有不定者乎吉凶既定則知其利之可興害之可
　　除伏羲之興網罟神農之制耒耜黄帝堯舜之垂
　　衣裳與夫帝之所興王之所成所以舉而措之天
　　下之民者无非本於此也(易/説)○垂諭太極之説某
　　妄意以為太極所以形性之妙也性不能不動太
　　極所以明動靜之藴也極乃樞極之義聖人扵易
　　特名太極二字葢示人以根柢其義微矣若只曰
　　性而不曰太極則只去未𤼵上認之不見其用曰
　　太極則性之妙都見矣體用一源顯微無間其太
　　極之藴歟所謂太極天地之性語意亦未圎不若
　　云天地亦形而下者一本於太極○又曰易也者
　　生生之妙也太極者所以生生者也曰易有太極
　　而體用一源可見矣(並答吳/晦叔書)○太極動而二氣形
　　二氣形而萬物化生人與物俱本乎此者也(存齋/記○)
　　(並南/軒集)
　　五峰胡氏曰易有太極是生两儀故天地之間物
　　必有對感則必應出則必反不易之理也是以禹
　　湯保天下而天下歸之桀紂虐天下而天下棄之
　　(文/集)
　　白雲郭氏曰太極者三才未分之名統三才之道
　　者也两儀猶曰二象也謂有乾坤天地之二象而
　　未為乾坤天地也四象者九八七六隂陽老少之
　　象此與大衍之序同大衍太極也分而為二两儀
　　也揲之以四四象也四象既生然後太極分而為
　　三才两儀定而名乾坤入卦以成吉凶以定而大
　　業生焉吉凶者入卦之所有而非八卦之所生大
　　業者聖人之所造吉凶定則易道成矣易道成故
　　聖人用之以崇德廣業也(易/説)
　　漢上朱氏曰此以下言是興伸物極中也太極中
　　之至歟易有太極四十有九合而為一乎四象八
　　卦具而未動謂之大極在人則喜怒哀樂之未𤼵
　　者也隂陽匹也故謂之儀太極動而生陽陽極靜
　　而生隂隂極復動而生陽始動靜者少也極動靜
　　者老也故生四象乾老陽也震坎艮少陽也坤老
　　隂也巽離兊少隂也故四象生八卦卦有爻爻有
　　位剛柔相交有當否故八卦定吉凶有吉凶則有
　　利害人謀用矣故生大業八卦定吉凶者開物也
　　吉凶生大業者成務也(易/傳)○又曰太極者中之至
　　也天地之大本也所以生天地者也天地分太極
　　萬物分天地人資天地之中以生觀乎人則天地
　　之體見矣故曰惟皇上帝降衷于下民而人之心
　　者又人之中也寂然不動太極含三也感而遂通
　　則天地位矣萬物育矣自一嵗言之冬至也自一
　　日言之夜半也此太𤣥八十一首所以起於中歟
　　○太極者隂陽之本也两儀者隂陽之分也四象
　　者金木水火土也八卦者隂陽五行布扵四時而
　　生萬物也故不知八卦則不知五行不知五行則
　　不知隂陽不知隂陽則不知太極人孰知太極之
　　不相離乎不知太極則不可以語易矣故曰易有
　　太極○两儀生四象孔氏謂金木水火禀天地而
　　有土則分王四季且金木水火有形之物安得為
　　象哉孔氏失之逺矣○鄭康成言四象曰布六扵
　　北方以象水布八扵東方以象木布九扵西方以
　　象金布七扵南方以象火備為一爻而正謂四營
　　而成(並叢/説)
　　新安朱氏曰一每生二自然之理也易者隂陽之
　　變太極者其理也两儀者始為一畫以分隂陽四
　　象者次為二畫以分太少八卦者次為三畫而三
　　才之象始備此數言者實聖人作易自然之次第
　　有不假絲毫智力而成者畫卦揲蓍其序皆然○
　　有吉有凶是生大業(並本/義)○易者隂陽之變太極
　　其理也○太極中全是具一箇善若三百八十四
　　爻中有善有惡皆隂陽變化以後方有○周子康
　　節説太極和隂陽滚説易中便擡起説周子言太
　　極動而生陽靜而生隂如言太極動是陽動極而
　　靜靜便是隂動時便是陽之太極靜時便是隂之
　　太極葢太極即在隂陽裏如易有太極是生两儀
　　則先從實理處説若論其生則俱生太極依舊在
　　隂陽裏但言其次序須有這實理方始有隂陽也
　　其理則一雖然自見在事物而觀之則隂陽函太
　　極推其本則太極生隂陽○問易有太極是生兩
　　儀两儀生四象四象生八卦曰此太極却是為畫
　　卦説當未畫卦前太極只是一箇渾淪底道理裏
　　面包含隂陽剛柔竒耦無所不有及各畫一竒一
　　耦便是生两儀再於一竒畫上加一耦此是陽中
　　之隂又於一竒畫上加一竒此是陽中之陽又扵
　　一耦畫上加一竒此是隂中之陽又扵一耦畫上
　　加一耦此是隂中之隂是謂四象所謂八卦者一
　　象上两卦毎象各添一竒或一耦便是八卦嘗聞
　　一朋友説一為儀二為象三為卦四為象如春夏
　　秋冬金木水火東西南北无不可推矣○易有太
　　極便有箇隂陽出來隂陽便是两儀儀匹也兩儀
　　生四象便是一箇隂又生出一箇陽是一象也一
　　箇陽又生出一箇隂是一象也一箇隂又生一箇
　　隂是一象也一箇陽又生一箇陽是一象也此謂
　　四象四象生八卦是這四箇象生四箇隂時便成
　　坎震坤兊四卦生四箇陽時便成巽離艮乾四卦
　　○以物論之易之有太極如木之有根浮圖之有
　　頂但木之根浮圖之頂是有形之極太極却不是
　　一物无方所頓放是无形之極故周子曰无極而
　　太極是他説得有工夫處太極之所以妙太極却
　　不離乎两儀四象八卦如一隂一陽之謂道指一
　　隂一陽為道則不可而道則不離乎隂陽也○太
　　極如一木生上分而為枝榦又分而生花生葉生
　　生不窮到得成果子裏面又有生生不窮之理生
　　將出去又是无限箇太極更无停息只是到成果
　　實時又却少歇不是止到這裏自合少止正所謂
　　終始萬物莫盛乎艮艮止是生息之意○林黄中
　　論易有太極是生两儀两儀生四象四象生八卦
　　就一卦言之全體為太極内外為两儀内外及互
　　體為四象又顚倒取為八卦先生曰如此則不是
　　生却是包也始畫卦時只是箇隂陽竒耦一生两
　　两生四四生八而已方其為太極未有两儀也由
　　太極而後生两儀方其為两儀未有四象也由两
　　儀而後生四象方其為四象未有八卦也由四象
　　而後生八卦此之謂生若以為包則是未有太極
　　已先有两儀未有两儀已先有四象未有四象已
　　先有入卦矣林又曰太極有象且既曰易有太極
　　則不可謂之无濂溪乃有无極之説何也曰有太
　　極是有此理无極是无形器方體可求两儀有象
　　太極則无象林又言三畫以象三才曰有三畫方
　　看見似箇三才模様非故畫以象之也○卦畫既
　　立便有吉凶在裏葢是隂陽往來交錯扵其間其
　　時則有消長之不同長者便為主消者便為客事
　　則有當否之或異當者便為善否者便為惡即其
　　主客善惡之辨而吉凶見矣故曰八卦定吉凶吉
　　凶既決定而不差則以之立事而大業自此生矣
　　此聖人作易教民占筮而以開天下之愚以定天
　　下之志以成天下之事者如此(並語/錄)○又曰此一
　　節乃孔子𤼵明伏羲畫卦自然之形體次第最為
　　切要古今説者惟康節明道两先主為能知之故
　　康節之言曰一分為二二分為四四分為八八分
　　為十六十六分為三十二三十二分為六十四猶
　　根之有榦榦之有枝愈大則愈小愈細則愈繁而
　　明道先生以為加一倍法其𤼵明孔子之言又可
　　謂最切要矣葢以河圗洛書論之太極者虚其中
　　之象也两儀者隂陽竒耦之象也四象者河圖之
　　一合六二合七三合八四合九洛書之一含九二
　　含八三含七四含六也八卦者河圖四正四隅之
　　位洛書四實四虚之數也以卦畫言之太極者象
　　數未形之全體也两儀者一為陽而一為隂陽數
　　一而隂數二也四象者陽之上生一陽則為□而
　　謂之太陽生一隂則為□而謂之少隂隂之上生
　　一陽則為□而謂之少陽生一隂則為□而謂之
　　太隂也四象既立則太陽居一而含九少隂居二
　　而含八少陽居三而含七太隂居四而含六此六
　　七入九之數所由定也八卦者太陽之上生一陽
　　則為☰而名乾生一隂則為☱而名兊少隂之上
　　生一陽則為☲而名離生一隂則為☳而名震少
　　陽之上生一陽則為☴而名巽生一隂則為☵而
　　名坎太隂之上生一陽則為☶而名艮生一隂則
　　為☷而名坤康節先天之説所謂乾一兊二離三
　　震四巽五坎六艮七坤八者葢謂此也至於八卦
　　之上又各生一隂一陽則為四畫者十有六經雖
　　無文而康節所謂八分為十六者此也四畫之上
　　又各有一隂一陽則為五畫者三十有二經雖無
　　文而康節所謂十六分為三十二者此也五畫之
　　上又各生一隂一陽則為六畫之卦六十有四而
　　入卦相重又各得乾一兊二離三震四巽五坎六
　　艮七坤八之次其在圖可見矣今既以七八九六
　　為四象又以揲之以四為四象疑或有未安也河
　　圖洛書愚竊以大傳之文詳之河圖洛書葢皆聖
　　人所取以為八卦者而九疇亦并出焉今以其象
　　觀之則虚其中者所以為易也實其中者所以為
　　洪範也其所以為易者已見扵前段矣所以為洪
　　範則河圖九疇之象洛書五行之數有不可誣者
　　恐不得以其出於緯書而略之也(與郭沖/晦書)○邵子
　　云太極既分两儀立矣陽上交於隂隂下交扵陽
　　而四象生矣陽交扵隂隂交扵陽而生天之四象
　　剛交於柔柔交於剛而生地之四象八卦相錯而
　　後萬物生焉此來教所引邵先生説也今子細辨
　　析奉呈幸詳考之方可見其曲折未遽可輕議也
　　然此亦是就六十四卦已成之後言之故其先後
　　多寡有難著語處乍看極費分䟽猝然曉㑹不得
　　若要見得聖人作易根原直截分明却不如且看
　　卷首横圖自始初只有两書時漸次看起以至生
　　滿六畫之後其先後多寡既有次第而位置分明
　　不費辭説扵此看得方見六十四卦全是天理自
　　然挨排出來聖人只是見得分明便只依本畫出
　　元不曽用一毫智力添助葢本不煩智力之助亦
　　不容智力得以助扵其間也及至卦成之後逆順
　　縱横都成義理千般萬種其妙无窮却在人看得
　　如何而各因所見為説雖若各不相資而實未嘗
　　相悖也葢自初未有畫時説到六畫滿處者邵子
　　所謂先天之學也卦成之後各因一義推説邵子
　　所謂後天之學也今來喻所引繫辭説卦三才六
　　位之説即所謂後天者也先天後天既各自為一
　　義而後天説中取義又多不同彼此自不相妨不
　　可執一而廢百也若執此説必謂聖人初畫卦時
　　只見一箇三才便更不問事由一連便埽出三畫
　　以擬其象畫成之後子細看來見使不得又旋劃
　　壁添出後一半截此則全是私意杜撰補接豈復
　　更有易邪來喻條目尚多然其大節目不過如此
　　今但於此看破則其餘小小未合處自當迎刃而
　　解矣○據邵氏説先天者伏羲所畫之易也後天
　　者文王所演之易也伏羲之易初无文字只有一
　　圖以寓其象數而天地萬物之理隂陽始終之變
　　具焉文王之易即今之周易而孔子所為作傳者
　　是也孔子既因文王之易以作傳則其所論固當
　　專以文王之易為主然不推本伏羲作易畫卦之
　　所由則學者必將誤認文王所演之易便為伏羲
　　始畫之易只從中半説起不識向上根原矣故十
　　翼之中如八卦成列因而重之太極两儀四象八
　　卦而天地山澤雷風水火之類皆本伏羲畫卦之
　　意而今新書原卦畫一篇亦分两義伏羲在前文
　　王在後必欲知聖人作易之本則當考伏羲之畫
　　若只欲知今易書文義則但求之文王之經孔子
　　之傳足矣两者初不相妨而亦不可以相雜來教
　　乃謂專為邵氏觧釋而於易經无所折衷則恐考
　　之有未詳也(並答袁/機仲書)
　　東萊吕氏曰太極圖義曰无聲无臭而造化之樞
　　紐品彚之根柢系焉竊謂太極即造化之樞紐品
　　彚之根柢也恐多系焉两字○太極圖義曰太極
　　道也隂陽器也竊謂此固非世儒精麤之論然似
　　有形容太過之病○太極圖義曰太極立則陽動
　　隂靜而两儀分竊謂太極无未立之時立之一字
　　語恐未瑩(並答朱/侍講)
是故法象莫大乎天地變通莫大乎四時縣象著明莫
大乎日月崇髙莫大乎冨貴備物致用立成器以為天
下利莫大乎聖人探賾索隠鉤深致逺以定天下之吉
凶成天下之亹亹者莫大乎蓍龜
　　廣漢張氏曰夫易有太極而降以生两儀两儀生
　　四象四象生八卦八卦定吉凶吉凶生大業此易
　　之興乎世聖人之興乎易易所以垂之天下後世
　　者也雖然物固有法象至於法象之大者莫大乎
　　天地物固有變通至扵變通之大者莫大乎四時
　　水火固著明矣然垂象著明惟在天之日月為莫
　　大也爵齒固崇髙矣然崇髙之極惟寳位之冨貴
　　為莫大也以至備物致用立成器以為天下利俾
　　民養生喪死仰事俯育用之不窮者所以莫大於
　　聖人也探賾索隱鉤深致逺定天下之吉凶俾民
　　避害趨利去危即安以前民用者所以莫大扵蓍
　　龜也(易/説)
　　白雲郭氏曰自論乾坤變通至天生神物四事皆
　　首以是故為言葢因洗心齋戒用易而有是四事
　　明文義相屬也聖人洗心齋戒用易以應天下之
　　務葢用易不用心故用乾坤變通而至於利用出
　　入之神用太極两儀之道而至扵生大業由聖人
　　用易備物致用為天下利故與天地四時日月蓍
　　龜同為莫大神明之德終言聖人效象天地神物
　　皆不自用其心皆有所則象亦洗心用易之道也
　　且天下物理有形名氣象者固不可槩舉也然有
　　法象者非一而莫大扵天地變通者非一而莫大
　　於四時縣象著明者非一而莫大扵日月崇髙者
　　非一而莫大扵冨貴備物致用者非一而莫大於
　　聖人探賾索隠者非一而莫大於蓍龜冨貴者人
　　君之勢位道必假此而後行也故位為大寳聖人
　　亦人也以能用易故莫大也然法象變通著明崇
　　髙備物致用探賾索隱皆易之道而天地四時日
　　月冨貴與聖人蓍龜得之皆成莫大之德又以見
　　易之開物成務冒天下之道无乎不備如是之大
　　也(易/説)
　　漢上朱氏曰法象莫大乎天地故定乾坤也變通
　　莫大乎四時故明六爻也縣象著明莫大乎日月
　　故用坎離也積而崇髙者冨貴也冨貴然後可與
　　人共位食祿行道爻之尊位是也故莫大乎冨貴
　　備百物致民用立成器如網罟耒耜之類以為天
　　下利唯聖人能之象言先王大人君子之所以者
　　是也故莫大乎聖人天地鬼神之奥幽賾隱伏深
　　逺而難窮探取之搜索之鈎出之使自至之以定
　　吉凶之未形以成亹亹之不已唯蓍龜能之故莫
　　大乎蓍龜聖人觀天地四時日月又考之蓍龜而
　　作易以通神明之德以類萬物之情處崇髙之冨
　　貴備物致用立成器建卜筮然則通天下之志定
　　天下之業斷天下之疑非聖人其孰能之是以成
　　位两間與天地並立故曰大哉人謨舍此而能覆
　　冒天下者未之見也(易/傳)
　　新安朱氏曰冨貴謂有天下履帝位立下疑有闕
　　文亹亹猶勉勉也疑則怠決故勉(本/義)○以定天下
　　之吉凶成天下之亹亹莫大乎蓍龜人到疑而不
　　能自明處徃往便放倒不復能向前動有疑阻既
　　有卜筮知是吉是凶便自勉勉住不得其所以勉
　　勉者是卜筮成之也○筮雖出於自然然一爻成
　　則止有八卦四爻成則止有四卦五爻成則止有
　　二卦這二卦便可以著意揣度了不若卜龜文一
　　兆則吉凶便見更无移改全不可容心所以古人
　　言筮短龜長○易占不用龜而毎言蓍龜皆具此
　　理也筮即蓍也筮短龜長不如從長者謂龜有鑚
　　灼之易而筮有扐揲之煩龜之卦一灼便成亦有
　　自然之意洪範所謂卜五占用二者卜五即龜用
　　二即蓍曰雨曰霽曰蒙曰驛曰克即是五行雨即
　　水霽即火蒙即土驛即木克是金曰貞曰悔即是
　　内外卦也○占龜土兆大横木兆直(或曰火兆直/只周禮曰木)
　　(兆/直)金兆從右邪上火兆從左邪上(或曰木兆/從左邪上)水兆
　　曲以大小長短明暗為吉凶或占凶事又以短小
　　為吉又有旋者吉大横吉大横庚庚庚庚是爆起
　　恁地庚庚然不是金兆也○程沙隨説大横庚庚
　　為金兆取庚辛之義他都无所據只云得之卜者
　　不知大横只是土兆葢横是土言文帝將自諸侯
　　而得天下有大土之象也庚庚乃是龜文爆出也
　　(卜兆見洪範䟽/云横者為土)○漢卿説鑚龜云先定四嚮欲求
　　甚紋兆順則為吉逆則為凶正淳云先灼火然後
　　觀火之紋而定其吉凶曰要須先定其四嚮而後
　　求其合從逆則凶如亦惟洛食乃先以墨畫定看
　　食墨如何筮短龜長古人固重此洪範謂龜從筮
　　逆若龜筮共違于人則用靜吉用作凶○卜必先
　　以墨畫龜(看是卜何事要得何兆都有/定例或火或土便是墨畫之)要拆(鑚處/拆痕)
　　依此墨然後灼之(以火鑚鑚/鑚略過乆)求其兆(拆/痕)順食此墨
　　晝之處謂之食○熟讀六十四卦則覺得繫辭之
　　語直為精密是易之括例要之易書是為卜筮而
　　作如云定天下之吉凶成天下之亹亹者莫大乎
　　蓍龜又云天生神物聖人則之則專為卜筮也魯
　　可幾曰古之卜筮恐不如今日所謂火珠林之類
　　否曰以某觀之恐亦自有這法如左傳所載則支
　　于納音配合之意似亦不廢如云得屯之比既不
　　用屯之辭亦不用比之辭却自別惟一法恐亦不
　　廢這理也○易中言帝乙歸妹箕子明夷髙宗伐
　　鬼方之類疑皆當時帝乙髙宗箕子曽占得此爻
　　故後人因而記之而聖人以入爻也如漢書大横
　　庚庚余為天王夏啓以光亦是啓曽占得此爻也
　　火珠林亦如此○火珠林猶是漢人遺法(並語/録)
是故天生神物聖人則之天地變化聖人效之天垂象
見吉凶聖人象之河出圖洛出書聖人則之
　伊川先生曰孔子感麟而作春秋然麟不出春秋豈
　不作大抵須有𤼵端處如畫八卦因見河圖洛書果
　無河圖洛書八卦亦須作(入闗/語録)○因見賣兔者曰聖
　人見河圖洛書而畫八卦然何必圖書只看此兔亦
　可作八卦數便此中可起古聖人只取神物之至著
　者耳(劉元承/手編)
　横渠先生曰天生書龜聖人則之以占兆(一云占/之以兆)天
　地變化聖人作易以著效之故曰聖人效之作易以
　示人猶天垂象見吉凶作書契效法猶地出圖書(一/云)
　(猶河洛出圖/書○易説)○造化所成无一物相肖者以是知萬
　物雖多其實一物无无隂陽者以是知天地變化二
　端而已○萬物形色神之糟粕性與天道云者易而
　已矣(並正/蒙)
　　廣漢張氏曰天生神物謂蓍龜之探頤索隱鉤深
　　致逺者是也聖人則之以明易之象數天地變化
　　謂隂陽之消息盈虚往來進退者是也聖人效之
　　而為六十四卦天垂象謂天之經緯錯雜縱横昭
　　著者是也聖人象之而為三百八十四爻夫易之
　　象數卦爻聖人皆得於心而必參之天地者葢聖
　　人之心與天地之心相似其愛人之心初未嘗不
　　同也然天欲雨山川必先雲氣況易之興也豈无
　　先至之祥乎是以聖人必終之以河出圖洛出書
　　而又則之者其則皇天以興其易者乎又況河圖
　　不出吾已矣夫孔子嘗有是嘆九洛之事治成德
　　備莊周嘗有是言聖人則之度其時以卜其道之
　　將以興於世也大抵通扵天者河也有龍馬負圖
　　而出此聖人之德上配扵天而天降其祥也中扵
　　地者洛也有神龜載書而出此聖人之德下及扵
　　地而地呈其瑞也聖人則之故易興於世然後象
　　數推之以前民用卦爻推之以濟民行而推之天
　　下後世也而世儒之説乃謂伏義得河圖洛書以
　　作八卦果如是則不當曰伏羲始畫八卦也而鄭
　　康成溺扵緯書乃云河圖有九篇洛書有二篇而
　　孔安國又以河圖為八卦洛書為九疇此皆蕪穢
　　聖經者矣甚者以天生神物天地變化與夫天垂
　　象河出圖洛出書為四象者此尤不經學者不可
　　不辨(易/説)
　　屏山劉氏曰河圖昧乎太極則八卦分而无統洛
　　書昧乎皇極則九疇滯而不通(文/集)
　　白雲郭氏曰聖人用易无它焉欲不自用其心耳
　　葢自用其心則是有心扵成敗好惡皆私心也不
　　自用其心則酬酢萬變皆取諸易成敗好惡聖人
　　无容心焉此所謂洗心也聖人不獨用易以酬酢
　　萬變也凡天地萬物可則象者皆則而象之故天
　　生神物則則之天地變化則效之天垂象則象之
　　河圖洛書則則之以見洗心之道皆有則象未嘗
　　自用其私智如此河圖洛書先儒之説多不同至
　　於取緯為證者尤非學易之事也然河出圖而後
　　畫八卦洛出書而後定九疇故河圖非卦也包犧
　　畫而為卦洛書非字也大禹書而為字亦猶箕子
　　因九疇而陳洪範文王因八卦而演周易其始則
　　肇於河圖洛書書畫於八卦九疇成於周易洪範
　　其序如此(易/説)
　　漢上朱氏曰蓍一根而百莖龜具八卦五行天地
　　之數神物也故聖人則之天地變化四時行焉萬
　　物生焉故聖人效之日月五星天象也天不言示
　　之以象吉凶見矣故聖人象之河圖九宫洛書五
　　行聖人則之效之者效之以六爻之動故曰爻者
　　效天下之動者也象之者象也故曰象也者像也
　　扵蓍龜圖書言則之者大衍之數八卦五行作易
　　者則之故乾坤坎離震巽艮兊三畫之卦爻合皆
　　九六七八數皆十五水六火七木八金九五行之
　　數具焉傳曰聖人以蓍龜而信天地四時日月之
　　象數以河圖洛書而信蓍龜之象數信矣其不疑
　　也扵是乎作易(易/傳)○又曰水一火二木三金四土
　　五五行之生數也水六火七木八金九土十五行
　　之成數也一三五七九竒數二十五二四六八十
　　耦數三十竒耦之數五十有五此五行分天地五
　　十有五之數也太𤣥三八為木四九為金二七為
　　火一六為水五五為土五五者十也洛書之數也
　　(叢/説)
　　新安朱氏曰此四者聖人作易之所由也(本/義)○論
　　雖以四十五者為河圖五十五者為洛書然序論
　　之文多先書而後圖葢必以五十五數為體而後
　　四十五者之變可得而推又況易傳明有五十有
　　五之文而洪範又有九位之數邪(答程㤗/之書)○數日
　　病中方得紬繹所云圖書卦書二説初若茫然不
　　知所謂因復以妄作啓蒙考之則見其論之之詳
　　而明者偶未深考是以致此紛紛多説而愈致疑
　　耳夫以河圖洛書為不足信自歐陽公以來已有
　　此説然終无奈顧命繫辭論語皆有是言而諸儒
　　所傳二圖之數雖有交互而无乖戾順數逆推縱
　　横曲直皆有明法不可得而破除也至如河圖與
　　易之天一至地十者合而載天地五十有五之數
　　則固易之所自出也洛書與洪範之初一至次九
　　者合而具九疇之數則固洪範之所自出也繫辭
　　雖不言伏羲受河圖以作易然所謂仰觀俯察近
　　取逺取安知河圖非其中之一事邪大抵聖人制
　　作所由初非一端然其法象之規模必有最親切
　　處如鴻荒之世天地之間隂陽之氣雖各有象然
　　初未嘗有數也至於河圖之出然後五十有五之
　　數竒偶生成粲然可見此其所以深𤼵聖人之獨
　　智又非泛然氣象之所可得而擬也是以仰觀俯
　　察逺求近取至此而後两儀四象八卦之隂陽竒
　　偶可得而言雖繫辭所論聖人作易之由者非一
　　而不害其得此而後決也(答袁機/仲書)
易有四象所以示也繫辭焉所以告也定之以吉凶所
以斷也
　　廣漢張氏曰易自太極既判两儀生四象夫四象
　　既具而列於四方分為五行而七九八六之數乃
　　生八卦此易所以示者言其示扵人也是以聖人
　　當辨物正言而又斷之以辭故為繇辭而又為爻
　　辭為之彖辭而又為之象辭皆繫續其辭所以告
　　者言其告扵人也夫易有四象以示其人示其吉
　　凶也至於不得已而有辭以告其人者告其吉凶
　　也夫示人以吉凶告人以吉凶无非俾人自探也
　　然猶有安其危而利其菑樂其所以亡者故定之
　　以吉凶如畫一之易知如白黒之易辨斷然使人
　　易知也故征吉貞凶貞吉征凶大吉終吉之類有
　　凶終凶之類聖人至此可謂至矣盡矣(易/説)
　　白雲郭氏曰四象所以示變繫辭所以告得失吉
　　凶所以斷行事自易有四象以下與前文不相屬
　　又非別章疑其錯簡(易/説)
　　漢上朱氏曰易有四象聖人所以示吉凶也繫辭
　　焉而命之所以告吉凶也易扵吉凶有以利言者
　　有以情遷者有義命當吉當凶當否當亨者一以
　　貞勝而不顧非聖人不能定也定之者所以斷之
　　也(易/傳)○又曰易有四象所以示也此象謂爻卦之
　　象也(叢/説)
　　新安朱氏曰四象謂隂陽老少示謂示人以所值
　　之卦爻(本/義)○天地之間只是隂與陽兩箇字看是
　　甚麽物事都離不得只就身上體看纔開眼不是
　　隂便是陽宻拶拶在這裏都不著得别物事不是
　　仁便是義不是剛便是柔只自家要做向前便是
　　陽纔收退便是隂意思纔動便是陽纔靜便是隂
　　未消別看只是一動一靜便是隂陽伏義只因此
　　畫卦以示人若只就一隂一陽又不足以該衆理
　　於是錯綜為六十四卦三百八十四爻初只是許
　　多卦爻後來聖人又繫許多辭在下如他書則元
　　有這事方説出這箇道理易則未曽有此事先假
　　託都説在這裏如書便有箇堯舜有箇禹湯文武
　　周公出來做許多事便説許多事今易則元未曽
　　有聖人預先説出時人占考大事小事无一能外
　　扵此聖人大抵多是垂戒又曰雖是一隂一陽易
　　中之辭大抵陽吉而隂凶間亦有陽凶而隂吉者
　　何故葢有當為有不當為若當為而不為不當為
　　而為之雖陽亦凶又曰聖人因卦爻以垂戒多是
　　利扵正未有不正而利者如云夕惕若厲无咎若
　　占得這爻必是朝兢夕惕戒謹恐懼可以无咎若
　　自家不曽如此便自有咎如云直方大不習无不
　　利若占得這爻須是將自身已體看是直是方是
　　大去做某事必得其利若自家未是直不曽方不
　　曽大則无所徃而得其利此是本爻辭如此到孔
　　子又是添説了如云敬以直内義以方外本來只
　　是卜筮聖人為之辭以曉人便説許多道理在上
　　今學易非必待遇事而占方有所戒只平居玩味
　　看他所説道理於自家所處地位合是如何故云
　　居則觀其象而玩其辭動則觀其變而玩其占孔
　　子所謂學易正是平日常常學之想見聖人之所
　　謂讀異乎人之所謂讀想是胷中洞然於易之理
　　无纎毫蔽處故云可以无大過又曰聖人繫許多
　　辭包盡天下之理止縁萬事不離乎隂陽故因隂
　　陽中而推説萬事之理今要占考雖小小事都有
　　如占得不利有攸往便是不可出路利渉大川便
　　是可以乗舟此類不一(語/錄)
　　　右第十一章(新安朱氏本義曰/此章専言卜筮)
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
　伊川先生曰履信謂履五五虚中信也思順謂謙退
　不居尚賢謂志從於五大有之世不可以盈豐而復
　處盈焉非所冝也六爻之中皆樂㨿權位惟初上不
　處其位故初九无咎上九无不利上九在上履信思
　順故在上而得吉葢自天祐也(易/傳)
　横渠先生曰自易曰自天祐之此篇冝在立心勿恒
　凶下葢上言莫益之故此言多助也(易/説)
　　廣漢張氏曰在天有理惟順以循其理則天必眷
　　顧而不違在人有心惟信以結其心則人必歸往
　　而來輔大有上九以為吾之信固足以感乎人矣
　　然賢者人之所望也詎可不以吾之信以信其賢
　　乎我之順固足以格乎天矣然賢者天之所賚也
　　詎可不以吾之順以順其賢乎始焉盡信順之德
　　獲天人之助終焉推信順之德以之而尚賢如此
　　則其謙足以格天其誠足以動天自天祐之吉无
　　不利固其冝也由此觀之則天不妄祐人而人當
　　反求諸已如大有之上九庶幾獲祐而无所愧也
　　(易/説)
　　白雲郭氏曰已順故天助之以順已信故人助之
　　以信大有之君履不失信下足以感人思不失順
　　上足以動天又以尚賢是以吉无不利也横渠張
　　先生謂此章冝在立心勿恒凶之下亦疑與前文
　　義不相屬也若然則當在易曰憧憧往來之前葢
　　自易者象也至小人之道也結句助辭多稱也與
　　所以示也所以告也所以斷也皆相類自憧憧往
　　來因于石公用射隼皆稱易曰故自天祐之冝在
　　其前也上篇擬議七爻自鳴鶴在隂皆不稱易下
　　篇十一爻自憧憧往來皆稱易曰與自天祐之文
　　意同(易/説)
　　漢上朱氏曰易曰自天祐之吉无不利大有上九
　　辭也乾為天為人祐助也坤為順五與二孚信也
　　天之所助者順理也人之所助者信相與也六五
　　履信而思乎順又自下而尚賢是以自天祐之吉
　　无不利言此者明獲天人之利然後吉无不利聖
　　人明於天之道察於民之故合天人者也(易/傳)
　　新安朱氏曰釋大有上九爻義然在此无所屬或
　　恐是錯簡冝在第八章之末(本/義)
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繫辭焉以盡其
言變而通之以盡利鼓之舞之以盡神
　康節先生曰易有意象立意皆所以明象統下三者
　有言象不擬物而直言以明事有像象擬一物以明
　意有數象七日八月三年十年之類是也○象起於
　形數起於質名起於言意起於用天下之數出扵理
　違乎理則入於術世人以數而入術故失扵理也○
　有意必有言有言必有象有象必有數數立則象生
　象生則言著言著則意顯象數則筌蹄也言意則魚
　兔也得魚兔而謂必由筌蹄可也舍筌蹄而求魚兔
　則未見其得也(並觀物/外篇)
　明道先生曰鼓動萬物聖人之神知則不可名(游定/夫所)
　(錄/)
　伊川先生曰言貴簡言愈多於道未必明杜元凱却
　有此語云言髙則㫖逺辭約則義微大率言語須是
　涵養而有餘意所謂書不盡言言不盡義(精/義)
　横渠先生曰理勢既變不能與時順通非盡利之道
　○鼓天下之動者存乎神(神一/作辭)○天下之動神鼓之
　也神則主於動故天下之動皆神為之也辭不鼓舞
　則不足以盡神辭謂易之辭也於象固有此意矣又
　繫之以辭因而駕説使人向之極盡動之義也歌舞
　為巫風言鼓舞之盡神者與巫之為人无心若風狂
　然主於動而已故以好歌舞為巫風猶之如巫也巫
　主於動以至於鼓舞之極也故曰盡神因説鼓舞之
　義故取巫以為言語其動而已(並易/説)
　　廣漢張氏曰言蔓衍而无窮非書之簡冊所能載
　　意幽深而罔測非言之聲音所能窮也然則聖人
　　之意其不可見乎此立象所以盡意也又況以言
　　告人告之愈切而認其言者求之愈逺不若立象
　　而示人以意是以瞽者不識日問人而人告之曰
　　日之明也如燭他日有捫其籥以為日者又告之
　　曰日之圓如盂他日有捫其盤以為日者矣夫告
　　之以其明如燭其圎如盂言之切者也奈何認其
　　言而失之逺者乃捫籥以為日而捫盤以為日焉
　　此言不能盡意也聖人憂之所以立天以象乾立
　　地以象坤以至以雷以水以山而象震坎艮焉以
　　風以火以澤而象巽離兊焉凡易者象也象也者
　　像此者也无適而非象者欲其即象以求其意非
　　吝於言也慮天下後世求之扵言而失之逺也賾
　　不易見也聖人見賾而立象此象所以盡意也變
　　不易觀也聖人觀變而立卦此卦所以盡情偽也
　　情不易知也聖人逹情而為辭此繫辭所以盡其
　　言也凡此三者聖人作易而寓於書者也若夫變
　　而通之者俾民仰事俯育養生送死耕而食織而
　　衣舟楫以濟其川塗室宇以禦其風雨一日不可
　　无萬世不可易均獲其利者此推其卦象繫辭變
　　而通之以盡其利者歟鼓之舞之其道密庸其化
　　㒺測動靜變化易其思慮德威之震疊德風之摇
　　蕩由之而㒺覺用之而不知咸妙於神者此推其
　　卦象繫辭鼓之舞之以盡其神者歟(易/説)
　　白雲郭氏曰聖人作易所以盡言意易之一書為
　　言亦備矣為意亦盡矣猶曰書不盡言言不盡意
　　者言意豈苟然哉所以明乎道於以見道之難明
　　也如此若是則聖人之意其不可見乎葢夫子又
　　欲明言意之盡也且意不可以言盡也故立象以
　　盡之情偽不可以徧舉也故設卦以盡之言非一
　　説可盡也故卦爻彖象文言互為之辭以盡之若
　　是則易道明矣於是乎極其變通又盡其美利窮
　　其鼓舞又盡其至神則易之為道无遺藴矣然立
　　象設卦繫辭皆聖人作易以盡道者也變通鼓舞
　　又明聖人用易之盡其道者也變而通之則經所
　　謂通其變使民不倦之意鼓之舞之所謂神而化
　　之使民冝之也聖人以書必不能盡其所欲言言
　　必不能盡聖人之意故立象繫辭智者觀之則見
　　其可盡也昧者亦未之知(易/説)
　　漢上朱氏曰言之難論者不能盡形之扵書意之
　　難傳者不能盡見之於言然聖人之意終不可見
　　於天下後世乎夫有意斯有名有名斯有象意至
　　賾也聖人於无形之中建立有象因象而得名因
　　名而得意則言之所不能盡見者盡矣君子小人
　　情偽而已矣情則相應偽則相違聖人陳卦以示
　　之斷之以中正而君子小人見然後著情去偽而
　　其意誠矣繫之卦辭又繫之爻辭以吉凶明告之
　　與卦象相𤼵則書之所不能盡形者盡矣隂極變
　　陽陽極變隂當變而變則通不變則窮窮非道也
　　變而通之則无所不利而道行矣鼓舞者鼓之扵
　　此舞之扵彼動止應節莫知其然神也(易/傳)
　　新安朱氏曰言之所傳者淺象之所示者深觀竒
　　耦二畫包含變化无有窮盡則可見矣變通鼓舞
　　以事而言两子曰字疑衍其一葢子曰字皆後人
　　所加故有此誤如近世通書乃周子所自作亦為
　　後人每章加以周子曰字其設問答處正如此也
　　(本/義)○問書不盡言言不盡意一章曰立象盡意是
　　觀竒耦兩畫包含變化无有窮盡設卦以盡情偽
　　謂有一竒一耦設之於卦自是盡得天下情偽繫
　　辭便斷其吉凶變而通之以盡利此言占得此卦
　　隂陽老少交變因其變便有通之之理鼓之舞之
　　以盡神未占得則有所疑既占則无所疑自然使
　　得人脚輕手快行得順便如大衍之後言顯道神
　　德行是故可與酬酢可與祐神定天下之吉凶成
　　天下之亹亹皆是鼓之舞之之意乾坤其易之緼
　　邪乾坤成列而易立乎其中這又是言立象以盡
　　意設卦以盡情偽易不過只是一箇隂陽竒耦千
　　變萬變則易之體立若竒耦不交變竒純是竒耦
　　純是耦去那裏見易易不可見則隂陽竒耦之用
　　亦何自而辨問在天地上如何曰關天地什麽事
　　此是説易不外竒耦两物而已化而裁之謂之變
　　推而行之謂之通這是两截不相干化而裁之屬
　　前項事謂漸漸化去裁制成變則謂之變推而行
　　之屬後項事謂推而為别一卦了則通行无礙故
　　為通舉而措之天下謂之事業便只事定天下之
　　吉凶成天下之亹亹者極天下之賾者存乎卦謂
　　卦體之中備隂陽變易之形容鼓天下之動者存
　　乎辭是説出這天下之動如鼓之舞之相似卦即
　　象也辭即爻也神而明之一叚却是與形而上之
　　道相對説自形而上謂之道説至扵變通事業却
　　是自至約處説入至麤處去自極天下之賾者存
　　乎卦説至於神而明之則又是由至麤説入至約
　　處黙而成之不言而信則説得又微矣○問書不
　　盡言言不盡意是聖人設問之辭曰也是如此亦
　　是言不足以盡意故立象以盡意書不足以盡言
　　故因繫辭以盡言又曰書不盡言言不盡意是元
　　舊有此語又曰立象以盡意不獨見聖人有這意
　　思冩出來自是他象上有這意設卦以盡情偽不
　　成聖人有情又有偽自是卦上有這情偽但今曉
　　不得他那處是偽如下云中心疑者其辭枝誣善
　　之人其辭游也不知如何是枝是游不知那卦上
　　見得又曰看來情偽只是箇好不好如剥五隂只
　　是要害一箇陽這是不好底情便是偽如復如臨
　　便是好底卦便是眞情○問立象設卦繫辭是聖
　　人𤼵其精意見於書變通鼓舞是聖人推而見扵
　　事否曰是○嘗謂伏羲畫八卦只此數畫該盡天
　　下萬物之理陽在下為震震動也在上為艮艮止
　　也陽在下自動在上自止歐公却説繫辭不是孔
　　子所作所謂書不盡言言不盡意者非葢他不曽
　　看立象以盡意一句惟其言不盡意故立象以盡
　　之學者於言上㑹得者淺於象上會得者深○變
　　而通之以盡利鼓之舞之以盡神立象設卦繫辭
　　皆謂卜筮之用而天下之人方知所以避凶趨吉
　　奮然有所興作不知手之舞之足之蹈之之意故
　　曰定天下之吉凶成天下之亹亹者莫大乎蓍龜
　　猶催迫天下之人勉之為善相似○問變而通之
　　如禮樂刑政皆天理之自然聖人但因而為之品
　　節防範以為教於天下鼓之舞之葢有以作興振
　　起之使之遷善而不自知否曰鼓之舞之便无所
　　用力自是聖人教化如此又曰政教皆有鼓舞但
　　樂占得分數較多自是樂㑹如此而不自知因舉
　　横渠云云巫其舞之盡神者巫從工两邊人字是
　　取象其舞巫者託神如舞雩之類皆須舞葢以通
　　暢其和氣逹於神明(並語/錄)
乾坤其易之緼邪乾坤成列而易立乎其中矣乾坤毁
則无以見易易不可見則乾坤或幾乎息矣
　明道先生曰生生之謂易天地設位而易行乎其中
　矣乾坤毁則无以見易易不可見則乾坤或幾乎息
　矣易畢竟是甚又不只是這一部書是易之道也不
　要將易又是一箇事即是盡天理便是易也(吕與叔/東見錄)
　伊川先生曰乾健坤順人亦不曽果是體認得乾坤
　毁則无以見易(經/説)
　横渠先生曰隂陽剛柔仁義之本立而後知趨時應
　變乾坤毁則无以見易感而後有通不有两則无一
　故聖人以剛柔立本乾坤毁則无以見易○乾坤既
　列則其間六十四卦爻位錯綜以為變易苟乾坤不
　列則何以見易易不見則是无乾坤乾坤天地也易
　造化也聖人之意莫先乎要識造化既識造化然後
　有理可窮彼惟不識造化以為幻妄也不見易則何
　以知天道不知道則何以語性(並易/説)○見易則神其
　幾矣(正/蒙)
　　龜山楊氏曰或問乾坤毁則无以見易如此則易
　　不屬无矣曰易固非无張横渠深闢老子有无之
　　論莫有見於此否曰然才説无便成斷滅去如釋
　　氏説空又曰非空到了費力聖人只説易最為的
　　當因言孟子論養氣到此方見有功於前聖曰如
　　孟子者方是能曉易如説必有事焉非見得分明
　　此説如何撰得(南都/語錄)
　　和靖尹氏曰乾坤成列而易立乎其中矣聖人便
　　是易(師/説)
　　廣漢張氏曰乾坤其易之門邪言易出入於乾坤
　　也乾坤其易之緼邪言易含畜於乾坤也故乾成
　　位乎上坤成位乎下而易立乎其中矣故乾坤者
　　人之四支而易者人之精神也方其首圎足方胷
　　南背北則精神有所託而立乎其中矣若夫四支
　　隳廢則精神散而之他而手足亦幾乎息矣夫乾
　　坤初未嘗毁而易亦未嘗不可見也聖人設此辭
　　者欲天下後世求易者當即乾坤以求之歟(易/説)
　　白雲郭氏曰乾坤與易其名雖異其道一也易之
　　道緼於乾坤故易之書成則乾坤成列而易立乎
　　其中如是則乾坤有體而易无體也有體則成毁
　　從之故上言成列下言乾坤毁易以无體託於乾
　　坤故乾坤之卦毁則无以見易易不可見則乾坤
　　之道亦因以息矣此葢言易之道固不繫於有書
　　无書而无書則易不可見而乾坤之道亦息以明
　　聖人不得不作易之意也(易/説)
　　漢上朱氏曰横渠曰辭不鼓舞則不足以盡神爻
　　至於變通以盡利辭至於鼓舞以盡神則聖人之
　　意幾无餘緼矣乾坤成列則象爻變動緼於其中
　　乾坤體也象爻變動用也體毁則用不可見用不
　　可見則體因是息矣(易/傳)
　　新安朱氏曰緼所包蓄者猶衣之著也易之所有
　　隂陽而已凡陽皆乾凡隂皆坤畫卦定位則二者
　　成列而易之體立矣乾坤毁謂卦畫不立乾坤息
　　謂變化不行(本/義)○向論衣敝緼袍緼是綿絮胎今
　　看此緼字正是如此取義易是包著此理乾坤即
　　是易之體骨耳○乾坤成列便是乾一兊二離三
　　震四巽五坎六艮七坤八都成列了其變易方立
　　其中若只是一陽一陽則未有變易在又曰有這
　　卦則有變易无這卦便无這易了又曰易有太極
　　則以易為主此一叚文意則以乾坤為主○乾坤
　　成則易立乎其中矣乾坤只是説二卦此易只是
　　説易之書與天地定位易行乎其中之易不同行
　　乎其中者却是説易之道理○問天地設位而易
　　行乎其中乾坤成列而易立乎其中如易行乎其
　　中此固易曉至如易立乎其中豈非乾坤既成列
　　之後道體始有所寓而形見其立也有似如有所
　　立卓爾之立乎曰大抵易之言乾坤者多以卦言
　　易立乎其中只是乾坤之卦既成而易立矣況所
　　謂如有所立卓爾亦只是不可及之意後世之論
　　多是説得太髙不必如此説○乾坤毁則无以見
　　易此乾坤只言卦易只是隂陽卦畫沒這幾箇卦
　　畫憑箇甚寫出那隂陽造化何處更得易來這只
　　是反覆説易不可見則乾坤或幾乎息矣只是説
　　揲蓍求卦更推不去説做造化之理息也得不若
　　前説較平(並語/錄)○自易道統體而言則乾陽坤隂
　　一動一靜乃其緼也自乾坤成列而觀之則易之
　　為道又不在乾坤之外惟不在外故曰乾坤毁則
　　无以見易然易不可見則乾自乾坤自坤故又曰
　　易不可見則乾坤或幾乎息矣(答張敬/夫書)
是故形而上者謂之道形而下者謂之器化而裁之謂
之變推而行之謂之通舉而錯之天下之民謂之事業
　明道先生曰如形而上者謂之道不可移謂字在之
　字下此孔子文章(朱公掞問/學拾遺)○灑埽應對便是形而
　上者理无大小故也故君子只在愼獨○佛氏不識
　隂陽晝夜死生古今安得謂形而上者與聖人同乎
　(並劉絢/所錄)○形而上為道形而下為器須著如此説器
　亦道道亦器但得道在不繫今與後己與人(李籲/師訓)○
　氣形而下者(謝顯道記/平日語)○形而上者之謂道形而下
　者之謂器若如或者以清虚一大為天道則乃以器
　言而非道也○有形皆器也无形為道○繫辭曰形
　而上者謂之道形而下者謂之器又曰立天之道曰
　隂與陽立地之道曰柔與剛立人之道曰仁與義又
　曰一隂一陽之謂道隂陽亦形而下者也而曰道者
　惟此語截得上下最分明元來只此是道要在人黙
　而識之也(並劉絢/師訓)
　横渠先生曰一隂一陽不可以形器拘故謂之道乾
　坤成列而下皆易之器乾坤交變因約裁其變而别
　之故謂之變推而行其變盡利而不遺(遺一/作匱)可謂通
　矣舉盡利之道而錯諸天下之民以行其典禮易之
　事業也○運於无形之謂道形而下者不足以言之
　○形而上是无形體者也故形以上者謂之道也形
　而下是有形體者也故形以下者謂之器无形迹者
　即道也如大德敦化是也有形迹者即器也見於事
　實如禮義是也○凡自形以上者皆謂之道惟是有
　无相接與形不形處知之為難須知氣從此首葢為
　氣能一有无无則氣自然生是道也是易也○約裁
　其化而指别之則名體各殊故謂之變○聖人因天
　地之化裁節而立法使民知寒暑之變故謂之春夏
　秋冬亦化而裁之一端耳(並易/説)○變則化由麤入精
　也化而裁之謂之變以著顯微也谷神不死故能微
　顯而不掩(正/蒙)
　　廣漢張氏曰道不離形特形而上者也器異於道
　　以形而下者也試以天地論之隂陽者形而上者
　　也至於穹窿磅礴者乃形而下者歟離形以求道
　　則失之恍惚不可為象此老莊所謂道也非易之
　　所謂道也易之論道器特以一形上下而言之也
　　然道雖非器禮樂刑賞是治天下之道也禮雖非
　　玉帛而禮不可以虚拘樂雖非鐘鼓而樂不可以
　　徒作刑本遏惡也必託於甲兵必寓於鞭扑賞本
　　揚善也必表之以旂裳必銘之於鐘鼎是故形而
　　上者之道託於器而後行形而下者之器得其道
　　而无弊聖人悟易於心覺易於性在道不泥於无
　　在器不墮於有微妙並觀有无一致故化而裁之
　　者明乎道器窮而能變也推而行之者察乎道器
　　變而能通也舉而措之天下之民以至於為網罟
　　為耒耜作舟車作書契天下後世不可无萬世不
　　可易乃推其道器舉而措之天下而世之人指之
　　為事業也(易/説)
　　五峯胡氏曰形而上者謂之道形而下者謂之器
　　更曽細觀語錄入思慮否隂陽亦形而下者此語
　　如何理趣須是自通貫隨人言語不可也某見侯
　　先生説此句信以為是更不致思前日頓省猶未
　　是也經可易讀乎如尹先生語解亦未可輕易恐
　　髙明之人有蚍蜉撼大樹之笑也如何(與彪/美書)
　　白雲郭氏曰道无形故言形而上器有形故言形
　　而下形而上者杳然而難知形而下者炳然而易
　　見其不同如是其為變通則一也化而裁之謂如
　　一闔一闢不執一也推而行之謂可運行无窮也
　　如是則可以舉而措之天下矣前言乾坤變通自
　　言易道之變通也此言道器變通言聖人用易道
　　之變通也曰化而裁之推而行之聖人之事也下
　　言象爻卦辭言易書之中象爻卦辭各有變通也
　　其化而裁之推而行之言用易之象爻卦辭亦存
　　乎聖人之變通也且大而天地細而萬物物物各
　　具變通之理天地不變通則不能長且乆人與萬
　　物不變通則死矣故舉人而言之朝而作闢之道
　　也暮而息闔之道也一作一息變也與日无窮通
　　也苟朝而不能作暮而不能息非死則病矣然則
　　聖人尚象制器制法以利天下不知變通之道其
　　可乎故包犧神農黄帝堯舜之王天下所以大過
　　人者无他焉能通其變而已是以聖人以此洗心
　　不敢自用其私智也(易/説)
　　漢上朱氏曰乾健也坤順也健順者意也謂之乾
　　坤者名也乾竒坤偶者象也象成而著者形也形
　　而上者謂之道變通也形而下者謂之器執方也
　　然則變通者易之道執方者易之器是故語道而
　　至於不可象則名言亡矣變通一也離而言之則
　　二今天地之化一息不留聖人指而裁之則謂之
　　變故晝夜六時寒暑六氣剛柔六位因其化而裁
　　之以著其變之微故曰化而裁之謂之變晝夜相
　　推為一日寒暑相推為一嵗剛柔相推為一卦推
　　之則通故曰推而行之謂之通故曰剛柔相推變
　　在其中矣知此則知變通一也舉此道而措之扵
　　天下謂之事業又曰通變之謂事知此則知事業
　　通變一也(易/傳)
　　新安朱氏曰卦爻隂陽皆形而下者其理則道也
　　因其自然之化而裁制之變之義也變通二字上
　　章以天言此章以人言(本/義)○形是這形質以上便
　　為道以下便為器這箇分別得最親切故明道云
　　惟此語截得上下最分明又曰形以上底虚渾是
　　道理形以下底實便是器○問形而上下如何以
　　形言曰此言最的當設若以有形无形言之便是
　　物與理相間斷了所以謂截得分明者只是上下
　　之間分別得一箇界止分明器亦道道亦器有分
　　別而不相離也○道是道理事事物物皆有箇道
　　理器是形迹事事物物亦皆有箇形迹有道須有
　　器有器須有道物必有則○形而上謂道形而下
　　謂器這箇在人看始得指器為道固不得離器扵
　　道亦不得且如此火是器自有道在裏○形而上
　　者指理而言形而下者指事物而言事物可見而
　　其理難知即事即物便要見得此理只是如此看
　　但要眞實於事物上見得這箇道理然後於己有
　　益為人君止於仁為人子止於孝必須就君臣父
　　子上見得此理大學之道不曰窮理而謂之格物
　　只是使人就實處窮竟事事物物上有許多道理
　　窮之不可不盡也○問如何分形器曰形而上者
　　是理才有作用便是形而下者問隂陽如何是形
　　而下者曰一物便有隂陽寒暖生殺皆見得是形
　　而下者事物雖大皆形而下者堯舜之事業是也
　　理雖小皆形而上者○問形而上者謂之道一叚
　　只是這一箇道理但即形器之本體而離乎形器
　　則謂之道就形器而言則謂之器聖人因其自然
　　化而裁之則謂之變推而行之則謂之通舉而措
　　之則謂之事業裁也行也措也都只是裁行措這
　　箇道曰是○化而裁之化是因其自然而化裁是
　　人為變是變了他且如一年三百六十日須待一
　　日日漸次進去到那滿時這便是化自春而夏夏
　　而秋秋而冬聖人去這裏截做四時這便是變化
　　不是一日内便頓然恁地底事人之進德亦如此
　　三十而立不是到那三十時便立須從十五志學
　　漸漸化去方到横渠去這裏説做化而裁之便是
　　這意柔變而趨於剛剛變而趨扵柔與這箇意思
　　也只一般自隂來做陽其勢寖長便覺突兀有頭
　　面自陽去做隂這只是漸漸消化去這變化之義
　　亦與鬼神屈伸意相似○變化二者不同化是漸
　　化如自子至亥漸漸消化以至於无如自今日至
　　來日則謂之變變是頓斷有可見處横渠説化而
　　裁之一段好○横渠説化而裁之謂之變一句説
　　得好不知本義中有否曰无但尋常看此一句只
　　如自初九之潛而為九二之見這便是化就他化
　　處截斷便是變曰然化是箇亹亹地去有漸底意
　　思且如而今天氣漸漸地涼將去到得立秋便截
　　斷這已後是秋便是變問如此則裁之乃人事也
　　曰然(並語/錄)○大傳既曰形而上者謂之道矣而又
　　曰一隂一陽之謂道此豈眞以隂陽為形而上者
　　哉正所以見一隂一陽雖屬形器然其所以一隂
　　而一陽者是乃道體之所為也故語道體之至極
　　則謂之太極語太極之流行則謂之道雖有二名
　　初无两體周子所以謂之无極正以其无方所无
　　形狀以為在无物之前而未嘗不立於有物之後
　　以為在隂陽之外而未嘗不行乎隂陽之中以為
　　通貫全體无乎不在則又初无聲臭影響之可言
　　也今乃深詆无極之不然則是直以太極為有形
　　狀有方所矣直以隂陽為形而上者則又昧於道
　　器之分矣又於形而上者之上復有況太極乎之
　　語則是又以道上別有一物為太極矣此又理有
　　未明而不能盡乎人言之意者四也○若以隂陽
　　為形而上者則形而下者復是何物更請見教若
　　愚見與其所聞則曰凡有形有象者皆器也其所
　　以為是器之理者則道也如是則來書所謂始終
　　晦明竒偶之屬皆隂陽所為之器獨其所以為是
　　器之理如目之明耳之聦父之慈子之孝乃為道
　　耳如此分別似差明白不知尊意以為何如(並答/陸子)
　　(靜/書)
是故夫象聖人有以見天下之賾而擬諸其形容象其
物宜是故謂之象聖人有以見天下之動而觀其㑹通
以行其典禮繫辭焉以斷其吉凶是故謂之爻極天下
之賾者存乎卦鼓天下之動者存乎辭化而裁之存乎
變推而行之存乎通神而明之存乎其人黙而成之不
言而信存乎德行
　濓溪先生曰聖人之道入乎耳存乎心藴之為德行
　行之為事業彼以文辭而已者陋矣(通/書)
　明道先生曰易因爻象論變化因變化論神固神論
　人因人論德行大體通論易道而終扵黙而成之不
　言而信存乎德行(大全集/拾遺)○佛有一箇覺之理可以
　敬以直内矣然无義以方外其直内者要之其本亦
　不是譬之賛易前後貫穿却説得是有此道理然須
　黙而成之不言而信存乎德行處是所謂自得也(吕/與)
　(叔東/見錄)
　伊川先生曰學者要得不錯須是學顔子學顔子便
　有準的參也魯竟以魯得之黙而識之不言而信存
　乎德行也(謝顯/道錄)○子貢之智亞於顔子知至而未至
　之者也(劉絢/師訓)○或問繫辭自天道言中庸自人事言
　似不同曰同繫辭雖始從天地隂陽鬼神言之然卒
　曰黙而成之不言而信存乎德行中庸亦曰鬼神之
　為德其盛矣乎視之而不見聽之而不聞體物而不
　可遺使天下之人齊明盛服以承祭祀洋洋乎如在
　其上如在其左右詩曰神之格思不可度思矧可射
　思夫微之顯誠之不可揜如此夫是豈不同(劉絢/所錄)
　横渠先生曰化而裁之存乎變存四時之變則周嵗
　之化可裁存晝夜之變則百刻之化可裁推而行之
　存乎通推四時而行則能存周嵗之通推晝夜而行
　則能存百刻之通○上天之載无聲臭可象惟儀形
　文王當冥契天德而萬邦信説故易曰神而明之存
　乎其人不知上天之載當存文王黙而成之存乎德
　行學者常存德性則自然黙成而信矣○神而明之
　存乎其人道至有難明處而能明之此則在人也凡
　言神亦必待形然後著不得形神何以見神而明之
　存乎其人然則亦須待人而後能明乎神(並易/説)○天
　下之動神鼓之也辭不鼓舞則不足以盡神○易謂
　不言而信存乎德行又以尚辭為聖人之道非知德
　逹乎是哉(並正/蒙)○觀其㑹通以行其典禮此方是眞
　義理也行其典禮而不逹㑹通則有非時中者矣今
　學者則須是執禮葢禮亦自是㑹通制之者(語/錄)
　　廣平游氏曰非思非慮非視非聽了然遺照而獨
　　存者神而明之之謂也神存而明之非有心之所
　　能知也此道之所以明无處无出无從无違確乎
　　其能事者黙而成之之謂也性成而成之非有為
　　之所能得也此道之所以行(易/説)
　　龜山楊氏曰子貢能言者也而天下之理有言之
　　不能喻者故子曰予欲无言以𤼵之易曰黙而成
　　之不言而信存乎德行記曰天道至教聖人至德
　　其斯之謂乎(語/解)
　　廣漢張氏曰聖人見天下之賾所以立象者示人
　　以賾也聖人見天下之動所以生爻者示人以動
　　也然象固示人以賾矣茍不寓之於卦何以極天
　　下之賾乎爻固示人以動矣茍不託之於辭何以
　　鼓天下之動乎故由象而畫卦自爻而為辭聖人
　　之於天下何其憂之甚深而慮之甚切也然象之
　　與卦爻之與辭皆載在方冊化而裁之不失其中
　　必存乎能通其變者乎推而行之无有紀極必存
　　乎能變而通者乎神而明之傳之於心者存乎其
　　人如伏羲神農堯舜文王周孔者是也黙而成之
　　悟之於理者不言而信存乎德行如文王之亨于
　　岐山箕子之明夷利貞顔子之殆庶幾而得其不
　　逺復孟子之明仁義而終身未嘗言者是也大傳
　　後世所傳聖人之言其終之以神而明之存乎其
　　人黙而成之不言而信存乎德行深慮天下後世
　　徒泥其簡冊言語而不能求聖人之心者乎(易/説)
　　白雲郭氏曰象爻卦辭易之書也化而裁之推而
　　行之神而明之黙而成之皆聖人用易也易之道
　　知之則可用故直曰謂之變謂之通易之書擬議
　　而後可用故言存乎變存乎通雖存乎此不思則
　　不得其道觀夫子之辭自繫辭首章以及扵此莫
　　不以用易之道終之以是知易之為書用道之書
　　也然易道廣大以言乎天地之間无不備故聖人
　　脩身齊家治國乎天下皆可取而用之以成日新
　　之德冨有之業又何必焦心勞思任一已之獨智
　　而後可以有為扵天下乎夫是之謂洗心(易/説)
　　漢上朱氏曰聖人見天下之至賾將以示人故擬
　　諸其形容象其人物之宜形一定也剛柔以立本
　　也容變動也變通以趨時也是故謂之象立象則
　　卦也變通在其中矣聖人見天下之至動既觀其
　　㑹通之時損益典禮以行之矣又繫之辭以斷其
　　疑曰如是而吉如是而凶是故謂之爻繫辭則變
　　通在其中矣然則體易者欲極天下之至賾者存
　　乎卦可也存乎卦則見象矣欲鼓天下之至動者
　　存乎辭可也存乎辭則見變通矣化而裁之其化
　　有漸存乎爻之變可也推而行之其利不窮存乎
　　爻之通可也神而藏用明而顯仁存乎古之人可
　　也革存乎湯武明夷存乎文王箕子復存乎顔氏
　　之子故曰存乎其人黙而成之言不下帶而道存
　　者以心感心也存諸已也故曰不言而信存乎德
　　行易至於存乎德行則得意忘象我與聖人一也
　　上繫終於默而成之不言而信下繫終於六辭語
　　黙一也(易/傳)
　　新安朱氏曰卦即象也辭即爻也卦爻所以變通
　　者在人人之所以能神而明之者在德(本/義)○問化
　　而裁之謂之變又云存乎變是如何曰上文化而
　　裁之便喚做變下文是説變處見得化而裁之如
　　自初一至三十日便是化到這三十日裁斷做一
　　月明日便屬後月便是變此便是化而裁之到這
　　處方見得○裁是裁截之義謂如一嵗裁為四時
　　一時裁為三月一月裁為三十日一日裁為十二
　　時此是變也又如隂陽两爻自此之彼自彼之此
　　若不截斷則豈有定體通是通其變將已裁定者
　　而推行之即是通謂如占得乾之履便是九三乾
　　乾不息則是我所行者以此而措之扵民則謂之
　　事業也○化皆以漸而化不見其化之之迹○化
　　而裁之方是分下頭項推而行之便是見於事如
　　堯典分命羲和許多事便是化而裁之到敬授人
　　時便是推而行之○問易中多言變通通字之意
　　如何曰處得恰好處便是通問往來不窮謂之通
　　如何曰處得好便不窮通便不窮不通便窮問推
　　而行之謂之通如何曰推而行之便就這上行將
　　去且如亢龍有悔是不通了處得來无悔便是通
　　變是就時就事上説通是就上面處得行處説故
　　曰通其變只要常教流通不窮問如貧賤冨貴夷
　　狄患難這是變行乎冨貴行乎貧賤行乎夷狄行
　　乎患難至扵无入而不自得便是通否曰然(並語/錄)
　　　右第十二章
　
　
　
　
　
　
　
　
　合訂刪補大易集義粹言卷七十五
欽定四庫全書
　合訂刪補大易集義粹言卷七十六
　　　　　　　　　　頭等侍衛納喇性徳編
繫辭下傳
　　白雲郭氏曰上篇所言多易道之大者與其精微
　　神變之用下篇多卦義及上所未終粗顯之説又
　　不可不明之者則上下二篇略有辯也且上篇言
　　天尊地卑乾坤定矣卑髙以陳貴賤位矣以其有
　　是言故下篇可言八卦成列象在其中因而重之
　　爻在其中也上篇言乾以易知坤以簡能至易簡
　　而天下之理得以其有是言故下篇可言夫乾確
　　然示人易矣夫坤隤然示人簡矣也孔頴逹謂天
　　地之道貞觀者也日月之道貞明者也此豈復為
　　易之小事然貞觀貞明時引天地日月以明吉凶
　　貞勝之辭非在易之義又不若廣大配天地變通
　　配四時隂陽之義配日月易簡之善配至徳為易
　　之道也觀此數義則二篇精粗畧可見矣(易/說)
　　新安朱氏曰六十四卦只是上經説得整齊下經
　　便亂董董地繫辭也如此只是上繋好看下繫便
　　没理㑹(語/録)
八卦成列象在其中矣因而重之爻在其中矣
　康節先生曰體者八變用者六變是以八卦之象不
　易者四反易者二以六卦變而成八也重卦之象不
　易者八反易者二十八以三十六變而成六十四也
　故爻止於六卦盡於八策窮於三十六而重卦極於
　六十四也卦成於八重於六十四爻成於六策窮於
　三十六而重於三百八十四也(觀物/外篇)
　　廣漢張氏曰四象生八卦方八卦成列而象已在
　　其中矣然上有八卦而八卦之道未偹故因而重
　　之則立天之道曰隂與陽立地之道曰柔與剛立
　　人之道曰仁與義而爻已在其中矣(易/説)
　　白雲郭氏曰上篇始於乾坤之成卦繼以易簡賢
　　人之徳業下篇始於八卦成列繼以乾坤示人易
　　簡其道雖相類然上篇言所未盡者見於下篇是
　　相為終始之道也象非重卦而後有也蓋始於八
　　卦成列之初三竒三偶皆象也爻因重卦而後有
　　六位剛柔是也觀此則知象始於包犧畫卦之時
　　而爻立於文王重卦之後故聖人設卦觀象則易
　　之為書以象為本矣是以成列則有象重之則有
　　爻有剛柔則有變有繫辭則有動也(易/説)
　　漢上朱氏曰伏羲始畫八卦八卦成列而乾坤定
　　位震巽一交也坎離艮兌二交也兌以一陽與艮
　　坎以一隂奉離震巽以二相易六十四卦之象在
　　其中矣三畫天地人也伏羲因而重之六位成章
　　兼三才而两之則三百八十四爻在其中矣歸藏
　　初經八卦六爻則知因而重之者伏羲也姚信曰
　　連山氏得河圖夏人因之曰連山歸藏氏得河圖
　　商人因之曰歸藏伏羲氏得河圖周人因之曰周
　　易連山神農氏也歸藏黄帝氏也其經卦皆八本
　　伏羲也其别皆六十有四因八卦也(易/傳)　先儒
　　論重卦者六家王弼虞翻曰伏羲鄭康成曰神農
　　孫盛曰夏禹司馬遷揚雄曰文王而孔頴逹陸徳
　　明陸希聲則以弼論為是某曰皆是也繫辭曰古
　　者庖犧氏之王天下也仰則觀象於天俯則觀法
　　於地觀鳥獸之文與地之宜近取諸身逺取諸物
　　於是始作八卦以通神明之徳以類萬物之情則
　　伏羲所畫者八卦而已然結䋲而為網罟以佃以
　　漁則已取重離之象何則離麗也離為目巽為繩
　　以巽變離結繩而為網罟之象也罟網目也雜為
　　雉巽為魚以漁之象也下繫曰八卦成列象在其
　　中矣因而重之爻在其中矣謂之在其中者蓋既
　　畫八卦因而重之雖未為六十四卦而三百八十
　　爻之變固已自然存乎其中矣是以神農氏黄帝
　　氏堯舜氏因其所重八卦觸類而長取於益取於
　　噬嗑取於乾坤取於渙取於随取於豫取於小過
　　取於睽不特四聖人然也自伏羲氏没其間聖人
　　取重卦以利天下者多矣是以取大壯取大過取
　　夬謂之後世聖人則夏后氏商人亦在其中矣伏
　　羲氏畫卦因而重之者襲其氣之母也羣聖人重
　　之者用其子孫也莊生曰伏羲得之以襲氣母是
　　也考之歸藏之書其初經者庖犧氏之本㫖也卦
　　有初乾初奭(坤/也)初艮初兊初犖(坎/也)初離初釐(震/也)初
　　巽八卦其卦皆六畫周禮大卜掌三易之法一曰
　　連山二曰歸藏三曰周易其經卦皆八其别皆六十
　　有四謂經卦則初經之卦也又山海經伏羲氏得
　　河圖夏后氏因之曰連山黄帝氏得河圖商人因
　　之曰歸藏列山氏得河圖周人因之曰周易列山
　　氏世譜所謂神農氏也以是觀之則弼翻所論舉
　　其大要康成孫盛遷雄之言各舉其一而遷雄又
　　指周易言之也然三易之卦其次各異首艮者連
　　山也首坤者歸藏也首乾者周易也即周禮所謂
　　其别各六十四者也故説卦之文叙天地山澤雷
　　風水火健順動入陷麗止説之性八卦之象則先
　　經卦而以文王八卦震巽離坤兌乾坎艮次之而
　　序卦所次皆文王所重之卦也聖人猶慮後世未
　　知三易之變故於雜卦一篇雜糅衆卦錯綜其義
　　以示變易之无窮虞氏曰聖人之與因時而作随
　　其事宜不必因襲當有損益之意其知三易之説
　　歟(叢/説)　又曰伏羲八卦圖王豫傳于邵康節而鄭
　　夬得之歸藏初經者伏羲初畫八卦因而重之者
　　也其經初乾初奭(坤/)初艮初兊初犖(坎/)初離初釐
　　(震/)初巽卦皆六畫即此八卦也八卦既重爻在其
　　中薛氏曰昔神農氏既重為六十四卦而初經更
　　本庖犧八卦成列而六十四具焉神農氏因之也
　　繫辭曰神農氏作斵木為耜揉木為耒耒耨之利
　　以教天下蓋取諸益王輔嗣以為伏羲重卦鄭康
　　成以為神農重卦其説源於此子曰天地定位山
　　澤通氣雷風相薄水火不相射天地定位則乾與
　　坤對山澤通氣則艮與兊對雷風相薄則震與巽
　　對水火不相射則離與坎對而説卦健順動入陷
　　麗止説馬牛龍雞豕雉狗羊首腹足股耳目手口
　　與夫别象次序皆初卦也乾之初交於坤之初得
　　震故為長男坤之初交於乾之初得巽故為長女
　　乾之二交於坤之二得坎故為中男坤之二交於
　　乾之二得離故為中女乾之上交於坤之上得艮
　　故為少男坤之上交於乾之上得兊故為少女乾
　　坤大父母也故能生八卦復姤小父母也故能生
　　六十四卦復之初九交於姤之初六得一陽姤之
　　初六交於復之初九得一隂復之二交於姤之二
　　得二陽姤之二交於復之二得二隂復之三交於
　　姤之三得四陽姤之三交於復之三得四隂復之
　　四交於姤之四得八陽姤之四交於復之四得八
　　隂復之五交於姤之五得十六陽姤之五交於復
　　之五得十六隂復之上交於姤之上得三十二陽
　　姤之上交於復之上得三十二隂隂陽男女皆順
　　行所以生六十四卦也(伏羲八/卦圖説)
　　新安朱氏曰成列謂乾一兌二離三震四巽五坎
　　六艮七坤八之類象謂卦之形體也因而重之謂
　　各因一卦而以八卦次第加之為六十四也爻六
　　爻也既重而後卦有六爻也(本/義)　問八卦成列只
　　是説乾兊離震巽坎艮坤先生解云之類如何曰
　　所謂成列者不止只論此横圖若乾南坤北又是
　　一列所以云之類　問象在其中象只是乾兑離
　　震之象未説到天地雷風處否曰是然八卦成列
　　是做一項看象在其中又是逐箇看又問成列是
　　自一竒一耦畫到三畫處其中逐一分便有乾兌
　　離震之象否曰是(並語/録)
剛柔相推變在其中矣繋辭焉而命之動在其中矣吉
凶悔吝者生乎動者也剛柔者立本者也變通者趣時
者也吉凶者貞勝者也
　横渠先生曰變其勢也動其情也情有邪正故吉凶
　生變能通之則盡利能正夫一則吉凶可勝而天地
　不能藏其迹日月不能眩其明辭各指其所之聖人
　之情也指之以趣時盡利順性命之理臻三極之道
　也能從之則不陷於凶悔矣所謂變動以利言者也
　然爻有攻取愛惡本情素動因生吉凶悔吝而不可
　變者乃所謂吉凶以情遷者也能深存繋辭所命則
　二者之動見矣又有義命當吉當凶當否當亨者聖
　人不使避凶趨吉一以貞勝而不顧如大人否亨有
　隕自天過渉滅頂凶无咎損益龜不克違及其命亂
　也之類三者異情不可不察(易/説)　感而後有通不有
　兩則无一故聖人以剛柔立本乾坤毁則无以見易
　　又曰隂陽剛柔仁義之本立而後知趨時應變(並/正)
　(蒙○已上/一條補)
　　廣漢張氏曰爻有剛柔或以剛推柔或以柔推剛
　　而變已在其中矣聖人觀其㑹通以行其典禮繋
　　辭焉而命之而不能自已者其動已在其中矣或
　　吉或凶而有得失或悔或吝而有憂虞皆生於動
　　者乎謂在其中者言非自外至者也　六爻之義
　　有竒有耦此剛柔所以立本也至於九六迭居此
　　剛柔變通以趨時者也或以剛位而居之以柔或
　　以柔位而居之以剛无非趨時以盡變者乎夫變
　　動以利言吉凶以情遷故吉凶所以生乎動也若
　　得貞固之道則寂然不動確乎不㧞禍亦不至吉
　　凶无得而動之者此吉凶以貞勝者也聖人以此
　　齋戒以神明其徳者乎(並易/説)
　　白雲郭氏曰有象而後可重重而後有爻有爻則
　　有剛柔剛柔推而有變剛柔相推以此易彼迭盛
　　迭衰猶日月相推之義也象爻易見而變為難知
　　故聖人必有繫辭而明其吉凶以命之也因動則
　　生吉凶因吉凶則聖人繫之以辭故繫辭雖本於
　　明吉凶以告人而君子必觀吉凶而後動是繋辭
　　所以命之故曰動在其中矣　上言繫辭焉而命
　　之而動之説未詳故繼言吉凶悔吝生乎動所以
　　終其言也蓋謂聖人繋之以辭者所以明其吉凶
　　悔吝以告人使人知吉凶悔吝莫不生乎動也剛
　　柔者爻之剛柔也爻有剛柔則可相推相推故變
　　變故自乾坤而成八卦自八卦而為六十四卦所以
　　剛柔為易之本也變通謂剛柔之變通也一剛一
　　柔即變也相推不窮即通也剛柔相推所以明時
　　之異故曰趣時也吉凶者繋辭之所明也君子玩
　　易之辭而知吉凶故以貞勝也貞正也吉凶之道
　　正則勝而常吉匪正則弗勝而常凶如是則吉凶
　　在夫正與不正之間故惟貞可以勝吉凶也上言
　　爻在其中故此復言剛柔立本上言變在其中故
　　此復言變通趣時上言動在其中故此復言吉凶
　　貞勝皆所以明在上未終之意(易/説)
　　漢上朱氏曰六爻剛柔互相推盪六十四卦之變
　　在其中矣鄭康成曰伏羲作十言之教曰乾坤震
　　巽坎離艮兊消息无文字謂之易乃知周易繫辭
　　於卦下者文王也文王繫辭指其象而命之以名
　　則周公之爻辭所以鼓天下之動者在其中矣彖
　　辭曰吉凶而已吉凶悔各者爻辭也是亦生乎卦
　　之動也爻動靜當則吉當靜而動當動而静則凶
　　悔吝矣言吉凶悔吝生乎動者主動爻言之也自
　　神農氏而下演為三易賛為十翼非聖人能為是
　　也引而伸之不外是也爻有剛柔不有兩則一不
　　立所以立本也剛柔相變通其變以盡利者趣時
　　也趣時者時中也故曰乾坤毁則无以見易也剛
　　柔相錯有當有否則吉凶生又曰吉凶者貞勝也
　　何謂邪此於動中明乎不動者也韓康伯謂不累
　　乎吉凶是已張載曰有義命當吉當凶當否當亨
　　者聖人不使避凶趨吉一以貞勝而不顧如大人
　　否亨有隕自天過渉滅頂凶无咎損益龜不克違
　　及其命亂也之類(易/傳)　又曰内外者卦之位進退
　　者爻之時(叢/説)
　　新安朱氏曰剛柔相推而卦爻之變往来交錯无
　　不可見聖人因其如此而皆繫之辭以命其吉凶
　　則占者所值當動之爻象亦不出乎此矣　吉凶
　　悔吝皆辭之所命也然必因卦爻之動而後見
　　一剛一柔各有定位自此而彼變以從時　貞正
　　也常也物以其所正為常者也天下之事非吉則
　　凶非凶則吉常相勝而不已也(並本/義)　問變字是
　　揔卦爻之有往来交錯者言動字是専指占者所
　　值當動底爻象而言否曰變是就剛柔交錯而成
　　卦爻上言動是専主當占之爻言如二爻變則占
　　者以上爻為主這上爻便是動處如五爻變一爻
　　不變則占者以不變之爻為主則這不變者便是
　　動處也　剛柔者立本者也變通者趨時者也此
　　兩句亦相對説剛柔者隂陽之質是移易不得之
　　定體故謂之本若剛變為柔柔變為剛便是變通
　　之用　剛柔者立本者也變通者趨時者也便與
　　變化者進退之象也剛柔者晝夜之象也是一様
　　剛柔兩箇是本變通只是其往来者　吉凶者貞
　　勝者也這一句最好看這箇物事常在這裏相勝
　　一箇吉便有一箇凶在後面来這兩箇物事不是
　　一定住在這裏底物各以其所正為常正是説他
　　當然之理蓋言其本相如此與利貞之貞一般所
　　以説利貞者性情也横渠説得别他説道貞便能
　　勝得他如此則下文三箇貞字説不通這箇只是
　　説吉凶相勝天地間一隂一陽如環无端便是相
　　勝底道理隂符經説天地之道浸故隂陽勝浸字
　　最下得妙天地閒不陡頓恁地隂陽勝又説那五
　　箇物事在這裏相生相尅曰五賊在心施行於天
　　用不好心去看他便都是賊了五賊乃言五性之
　　徳施行於天言五行之氣陳子昂感遇詩亦略見
　　得這般意思大槩説相勝是説他常底他以本相
　　為常　問吉凶貞勝一段横渠説何如曰説貞勝
　　處巧矣却恐不如此只伊川説作常字甚佳易傳
　　解此字多云正固固乃常也但不曾發出貞勝之
　　理蓋吉凶二義无兩立之理迭相為勝非吉勝凶
　　則凶勝吉矣故吉凶常相勝所以訓貞字作常字
　　者貞是正固只一正字盡貞字義不得故又著一
　　固字謂此雖是正又須常固守之然後為貞在五
　　常屬智孟子所謂知之實知斯二者弗去是也正
　　是知之固是守之徒知之而不能守之則不可須
　　是知之又固守之　問張子貞勝之説曰此雖非
　　經意然其説自好便只行得他底説有甚不可大
　　凡看人解經雖一時有與經意稍逺然其説底自
　　是一説自有用處不可廢也不特後人古来已如
　　此如元亨利貞文王重卦只是大亨利於守正而
　　已到夫子却自解分作四徳看文王卦辭當看文
　　王意思到孔子文言當看孔子意思豈可以一說
　　為是一説為非(並語/録)
天地之道貞觀者也日月之道貞明者也天下之動貞
夫一者也
　伊川先生曰天地之道常垂象以示人故曰貞觀日
　月常明而不息故曰貞明(吕與叔/東見録)
　横渠先生曰著天地日月以剛柔立其本也其變雖
　大蓋不能遷夫正者也(一本下有剛柔立/本故又著見之)正明不為
　日月所眩正觀不為天地所遷貞正也本也不眩不
　惑不倚之謂也天地之道至廣至大貞乃能觀也日
　月之明貞乃能明也天下之動貞乃能一也蓋言天
　地之道不眩惑者始能觀之日月之明不眩惑者始
　能明之天下之動不眩惑者始能見夫一者也所以
　不眩惑者何正以是本也本立則不為聞見所轉其
　見其聞所透徹所從来乃不眩惑此蓋謂人以貞而
　觀天地明日月一天下之動也　貞明不為日月之
　所眩貞觀不為天地之所遷貞觀貞明是已以正而
　明日月觀天地也為日月之明與天地變化所眩惑
　故必已以正道觀之能如是不越乎窮理豈惟耳目
　所聞見必從一徳見其大源至於盡處則可以不惑
　也存黙識實有信有此茍不自信則終為物役　事
　千變萬化其究如此而已天下之動貞夫一者也(並/易)
　(説/)
　　龜山楊氏曰貞正也正者靜一之性雖天地日月
　　聖人有所不能外天運於上地處乎下終古不息
　　者以正觀也日顯乎晝月顯乎夜其明不已者以
　　正明也天下之動紛至沓来皆有以一之者以正
　　幹也經曰貞者事之幹非此之謂歟(㑹通條已/上一  補)
　　廣漢張氏曰天位乎上地位乎下為法象之大而
　　以觀於天下者以貞而能長久也日顯乎晝月顯
　　乎夜為垂象之大而以著明於天下者以貞而能
　　久照也觀天下之動知者之所謀勇者之所爭紛
　　紛籍籍不能自已者此天下之動貞夫一者也(易/説)
　　白雲郭氏曰上言吉凶以貞勝故此復以天地日
　　月天下之動明貞之義也天地之所以示人日月
　　之所以常明皆正也天下之動所以貞夫一者亦
　　以一則正二則非正也吉凶貞勝之道亦若是而已
　　矣然聖人之辭所以盡意意盡則辭止意之未盡
　　則再三言之所以復言三貞之義於以見聖人之
　　情也(易/説)
　　漢上朱氏曰天地之道有升降然上下之觀不動
　　也故曰天地之道貞觀也日月之道有往来然晝
　　夜之明不動也故曰日月之道貞明也天下之動
　　吉凶之變多矣而君子安其義命一以貞勝吉凶
　　不能動何累之有故曰天下之動貞夫一也一者
　　貞也貞所以一天下之動此彖辭爻辭所以貴夫
　　貞也吉凶以貞勝故能立天下之本趣天下之時
　　(易/傳)
　　新安朱氏曰觀示也天下之動其變无窮然順理
　　則吉逆理則凶則其所正而常者亦一理而已(本/義)
　　　貞只是常吉凶常相勝故曰貞勝天地之道則
　　常示日月之道則常明天下之動貞夫一者也天
　　下之動雖不齊常有一箇是底故曰貞夫一(語/録)
夫乾確然示人易矣夫坤隤然示人簡矣爻也者效此
者也象也者像此者也爻象動乎内吉凶見乎外功業
見乎變聖人之情見乎辭
　横渠先生曰因爻象之既動明吉凶於未形故曰爻
　象動乎内吉凶見乎外　随爻象之變以通其利故
　功業見也　聖人之情存乎教人而已(並易/説)
　　廣漢張氏曰人人能法乾坤之易簡則聖人之易
　　不復作矣竊觀乾確然在上其日月星辰虹霓雲
　　霧與夫晝夜有常而可準寒暑有數而可推此示
　　人以易也奈何仰觀諸天者不明乎乾之易轉而
　　為難者有之坤隤然在下其山川草木蟲魚鳥獸
　　與夫勤勞則所獲者厚荒棄則不能有秋此示人
　　以簡也奈何俯察於地者不明乎坤之簡轉而為
　　繁者有之此衆人在天地之間行矣而不著習矣
　　而不察終身不能與天地相似而至其易簡之至徳
　　聖人憂之所謂見天下之動而立爻者乃象乾坤
　　之易簡以示人者歟使人人明乎乾坤之易簡聖
　　人必不為之譊譊也夫爻象動於内者謂指其易
　　簡於幽隱之中也吉凶見乎外者謂示其易簡於
　　得失之際也功業見乎變者謂易簡其功業於從
　　權者也聖人之情見乎辭者謂命其易簡而見於
　　言者也(易/説)
　　白雲郭氏曰乾之示人以易也確然不易坤之示
　　人以簡也隤然无變是為天地貞觀之道也由乾
　　坤示人易簡觀之則八卦六十四莫不有所示故
　　效其所示之謂爻像其所示之謂象於是風雷水
　　火山澤之異與夫震動巽入坎陷離麗艮止兌説
　　之情莫不具於爻象矣爻象動乎卦中而吉凶見
　　於人事聖人用其道故觀變以成功業學者究其
　　㣲則由辭以知聖人之情能事畢矣然自八卦成
　　列以及於斯與上篇首章互有發明其歸一致也(易/説)
　　漢上朱氏曰八卦本乾坤者也夫乾陽至剛確然
　　不易示人為君為父為夫之道不亦易乎夫坤隂
　　至柔隤然而順示人為子為臣為婦之道不亦簡
　　乎乾剛坤柔以立本者也爻也者效乾坤之動者
　　也天道下濟地道上行剛柔相推變通以趣時者
　　也象者像乾坤之象者也爻有變動象亦像之爻
　　象動乎内者有當有否則人事之見於外者有吉
　　有凶人與乾坤一也吉凶之變有術通之凶者反
　　之則吉功業不期於見而見矣觀此則乾坤示人
　　足矣聖人必以彖言乎象爻言乎變繋辭以言吉
　　凶者聖人之情愛人无己也恐其陷於凶咎是以
　　指其所之故考乎其辭則聖人之情見矣(易/傳)
　　新安朱氏曰確然健貌隤然順貌所謂貞觀者也
　　　此謂上文乾坤所示之理爻之竒耦卦之消息
　　所以效而象之　内謂蓍卦之中外謂蓍卦之外
　　變即動乎内之變辭即見乎外之辭(並本/義)　問爻
　　者效此者也曰爻是兩箇交看来只是交變之義
　　卦分明是将一片木畫掛於壁上所以為卦　問
　　效此是效乾坤之變化而分六爻像此是象乾坤
　　之虚實而為竒耦曰像此效此此便是乾坤象只
　　是像其竒耦　先生問如何是爻象動乎内吉凶
　　見乎外或曰隂陽老少在分蓍揲卦之時而吉凶
　　乃見於成卦之後曰也是如此然内外字猶言先
　　後微顯　功業見乎變是就那動底爻見得這功
　　業字似吉凶生大業之業猶言事變庶事相似(並/語)
　　(録/)
天地之大徳曰生聖人之大寳曰位何以守位曰仁何
以聚人曰財理財正辭禁民為非曰義
　明道先生曰天地之大徳曰生天地絪緼萬物化醇
　生之謂性萬物之生意最可觀此元者善之長也斯
　所謂仁也人與天地一物也而人特自小之何邪(劉/絢)
　(師訓條已/上一  補)
　横渠先生曰将陳理財養物於下故先叙天地生物
　　失位則无以參天地而措諸民也(並易/說)
　　龜山楊氏曰理財作人兩事其説非不善然世儒
　　所謂理財者務為聚斂而所謂作人者起其奔競
　　好進之心而已易之言理財詩之言作人似不如
　　此(荆州/語録)
　　廣漢張氏曰天以陽而運於上萬物資始是以大
　　生焉地以隂而載於下品物流形是以廣生焉此
　　生者乃天地之大徳也聖人賛天地之化育必得
　　大寳之位然後可配天地之大徳也有仁焉以守
　　位所以博施濟衆乃利其生者也有財焉以聚衆
　　人所以近悦逺来乃養其生者也有義焉理其財
　　而使之流通正其辭而使之輯洽禁民為非者慮
　　其有以害其生者也天地之道簡而大聖人之道
　　曲而詳簡而大者所以止曰大徳曰生至聖人則
　　以位而繼之以仁以財而繼之以義所以推行天
　　地之大徳者歟(易/説)
　　白雲郭氏曰天地以生物為徳故人以大徳歸之
　　聖人得崇髙之位然後成位乎中而贊化育故以
　　位為大寳也大寳者亦非聖人自以為寳也天下
　　有生幸聖人之得位以蒙其澤故天下以為寳也
　　然位唯仁可守不仁則失之故孟子曰惟仁者宜
　　在髙位且足以資人之生者皆曰財得其所資則
　　人聚失其所資則人去斯民一日不可以无者也
　　聖人理財非自用也生聚人而已又正其辭以出
　　號令禁民為非以明法禁此五教五刑之用有義
　　存焉然天地易簡一於生而已聖人法天地亦一
　　於生曰仁曰財曰義皆所以生斯民者也(易/説)
　　漢上朱氏曰胡旦分天地之大徳曰生為一章陽
　　卦多隂為一章考之文義當從旦龔原本亦然乾
　　大生也坤廣生也乾坤合而成徳生物而已故曰
　　天地之大徳曰生聖人之情見乎辭者亦天地之
　　徳也聖人成位乎兩間有其徳无其位不能兼善
　　天下於其位也慎之重之在卦則尊位也故曰聖
　　人之大寳曰位天地之大徳曰生者仁也聖人成
　　位乎兩間者仁而已矣不仁不足以參天地聖人
　　者聰明叡知神武而不殺不殺者好生也故曰何
　　以守位曰仁仁被萬物取材於天地則財不可勝
　　用其民養生喪死無憾可以保四海守宗廟社稷
　　故曰何以聚人曰財理財者節之以制度也節之
　　類是也正辭者正邪說也六辭是也禁民為非者
　　禁其非歸之於是也如是乃得其宜故曰義義所
　　以為仁非二本也故曰立人之道仁與義莫非義
　　也義至於禁民為非盡矣(易/傳)
　　新安朱氏曰曰人之人今本作仁吕氏從古蓋所
　　謂非衆㒺與守邦(本/義)　聖人之情見乎辭下連接
　　説天地大徳曰生此不是相連乃各自説去聖人
　　之大寳曰位後世只為這兩箇不相對有位底无
　　徳有徳底无位有位則事事做得　問人君臨天
　　下許多大事只言理財正辭如何曰是因上文而
　　言聚得許多人无財何以養之有財不能理又不
　　得正辭便只是分别是非又是教化便在正辭裏
　　面　理財正辭禁非是三事大槩是辯别是非理
　　財言你底還你我底還我正辭言是底説是不是
　　底説不是猶所謂正名(並語/録)
　　　右第一章(新安朱氏本義曰此章/言卦爻吉凶造化功業)
古者庖犧氏之王天下也仰則觀象於天俯則觀法於
地觀鳥獸之文與地之宜近取諸身逺取諸物於是始
作八卦以通神明之徳以類萬物之情
　伊川先生曰近取諸身一身之上百理具備甚物是
　没底背在上故為陽胸在下故為隂至如男女之生
　已有此象天有五行人有五藏心火也著些天地間
　熱氣乗之則便須發躁肝木也著些天地間風氣乘
　之則便須發怒推之五藏亦然孟子將四端便為四
　體仁便有箇木底氣象惻隠之心便是生物春底氣
　象羞惡之心便是一箇秋底氣象只有一箇去就割
　制底氣象便是義也(附吕與叔/東見録)　作易自天地幽明
　至於昆蟲草木㣲物无不合(胡氏/拾遺)
　横渠先生曰此皆是聖人取之於糟粕也　地之宜
　如為黒為剛鹵為大塗　神明之徳通於萬殊萬物
　之情類於形器(易/説)
　　龜山楊氏曰或問正叔先生云或説易曰乾天道
　　坤地道正是亂説曰乾坤非天地之道邪曰乾豈
　　止言天坤豈止言地又問乾坤不止言天而乾卦
　　多言天坤卦多言地何邪曰本乎天者親上本
　　乎地者親下則各從其類也乾卦言天坤卦言地
　　只為語其類耳如説卦於乾雖言為天又言為金
　　為玉以至為駁馬良馬為木果之類豈盡言天故
　　繫辭曰伏羲始作八卦以通神明之徳以類萬物
　　之情若此者所謂類萬物之情也只如說卦所類
　　亦不止此為之毎發其端使後之學易者觸類而
　　求之耳盖作易者仰則觀象於天俯則觀法於地
　　觀鳥獸之文與地之宜近取諸身逺取諸物故孔
　　子繫辭推明之曰此卦於天文地理則為某物於
　　鳥獸草木則為某物於身於物則為某物各以例
　　舉不盡言也學者觸類而求之則思過半矣不然
　　説卦所叙何所用之(餘杭/語録)
　　廣漢張氏曰聖人之於易覺之於心悟之於性神
　　而明之黙而成之見天下之賾見天下之動抑何
　　待於俯仰以觀逺近以取哉蓋聖人以作易之法
　　傳諸天下後世亦其有循而體自然乎仰則觀象
　　於天如觀其日月星辰虹霓雲霧皆取其自然之
　　象也俯則觀法於地如觀其江河山嶽草木魚蟲
　　皆取其自然之法也觀鳥獸之文如鴻之儀如虎
　　之炳是也觀其植物之文則(闕/)　之理從可知矣
　　觀地之宜如邱園之物産如坎窞之幽晦則四時
　　之氣從可知矣近取諸身則乾為首坤為腹之類
　　是也逺取諸物則乾為馬坤為牛之類是也於是
　　始作八卦以通神明之徳以類萬物之情者乎(易/説)
　　白雲郭氏曰易之道道之大全也有古以来聖人
　　用之未嘗絶也自庖犧畫而有卦文王重而有書
　　於是斯道明矣故始言易始於庖犧者盖言因易
　　之書而後其道明也故繫辭論卦亦以庖犧為始
　　然聖人必觀天下之象而後畫卦故庖犧觀象於
　　天觀法于地觀鳥獸之文與地之宜細大无不察
　　也近則取諸身逺則取諸物内外无不取也如此
　　而後能畫卦八卦既成則神明之徳於是乎通萬
　　物之情於是乎類所謂通於天地應於物類者也
　　前乎庖犧未之有也故言始作八卦然為天地雷
　　風山澤水火者皆法象於天地也動物之屬馬牛
　　雞雉皆鳥獸之文也植物之屬木果竹葦反生果
　　蓏皆地之宜也為首為腹寡髪廣顙心病耳痛取
　　諸身也自身之外皆取諸物也(易/説)
　　漢上朱氏曰自此以下明備物致用立成器以為
　　天下利者无非有取於易皆仁也曰王天下者明
　　守位也所謂崇髙莫大乎富貴也鳥獸之文即天
　　文太𤣥曰察龍虎之文觀鳥龜之理舉鳥獸則龜
　　見矣仰觀龍虎鳥龜之文其形成於地俯觀山川
　　原隰之宜其象見於天凡在地者皆法天者也近
　　取諸身則八卦具於百骸而身无非物逺取諸物
　　則八卦具於萬物而物无非我故神明之徳雖異
　　而可通萬物之情雖衆而可類其道至於一以貫
　　之此庖犧氏所以作易一者何仁也(易/傳)
　　新安朱氏曰王昭素曰與地之間諸本多有天字
　　俯仰逺近所取不一然不過以驗隂陽消息兩端
　　而已神明之徳如健順動止之性萬物之情如雷
　　風山澤之象(本/義)　觀鳥獸之文與地之宜近取身
　　逺取物仰觀天俯察地只是一箇隂陽聖人看這
　　許多般事物都不出隂陽兩字便是河圖洛書也
　　則是隂陽粗説時即是竒耦聖人却看見這箇上
　　面都有那隂陽底道理故説道讀易不可恁逼桚
　　他歐公只是執定那仰觀俯察之説便與河圖相
　　礙遂至不信他　伏羲觀鳥獸之文與地之宜那
　　時未有文字只是仰觀俯察而已想得聖人心細
　　雖以鳥獸羽毛之微也盡察得有隂陽今人心粗
　　如何察得或曰伊川見兎曰察此亦可以畫卦便
　　是此義曰就是這一端上亦可以見凡草木禽獸
　　无不有隂陽鯉魚脊上有三十六鱗(隂/數)龍脊上有
　　八十一鱗(陽/數)龍不曾見鯉魚必有之又龜背上文
　　中間一簇成五段文兩邉各挿四段共成八段於
　　八段之外兩邊周圍共有二十四段中間五段者
　　五行也兩邉挿八段者八卦也周圍二十四段者
　　二十四氣也箇箇如此又如草木之有雌雄銀杏
　　桐楮牝牡麻竹之類皆然又樹木向陽處則堅實
　　其背隂處必虚軟男生必伏女生必偃其死於水
　　也亦然蓋男陽氣在背女陽氣在腹也　以通神
　　明之徳以類萬物之情盡於八卦而震巽坎離艮
　　兊又摠於乾坤曰動曰陷曰止皆健底意思曰入
　　曰麗曰悦皆順底意思聖人下此八字極狀得八
　　卦性情盡　聖人作易之初蓋是仰觀俯察見得
　　盈乎天地之間无非一隂一陽之理有是理則有
　　是象有是象則其數便自在這裏非特河圖洛
　　書然也蓋所為數者祗是氣之分限節度處得
　　陽必竒得隂必耦凡物皆然而圖書為特巧而著
　　耳於是聖人因之而畫卦其始也只是畫一竒以
　　象陽畫一偶以象隂而已但纔有兩則便有四纔
　　有四則便有八又從而再倍之便是十六蓋自其
　　无眹之中而无窮之數已具不待安排而其勢有
　　不容己者(並語/録)
作結繩而為網罟以佃以漁蓋取諸離
　伊川先生曰聖人制器不待見卦而後知象以衆人
　由之而不能知之故因卦以示之耳(經說條已/上一  補)
　横渠先生曰柔附於物飲血茹毛之教古所先有(易/説)
　　廣漢張氏曰上古之時禽獸多而人民少獸蹄鳥
　　跡之道交於中國故庖犧氏為之網罟以教民佃
　　漁者非徒使民知鮮食之利抑亦去其害而俾民
　　得安其居也蓋取諸離者夫離以一隂而麗乎二
　　陽之間鳥獸之麗於網魚鼈之麗於罟其義其畫
　　皆可得而推者乎(易/説)
　　白雲郭氏曰自以類萬物之情也上言包犧所以
　　畫八卦自作結繩之下言取諸離之義八卦者道
　　之大全也作之所以明道於萬世也離者道之一
　　也聖人遭時用道以利天下趣時者也聖人不能
　　獨盡天下之時故亦不能盡用天下之道是以明
　　大全之道於方来而其遭時所立不過一二而已
　　故明與不明係乎聖人而用與不用又係乎時焉
　　雖聖人不能必也包犧之時未有犧牲故作結繩
　　為網罟以佃以漁而已當時之人知為網罟佃漁
　　不知有所取也孔子以易道觀之然後知是道有
　　取於離故曰蓋取諸離離麗也網罟麗道也然包
　　犧始作八卦所謂係乎聖人者也作結繩而為網
　　罟所謂係乎時者也此聖人道與時之辯也(易/説)
　　漢上朱氏曰上古茹毛飲血故教之以佃漁盖取
　　諸重離巽繩離目網目謂之罟兩目相連結繩為
　　之網罟也離為雉佃也兌巽為魚漁也觀此則伏
　　羲畫八卦因而重之明矣(易/説)　網舉綱紀通言之
　　罟止言其紀而已傳言斷罟又言罟目是也巽為
　　繩變為離為目結繩為目罟也重目為綱自二爻
　　至四爻有巽體巽為魚多白眼也自三至五有兑
　　體兊為澤網罟入澤而魚麗之以漁也離為雉以
　　佃也觀乎此包犧氏既重六爻矣(叢/説)
　　新安朱氏曰兩目相承而物麗焉(本/義)
庖犧氏没神農氏作斵木為耜揉木為耒耒耨之利以
教天下蓋取諸益
　横渠先生曰天施地生損上益下播種次之(易/説)
　　廣漢張氏曰夫天産之物食之所以生精地産之
　　物食之所以生氣民之初生搏裂禽獸茹毛飲血
　　非徒暴殄天物而淫亂之風滋熾聖人憂之故為
　　耒耜以教稼穯而地産所以養其氣也盖耒耜之
　　利所以取諸益者下震為動上巽為入農人所以
　　深耕易耨發土膏而成五榖其致用在耒耜所以
　　獲其益也(易/説)
　　白雲郭氏曰包犧有犧牲而未粒食炎帝氏為耒
　　耨之利以教天下故號曰神農然則粒食自神農
　　始也取諸益者益以重巽震二木成卦故有斵木
　　為耜揉木為耒之象而其彖則曰木道乃行粒食
　　木類也耒耨木教也故言取諸益然則益以益下
　　為道又有天施地生其益无方之義耒耨之利是
　　亦益下之道也亦其益无方之道也皆備益之三
　　義(易/說)
　　漢上朱氏曰神農氏時民厭鮮食而食草木之實
　　聖人因是以達其不忍之心故教以耒耜之利蓋
　　取諸益益否乾之初也乾金斲巽木斲木也四之
　　三成坎坎為揉之義初成震揉木也入坤土而巽
　　於前斲木為耜也動於後揉木為耒也耒耜之利
　　其益无方矣(易/傳)
　　新安朱氏曰二體皆木上入下動天下之益莫大
　　於此(本/義)　蓋取諸益等蓋字乃模様是恁地蓋字
　　便是一箇半閒半界底字(語/録)
日中為市致天下之民聚天下之貨交易而退各得其
所蓋取諸噬嗑
　横渠先生曰聚而通交相有无次之(易/說)
　　廣漢張氏曰山居者足於鳥獸而不知水之所生
　　水居者足於魚鼈而不知山之所産故物貨貿遷
　　以其所有易其所无者日中為市致天下之民則
　　逺近可以輻輳交易而退各得其所則出入可以
　　相友必取諸噬嗑者蓋噬嗑成卦離上而震下離
　　明乎上萬物皆相見為市之時也震動乎下除物
　　之間无所不合交易而退各得其所也(易/說)
　　白雲郭氏曰古之聖人所以利天下者非用其私
　　智皆有取於易此聖人洗心之道也為市以合民
　　取諸噬嗑者嗑合也凡合之道皆本於噬嗑此言
　　致天下之民聚天下之貨是又合之大者故曰取
　　諸噬嗑也方神農時有八卦而已文王未重未有
　　益與噬嗑也而此言取諸益取諸噬嗑者蓋六十
　　四卦之畫象雖始於文王而六十四卦之道未嘗
　　无也百世之下獨有孔子能追明其道若曰耒耜
　　之教雖始於神農考其所取蓋益道也為市合民
　　亦雖始於神農考其所取蓋噬嗑之道也於是而
　　為言曰蓋取諸益蓋取諸噬嗑以明雖未有易之
　　時而自古聖人所用之道亦不過六十四者而已
　　天下之道不能外是所謂百世聖人而不惑者也
　　是道固有久矣文王知而重之為書故曰因而重
　　之由孔子之辭則知文王之所作者易之書其非
　　文王之所作者易之道也以書言之神農之時未
　　有益與噬嗑也以道言之神農之時蓋有益與噬
　　嗑也先儒惑於二卦故謂神農重易誤矣渙隨諸
　　卦皆同(易/說)
　　漢上朱氏曰是時民甘其食美其服至死不相往
　　來故教之以交易蓋取諸噬嗑噬嗑否五之初也
　　離日在上為日中坤衆在下為市衆為民離有伏
　　兊為蠃貝坤往之乾致天下之民聚天下之貨也
　　以坤交乾交易也乾五退初而得位各得其所也
　　佃漁不言利於耒耜言利佃漁非聖人本心也佃
　　有猛虎之害漁有蛟龍之害不若耒耜之利為市
　　不言利者聚天下之貨利在其中矣(易/傳)
　　新安朱氏曰日中為市上明而下動又借噬為市
　　嗑為合也(本/義)
神農氏没黄帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利
　明道先生曰識變知化為難古今風氣不同故器用
　亦異是以聖人通其變使民不倦各隨其時而已矣
　後世雖有作者虞帝為不可及已蓋當是時風氣未
　開而虞帝之徳又如此故後世莫可及也若三代之
　治後世決可復不以三代為治者終茍道也(劉絢/師訓)
　横渠先生曰鴻荒之世食足而用未備堯舜而下通
　其變而教之也神而化之使不知所以然運之无形
　以通其變不類革之使民宜之也　立法須是過人
　者乃能之若常人安能立法凡變法須是通通其變
　使民不倦豈有聖人變法而不通也(並易/說)
　　廣平游氏曰聖人稽古之禮不過三王而師古之
　　道上及五帝若通其變使民不倦神而化之使民
　　宜之雖百世聖人不能易也(中庸/解)
　　龜山楊氏曰或問邵堯夫云誰信畫前元有易自
　　從刪後更无詩畫前有易何以見曰畫前有易其
　　理甚微然即用夫子之已發明者言之未有畫前
　　蓋可見也如云神農氏之耒耜蓋取諸益日中為
　　市蓋取諸噬嗑黄帝堯舜之舟楫蓋取諸渙服牛
　　乘馬蓋取諸隨益噬嗑渙隨重卦也當神農黄帝
　　堯舜之時重卦未畫此理已具聖人有以見天下
　　之賾故通變以宜民而易之道得矣然則非畫前
　　元有易乎(京師/語録)
　　廣漢張氏曰包犧神農黄帝堯舜皆制器以利天
　　下者也獨至於黄帝堯舜乃曰通其變使民不倦
　　神而化之使民宜之何也蓋伏羲神農制為網罟
　　以教之佃漁耒耜以教之耕耨為市以教之交易
　　夫民知飲食則嗜欲既滋民有貨財則貪求愈熾
　　黄帝堯舜不能通其變則攘奪誕謾之俗生而乖
　　爭陵犯之變起此无他以其飽食煖衣逸居而无
　　教也況伏羲神農至黄帝堯舜之時上下數千百
　　年无一簡冊之可傳言語之相授所謂易窮則變
　　變則通通則久者皆先聖後聖以心相傳故也故
　　在黄帝堯舜之時不得不通其變也惟通易之變
　　則從之者无斁使民不倦也惟神而化之則由之
　　而不失故使民宜之也此无他以伏羲神農創業
　　於前知萬世之下必有得易之道如黄帝堯舜者
　　窮而能變變而能通通而能久者也故其運量无
　　窮上下與天地同流而无紀極故曰自天祐之吉
　　无不利也(易/說)
　　白雲郭氏曰時異則事異於是乎有變唯聖人能
　　通其變則民不困於事是以不倦於有行也故雖
　　聖人神道設教不過宜斯民而已宜民則非甚髙
　　難行之道亦不過為舟車臼杵弧矢宫室書契之
　　類凡可以利斯民後世之所不能易者皆是也知
　　道之人固以是為聖人之道不知道之人謂聖人
　　之道變化超忽如神豈在舟車臼杵之問哉故聖
　　人先言宜民而知後之制器皆宜民之道也然自
　　易之道觀之道窮則必變變而後通通則可久況
　　用之於民者乎故自包犧神農黄帝堯舜氏皆能
　　通其變者也是以自天祐之吉无不利非天私此
　　數聖人也天之所祐民之所宜皆在夫通變之間
　　耳易凡三言自天祐之吉蓋謂如是之祐皆聖人
　　有以自致則无不利(易/說)
　　漢上朱氏曰唐虞氏時洪水之患庶民鮮食然後
　　教民稼穡懋遷有無化居其道萬世一揆神農氏
　　没民情已厭黄帝堯舜作因其可變變而通之使
　　民日用其道而不倦而又微妙入神化而无迹天
　　下各得其宜蓋易道陽極變隂隂極變陽變則不
　　窮不窮則可久而不息善乎變通以趣時也是以
　　自天祐之吉无不利聖人先後天故也(易/傳)
　　新安朱氏曰黄帝堯舜氏作到這時候合當如此
　　變易窮則變道理亦如此垂衣裳而天下治是大
　　變他以前底事了十三卦是大槩說則這幾箇卦
　　也自難曉　使民不倦須是得一箇人通其變若
　　聴其自變如何得(並語/録)
黄帝堯舜垂衣裳而天下治蓋取諸乾坤
　伊川先生曰古之宓羲豈不能垂衣裳必待堯舜然
　後垂衣裳據如此事只是一箇聖人都做得了然必
　須數世然後成亦因時而已(入問/語録)
　横渠先生曰君逸臣勞　上古无君臣尊卑勞逸之
　别故制以禮垂衣裳而天下治必是前世未得如此
　其文章禮樂簡易朴略至堯則煥乎其有文章然傳
　上世者止是宓犧神農此仲尼道古也猶據聞見而
　言以上則不可得而知所傳上世者未必有自從來
　如此而已安知其閒固嘗有禮文一時磨滅耳又安
　知上世无不如三代之文章者乎然而如周禮則不
　過矣可謂周盡今言治世且指堯舜而言可得傳者
　也歴代文章自夫子而損益之見其禮而知其政聞
　其樂而知其徳不可加損矣(並易/說)
　　廣漢張氏曰夫乾確然示人易矣坤隤然示人簡
　　矣天地以簡易示人而天下之人習矣而不著行
　　矣而不察於是聖人作衣裳以被於身以啟迪天
　　下之民故垂綃為衣其色𤣥而象道襞幅為裳其
　　色纁而象事所以法乾坤而易之俾民知有君臣
　　知有父子知有尊卑貴賤之分以至飛潛動植山
　　川鬼神莫不有各安其分者蓋取諸乾坤者乎(易/説)
　　白雲郭氏曰垂衣裳而天下治謂无為而治也能
　　无為而治者无他焉法乾坤易簡而已(易/說)
　　漢上朱氏曰神農氏時與民並耕而食饔飧而治
　　至是尊卑定位君逸臣勞乾坤无為六子自用垂
　　衣裳而天下治蓋取諸乾坤乾在上為衣坤在下
　　為裳(易/傳)
　　新安朱氏曰乾坤變化而无為(本/義)
刳木為舟剡木為楫舟楫之利以濟不通致逺以利天
下蓋取諸渙
　横渠先生曰舟車之作舟易車難故舟先於車(易/說)
　　廣漢張氏曰衣裳之垂固欲逺近之民不觀而化
　　然川塗之險阻則有所不通惟夫舟車之利旣興
　　則日月所照霜露所墜莫不拭目觀天下如一家
　　中國如一人矣是以刳其木而中虚剡其木而上
　　銳舟所以載物而楫所以進舟致逺以利天下而
　　取諸渙者蓋渙之成卦上巽而下坎象曰利涉大
　　川乘木有功也而渙者又有散釋之義舟楫之用
　　豈非散釋險難之器乎(易/說)
　　白雲郭氏曰渙之為卦木上而水下是以有舟楫
　　之象故其彖曰利涉大川乘木有功也(易/說)
　　漢上朱氏曰上古山无蹊澤无梁至是舟楫之利
　　以濟不通蓋取諸渙渙否四之二也乾金刳巽木
　　浮於坎上刳木為舟也離火上銳剡木為楫也否
　　塞者渙散濟不通也(易/傳)
　　新安朱氏曰木在水上也致逺以利天下疑衍(本/義)
服牛乘馬引重致逺以利天下蓋取諸隨
　明道先生曰服牛乘馬皆因其性而為之胡不服馬
　而乘牛乎理之所不可也(劉絢/師訓)
　横渠先生曰不勞而得其欲故動而說(易/說)
　　廣漢張氏曰物之重者人力不能勝故聖人穿牛
　　鼻者所以引其重地之逺者人力不能致故聖人
　　絡馬首者所以致其逺夫牛之角能觸人也聖人
　　因其順而俾之引重夫馬之蹄能踢人也聖人因
　　其健而俾之致逺皆因其性而不逆故動以說而
　　隨其人也故於卦取隨(易/說)
　　白雲郭氏曰致逺之道人之所難也不有所隨安
　　能有所至哉故服牛乘馬引重致逺所以取諸隨
　　也且聖人之所以致逺者道也故聖人隨時之義
　　在道衆人之所以致逺者牛馬也故衆人之所隨
　　牛馬而已然舟車者皆人所恃以致逺故隨渙皆
　　言致逺之利使天下之民得舟楫牛馬之用知舟
　　楫牛馬之為利又安知聖人取諸隨渙哉此所謂
　　百姓日用而不知也(易/說)
　　漢上朱氏曰上古牛未穿馬未絡至是服牛乘馬
　　引重致逺以利天下蓋取諸隨隨否上九之初也
　　坤牛而震足驅之服牛也震作足馬而巽股據之
　　乘馬也坤輿震輹上六引之引重也内卦近外卦
　　逺上六在外卦之外致逺也牛馬隨人而動否不
　　通也上之初濟不通也(易/傳)
　　新安朱氏曰下動上說(本/義)
重門擊柝以待暴客蓋取諸豫
　横渠先生曰有備則无患故豫(易/說)
　　廣漢張氏曰夫川有舟楫陸有牛馬塗既通則居
　　民資之水者坐而至越陸者坐而至燕然暴客亦
　　可至也故重門以禦之所以為寇者不能攻擊柝
　　以警之所以為盜者不能竊然必取於豫者成卦
　　二隂在前其耦也如重門一陽在中其動也如擊
　　柝又有能豫備而能恱懌之象(易/說)
　　白雲郭氏曰豫備豫也備豫之義蓋非一也此獨
　　舉重門擊柝者黄帝堯舜之世獨有此耳不若後
　　世防禁備豫之宻也以黄帝堯舜之世猶設是焉
　　則後世之君可不豫為之防哉豫之一卦本無備
　　豫之義而孔子又明備豫於此者以見諸卦之象
　　无窮不可以一義盡也(易/說)
　　漢上朱氏曰上古外户不閉禦風氣而已至是重
　　門擊柝以待暴客蓋取諸豫豫謙之反也謙艮為
　　門九三之四又為門重門也艮為手坎為堅木震
　　為聲手擊堅木而有聲擊柝也坤為闔户而坎盜
　　逼之暴客也(易/傳)
　　新安朱氏曰豫備之意(本/義)　如十三卦中重門擊
　　柝以待暴客只是豫備之意却須待用互體推艮
　　為門闕雷震乎外之意剡木為矢弦木為弧只為
　　睽乖故有威天下之象亦必待穿鑿附會就卦中
　　推出制器之義殊不知卦中但有此理而已故孔
　　子各以蓋取諸某卦言之亦曰其大意云爾漢書
　　謂獲一角獸蓋麟云皆疑辭也(語/録)
斷木為杵掘地為臼臼杵之利萬民以濟蓋取諸小過
　横渠先生曰備物致用過以養物(易/說)
　　廣漢張氏曰心懐恐懼則口御芻豢而不知味今
　　也川塗險阻有舟車牛馬以代其勞暴客之侵有
　　重門擊柝以為之備於是斷木為杵掘地為臼以
　　去其糠粃以治其稻粱粒食既精饔飧既備而萬
　　民以濟者蓋取諸小過也小過之成卦上動而下
　　止聖人教人知艱食矣復為杵臼以治其五榖此
　　小有所過者乎(易/說)
　　白雲郭氏曰小過有實中之象而臼杵致實中之
　　利神農氏興耒耜之教臼杵之制不可无也故黄
　　帝繼之萬民以濟此皆備物致用立成器以為天
　　下利者也(易/說)
　　漢上朱氏曰知耒耜而不知杵臼之利則利天下
　　者有未盡故教之以杵臼之利蓋取諸小過小過
　　明夷初之四也兊金斷巽木斷木為杵也巽木入
　　坤土掘地為臼也坎陷也臼之象杵動於上臼止
　　於下四應初三應上上下相應杵臼之利也坎變
　　巽股萬民濟也(易/傳)
　　新安朱氏曰下止上動(本/義)
弦木為弧剡木為矢弧矢之利以威天下蓋取諸睽
　横渠先生曰養道雖至禁網尚疎但懲其乖亂而已(易/說)
　　廣漢張氏曰外有門柝以防其暴客内有杵臼以
　　治其粒食而无以威其不軌則雖有險而不能守
　　雖有粟而不能食此弧矢之利不可緩也夫弦木
　　為弧剡木為矢此聖人非取其利於攻取也將以
　　威天下之大不軌使強梗變心姦回易慮有所懼
　　耳蓋取諸睽者睽之為卦火動而上澤動而下此
　　事雖不同乃相須以為用也不特逺方睽乖之民
　　必待弧矢以威之又有取睽之義者後世有六弓
　　之制竹矢之利所以極其巧者乎(易/說)
　　白雲郭氏曰睽无弧矢之象而弧矢取諸睽者非
　　謂物乖爭而弧矢足以威之也蓋弧矢之用以睽
　　而𤼵也弧矢相睽則發而為用睽之至則為用亦
　　至故弧矢二物有至睽之道存焉睽之象曰君子
　　以同而異同而異者其唯弧矢異物而同功乎(易/說)
　　漢上朱氏曰知門柝而不知弧矢之利則威天下
　　者有未盡故教之以弧矢之利蓋取諸睽睽家人
　　反也家人巽為木巽離為絲坎為弓弦木為弓也
　　兊金剡木而銳之剡木為矢也兊決乾剛威天下
　　也(易/傳)
　　新安朱氏曰睽乖然後威以服之(本/義)
上古穴居而野處後世聖人易之以宫室上棟下宇以
待風雨蓋取諸大壯
　明道先生曰上古之時民皆巢居而穴處後世易之
　以棟宇而不以巢居穴處為不可變者以棟宇之利
　故也(語/録)
　横渠先生曰剛以承上柔以覆下上其棟下其宇之
　象　棟屋脊檩也宇椽也若指第二檩為棟則其間
　已有宇不得云上棟也若指栿為棟又益逺矣宇垂
　而下故言下宇(並易/說)
　　廣漢張氏曰冬則穴居以避其寒夏則野處以逃
　　其暑當是時也鳬居雁處而无常者以外有侵軼
　　之患故也今也弧矢以威其不軌然後可以營宫
　　室之制棟則上之而有所承宇則下之而有所覆
　　然震雷風雨賴其帡幪則為壯也亦大矣蓋大壯
　　之成卦二隂在上有風雨之象四陽在下有棟宇
　　之象姑取其壯而已非取其宫室之美而丹楹刻
　　桷也(易/說)
　　白雲郭氏曰宫室之制上棟下宇有覆物之象天
　　之道也大壯有天之道而動則人事故為宫室之
　　象(易/說)
　　漢上朱氏曰聖人以百姓之心為心民之所欲不
　　以強去民之所惡不以強留然變而通之者亦因
　　其典禮以損益之而已且上古穴居而野處後世
　　聖人易之以宫室自黄帝而來夏后氏之世室商
　　人之重屋周人之明堂宫室之制有不同而上棟
　　下宇以待風雨取諸大壯者同也大壯自遯來三
　　復三變也一變中孚艮為居兊為口穴之象穴居
　　也再變大畜乾在上天際也野之象巽入變艮而
　　止野處也三變大壯震木在上棟也乾天在下宇
　　也巽風隠兊澤流待風雨也大壯則不撓矣(易/傳)
　　新安朱氏曰壯固之意(本/義)
古之𦵏者厚衣之以薪葬之中野不封不樹喪期无數
後世聖人易之以棺椁蓋取諸大過
　　廣漢張氏曰生而庇大厦死而棄之中野不可也
　　生而居奥室死而蠅蚋姑嘬之又不可也不封不
　　樹則无以識之喪期无數則无以節之聖人易之
　　以棺椁故棺周於身椁周於土棺椁之制既興則
　　封之樹之不忘其地也喪期有數不忘其時也必
　　取諸大過者大過之成卦二隂周乎四方有棺椁
　　之象君子不以天下儉其親於此而過亦无害也(易/說)
　　白雲郭氏曰上古之世知簡不知禮故葬親之薄
　　有至於此喪期无數者哀盡則止也聖人為之制
　　禮然後棺椁有度則喪期可知矣大過雖取其過
　　於厚然四剛居中有堅中之象故取以為棺椁也
　　養生不足以當大事惟送死可以當大事可不過
　　於厚乎上世嘗有其親死則舉而委之於壑者孟
　　子謂孝子仁人之掩其親亦必有道矣此蓋聖人
　　易之以棺椁取諸大過之意也(易/說)
　　漢上朱氏曰古之葬者厚衣之以薪葬之中野不
　　封不樹喪期无數後世聖人易之以棺椁自堯舜
　　以來有虞氏之瓦棺夏后氏之堲周商人之梓棺
　　椁之制有不同而取諸大過者同也大過自遯四
　　變一變訟乾見坤隠不封也再變巽木而兊金毁
　　之不樹也三變鼎離為目兊澤流喪也上九變而
　　應三坎兊為節不變喪期无數也木在澤下中有
　　乾人棺椁也葬則棺周於身椁周於棺土周於椁
　　大過也(易/傳)
　　新安朱氏曰送死大事而過於厚(本/義)
上古結繩而治後世聖人易之以書契百官以治萬民
以察蓋取諸夬
　横渠先生曰禮成教備(一作/脩)養道足而後刑可行政
　可明明而不疑　制作之意蓋取諸某卦止是取義
　與象契非必見卦而後始有為也然則是言夫子之
　言耳(並易/說)
　　廣漢張氏曰門柝之制足以防民之侵軼弓矢之
　　利足以威民之不軌此皆小人之過惡顯然易見
　　可得而治也若夫事之情偽是非有無虚實此包
　　藏於内有不可測者是以聖人制為書契故書以
　　記久而明逺契以結信而止訟百官之務雖煩而
　　以此治萬民之情雖隠而以此察此決去小人无
　　所容縱於其間也故必取諸夬者蓋夬者決去小
　　人而君子之道長者乎(易/說)
　　白雲郭氏曰未結繩之初結繩所以為治也結繩
　　之後書契所以為治也結繩書契皆所以防小人
　　之偽非待君子也夬之為道以剛決柔君子道長
　　小人道憂書契所以取諸夬者亦以決去小人之
　　偽也自離至夬十三卦與本卦之義多不同以見
　　卦之象義皆不可一例窮盡能變而通之則其利
　　亦无窮於天下矣此之所言亦其一也故曰通其
　　變使民不倦(易/說)
　　漢上朱氏曰上古結繩而治後世聖人易之以書
　　契象形會意轉注指事假借諧聲書契之制有不
　　同而百官以治萬民以察取諸夬者同也夬自姤
　　五變一變同人二變履三變小畜四變大有姤巽
　　為繩結繩也巽變成離坤離為文書也兊金刻木
　　契也乾為君坤為臣民坤居二四上百官以治也
　　離明上達萬民以察也以是決天下疑者夬也以
　　是推之後世畋獵捕魚之器雖不同而取於離則
　　同也井牧溝洫之事雖不同而取於益則同也朝
　　市夕市雖不同而取於噬嗑則同也餘卦可以類
　　推矣　自離至夬十三卦序聖人備物致用立成
　　器以為天下利者皆取重卦之象故其制器取法
　　皆有内外之象其用亦然網罟耒耜市貨衣裳舟
　　楫牛馬門柝杵臼弧矢棟宇棺椁書契兩象也佃
　　漁耒耨交易垂衣裳濟不通引重致逺待暴客濟
　　萬民威天下待風雨治百官察萬民封木喪期亦
　　兩象也(叢/說)
　　新安朱氏曰明決之意(本/義)　上古結繩而治後世
　　聖人易之以書契天下事有古未之為而後人為
　　之因不可无者此類是也如年號一事古所未有
　　後來既置便不可廢胡文定却以後世建年號為
　　非以為年號之美有時而窮不若只作元年二年
　　此殊不然三代以前事迹多有不可考者正縁无
　　年號所以事无統紀難記如云某年王某月箇箇
　　相似无理會處及漢既建年號於是事乃各有紀
　　屬而可記今有年號猶自姦偽百出若只寫一年
　　二年三年則官司詞訟簿厯憑何而決少閒都无
　　理會處　結繩今溪洞諸蠻猶有此俗又有刻板
　　者凡年月日時以至人馬糧草之數皆刻板為記
　　都不相亂(並語/録)
　　　右第二章(新安朱氏本義曰此章/言聖人制器尚象之事)
　
　
　
　
　
　
　
　
　
　合訂刪補大易集義粹言卷七十六
欽定四庫全書
　合訂刪補大易集義粹言卷七十七
　　　　　　　　　　頭等侍衛納喇性德編
是故易者象也象也者像也彖者材也爻也者效天下
之動者也是故吉凶生而悔吝著也
　　廣漢張氏曰易者道也夫道也者臣不能告之於
　　君父不能告之於子以其不可告之於人故象以
　　像之乃所以盡其意也是以易者象也言其無適
　　而非象也謂之象者乃所以象此以告人者歟且
　　以八卦論之近取諸身象乾以首象坤以腹而又
　　逺取諸物象乾以馬象坤以牛引而伸之觸類而
　　推之無適而非象也至於彖則統論卦義如木之
　　有材或主一爻所在或言二體相與其終始本末
　　兼該具備智者思過半矣至於爻則盡其趨時之
　　變所以效天下之動或以陽居隂或以隂居陽或
　　以貞吉而征凶或以征吉而貞凶其周流六虚不
　　可為典要此君子動則觀其變者雖然易者象也
　　象也者像此者也謂之彖則言其象之材而已謂
　　之爻則言其象之變而已至於吉凶則悔吝著也
　　故悔者有改過之意至於吉則悔之著也吝者有
　　文過之意至於凶則吝之著也故悔吝者小疵而
　　吉凶則言乎失得至於吉凶乃悔吝之昭著而不
　　可掩者也(易/說)
　　白雲郭氏曰易之為書卦象莫知後先雖聖人觀
　　象以設卦卦立而象復見於後故易之為書象而
　　已象也者所以像天下之有象者也彖爻皆出於
　　卦象已立之後彖所以内明一卦之材爻所以外
　　效天下之動爻立然後吉凶生而悔吝著此成易
　　之序也(易/説)
　　漢上朱氏曰動於人情見於風氣者有是時必有
　　是象易者象也易之有象擬諸其形容而已猶繪
　　畫之事雕刻之工一毫損益則不相似矣象之辭
　　又謂之彖者言乎其材也卦有剛柔材也有是時
　　有是象必有是材以濟之材與時㑹斯足以成務
　　矣然天下之動其微難知有同是一時同處一事
　　所當之位有不同焉則趨舍進退殊途矣故曰爻
　　者效天下之動也是以卦同爻異趣時之變不得
　　而同然所歸則若合符節故自伏羲神農黄帝堯
　　舜凡六萬一千四百有餘嵗而行十三卦而已夫
　　爻動則有吉凶悔吝吉凶者所以生大業也吉凶
　　生而悔吝著其動可不慎乎(易/傳)
　　新安朱氏曰易卦之形理之似也　彖言一卦之
　　材　效放也悔吝本微因此而著(並本/義)　問易者
　　象也四句莫只是解箇象字否曰象是解易字像
　　又是解象字材又是解彖字末句意亦然　易者
　　象也象也者像也只是髣髴説不可求得太深
　　易者象也是緫説起言易不過只是隂陽之象下
　　云像也材也天下之動也則皆是説那上面象字
　　　問易之象似有三様有本畫自有之象如竒畫
　　象陽偶畫象隂是也(六十四卦之爻/一爻各是一象)有實取諸物
　　之象如乾坤六子以天地雷風之類象之是也有
　　只是聖人以意自取那象來明是義者如白馬翰
　　如載鬼一車之類是也實取諸物之象決不可易
　　若聖人姑假是象以明義者當初若别命一象亦
　　通得不知是如此否曰聖人自取之象也不見得
　　如此而今且只得因象看義若恁地説則成穿鑿
　　了　他所以有象底意思不可見却只好就他那
　　象上推求道理　前輩也曾説易之取象如詩之
　　比興如此却是虚説恐不然如田有禽須是此爻
　　有此象今但不可考耳　嘗得郭子和書云其先
　　人説不獨是天地雷風水火山澤謂之象只是卦
　　畫便是象也説得好　川壅為澤兊為澤澤是
　　水不流底坎下一畫閉合時便成兊卦便是川
　　壅為澤之象　卦中要看得親切須是兼象有
　　但象不傳了鄭東卿易傳專取象如以鼎為鼎革
　　為爐小過為飛鳥亦有義理　問卦下之辭為彖
　　辭左傳以為繇辭何也曰此只是彖辭故孔子曰
　　智者觀其彖辭則思過半矣如元亨利貞乃文王
　　所繫卦下之辭以斷一卦之吉凶此名彖辭彖斷
　　也陸氏音中語所謂彖之經也大哉乾元以下孔
　　子釋經之辭亦謂之彖所謂彖之傳也爻下之辭
　　如潛龍勿用乃周公所繫之辭以斷一爻之吉凶
　　也(並語/録)　又曰易之有象其取之有所從其推之
　　有所用非茍為寓言也然兩漢諸儒必欲究其所
　　從則既滯泥而不通王弼以來直欲推其所用則
　　又疎畧而無據二者皆失之一偏而不能闕其所
　　疑之過也且以一端論之乾之為馬坤之為牛説
　　卦有明文矣馬之為健牛之為順在物有常理矣
　　至於案文責卦若屯之有馬而无乾離之有牛而
　　无坤乾之六龍則或疑於震坤之牝馬則當反為
　　乾是皆有不可曉者是以漢儒求之説卦而不得
　　則遂相與創為互體變卦五行納甲飛伏之法參
　　互以求而幸其偶合其説雖詳然其不可通者終
　　不可通其可通者又皆傅㑹穿鑿而非有自然之
　　勢惟其一二之適然而无待於巧説者為若可信
　　然上无所闗於義理之本原下无所資於人事之
　　訓戒則又何必苦心極力以求於此而欲必得之
　　哉故王弼曰義茍應健何必乾乃為馬爻茍合順
　　何必坤乃為牛而程子亦曰理无形也故假象以
　　顯義此其所以破先儒膠固支離之失而開後學
　　玩詞玩占之方則至矣然觀其意又似直以易之
　　取象无復有所自來但如詩之比興孟子之譬喻
　　而已如此則是説卦之所作為无所與於易而近
　　取諸身逺取諸物者亦剰語矣故疑其説亦若有
　　未盡者因竊論之以為易之取象固必有所自來
　　而其為説必已具於大卜之官顧今不可復攷則
　　姑闕之而直據辭中之象以求象中之意使足以
　　為訓戒而決吉凶如王氏程子與吾本義之云者
　　其亦可矣固不必深求其象之所自來然亦不可
　　直謂假設而遽欲忘之也(易象/説)
　　　右第三章
陽卦多隂隂卦多陽其故何也陽卦竒隂卦耦其徳行
何也陽一君而二民君子之道也隂二君而一民小人
之道也
　康節先生曰乾竒也陽也健也故天下之健莫如天
　坤耦也隂也順也故天下之順莫如地所以順天也
　震起也一陽起也起動也故天下之動莫如雷坎陷
　也一陽陷於二隂陷下也故天下之下莫如水艮止
　也一陽於是而止也故天下之止莫如山巽入也一
　隂入二陽之下故天下之入莫如風離麗也一隂離
　於二陽其卦錯然成文而華麗也天下之麗莫如火
　故又為附麗之麗兊説也一隂出於外而説於物故
　天下之説莫如澤(觀物/外篇)
　横渠先生曰一其歸者君子之道多以御(一作/禦)者小人
　人之理陽遍體衆隂衆隂共事一陽理也是故二君
　共一民一民事二君上與下皆小人之道也一君而
　體二民二民而宗一君上與下皆君子之道也(易/説)
　　廣漢張氏曰震坎艮皆陽卦也然其畫皆一陽而
　　二隂巽離兊皆隂卦也然其畫皆一隂而二陽此
　　其所因者何也三陽之卦皆資乾之一體而成故
　　其數竒以大而竒者為之主也三隂之卦皆資坤
　　之一體而成故其數耦以小而耦者為之主也本
　　其所得之徳所行之行而言之則陽一君而二民
　　以大者宜在上也隂二君而一民以小者宜在下
　　也大者在上故能進陽而抑隂長君子而卑小人
　　是以為君子之道也小者在下則隂進於陽而陽
　　退聽焉小人乗時射利而君子伏焉是以為小人
　　之道也(易/説)
　　白雲郭氏曰陽宜其多陽也隂宜其多隂也今則
　　反是其故何也陽以竒為主隂以耦為主隂陽徳
　　行又何也此聖人設問之意也凡隂陽二卦皆以
　　陽為君一君而二民者其道順也順故為君子二
　　君而一民者其道逆也逆則為小人其故其徳行
　　以是而知也横渠先生曰一其歸者君子之道多
　　以御者小人之理(易/説)
　　漢上朱氏曰凡得乎乾者為陽卦震坎艮是也凡
　　得乎坤者為隂卦巽離兊是也陽卦以竒為本故
　　多隂隂卦以耦為本故多陽本不可二也隂陽二
　　卦其徳行不同何也陽一君而徧體二民二民共
　　事一君一也故為君子之道隂卦一民共事二君
　　二君共爭一民二也故為小人之道陽貴隂賤晝
　　人多福夜人多禍故君子貴夫一也(易/傳)
　　新安朱氏曰震坎艮為陽卦皆一陽二隂巽離兊
　　為隂卦皆一隂二陽凡陽卦皆五畫凡隂卦皆四
　　畫君謂陽民謂隂(本/義)　二君一民試教一箇民而
　　有兩箇君看是甚模様(語/録)
　　　右第四章
易曰憧憧徃來朋從爾思子曰天下何思何慮天下同
歸而殊塗一致而百慮天下何思何慮日徃則月來月
徃則日來日月相推而明生焉寒徃則暑來暑徃則寒
來寒暑相推而嵗成焉徃者屈也來者信也屈信相感
而利生焉尺蠖之屈以求信也龍蛇之蟄以存身也精
義入神以致用也利用安身以崇德也過此以徃未之
或知也窮神知化德之盛也
　康節先生曰精義入神以致用也不精義則不能入
　神不能入神則不能致用也(觀物/外篇)
　明道先生曰息訓為生者蓋息則生矣一事息則一
　事生中无間斷碩果不食則便為復也寒徃則暑來
　暑徃則寒來寒暑相推而嵗成焉(語/録)　窮神知化化
　之妙者神也(劉絢/師訓)
　伊川先生曰天下何思何慮天下同歸而殊塗一致
　而百慮天下何思何慮夫子因咸極論感通之道夫
　以思慮之私心感物所感狹矣天下之理一也塗雖
　殊而歸則同慮雖百而其致極則一雖物有萬殊事
　有萬變統之以一則无能違者故貞其意則窮天下
　无不感通焉故曰天下何思何慮用其思慮之私心
　豈能无所不感也日徃則月來月徃則日來日月相
　推而明生焉寒徃則暑來暑徃則寒來寒暑相推而
　嵗成焉徃者屈也來者信也屈信相感而利生焉此
　以徃來屈信明感應之理屈則有信信則有屈所謂
　感應也故日月相推而生明寒暑相推而成嵗功用
　由是而成故曰屈信相感而利生焉感動也有感必
　有應凡有動皆為感感則必有應所應復為感感復
　有應所以不已也尺蠖之屈以求信也龍蛇之蟄以
　存身也精義入神以致用也利用安身以崇徳也過
　此以徃未之或知也前云屈信之理矣復取物以明
　之尺蠖之行先屈而後信蓋不屈則无信信而後有
　屈觀尺蠖則知感應之理也龍蛇蟄蔵所以存息其
　身而後能奮迅也不蟄則不能奮迅矣動息相感乃
　屈信也君子潛心精微之義入於神妙所以致其用
　也潛心精微積也致用施也積與施乃屈信也利用
　安身以崇德也承上文致用而言利其施用安處其
　身所以崇大其德業也所為合理則事正而身安聖
　人能事盡於此矣故云過此以徃未之或知也窮神
　知化德之盛也既云過此以徃未之或知更以此語
　結之云窮極至神之妙知化育之道德之至盛也无
　加於此矣(易/傳)　近取諸身其間闔闢徃來見之鼻息
　然不必須假吸復入以為呼氣則自然生人氣之生
　生於真元天之氣亦自然生生不窮至如海水因陽
　盛而涸及隂盛而生亦不是將已涸之氣却生水自
　然能生徃來屈伸者只是理也盛則便有衰晝則便
　有夜徃則便有來天地中如洪爐何物不消鑠了
　聖人之道更無精麤從灑掃應對至精義入神通貫
　只一理雖灑掃應對只看所以然者如何(並入關/語録)
　近取諸身百理皆具屈伸徃來之義只於鼻息之間
　見之屈信徃來只是理不必將既屈之氣復為方信
　之氣生生之理自然不息如復言七日來復其間元
　不斷續陽已復生物極必返其理須如此有生便有
　死有始便有終(尹彦/明編)　易聖人所以立道窮神則无
　易矣(㳺定/夫録)　問窮神知化由通於禮樂何也曰此句
　須是自家體認(一作/玩索)人徃徃見禮壊樂崩便謂禮樂
　亡然不知禮樂未嘗亡也如國家一日存時尚有一
　日之禮樂蓋由有上下尊卑之分也除是禮樂亡盡
　然後國家始亡雖盜賊至所謂不道者然亦有禮樂
　蓋必有緫屬必相聽順乃能為盜不然必叛亂无統
　不能一日相聚而為盜也禮樂无處无之學者要須
　識得(劉元承/手編)　釋道所見偏非不窮深極微也至窮
　神知化則不得與矣(鄒德乆/所録)
　横渠先生曰正惟存神爾不能利用使不思不勉執
　多以御故憧憧之心勞而德喪矣將陳恬智交飬故
　序日月寒暑屈信相感之義也　君子行義以達其
　道精一於義使不思而得不勉而中如介于石故能
　見幾而作天下何思何慮明屈信之變斯盡之矣日
　月相推而明生焉寒暑相推而嵗成焉神易无方體
　一隂一陽不測皆所謂通乎晝夜之道也　屈信相
　感而利生感以誠也情偽相感而利害生雜之偽也
　　精義入神事豫吾内求利吾外也利用安身素利
　吾外致飬吾内也窮神知化乃飬成自然非思勉之
　能强故崇徳而外君子未或致知也　精義入神飬
　之至也　義以經為本經正則精仁以敦化為深化
　行則顯義入神動一静也仁敦化静一動也仁敦化
　則无體義入神則无方　何思何慮行其所无事而
　已下文皆是一意行其所无事惟務崇德但妄意有
　意則非行其所无事行其所无事則是意必固我已
　絶今天下无窮動静情偽止一屈信而已在我先行
　其所无事則復何事之有日月寒暑之徃來尺蠖之
　屈龍蛇之蟄莫非行其所无事是以惡其鑿也百慮
　而一致先得此一致之理則何用百慮慮雖百卒歸
　乎理而已此章憧憧徃來要其有心至於德之盛也
　率本此意咸之九四有應在初思其朋是咸其心也
　不言心而言心之事不能虚以受人乃憧憧而致其
　思咸道失矣憧憧徃來心之徃來也不能虚以接物
　而有所系著非行其所无事也精義入神豫而已學
　者求聖人之學以備所行之事今日先撰次來日所
　行必要作事如此若事在一月前則自一月前栽培
　挨排則至是時有備言前定事前定皆在於此積累
　乃能有功天下九經自是行之者也惟豫而已撰次
　豫備乃擇義之精若是則何患乎物至事來精義入
　神須從此去豫則事有備備則用利用利則身安凡
　人應物无節則徃徃自失故要在利用安身益以飬
　德也若夫窮神知化則是德之盛故云未之或知蓋
　大則猶可勉而至大而化則必熟化即達也精義入
　神以致用謂貫穿天下義理有以待之故可推用窮
　神是窮盡其神也入神是僅能入於神也言入如自
　外而入義固有淺深　精義入神要得盡思慮臨時
　无疑　精義入神固不待接物然君子何嘗不接物
　人則見君子閒坐獨處不知君子接物在其中睡雖
　不與物接然睡猶是成熟者　知幾其神精義入神
　皆豫之至也豫者見事於未萌豫即神也精義入神
　利用安身此大人之事大人之事則在思勉力行可
　以擴而至之未之或知以上事是聖人德盛自致非
　思勉可得猶大而化之大則人為可勉也化則待利
　用安身以崇德然後德盛仁熟自然而致也故曰窮
　神知化德之盛也自是别隔為一節義有精麤窮理
　則至於精義若精義盡性則是入神蓋為一故神通
　天下為一物在己惟是要精義入神所存能静而不
　能動者此則存博學則利用用利則身安身安所以
　崇其德也所應皆善應過則所存者復神　德盛者
　神化可以窮盡故君子崇之(一作窮/理盡性)　化事之變也
　　大可為也大而化不可為也在熟而已易謂窮神
　知化乃德盛仁熟之致非智力能彊也　形而上者
　得辭幾得象矣夫神為不測故緩詞不足以盡神化
　為難知故急詞不足以體化　易所以明道窮神則
　无易矣　見幾則義明動而不括則用利屈信順理
　則身安而德滋窮神知化與天為一豈有我所能勉
　哉(正䝉有乃徳盛/而自致爾一句)能照物須放心寛快公平以求之
　乃可見道况德性自廣大易曰窮神知化德之盛也
　豈淺心可得(並易/説)　天之為德虚而善應其應非思
　慮聦明可求故謂之神老氏況諸谷以此　大虚者
　氣之體氣有隂陽屈信相感之无窮故神之應无窮
　其散无數故神之應也无數雖无窮其實湛然雖无
　數其實一而已　物无孤立之理非同異屈信終始
　以發明之則雖物非物也事有始卒乃成非同異有
　无相感則不見其成不見其成則雖物非物故一屈
　信相感而利生焉　无不容然後盡屈信之道至虛
　則无所不信矣君子先所爭知幾於屈信之感而已
　精義入神交信於不爭之地順莫甚焉利莫大焉
　事豫則立必有教以先之盡教之善必精義以研之
　精義入神然後立斯立動斯和矣　易簡理得則知
　幾知幾然後經可正天下達道五其生民之大經乎
　經正則道前定事豫立不疑其所行利用安身之要
　莫先焉　天道不窮寒暑已衆動不窮屈信已鬼神
　之實不越二端而已矣　氣有陽隂推行有漸為化
　合一不測為神其在人也知義用利則神化之事備
　矣德盛者窮神則知不足道知化則義不足大矣
　神化者天之良能非人能故大而位天德然後能窮
　神知化　雷霆感動雖速然其所由來亦漸爾能窮
　神化所從來德之盛者歟　至誠天性也不息天命
　也人能至誠則性盡而神可窮矣不息則命行而化
　可知矣學未至知化非真得也(並正/䝉)　求心之始如
　有所失乆思則茫然復失何也夫求心不得其要鑽
　研太甚則惑心之要只是欲平曠熟後无心如天簡
　易不已今有心以求其虚則是已起一心无由得虚
　切不得令心煩求之太切則反昏惑有心所謂助長
　也孟子亦只言存飬而已此非可以聰明思慮力所
　能致也然而得博學於文以求義理則亦動其心乎
　夫思慮不違是心而已尺蠖之屈以求信也龍蛇之
　蟄以存身也精義入神以致用也利用安身以崇德
　也此交相飬之道夫屈者所以求信也勤學所以修
　身也博文所以崇德也惟博文則可以力致人平居
　又不可以全无思慮須是考前言徃行觀昔人制節
　如此以行其是而已故動焉而无不中理　大中謂
　之皇極蓋過則便非善不及亦非善此極善是顔子
　所求也所以瞻之在前忽焉在後夫子髙逺處又要
　求精約處又要至顔子之分必是入神處又未能精
　義處又未至然顔子雅意則直要做聖人學者須是
　學顔子　義集須是博文博文則用利用利即身安
　到身安處却要資飬此得精義者脱然在物我之外
　(並經學/理窟)
　　龜山楊氏曰易於咸卦初六言咸其拇六二言咸
　　其腓九三言咸其股九五言咸其脢上六言咸其
　　輔頰舌至於九四一爻由一身觀之則心是也獨
　　不言心其説以謂有心以感物則其應必狹矣惟
　　无心而待物之感故能无所不應其繇辭曰貞吉
　　悔亡憧憧徃來朋從爾思夫思皆縁其類而已不
　　能周也所謂朋從者以類而應故也故孔子繫辭
　　曰天下何思何慮天下同歸而殊塗一致而百慮
　　天下何思何慮夫心猶鏡也居其所而物自以形
　　來則所鑒者廣矣若執鏡隨物以度其形其照幾
　　何或曰思造形之上極過是非思之所能及故唯
　　天下之至神則无思也无思所以體道有思所以
　　應世此為不知易之義也易所謂无思者以謂无
　　所事乎思云耳故其於天下之故感而通之而已
　　今而曰不可以有思又曰不能无思此何理哉(荆/州)
　　(語/錄)　繫辭曰易无思也无為也寂然不動感而遂
　　通天下之故非天下之至神其孰能與於此夫自
　　至神而下蓋未能无思也惟无思為足以感通天
　　下之故而謂无思土木也可乎此非窮神知化未
　　足與議也　或問道不同不相為謀道一而已不
　　同者何説荅曰天下殊塗而同歸故道有不同者
　　塗雖殊其歸則同道不同其趨則一也若伯夷伊
　　尹之去就則難相為謀矣(並荅胡/德輝問)　夫精義入神
　　乃所以致用利用安身乃所以崇德此合内外之
　　道也天下之物理一而分殊知其理一所以為仁
　　知其分殊所以為義權其分之輕重無銖分之差
　　則精矣(荅胡康/侯書)　已上三條増
　　廣漢張氏曰思者索其所欲慮者防其所惡思而
　　有所欲慮而有所惡皆生於心之有妄也此咸九
　　四所以憧憧於兩剛之間有求而徃有求而來朋
　　從爾思有所繫慮不能無心而待物又安知天下
　　本同歸也而人自殊塗本一致也而人自百慮故
　　日月以徃來而明生寒暑以徃來而嵗成尺蠖以
　　屈而致信龍蛇以蟄而存身故天地之道日月寒
　　暑任氣之自運初无思慮也萬物之理尺蠖龍蛇
　　委形之自然初无思慮也是以達乎此理故精義
　　入神以致用此能為可用也利用安身以崇德此
　　不求其必用也始焉精義入神以致吾身之用及
　　夫利用宜乎為用所惑亟於求用矣乃安身以崇
　　德此得乎同歸一致之理而明乎何思何慮者也
　　雖然此特有用之可名也故日月寒暑則運此者
　　也尺蠖龍蛇則由此者也精義入神以致用則造
　　此而極其自得者也利用安身以崇德則覺此而
　　極其髙明者也故過此以徃則雖聖人自為不敢
　　知焉未之或知者猶書所謂我不敢知是也所以
　　窮神知化而造於德之盛焉(易/説)
　　上蔡謝氏曰或問太虚无盡心有止安得合一曰
　　心有止只為用他若不用則何止吾丈莫己不用
　　否曰未到此地除是聖人便不用當初曽發此口
　　被伊川一句壊了二十年前曾徃見伊川伊川曰
　　近日事如何某對曰天下何思何慮伊川曰是則
　　是有此理賢却發得太早在問當初發此語時如
　　何曰見得這箇事經時无他念接物亦應副得去
　　問如此却如何被一句轉却曰當初終須有不透
　　處當初若不得他一句救㧞便入禪家去矣伊川
　　直是㑹煅煉得人説了又却道恰好著工夫也(語/錄)
　　白雲郭氏曰自憧憧徃來至莫益之十一義皆明
　　聖人所以玩易之辭蓋將致用於天下以終上篇
　　擬議之道也道以用為大故聖人以中庸為至者
　　道之用也自一心之正推而及乎天下自一性之
　　盡推而至於盡物皆用也所謂精義入神以致用
　　者此也且以咸卦論之則憧憧徃來朋從爾思言
　　其志意未定也孔子於此雖論何思何慮而極天
　　下徃來之理而論之則知爻辭徃來二字非徒然
　　也是所謂玩辭也且徃來理之常也有徃必有來
　　有來必有徃理勢之相感然也徃而不來來而不
　　徃理无是也知徃來之説則凡憧憧徃來相感无
　　定固有理存不必皆從爾思也惟知同歸殊塗一
　　致百慮則天下何思何慮矣蓋朋從爾思者爾所
　　感也不從爾思者非爾所感其徃來自相感也日
　　月寒暑是也有以屈信相感者尺蠖龍蛇是也有
　　以精義相感而致用者聖人是也此雖殊塗而同
　　歸於感也又何必朋從爾思乎故日月徃來則明
　　生寒暑徃來則嵗成尺蠖之屈知其必信龍蛇之
　　蟄知其必神然則聖人精義入神豈用以寂然而
　　已哉必將致用於天下利用安身豈用以私一己
　　而已哉必將崇德而廣業是皆徃來屈信相感而
　　利生出於自然者也夫惟有徃來之感故天下之
　　有成者在是焉有屈信之感故天下之致利者在
　　是焉聖人内明屈信以成已故足以利用安身外
　　窮徃來以成物故足以窮神知化所以兼日月寒
　　暑之成與夫尺蠖龍蛇之利也然非徃則不來非
　　屈則不信非精義入神則不能致用過此以徃皆
　　非聖人致用之道是以聖人未之或知也蓋謂繁
　　而見於事物者也若是則窮神之妙知化之極非
　　聖人盛德孰能與此觀乾之初九潛龍勿用至九
　　五而後飛龍在天此所謂屈信相感精義入神以
　　致用者也(易/説)
　　五峰胡氏曰夫理不窮則物情不盡物情不盡則
　　擇義不精義不精則用不妙用不妙則不能所居
　　而安居不安則不能樂天不能成其身矣故學必
　　以窮極物理為先也(與張欽/夫書)
　　漢上朱氏曰咸九四曰憧憧徃來朋從爾思者勞
　　神明以為一也夫思之所及朋則從之思之所不
　　及其誰從乎雖憧憧於徃來之間其從亦狹矣不
　　知天下何思何慮萬物即一一即萬物同歸而有
　　殊塗一致而具百慮其一既通萬物自應豈思慮
　　營營之所至哉且日月寒暑一徃一來自異者觀
　　之兩也相推而生明相推而成嵗自同者觀之一
　　也自徃自來其誰使之徃者屈也來者信也一屈
　　一信黙然相感而利生焉尺蠖不屈則不能信龍
　　蛇不蟄則不能存消息循環相待而為用夫致用
　　在於精義義則无決擇无取舍惟其宜而已精一
　　於義則進而入於不可知之神故感而後動其動
　　也天其用利矣逰乎人間物莫之傷其身安矣利
　　用安身日進无疆德不期於崇而自崇矣此吾之
　　所知也過此以徃則化矣如日月有明容光必照
　　寒暑相代萬物自生日月寒暑所不能知也故曰
　　聖人有所不知焉聖人有所不能焉然則所謂化
　　者終不可知歟曰窮神之所為則知化矣德盛者
　　自至焉道至於此萬物與我一也故曰一則神兩
　　則化窮神則知變化之道(易/傳)
　　新安朱氏曰此引咸九四爻辭而釋之言理本无
　　二而殊塗百慮莫非自然何以思慮為哉必思而
　　從則所從者亦狹矣　言徃來屈信皆感應自然
　　之常理加憧憧焉則入於私矣所以必思而後有
　　從也　因言屈信徃來之理而又推以言學亦有
　　自然之機也精研其義至於入神屈之至也然乃
　　所以為出而致用之本利其施用无適不安信之
　　極也然乃所以為入而崇德之資内外交相飬互
　　相發也　下學之事盡力於精義利用而交飬互
　　發之機自不能已自是以上則亦无所用其力矣
　　至於窮神知化乃德盛仁熟而自致耳然不知者
　　徃而屈也自致者來而信也是亦感應自然之理
　　而已張子曰氣有隂陽推行有漸為化合一不測
　　為神此上四節皆以釋咸九四爻義(並本/義)　天下
　　何思何慮謂雖萬變之紛紜而所以應之各有定
　　理不假思慮而知也　天下何思何慮一句便是
　　先打破那箇思字却説同歸殊塗一致百慮又再
　　説天下何思何慮謂何用如此憧憧徃來而為此
　　朋從之思也日月寒暑之徃來尺蠖龍蛇之屈信
　　皆是自然底道理不徃則不來不屈則亦不能信
　　也今之為學亦只是如此精義入神用力於内乃
　　所以致用乎外利用安身求利於外乃所以崇德
　　乎内只是如此做將去雖至於窮神知化地位亦
　　只是德盛仁熟之所致何思何慮之有　問天下
　　同歸殊塗一致百慮何不云殊塗而同歸百慮而
　　一致曰也只一般但他是從上説下自合如此
　　乾乾不息者體日徃月來寒來暑徃者用有體則
　　有用有用則有體不可分先後説　天下何思何
　　慮一叚此是言自然而然如精義入神自然致用
　　利用安身自然崇德　問天下同歸而殊塗一章
　　言萬變雖不同然皆是一理之中所自有底不用
　　安排曰此只説得一頭尺蠖若不屈則不信得身
　　龍蛇若不蟄則不伏得氣如何存得身精義入神
　　疑與行處不相闗然而見得道理通徹乃所以致
　　用利用安身亦疑與崇德不相闗然而動作得其
　　理則德自崇天下萬事萬變無不有感通徃來之
　　理又曰日徃則月來一叚乃承上文憧憧徃來而
　　言徃來皆人所不能無者但憧憧則不可　或問
　　尺蠖之屈以求信也伊川説是感應如何曰屈一
　　屈便感得那信底信又感得那屈底如呼吸出入
　　徃來　尺蠖屈便要求信龍蛇蟄便要存身精研
　　義理无毫釐絲忽之差入那神妙處這便是要出
　　來致用外面用得利而身安乃所以入來自崇已
　　德致用之用即是利用之用所以横渠云精義入
　　神事豫吾内求利吾外利用安身素利吾外致飬
　　吾内事豫吾内言曾到這裏來　且如精義入神
　　如何不思那致用底却不必思致用底是事功是
　　效騐　義至於精則應事接物之間無一非義不
　　問小事大事千變萬化改頭換面出來自家應副
　　他如利刃快劍相似迎刃而解件件判作兩邉去
　　　精義入神以致用也蓋惟如此然後可以應務
　　未至於此則凡所作為皆出於私意之鑿冥行而
　　已雖使或中君子不貴也　精義入神正與利用
　　安身為對其曰精此義而入於神猶曰利其用以
　　安身耳　義者宜而已矣物之有宜有不宜事之
　　有可有不可吾心處之知其各有定分而不可易
　　所謂義也精義者精諸此而已所謂精云者猶曰
　　察之云爾精之之至而入於神則於事物所宜毫
　　釐委曲之間无所不悉有不可容言之妙矣此所
　　以致用而用无不利也　利用安身今人循理則
　　自然安利不循理則自然不安利　未之或知是
　　到這裏不可奈何窮神知化雖不從這裏面出來
　　然也有這箇意思　窮神知化德之盛也這德字
　　只是上面崇德之德德盛後便能窮神知化便能
　　聰明睿知皆由此出自誠而明相似　窮神知化
　　化是逐些子挨將去底一日復一日一月復一月
　　節節挨將去便成一年這是化神是一箇物事或
　　在彼或在此當在隂時全體在隂在陽時全體在
　　陽都只是這一物兩處都在不可測故謂之神
　　神化二字程子説得亦不甚明惟是横渠推出來
　　推行有漸為化合一不測為神又曰一故神兩故
　　化注云兩在故不測這説得甚分曉(並語/錄)
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見邪
　伊川先生曰二陽不可犯也而犯之以取困是非所
　困而困也名辱其事惡也三在二上固為據之然茍
　謙柔以下之則无害矣乃用剛險以乗之則不安而
　取困如據蒺藜也如是死期將至所安之主可得見
　乎(易/傳)
　横渠先生曰此明不能利其用者寡助之至親戚畔
　之(易/説)
　　廣漢張氏曰困人所不免也要在處之有道困而
　　不失其所亨者乃為君子困之六三應於上六而
　　上六无情屹然不動有類於石者也下乗於九二
　　然九傷已有類於蒺藜者也有應於上將以求名
　　今困于石此非所困而困焉名必辱也有依於下
　　將以安身今據于蒺藜此非所據而據焉身必危
　　也夫在困之時名辱身危有死之理此身不行道
　　雖主饋之妻且不可見宜乎凶也(易/説)
　　白雲郭氏曰當困而困當據而據道之正也非所
　　困非所據失道之正是以名辱身危也太甲所謂
　　自作孽不可逭者也妻者至近而易保入宫必可
　　見者也非所宜為而為之者終至於不能保其妻
　　子尚安能保四海乎此所謂失道者寡助也(易/説)
　　漢上朱氏曰人孰不欲安其身或困于石而不知
　　休據于蒺藜而不知避名既汙辱身既危殆日近
　　于死亡雖欲安得乎哉妻且不得見也况朋從乎
　　(易/傳)
　　新安朱氏曰釋困六三爻義(本/義)　問非所困而困
　　焉名必辱大意謂石不能動底物自是不須去動
　　他若只管去用力徒自困耳且以事言有著力不
　　得處若只管著力去做少間做不成他人却道自
　　家無能便是辱了名或曰若在其位則只得做曰
　　自是如此爻意謂不可做底便不可入頭去做(語/錄)
易曰公用射隼于髙墉之上獲之无不利子曰隼者禽
也弓矢者器也射之者人也君子蔵器於身待時而動
何不利之有動而不括是以出而有獲語成器而動者
也
　伊川先生曰鷙害之物在墉上茍无其器與不待時
　而發則安得獲之所以解之之道器也事之當解與
　已解之之道至者時也如是而動故无括結發而无
　不利矣括結謂阻礙聖人於此發明蔵器待時之義
　也夫行一身至於天下之事茍无其器與不以時而
　動小則括塞大則喪敗自古喜有為而无成功或顛
　覆者皆由是也(易/傳)
　横渠先生曰此明能精義以致用者(易/説)
　　龜山楊氏曰君子藏器於身待時而動猶之有美
　　玉於斯非韞匵而不沽也待賈而已矣若夫求善
　　賈而沽則取賤之道聖人不為也(語/解)
　　廣漢張氏曰解之六三以貪殘小人輙居髙位有
　　隼居髙墉之象而上六韜已成之器乗可為之時
　　故發强剛毅誅鋤强梗如摧枯拉朽動而不括出
　　而有獲以解其悖戾之心者亦以成器而動故也
　　(易/説)
　　白雲郭氏曰君子以道存諸已而困於外者在時
　　是以蔵器於身猶有待也括結也結則有閡凡无
　　其道則括非其時則括動而不括然後出而有獲
　　此章蓋語成器而後動動亦必有時焉故也蔵器
　　於身有其道也髙墉之上斯其時也(易/説)
　　漢上朱氏曰蔵可用之器待可為之時動无結礙
　　出則有獲惟乗屈信之理而其用利者能之(易/傳)
　　新安朱氏曰括結礙也此釋解上六爻義(本/義)　公
　　用射隼孔子是發出言外意　張欽夫説易謂只
　　依孔子繫辭説便了如説公用射隼至成器而動
　　者也只如此説便了固是如此聖人之意只恁地
　　説不得縁在當時只理㑹得象數故聖人明之以
　　理(並語/錄)
子曰小人不恥不仁不畏不義不見利不動不威不懲
小懲而大誡此小人之福也易曰屨校滅趾无咎此之
謂也
　伊川先生曰人有小過校而滅其趾則當懲懼不敢
　進於惡矣故得无咎也繫辭云小懲而大誡此小人之
　福也言懲之於小與初故得无咎也(易/傳)
　横渠先生曰暗於事變者(易/説)
　　廣漢張氏曰仁義所以責於君子小人不以不仁
　　為恥不以不義為畏夫仁義不足責故非利則不
　　勸非威則不懲也人不知義而所見者利茍不早
　　有以懲之則將至於无父无君其禍有不可勝言
　　者此噬嗑之初九所以制之於其小屨校滅趾而
　　使之不行乃小懲而大誡也使小人知所忌憚不
　　敢肆其暴戾是乃小人之福也(易/説)
　　白雲郭氏曰小人非不知天下之所謂善惡亦非
　　不知天下之禍福也蓋昧於善惡幾微之際故積
　　而至於大惡以受天下之大禍者多矣聖人憫其
　　愚而受禍也於是制刑以小懲之懲其小而誡於
　　大則終无大惡大禍之虞是豈非小人之福哉此
　　所以屨校滅趾於初然後終无咎也(易/説)
　　漢上朱氏曰小人不恥不仁故不畏不義陷於死
　　亡辱及其先恥孰大焉雖愚也而就利避害與人
　　同故見利而後勸威之而後懲小懲大誡猶為小
　　人之福况真知義乎(易/傳)
　　新安朱氏曰此釋噬嗑初九爻義(本/義)
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可揜罪大而不可解易曰何校滅耳凶
　伊川先生曰人之聾暗不悟積其罪惡以至於極古
　人制法罪之大者何以校為其无所聞知積成其惡
　故以校而滅其耳誡聰之不明也(易/傳)
　　廣漢張氏曰善之於惡皆曰積善固可欲也然不
　　積亦未至於成名惡固可惡也然不積亦未至於
　　滅身奈何小人以小善未足以成名而不為以小
　　惡未足以滅身而不去終至惡積而不可揜罪大
　　而不可解至於噬嗑上九何校滅耳凶由此觀之
　　初之屨校滅趾使之不行者豈非小人之福乎(易/説)
　　白雲郭氏曰善惡之道皆積而至非一朝一夕之
　　故積惡不已能无終凶乎明善惡之積知所當為
　　知所當去斯謂之君子已夫(易/説)
　　漢上朱氏曰精於義者豈一日積哉彼積不善以
　　滅其身者不知小善者大善之積也(易/傳)
　　新安朱氏曰此釋噬嗑上九爻義(本/義)
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
　伊川先生曰漢王允唐李德裕不知此戒所以致禍
　敗也(易/傳)
　横渠先生曰明君子之見幾(易/説)
　　廣漢張氏曰否之九五休天下之否而天下已向
　　於泰通之時也然古之人君在解則必思夙吉在
　　既濟則必思豫防故人皆樂於安也乃安而不忘
　　危人皆知其存也乃存而不忘亡人皆習於治也
　　乃治而不忘亂如此則身安而國家可保故曰其
　　亡其亡繫于苞桑夫審其亡之戒而繫之苞桑則
　　根本固而不可動搖矣(易/説)
　　白雲郭氏曰安危存亡治亂蓋相代相生之道是
　　以聖人居安慮危故終无危亡之患(易/説)
　　漢上朱氏曰夫身者國家之本存亡治亂之所繫
　　身雖安矣猶不可恃也故安其位者危保其存者
　　亡有其治者亂君子兢兢業業不恃其有故身安
　　而國家可保國家保而徳崇矣(易/傳)
　　新安朱氏曰此釋否九五爻義(本/義)　問危者以其
　　位為可安而不知戒懼故危亡者以其存為可常
　　保是以亡亂者是自有其治如有其善之有是以
　　亂曰某舊也如此説看來保字説得較牽强只是
　　常有危亡與亂之慮則可以安其位保其存有其
　　治(語/錄)
子曰徳薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
　伊川先生曰居大臣之位當天下之任而所用非人
　至於覆敗乃不勝其任可羞愧之甚也其形渥謂赧
　汗也其凶可知繫辭曰德薄而位尊知小而謀力小
　小而任重鮮不及矣言不勝其任也蔽於所私徳薄
　知小也(易/傳)
　横渠先生曰不知利用以安身者(易/説)
　　廣漢張氏曰古之人方其人君任用之際必自揣
　　其才力可以勝其任乎然後膺人君顧託庶幾上
　　不負其社稷下不負其生靈鼎之九四德薄而位
　　尊知小而謀大力小而任重如鼎之折足其形流
　　汗而凶也蓋不能自揣以勝其所任乎(易/説)
　　白雲郭氏曰道之用无施不可自一身至天下其
　　用皆一安有不勝之患哉此論不勝其任者蓋因
　　鼎而言也鼎器也於人才器之象也才器限量不
　　同猶若鼎然故有不勝其任之凶君子不器則无
　　限量矣故形而上者為道形而下者為器(易/説)
　　漢上朱氏曰位欲當徳謀欲量知任欲稱力三者
　　各當其實則用利而身安小人志在於得而已以
　　人之國僥倖萬一鮮不及禍自古一敗塗地殺身
　　不足以塞其責者本於不知義而已(易/傳)
　　新安朱氏曰此釋鼎九四爻義(本/義)
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寜用終日斷可識
矣君子知微知彰知柔知剛萬夫之望
　明道先生曰先見則吉可知不見故致凶(朱公掞問/學拾遺)
　　介于石理素定也理素定故見幾而作何俟終日
　哉(李籲/所録)
　伊川先生曰夫見事之幾微者其神妙矣乎君子上
　交不至於諂下交不至於瀆者蓋知幾也不知幾則
　至於過而不已交於上以恭巽故過則為諂交於下
　以和易故過則為瀆君子見於幾微故不至於過也
　所謂幾者始動之微也吉凶之端可先見而未著者
　也獨言吉者見之於先豈復至有凶也君子明哲見
　事之幾微故能其介如石其守既堅則不惑而明見
　幾而動豈俟終日也斷别也其判别可見矣微與彰
　柔與剛相對者也君子見微則知彰矣見柔則知剛
　矣知幾如是衆所仰也故賛之曰萬夫之望(易/傳)　見
　幾而作不俟終日智之圓也(李籲/師説)
　横渠先生曰人道之用盡於接人而已諂瀆召禍理
　勢必然故君子俯仰之際直而好義知幾莫大焉
　知幾者為能以屈為信　幾象見而未形也形則渉
　乎明不待神而後知也吉之先見云者順性命則所
　先皆吉也　知幾其神由經正以貫之則寜用終日
　斷可識矣　君子見其幾則隨有所處不可過也豈
　俟終日幾者動之微吉之先見者也夫幾則吉凶皆
　見特言吉者不作則已作則所求乎向吉　豫之六
　二常不動故能得動之微　不終日貞吉言速正則
　吉也六二以隂居隂獨无累於四故其介如石雖體
　柔順以其在中而静何俟終日必知幾而正矣常易
　故知險常簡故知阻君子見常不動故能得動之微
　君子見幾而作不俟終日茍見其幾則時處置不欲
　過何俟終日幾者動之微吉之先見特言吉者事則
　直求須向吉也　觀其幾者善之幾也惡不可謂之
　幾如曰幾者動之微吉之先見亦止言吉耳上交不
　諂下交不瀆人事不過於上下之交此可盡人道也
　且如孝弟人之本亦可以言幾造端乎夫婦亦可以
　言幾親親而尊賢亦可以為幾就親親尊賢而求之
　又有幾焉又如言不誠其身不悦於親亦是幾處茍
　要入德必始於知幾　未嘗不得其中故動止為衆
　人之表(一无/止字)易曰原始要終故知死生之説死生止
　是人之終始也學必知幾造微知微之顯知風之自
　知逺之近可以入徳由微則遂能知其顯由末即至
　於本皆知微知彰知柔知剛之道也(並易/説)
　　廣漢張氏曰豫之六二當天下悦豫之時人皆樂
　　通於物而為悦也六二乃介然如石當是時也上
　　交於五不為諂諛也下交於初不為䙝瀆也乃介
　　如石焉其方寸之地淵静而物來能名事至能斷
　　寜用終日斷可識矣故在微而能知彰在柔而能
　　知剛宜乎天下萬民望之而為標準也(易/説)
　　白雲郭氏曰人有君子小人之辨者以君子知道
　　知道則知幾矣小人不知道不知道則不知幾矣
　　是以小人不恥不仁不畏不義惡積而不可揜罪
　　大而不可解皆以其不知幾故也且幾者動之微
　　吉之先見言吉則凶可知君子由幾而趣者吉也
　　故此獨言吉方豫之時其介如石有无逸之戒居
　　上居下无與為豫者是以上交不諂下交不瀆而
　　為知幾之君子也且諂瀆至微也而鳴豫之凶有
　　由諂瀆而生者是其所以為幾也君子極深研幾
　　則能盡神故曰知幾其神乎知微知彰自微而知
　　著也知柔知剛由一而知二也是皆知幾之道也
　　知幾則能成天下之務是有長人之道故為萬夫
　　之望横渠先生曰常易故知險常簡故知阻豫之
　　六二常不動故能得動之㣲(易/説)　至誠者大則通
　　於道小則窮於理天下事物未有能逃於此者是
　　以禍福善不善必先知之自君子觀之謂之知幾
　　自衆人言之謂之前知易曰知幾其神矣乎故此
　　論前知則曰至誠如神(中庸/解)
　　漢上朱氏曰神難言也精義入神以致用其惟知
　　幾乎知幾其神矣幾者動之微吉之先見譬如陽
　　生而井温雨降而雲出衆人不識而君子見之其
　　於行義也不亦有餘裕乎夫安危存亡之幾在於
　　始交之際君子上交不諂下交不瀆義之與比无
　　悔吝蔵於其中知幾故也是以君子見微已去小
　　人遇禍不知見與不見相去逺矣進此道者存乎
　　介而已確然守正不轉如石者乃能見之其心定
　　其智明黙識而善斷故不俟終日也守身如此无
　　一朝之患矣知彰易知微難知剛易知柔而剛難
　　君子見幾故知㣲知彰知柔知剛一龍一蛇或弛
　　或張唯義是適則萬夫望之而取法焉所從者豈
　　特其朋從之彼勞思慮者亦末矣(易/傳)
　　新安朱氏曰此釋豫六二爻義漢書吉之之間有
　　凶字(本/義)　易曰知幾其神乎便是這事難如邦有
　　道危言危行邦无道危行言孫今有一様人其不
　　畏者又言過於直其畏謹者又更不敢説一句話
　　此便是不曉得那幾若知幾則自中節无此病矣
　　君子上交不諂下交不瀆蓋上交貴於恭恭則便
　　近於諂下交貴和和則便近於瀆蓋恭與諂相近
　　和與瀆相近只爭些子便至於流也　君子上交
　　不諂下交不瀆下面説幾最要看箇幾字只爭些
　　子凡事未至而空説道理易見事已至而顯然道
　　理也易見惟事之方萌而動之微處此最難見或
　　問幾者動之微何以獨於上交下交言之曰上交
　　要恭遜纔恭遜便不知不覺有箇諂底意思在裏
　　下交不瀆亦是如此所謂幾者只才覺得近謟近
　　瀆便勿令如此此便是知幾幾者動之微吉之先
　　見者也　幾者動之微是欲動未動之間便有善
　　惡便須就這處理㑹若到發出處更怎生奈何得
　　所以聖賢説謹獨便是要就幾微處理㑹　漢書
　　説幾者動之微吉凶之先見者也似説得是幾自
　　是有善有惡君子見幾亦是見得方舍惡從善
　　問伊川説見微則知彰矣見柔則知剛矣其説如
　　何曰也好看來只作四件事亦自好既知微又知
　　彰既知柔又知剛言其无所不知所以為萬民之
　　望也(並語/録)
子曰顔氏之子其殆庶幾乎有不善未嘗不知知之未
嘗復行也易曰不逺復无祗悔元吉
　伊川先生曰顔子无形顯之過夫子謂其庶幾乃无
　祗悔也過既未形而改何悔之有既未能不勉而中
　所欲不踰矩是有過也然其明而剛故一有不善未
　嘗不知既知未嘗不遽改故不至於悔乃不逺復也
　(易/傳)　祗與底同使底至也无至於悔也　大學之道
　在明其明德明徳乃止於至善也知既至自然意誠
　顔子有不善未嘗不知知之至也知至故未嘗復行
　他人復行知之不至也(並朱公掞/問學拾遺)　如顔子地位豈
　有不善所謂不善者只是微有差失纔差失便能知
　之知之便更不萌作顔子大率與聖人皆同只這便
　有分别若无則便是聖人曾子三省只是𦂳約束顔
　子便能三月之乆到這些地位工夫尤難直是峻絶
　又大叚著力不得(馮氏/拾遺)　已上三條増
　横渠先生曰盛徳之士然後知化如顔子庶乎知化
　也有不善未嘗不知已得善者辨善與不善也易有
　不善未嘗不知顔子所謂有不善者必只是以常意
　有迹處便為不善而知之此知幾也於聖人則无之
　矣　知德為至當而不忘至之可見吉於微也蓋欲
　善不舍則善雖微必知之不誠於善者惡能為有為
　无雖終身由之不知其道烏足與幾乎顔子心不違
　仁故不善未嘗不知其致一也　知不善未嘗復行
　不貳過也　孔子稱顔子不善未嘗不知知之未嘗
　復行其知不善非獨知己凡天下不善皆知之不善
　則固未嘗復行也又曰吾未見能見其過而内自訟
　亦是非獨自見其過乃見人之過而自訟其殆庶幾
　乎言深於知幾(並易/説)
　　龜山楊氏曰性不可離可離非率性也道无隐微
　　之間於獨而不愼是可須㬰離也故立則見其參
　　於前在輿則見其倚於衡見此則知所以戒愼恐
　　懼矣顔子不逺復其進於此乎(中庸/解)
　　廣漢張氏曰復貴於早顔氏之子有不善未嘗不
　　知知之未嘗復行方其萌於心謀於慮乃改其過
　　而不行此近於復之初九所以无祗悔也(易/説)
　　五峰胡氏曰儒者之道率性保命與天同功是以
　　節事取物不厭不棄必身親格之以精其知焉夫
　　事變萬端而物之感人无窮格之之道必立志以
　　定其本而居敬以持其志志立於事物之表敬行
　　乎事物之内而知乃可精目流於形色則知自反
　　而以理視耳流於音聲則知自反而以理聽口流
　　於唱和則知自反而以理言身流於行止則知自
　　反而以理動有不中理未嘗不知知之未嘗復行
　　此顔子所以克己復禮不逺復而庶幾聖人者也
　　及其乆也徳盛而萬物一體仁熟而變通不窮豈
　　特不為事物所迷亂而已哉視聽言動皆由至理
　　形色音聲唱和行止无非妙用事各付事物各付
　　物人我内外貫而為一應物者化在躬者神至此
　　則天命在我无事於復而天地之心可一言而盡
　　矣(復齋/記)
　　屏山劉氏曰學易者必有門户復卦易之門戸也
　　入室者必自戸始學易者必自復始得是者其惟
　　顔子乎不逺而復稱為庶幾蓋本夫子嘗以復禮
　　為仁之説告之矣顔子躬行允蹈遂臻其極一己
　　既克天下歸仁復之之功至矣顔子終日如愚論
　　語所載惟發二問一為仁一為邦夫子荅之皆極
　　天理人事之大者原易之用内焉惟窮理盡性外
　　焉惟開物成務顔子盡之雖无諸子之著撰謂之
　　通易可也(屏山/集)
　　白雲郭氏曰顔子亞聖之道未能无過故語稱不
　　貳過未能无得失故中庸言得一善則拳拳服膺
　　而弗失之由此則知庶幾於聖人矣故此言其殆
　　庶幾乎(易/説)
　　漢上朱氏曰夫智周萬物者或暗於自知雄入九
　　軍者或憚於改過克己為難也顔子有不善未嘗
　　不知知之未嘗復行故曰顔氏之子其殆庶幾乎
　　孰謂小善為无益而可以弗為小惡為无傷而可
　　以弗去乎復者剛反動之卦也善者天地之性而
　　人得之性之本也不善非性也習也不逺而復者
　　修為之功也故曰不善未嘗弗知知之未嘗復行
　　知之者覺也自性也或曰鮒椒之惡豈習乎曰知
　　脩為之功則復其本矣由其習之不已迷而不復
　　矣人之生有氣之質有性之本剛柔不齊者氣也
　　性之本則一而已矣故曰天地貞觀也日月貞明
　　也氣豈能變哉(易/傳)
　　新安朱氏曰殆危也庶幾近意言近道也此釋復
　　初九爻義(本/義)　殆是幾乎之意又曰是近又曰是
　　危殆者是爭些子底意思又曰或以幾字為因上
　　文幾字而言但左傳與孟子庶幾兩字都只做近
　　字説　顔子有不善未嘗不知知之未嘗復行今
　　人只知知之未嘗復行為難殊不知有不善未嘗
　　不知是難處今人亦有説道知得這箇道理及事
　　到面前又却只隨私欲做將去前所知者都是忘
　　了只為是不曾知　顔子天資好如至清之水纎
　　芥必見(並語/録)
天地絪緼萬物化醇男女構精萬物化生易曰三人行
則損一人一人行則得其友言致一也
　伊川先生曰絪緼交密之狀天地之氣相交而密則
　生萬物之化醇醇謂醲厚厚猶精一也男女精氣交
　構則化生萬物惟精醇專一所以能生也一隂一陽
　豈可二也故三則當損言專致乎一也天地之間當
　損益之明且大者莫過此也(易/傳)　道无无對有隂必
　有陽有善必有惡有是必有非无一亦无三故易曰
　三人行則損一人一人行則得其友只是二也　絪
　緼隂陽之感(並入闗/語録)
　横渠先生曰始陳上下交以盡接人之道卒具男女
　致一之戒而人道畢矣氣坱然太虚升降飛揚未嘗
　止息易所謂絪緼莊生所謂生物以息相吹野馬者
　歟此虚實動静之機隂陽剛柔之始浮而上者陽之
　清降而下者隂之濁其感遇聚結為風雨為霜雪萬
　品之流形山川之融結糟粕煨燼无非教也心所以
　萬殊者感外物而不一也天大无外其為感者絪緼
　二端而已焉　物之所以相感者利用出入莫知其
　郷一萬物之妙者歟(並易/説)　太和所謂道中涵浮沈
　升降動静相感之性是生絪緼相盪勝負屈伸之始
　其來也幾微易簡其究也廣大堅固起知於易者乾
　乎效法於簡者坤乎散殊而可象為氣清通而不可
　象為神不如野馬絪緼不足謂之太和語道者知此
　謂之知道學易者見此謂之見易不如是雖周公才
　美其智不足稱也已(正/䝉)
　　廣漢張氏曰天下之理惟致一者能得其要用志
　　不分乃凝於神苟挾二三之心狐疑之志則安能
　　盡誠而進於德乎損之六三所謂三人行則損一
　　人一人行則得其友能致一者也益之上九莫益
　　之或擊之立心勿恒凶不能致一者也竊觀天地
　　絪緼萬物化醇此二氣所以致一也男女構精萬
　　物化生此六子所以致一也　又曰邵子云絪氣
　　之相因緼氣之相温相因以為合相温以為和此
　　萬物之化也醇而已醇者其氣也所謂精神生於
　　道者也男女構精萬物化生則生者精也道散而
　　有一以至萬則萬物皆出於一人之所以致一者
　　順性命之理而不以妄易真以復其本而已此損
　　之六三言致一也(並易/説)
　　兼山郭氏曰天地絪緼萬物化醇男女構精萬物
　　化生易曰三人行則損一人一人行則得其友言
　　致一也夫然後知天地之所以位萬物之所以育
　　凡以此也(中庸/解)
　　白雲郭氏曰天地男女之化生皆由致一以交感
　　三人行則損一人一人行則得其友言致一以交
　　感也損自泰來由乾坤而為艮兊故有天地男女
　　之象(易/説)
　　漢上朱氏曰天地萬物其本一也天地升降其氣
　　絪緼萬物化矣醇而未雜序卦曰有天地然後有
　　萬物劉牧曰乾道自然而成男坤道自然而成女
　　序卦言萬物則男女在其中矣曰萬物化醇者言
　　其一未始離也天地既生萬物萬物各有隂陽精
　　氣相交化生无窮序卦曰有萬物然後有男女劉
　　牧曰咸卦不繫之於離坎以離坎而上男女自然
　　而生咸卦而下男女偶合而生曰男女曰化生者
　　有兩則有一也損之六三曰三人行則損一人一
　　人行則得其友言致一也致一則殊塗而同歸一
　　致而百慮矣老氏論天地王侯得一又曰天地相
　　合而降甘露老氏之所謂得一相合即夫子所謂
　　致一也其在卦則六爻相應合而致用是也(易/傳)
　　新安朱氏曰絪緼交密之狀醇謂厚而凝也言氣
　　化者也化生形化者也此釋損六三爻義(本/義)　天
　　地氤氲言氣化也男女構精言形化也　致一專
　　一也惟專一所以能絪緼若不專一則各自相離
　　矣化醇是已化後化生指氣化而言草木是也
　　致一是專一之義程先生言之詳矣天地男女都
　　是兩箇方得專一若三箇便亂了三人行減了一
　　箇則是兩箇便專一一人行得其友成兩箇便專
　　一程先生説初與二三與上四與五皆兩相與自
　　説得好(初二二陽四五二隂同徳/相比三與上應皆兩相與)　横渠云艮三
　　索而得男乾道之所成兊三索而得女坤道之所
　　成所以損有男女構精之義亦有此理(並語/録)
子曰君子安其身而後動易其心而後語定其交而後
求君子脩此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
　伊川先生曰君子言動與求皆以其道乃完善也不
　然則取傷而凶矣(易/傳)
　横渠先生曰此又終以昧於致用之戒(易/説)
　　廣漢張氏曰身不安則存諸己未定孰能為人乎
　　故安其身而後動可也心不易則是非毁譽懐於
　　胷中而與之交戰能無懼乎故易其心而後語可
　　也交不定則好惡異尚而情不通孰肯應乎故定
　　其交而後求可也益之上九立心勿恒不能盡此
　　所以致凶(易/説)
　　白雲郭氏曰君子慎於持滿之戒脩此三者以保
　　其常全蓋懼益之極也益道未極則人必與之人
　　與之則益日至益道既極則人必莫之與莫之與
　　則莫之益也故傷之者必至此固損益常理况立
　　心勿恒之人寧无凶乎(易/説)
　　漢上朱氏曰所謂全者合我與人而為一也動而
　　與之者安其身而後動也語之而應者平其心而
　　後慮也求而與之者定其交而後求也三者得故
　　能以天下為一家中國為一人故曰君子脩此三
　　者故全也離而為二物物成敵莫或與之擊之者
　　至矣故曰立心勿恒凶勿恒者不一之謂也張載
　　曰下文當云易曰自天祐之吉无不利子曰天之
　　所助者順也人之所助者信也履信思乎順又以
　　尚賢也是以自天祐之吉无不利也考之義或然
　　也順乎天者天助之應乎人者人助之其致一之
　　效乎此章以咸因解噬嗑否鼎豫復損益十卦十
　　一爻盡其義蓋書之於言有不能盡也(易/傳)
　　新安朱氏曰此釋益上九爻義(本/義)　夫子云不學
　　詩無以言先儒以為心平氣和則能言易繫辭曰
　　易其心而後語也(荅劉/玶)
　　　右第五章
　
　
　
　
　
　
　
　
　
　
　
　
　
　
　
　合訂刪補大易集義粹言卷七十七
欽定四庫全書
　合訂刪補大易集義粹言卷七十八
　　　　　　　　　　頭等侍衛納喇性德編
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之徳其稱名也
雜而不越於稽其類其衰世之意邪
　伊川先生曰或曰乾坤易之門其義難知餘卦則易
　知也曰乾坤天地也萬物烏有出天地之外者乎知
　道者統之有宗則然也而在卦觀之乾坤之道簡易
　故其辭平直餘卦隨時應變取舍无常尤為難知也
　知乾坤之道者以為易則可也(經/説)
　横渠先生曰推而行之存乎通所謂合徳隤然確然
　所謂有體乾於天為陽於地為剛於人為仁坤於天
　則隂於地則柔於人則義先立乾坤以為易之門户
　既定剛柔之體極其變動以盡其時至於六十四此
　易之所以教人也　其文辭錯綜而條理不雜　世
　衰則天人交勝其道不一易之情也(並易/説)
　　龜山楊氏曰或問易曰乾坤其易之門所謂門莫
　　是學易自此入否曰不然今人多如此説故有喻
　　易為屋室謂其入必有其門則乾坤是也為此言
　　者只為元不曉易夫易與乾坤豈有二物孰為内
　　外謂之乾坤者因其健順而命之名耳乾坤即易
　　易即乾坤故孔子曰乾坤毁則无以見易蓋无乾
　　坤則不見易非易則无乾坤謂乾坤為易之門者
　　隂陽之氣有動静屈伸爾一動一静或屈或伸闔
　　闢之象也故孔子又曰闔户謂之坤闢户謂之乾
　　所謂門者如此老子曰天地之間其猶槖籥乎夫
　　氣之闔闢徃來豈有窮哉有闔有闢變由是生其
　　變无常非易而何大抵看易須先識他根本然後
　　有得夫易求之吾身斯可見矣豈應外求横渠於
　　正䝉中曽略説破云乾坤之闔闢出作入息之象
　　也非見得徹言不能及此某舊曾作明道哀詞云
　　通闔闢于一息兮尸者其誰蓋言易之在我也人
　　人有易不知自求只於文字上用功要作何用
　　問乾坤即隂陽之氣否曰分明説乾陽物坤隂物
　　既是隂陽又曰乾坤何也曰乾坤止言其健順爾
　　欲識本根須是知體同名異自然意義曉然(並南/都語)
　　(録/)
　　廣漢張氏曰易寓於乾坤乾坤可以見易故乾坤
　　乃易之門言易之道出入於乾坤之兩間者乎以
　　卦言之乾之三竒乃陽物也坤之三耦乃隂物也
　　三竒三耦索而為六子互體卦變積而為六十四
　　此隂陽合徳而剛柔有體也夫四時之迭運五行
　　之攸序皆天地之撰也聖人作易所以體天地之
　　撰者如損益之盈虚剥復之進退乃體天地之撰
　　者乎隂陽之造化剛柔之消長皆神明之徳也聖
　　人作易所以通神明之徳者如知死生之説知幽
　　明之故乃通神明之徳者乎是以三易之稱或曰
　　歸蔵而始於坤或曰連山而始於艮或曰周易而
　　始於乾坤此三者之名雖曰雜也然其畫皆六其
　　卦皆八初未嘗越於道也然考其類之所在則夏
　　曰連山商曰歸蔵周曰周易皆世衰道微者乎(易/説)
　　屏山劉氏曰學易者必有門户復卦易之門户也
　　入室者當自户始學易者當自復始(屏山/集)
　　白雲郭氏曰此章論易之為書也乾坤二卦在易
　　之書猶易之門學者首當明乾坤之義也自道言
　　之三才之内无非物乾坤雖非天地萬物以類言
　　之亦陽物隂物也況在易之乾坤見於卦象者乎
　　乾坤合隂陽之徳而後有剛柔之體蓋言先得乾
　　坤隂陽之道而後見於象者剛柔之體具焉剛柔
　　之體具則六十四卦由之而生故觀其象則可以
　　體天地之撰明其義則可以通神明之徳矣六十
　　四卦稱名雖雜而不越乎乾坤剛柔之一道也稽
　　其言之類不過於幾微禍福吉凶悔吝豈皆衰世
　　之意邪是亦聖人之情見乎辭也(易/説)
　　漢上朱氏曰乾坤其易之門邪乾坤毁則易无自
　　而入矣乾剛者陽之物老陽之䇿也其徳則健坤
　　柔者隂之物老隂之策也其徳則順隂陽氣也剛
　　柔形也氣變而有形形具而有體是故揔策成爻
　　健順合徳而剛柔之體見矣聖人以此體天地之
　　撰體形容之也撰定也形容天地之所定者體造
　　物也即剛柔有體是已天神也地明也通神明之
　　徳者示幽顯一源也即隂陽合徳是已隂陽相盪
　　剛柔相推自乾坤而變八卦自八卦而變六十四
　　卦三百八十四爻其稱名也雜然不齊枝葉至扶
　　踈矣而亦不越乎隂陽二端而已乾坤其易之門
　　邪伏羲始畫八卦文王監於二代而作周易周公
　　因於文王而作爻辭卦有象爻有變動繫辭焉而
　　命之日益詳矣蓋時有汙隆道有升降世既下衰
　　不如是不足以盡天下之情偽何以知其然哉於
　　此稽考其類則知之矣(易/傳)
　　新安朱氏曰諸卦剛柔之體皆以乾坤合徳而成
　　故曰乾坤易之門撰猶事也　萬物雖多无不出
　　於隂陽之變故卦爻之義雖雜出而不差繆然非
　　上古淳質之時思慮所及也故以為衰世之意蓋
　　指文王與紂之時也(並本/義)　乾坤易之門不是乾
　　坤外别有易只易便是乾坤乾坤便是易似那兩
　　扇門相似一扇開便一扇閉只是一箇隂陽做底
　　如闔户謂之坤闢户謂之乾　問門者是六十四
　　卦皆由是出如兩儀生四象只管生出邪為是取
　　闔闢之義邪曰只是取闔闢之義六十四卦只是
　　這一箇隂陽闔闢而成但看他下文云乾陽物也
　　坤隂物也隂陽合徳而剛柔有體便見得只是這
　　兩箇　乾陽物坤隂物隂陽形而下者乾坤形而
　　上者　天地之撰撰即是説他做處　問其稱名
　　也雜而不越是指繫辭而言是指卦名而言曰他
　　後面兩三畨説名後又舉九卦説看來只是謂卦
　　名又曰繫辭自此以後皆難曉　於稽其類一本
　　作於稽(音/啓)其顙又一本於作烏不知如何曰但不
　　過是説稽考其事類　其衰世之意邪伏羲畫卦
　　時這般事都已有了只是未曾經歴到文王時世
　　變不好古來未曾有底事都有了他一一經歴這
　　崎嶇萬變過來所以説出那卦辭如箕子之明夷
　　如入于左腹獲明夷之心于出門庭此若不是經
　　歴如何説得(並語/録)
夫易彰徃而察來而微顯闡幽開而當名辨物正言斷
辭則備矣其稱名也小其取類也大其㫖逺其辭文其
言曲而中其事肆而隠因貳以濟民行以明失得之報
　横渠先生曰夫易彰徃察來而微顯闡幽如坤初六
　驗履霜於己然察堅冰於將至之類數徃知來其義
　一也　顯者則微之使求其原幽者則闡之使見其
　用故曰其事肆而隠　天下之理既己思盡思易之
　三百八十四爻變動以寓之人事告人以當如何時
　如何事若其應也如何則吉如何則凶宜動宜静丁
　寧以為告戒此因貳以濟民行也(並易/説)
　　廣漢張氏曰論易之神彰徃察來論易之道微顯
　　闡幽徃來以時言或徃或來以其无常人不能知
　　也惟易之神徃者彰之來者察之微幽以理言或
　　微或幽人不能察也惟易之道微者顯之幽者闡
　　之易之神易之道儻非乾坤開而當名辨物正言
　　斷辭則易之道安能備而無窮乎是以乾陽物其
　　數為竒坤隂物其數為耦陽竒隂耦以示之然後
　　即其健而名之以乾即其順而名之以坤以至六
　　子六十四卦當其名也夫名既當則剛柔之物雖
　　曰相雜蓋有自然而辨者矣言天下之至賾而為
　　象言天下之至動而為爻以至吉凶者言乎其失
　　得悔吝者言乎其小疵皆正其言也夫言既正則
　　辭之指其所者蓋有自然而斷者矣　夫名卦曰
　　暌而已而天下之事同男女之事類在焉名卦以
　　恒而已而日月之久照四時之久成在焉此稱名
　　小而取類大也利用安身窮神知化咸九四之意
　　深矣其辭乃曰憧憧徃來朋從爾思而已氤氲化
　　醇男女構精損六三之意逺矣其辭乃曰三人行
　　則損一人一人行則得其友而已此其㫖逺其辭
　　文也在同人未嘗言同所言者類族辨物之事其
　　言雖曲也乃中其尚同大過之弊也在鼎所載者
　　以木巽火烹飪之事其事甚肆而易見也然所寓
　　者皆飬賢享帝與夫取新之道隠於其間也是以
　　民之雖安其危而利其菑樂其所以亡甚者有知
　　者疑而不能肆其謀有力者疑而不能肆其勇此
　　聖人之作易所以因民之疑以濟其民行所以明
　　其失得之報(並易/説)
　　白雲郭氏曰易之為書也所以彰徃聖之道察方
　　來之變而垂教於无窮其微顯闡幽所謂顯道神
　　徳行也開明大道至於六十四其當名辨物正言
　　斷辭无或不備雖其稱名小者其取類大也㫖逺
　　者道具於㫖也辭文者道顯於辭也其言屈曲而
　　發无不中其事肆直而理无不精開明失得之報
　　以濟民之所行故曰因貳貳者失得也斯道得則
　　吉報之斯道失則凶報之故吉凶所以為失得之
　　報也前言當名謂卦也辨物謂象也正言爻彖之
　　辭也斷辭繫之以吉凶者也(易/説)
　　漢上朱氏曰夫易之為書以八卦言之自震至乾
　　彰徃也自巽至坤察來也一徃一來周旋无窮是
　　謂環中以重卦言之前卦為徃後卦為來自内之
　　外為徃自外之内為來彰徃故微顯察來故闡幽
　　顯莫如既徃而有微而難知之理幽莫如方來而
　　有顯而易見之象開釋爻卦各當其名无隱也辨
　　隂陽之物正吉凶之辭无遺也斷之以卦辭爻辭
　　則備矣觀乎此宜若坦然明白使人易曉矣然而
　　其稱名也小則百物不廢其取類也大則達之於
　　天下意有餘故其㫖逺物相雜故其辭文其言致
　　曲而復中於道其事閎肆而實本於隱非天下至
　　神至精至變有不能與也而又因其疑貳不決恐
　　懼易入之時以濟民行告之以吉凶悔吝之辭以
　　明失得之必報蓋有逺害防患之心非衰世之意
　　乎(易/傳)
　　新安朱氏曰而微顯恐當作微顯而開而之而亦
　　疑有誤肆陳也貳疑也(本/義)　彰徃察來徃者如隂
　　陽消長來者事之未來吉凶　問彰徃察來如神
　　以知來知以蔵徃相似徃是已定底如天地隂陽
　　之變皆已見在這卦上了來謂方來之變亦皆在
　　這上曰是　幽者不可見便就這顯處説出來顯
　　者便就上面尋其不可見底教人知得　微顯闡
　　幽便是顯道神徳行徳行顯然可見者道不可見
　　者微顯闡幽是將道來事上看言那箇雖是麤底
　　然皆出於道義之藴微顯所以闡幽闡幽所以微
　　顯只是一箇物事　將那道理來事物上與人看
　　就那事物上推出那裏面有這道理(並語/録)
　　　右第六章(新安朱氏本義曰此章多闕/文疑字不可盡通後皆放此)
易之興也其於中古乎作易者其有憂患乎
　伊川先生曰如言仁者不憂又却言作易者其有憂
　患須要知用處各别也天下只有一箇憂字一箇怨
　字既有此二字聖人安得无之(劉元承/手編)
　横渠先生曰諳識情偽吉凶之變故能體盡性命(易/説)
　　廣漢張氏曰伏羲神農黄帝堯舜之時上下數千
　　百年民淳事簡三畫足以周天地之情八卦足以
　　盡事物之變當是時也易不以不興而亡也及夫
　　周之文王在商受之時有君人之大徳内文明而
　　外柔順望道而未見於是重伏羲之一卦而八八
　　卦而六十四一爻而六六爻而三百八十四此易
　　所以興於中古也然六十四卦皆濟民行而出民
　　於憂患也而特取九卦以言之者蓋渉世路始於
　　履終於巽則庻幾免人道之患也下文所以三言
　　之(易/説)
　　白雲郭氏曰易始於包犧而興於文王故曰中古
　　作易者其有憂患乎盖謂文王也説者謂既有憂
　　患則須脩徳以避患故明九卦為徳之所用誤矣
　　夫聖人脩徳又豈係於憂患乎而孔子言此者蓋
　　以聖人居崇髙之位道行於天下為帝為王參天
　　地賛化育則易行乎其中矣固不必有作也及其
　　道不行於天下而憂患天下後世之深欲力以斯
　　文昭示來世則不得不作矣此文王所以䝉大難
　　而作易也然則孔子道不行而繫易其亦所謂憂
　　患者乎故憂患者蓋憂患後世之不復與聞斯道
　　也(易/説)
　　漢上朱氏曰作易者上古也興易者中古也何以
　　知易興於中古邪觀九卦之象聖人有憂患後世
　　之心得失滋彰矣然則上古作易何以知有憂患
　　乎曰聖人隨時者也佃漁不厭則耒耜之利不興
　　結繩未弊則書契之文不作而所以憂患後世者
　　固已具於八卦之中至於文王而易道興矣(易/傳)
　　新安朱氏曰夏商之末易道中微文王拘於羑里
　　而繫彖辭易道復興(本/義)
是故履徳之基也謙徳之柄也復徳之本也恒徳之固
也損徳之脩也益徳之裕也困徳之辨也井徳之地也
巽徳之制也
　横渠先生曰巽徳之制者量宜接物故曰制也(易/説)
　　廣漢張氏曰是以君子非禮勿履欲崇其徳必始
　　於禮履為徳之基謙者處後而人先之君子有終
　　不可須㬰去也故曰謙徳之柄人復而反本則不
　　逐於末故曰復徳之本人而無恒不可以作巫醫
　　故恒則徳之固而不可動搖乎損去其害徳者徳
　　自此而脩矣益者日益以增而進故綽然有餘也
　　在困窮之時不待言而徳自辨矣風雨然後知雞
　　鳴不已嵗寒然後知松柏之後彫也積徳如井内
　　不失己外不失人而又不改焉所以為徳之地巽
　　以行權巽為木言其曲直不執一節巽為風言其
　　去來不知所自徳至於巽則達權通變制於事而
　　不執於一方如工之制器者乎(易/説)　俞秀才問九
　　卦乃學者用工之實歟先生曰九卦有次序履徳
　　之基為先歩歩踏實地也(南軒/集)
　　白雲郭氏曰聖人用易上篇言之詳矣而脩徳之
　　事或未盡也故舉九卦以明之夫擇可履而履之
　　故為徳之基謙以持之為徳之柄復以反之為徳
　　之本恒以可久為徳之固損其害己之欲故為徳
　　之脩遷其益己之善故為徳之裕困而不失其所
　　亨故為徳之辨改邑不改井井猶性也故為徳之
　　地巽以申命行事故為徳之制此聖人以九卦成
　　徳於内也(易/説)
　　漢上朱氏曰履説而應乎乾履乎和者也故為徳
　　之基謙執之而有終者也故為徳之柄復剛反動
　　而復其初徳自此始者也故為徳之本恒乆而不
　　已終則有始者也故為徳之固損損其可損而致
　　一者也故為徳之脩益益其可益而日進者也故
　　為徳之裕困剛見揜而不失其所亨者也故為徳
　　之辨井剛中而不變者也故為徳之地巽以剛下
　　柔不失乎中者也故為徳之制(易/傳)
　　新安朱氏曰履禮也上天下澤定分不易必謹乎
　　此然後其徳有以為基而立也謙者自卑而尊人
　　又為禮者之所當執持而不可失者也九卦皆反
　　身脩徳以處憂患之事也而有序焉基所以立柄
　　所以持復者心不外而善端存恒者守不變而常
　　且久懲忿窒慾以脩身遷善改過以長善困以自
　　驗其力井以不變其所然後能巽順於理以制事
　　變也(本/義)　鄭仲履問易繫云作易者其有憂患乎
　　如何止取九卦曰聖人論處憂患偶然説此九卦
　　爾天下道理只在聖人口頭開口便是道理偶説
　　此九卦意思自足若更添一卦也不妨更不説一
　　卦也不妨只就此九卦中亦自儘有道理且易中
　　儘有處憂患底卦非謂九卦之外皆非所以處憂
　　患也若以困為處憂患底卦則屯蹇非處憂患而
　　何觀聖人之經正不當如此後世拘於象數之學
　　者乃以為九陽數聖人之舉九卦合此數也尤泥
　　而不通矣今之談經者徃徃有四者之病本卑也
　　而抗之使髙本淺也而鑿之使深本近也而推之
　　使逺本明也而必使至於晦此今日談經之大患
　　也　三説九卦是聖人因上面説憂患發明此一
　　項道理不必深泥如困徳之辯若説蹇屯亦可蓋
　　偶然如此説大抵易之書如雲行水流本無定相
　　確定説不得揚子雲太𤣥一爻吉一爻凶相間排
　　將去七百三十賛乃三百六十五日之晝夜晝爻
　　吉夜爻凶又以五行參之故吉凶有深淺毫髪不
　　可移此可為典要之書也聖人之易則有變通如
　　此卦以陽居陽則吉他卦以陽居陽或不為吉此
　　卦以隂居隂則凶他卦以隂居隂或不為凶此不
　　可為典要之書也　履徳之基只是要以踐履為
　　本謙徳之柄只是要謙退若處患難而矯亢自髙
　　取禍必矣復徳之本如孟子所謂自反困徳之辨
　　困而通則可辨其是困而不通則可辨其非損是
　　懲忿窒慾益是脩徳益令廣大巽徳之制巽以行
　　權巽只是低心下意要制事須是將心入那事裏
　　面去順他道理方能制事方能行權若心麤只從
　　事皮膚上綽過如此行權便就錯了巽伏也入也
　　　問井徳之地曰井有本故澤及於物而井未嘗
　　動故曰居其所而遷如人有徳而後能施以及人
　　然其徳性未嘗動也井以辯義如人有徳而其施
　　見於物自有斟酌裁度　問巽徳之制曰巽為資
　　斧巽多作斷制之象蓋巽字之義非順所能盡乃
　　順而能入之義謂巽一隂入在二陽之下是入細
　　直徹到底不只是到皮子上如此方能斷得殺若
　　不見得盡如何可以行權(並語/録)
履和而至謙尊而光復小而辯於物恒雜而不厭損先
難而後易益長裕而不設因窮而通井居其所而遷巽
稱而隱
　伊川先生曰益長裕而不設謂固有此理而就上充
　長之設是撰造也撰造則為偽也(周行/已録)
　横渠先生曰履和而至和必以禮節之注意極佳
　益必實為有益如天之生物長必裕之非虚設也
　益長裕而不設益以實也妄加以不誠之益非益也
　　巽稱而隱順以達志故事舉而意隱(並易/説)　益物
　必誠如天之生物日進日息自益必誠如川之方至
　日增日得施之妄學之不勤欲自益且益人難矣哉
　易曰益長裕而不設信夫(正蒙/)
　　廣漢張氏曰孔子論乾之九三曰知至至之可與
　　幾也蓋言九三不中能知中之可至此知幾也故
　　中者可至之地不及於中非至也過於中非至也
　　禮而行其大同於人而又得不失於中也故曰履
　　和而至謙之彖曰謙尊而光此又復云者言尊者
　　知謙則合并天下衆善善為君子之光者矣人之
　　復貴乎早方其發於心萌於慮如顔子之不逺復
　　此小而辨於物也若夫物交物則引之而已白而
　　易汙者不若湼而不緇剛而易折者不若磨而不
　　磷故有恒徳者雜之而不厭然後見其道之久也
　　去其害己懲忿窒慾所以為難也及夫毁已逺害
　　則復易焉天下之益有心為之此出於作為所以
　　為設也人君之益天下天地之益萬物長之裕之
　　皆貴於不設因其自然可也在困而能通者所以
　　為君子也是以經曰困而不失其所亨者其唯君
　　子乎故阨窮禍患人不我知君不我用此困宜乎
　　窮也然君子致命遂志而其道常通者乃困而不
　　失其所亨也能諸已然後可以推而及人井居其
　　所乃存諸已徃來井井遷而及人者也凡為人者
　　必失己為己者必失人惟井居其所而遷此物我
　　兩存也有智名者智有時而窮有勇名者勇有時
　　而竭曽不知巽之為道時之或文或質事之或寛
　　或猛皆稱其宜殆求其迹而不可見者此巽稱而
　　隱者乎(易/説)
　　白雲郭氏曰説而應乎乾和也辯上下定民志至
　　也尊而謙益光之道也復之早辨不逺復也剛柔
　　皆應恒是以雜而不厭也懲忿窒慾先難後易也
　　天施地生其益无方長裕不設也不設者不居於
　　一方也困窮而通人窮而道亨也井居其所而能
　　遷其不窮之飬也巽之申命其稱也順而入之其
　　隱也此九卦之性情也(易/説)
　　漢上朱氏曰履和而至於禮不至則流而徇於物
　　矣謙卑而人尊之其道光也復小而辨於物者以
　　初九也人之所以異於萬物者以其存心也復之
　　剛陽反動於初則善心生於冥昧難知之時不俟
　　乎大而後與物辨也斯非徳之本歟恒泰之變也
　　初九正也動而之三雷風並作萬物繁興之時三
　　守正不動酬酢而不厭天地所不能旋日月所不
　　能眩可以言徳之固矣損先難而後易何也情慾
　　者强陽之氣也初損之必有吝心剛健決斷乃能
　　行之故先難也及其既損考諸理而順反諸心而
　　悦其孰禦我哉故後易也夫一介不以取諸人然
　　後繫千駟之馬而弗視禄之以天下而弗顧故曰
　　仁亦在熟之而已益長裕而不設何也益否之變
　　也九四下益於初初九正也益物以誠也益物以
　　誠即是自益以誠故四與初以益而正誠自成也
　　受益者不贅益之者不虧與時偕行如天地之裕
　　萬物非張設之也困窮而通何也否之上九陷而
　　之二上下柔揜之窮也處險而説在窮而心亨通
　　也通者不窮之謂豈必富貴利達而後為通哉故
　　曰學不能行謂之病病則窮矣井居其所而遷何
　　也泰初之五為井初九正也九五亦正也初遷之
　　五徃者正也五遷之初來者正也五居其所而徃
　　來皆正能遷也巽稱而隱何也遯二之四為巽稱
　　者輕重均之謂也二隂方進六二從四九四君子
　　屈己以下之則君子小人勢均矣人見其屈己以
　　為巽而不知六二亦巽乎剛故曰稱而隱(易/傳)
　　新安朱氏曰此如書之九徳禮非强世然事皆至
　　極謙以自卑而尊且光復陽微而不亂於羣隂恒
　　處雜而常徳不厭損欲先難習熟則易益但充長
　　而不造作困身困而道亨井不動而及物巽稱物
　　之宜而潛隱不露(本/義)　損先難而後易如子産為
　　政鄭人歌之曰孰殺子産吾其與之及三年人復
　　歌而誦之蓋事之初在我亦有所勉强在人亦有
　　所難堪久之當事理順人心這裏方易便如利者
　　義之和一般義是一箇斷制物事恰似不和久之
　　事得其宜乃所以為和如萬物到秋許多嚴凝肅
　　殺之氣似可畏然萬物到這裏若不得此氣收歛
　　凝結許多生意又無所成就其難者乃所以為易
　　也益長裕而不設長裕只是一事但充長自家物
　　教寛裕而已困窮而通此因困卦説澤无水困
　　君子以致命遂志蓋此是致命遂志之時所以困
　　彖曰險以説困而不失其所亨其惟君子乎蓋處
　　困而能説也困而寡怨是得其處困之道故无所
　　怨於天无所尤於人若不得其道則有所怨尤矣
　　井居其所而遷井是不動之物然其水却流行出
　　去利物井以辯義辯義謂安而能慮蓋守得自家
　　先定方能辨事之是非若自家心不定事到面前
　　安能辯其義也巽稱而隱巽是箇卑巽底物事如
　　兊見而巽伏也自是箇隱伏底物事蓋巽一隂在
　　下二陽在上隂初生時已自稱量得箇道理了不
　　待顯而後見如事到面前自家便有一箇道理處
　　置他不待發露出來如云尊者於己踰等不敢問
　　其年蓋才見箇尊長底人便自不用問其年不待
　　更計其年然後方稱量合問與不合問也稱而隱
　　是巽順恰好底道理有隱而不能稱量者有能稱
　　量而不能隱伏不露形迹者皆非巽之道也巽徳
　　之制也巽以行權都是此意　問巽稱而隱曰以
　　巽以行權觀之則稱字宜音去聲為稱物之義又
　　問巽有優游巽入之義權是義精仁熟於事能優
　　游以入之意曰是又曰巽是入細底意説在九卦
　　之後是八卦事了方可以行權某前時以稱揚為
　　説錯了(並語/録)
履以和行謙以制禮復以自知恒以一徳損以逺害益
以興利困以寡怨井以辯義巽以行權
　明道先生曰巽以行權義理所順處所以行權(朱公/掞問)
　(學拾/遺)
　横渠先生曰稱物平施隨所求小大與之此辯義也
　　巽以行權者不巽則失其宜也(並易/説)
　　廣漢張氏曰人之行或太過或不及或為人或為
　　己不得其節者多矣惟履有以和其行則仁不失
　　於姑息義不失於刻剥信不至於失己智不至於
　　穿鑿此履所以和行也謙之象曰稱物平施而傳
　　謙以輕為戒故君子之謙非樂於下人者也徳言
　　盛禮言恭謙以制禮而未嘗過也有不善未嘗不
　　知知之未嘗復行此豈非自知乎此非因人而知
　　乃悟之於心覺之於性也故曰復以自知徳惟一
　　動罔不吉徳二三動罔不凶恒之君子素富貴行
　　乎富貴素貧賤行乎貧賤其徳如天地之貞觀日
　　月之貞明終始如一故曰恒以一徳九卦所論皆
　　脩身行己之事損以逺害益以興利非謂去天下
　　之害興天下之利也害於己者逺之如懲忿窒慾
　　是也利於己者興之如遷善改過是也逺害之逺
　　如逺佞人之逺興利之興如興於詩之興在困而
　　怨者不能樂天者也然人皆有情能寡其怨者亦
　　可貴也欲知義觀諸井則義明矣此井所以辯義
　　九卦惟井為象之顯然者所以明其義人之出處
　　進退取舍辭受即井以明之故内能存己外不絶
　　物乃為義也孔子謂可與共學未可與適道可與
　　適道未可與立可與立未可與權此權不易至也
　　至於巽以行權則人道之患莫能及矣所以終之
　　以此(易/説)
　　白雲郭氏曰聖人因履之和以和行因謙之遜以
　　制禮因復以自反於道因恒以不變其徳因損以
　　去其害己者因益以遷善因困而亨道則无怨尤
　　於天人因井以辯勞民徃來之有義因巽以行申
　　命之權是皆聖人用九卦以見於有行也權者反
　　於古而宜於今道之權也非小人之狙詐也堯舜
　　傳賢而禹傳子權也夏尚忠商尚質周尚文亦權
　　也(易/説)
　　漢上朱氏曰履以和行何也和者禮之用節者禮
　　之體節而不和禮不行矣謙以制禮何也禮自卑
　　而尊人自後而先人不能乎謙安能行禮復以自
　　知何也有善必自知之不善必自知之脩其善則
　　復矣恒以一徳何也雜而不厭非徇物也乆而不
　　變也乆則其徳无二三矣損以逺害何也自損以
　　脩徳則物无害之者故曰恭寡過情可信儉易容
　　也以此失之者鮮矣益以興利何也因其所利而
　　利之也困以寡怨何也雖困而通在窮而恱樂天
　　者也我不尤人人復何怨井以辯義何也井自守
　　以正與人必以正處己處人各得其宜者也巽以
　　行權何也權者稱之所以輕重也與時推移冺然
　　无際如行權稱物人見其適平而已其序則履和
　　執謙復本恒久損己益人然後可以處困不窮能
　　遷然後可以行權九卦履出於乾謙復出於坤恒
　　出於震損出於艮益出於巽困井出於坎獨不取
　　離何也離萬物皆相見之卦包犧氏取之文王内
　　文明外柔順以蒙大難明在地中時也(易/傳)
　　新安朱氏曰寡怨謂少所怨尤辨義謂安而能慮
　　(本/義)　問井以辨義之義曰井居其所而遷又云井
　　徳之地也蓋井有定體不動然水却流行出去不
　　窮猶人心有持守不動而應變則不窮也徳之地
　　也地是那不動底地頭(一本云是指/那不動之處)又曰佛家有
　　函蓋乾坤句有隨波逐流句有截斷衆流句聖人
　　言語亦然如以言其逺則不禦以言其邇則静而
　　正此函蓋乾坤句也如井以辯義等句只是隨道
　　理説將去此隨波逐流句也如復其見天地之心
　　神者妙萬物而為言此截斷衆流句也　問巽以
　　行權曰權之用便是如此見得道理精熟後於物
　　之精微委曲處無處不入所以説巽以行權　問
　　權是逶迤曲折以順理否曰然巽有入之義巽為
　　風如風之入物只為巽便能入義理之中無細不
　　入又問巽稱而隠隠亦是入物否曰隠便是不見
　　處　隱不見也如風之動物无物不入但見其動
　　而不見其形權之用亦猶是也　問巽以行權恐
　　是神道曰不須如此説巽只是巽順低心下意底
　　氣象人至行權處不少巽順如何行得此外八卦
　　各有所主皆是處憂患之道　巽以行權兊見而
　　巽伏權是隱然做底物事若顯然底做却不成行
　　權(並語/録)
　　　右第七章(新安朱氏本義曰此章三/陳九卦以明處憂患之道)
易之為書也不可逺為道也屢遷變動不居周流六虚
上下无常剛柔相易不可為典要唯變所適
　康節先生曰易无體也曰既有典常則是有體也恐
　遂以為有體故曰不可為典要既有典常常也不可
　為典要變也(觀物/外篇)
　横渠先生曰心不存之是逺也不觀其書亦是逺也
　蓋其為道屢遷(易/説)
　　廣漢張氏曰易之書所以載道以其載道故不可
　　逺如居則觀其象而玩其辭動則觀其變而玩其
　　占譬之日月之於人水火之飬生人雖欲逺之有
　　不可得者故曰不可逺故其為道也屢遷觀其變
　　動不居周流六虛此言六爻无定位也上下无常
　　剛柔相易此言六爻无定體也惟變動不居周流
　　於六位之間故六位為虚器惟上下无常而莫適
　　乎剛柔之用故剛柔无定體非若冊之有典而太
　　常可考也非若體之有要而衆形可㑹也唯變所
　　適而已凡此者皆言其為道也屢遷者歟(易/説)
　　白雲郭氏曰人之於道不可須㬰離也故於易不
　　可逺可離者非道可逺者亦非易也易之為道數
　　遷而變動未嘗止周流六爻或以下而升上或由
　　上而降下以剛易柔以柔易剛不可以常道拘也
　　唯變所適而已此之謂易之道也(易/説)
　　漢上朱氏曰龔原曰易之為書也三章當為一此
　　章言易有變動出入易之為書明天地之用其用
　　不過乎六爻不可逺也逺此而求之則違道逺矣
　　其道也屢遷有變有動不居其所升降徃來循環
　　流轉於六位之中位謂之虚者虚其位以待變動
　　也故太𤣥九位亦曰九虚或自上而降或自下而
　　升上下无常也剛來則柔徃柔來則剛徃剛柔相
　　易也无常則不可為典相易則不可為要流行散
　　徙唯變所適然亦不過乎六爻不過者以不可逺
　　也(易/傳)　周易論變故古人言易雖不筮必以變言
　　其義史墨論乾之初九曰在乾之姤九二曰其同
　　人九五曰其大有上九曰其夬用九曰其坤坤之
　　上六曰其剥以史墨之言推之則乾九三當曰其
　　履九四曰其小畜伯廖舉豐上六曰其在周易豐
　　之離知莊子舉師初六曰在師之臨至今占亦然
　　崔武子遇困之大過六三變也莊叔遇明夷之謙
　　初九變也孔成子遇屯之比初九變也南蒯遇坤
　　之比六五變也陽虎遇泰之需六五變也敬仲得
　　觀之否賈逵曰觀爻在六四變而之否三國時闗
　　侯敗孫權使虞翻筮之得兊下坎上節五爻變之
　　臨凡所謂之某卦者皆變而之他卦也繫辭曰變
　　動不居周流六虚上下无常剛柔相易不可為典
　　要唯變所適信斯言也則易之為書无非變也商
　　瞿而下傳易者多矣而論卦變者可指數也考之
　　於經其説皆有所合説卦震曰其究為健案消息
　　卦坤一變震二變兊三變乾乾健也乾一變巽二
　　變艮三變坤剥易曰柔變剛也序卦曰物不可以
　　終盡剥窮上反下故受之以復剥之上九窮而反
　　初乃成復卦此京房入卦相生變而成六十四卦
　　之説也巽曰其究為躁卦乾鑿度曰物有始有壯
　　有究故三畫而成乾究言巽之九三上九也虞翻
　　曰動上成震巽三變成震三變成巽舉巽一卦則
　　知乾三變成坤坤三變成乾離三變成坎艮三變
　　成兊説卦曰天地定位山澤通氣雷風相薄水火
　　不相射六子皆以乾坤相易而成艮兊以終相易
　　坎離以中相易震巽以初相易終則有始徃來不
　　窮不窮所謂通也此虞翻蔡景君伏曼容旁通之
　　説也説卦曰乾天也故稱乎父坤地也故稱乎母
　　震一索而得男故謂之長男巽一索而得女故謂
　　之長女坎再索而得男故謂之中男離再索而得
　　女故謂之中女艮三索而得男故謂之少男兊三
　　索而得女故謂之少女此陸績所謂陽在初稱初
　　九去初之二稱九二則初復七隂在初稱初六去
　　初之二稱六二則初復八矣卦畫七八經書九六
　　七八為象九六為爻四者互明此左氏所記卜筮
　　之言曰之某卦之説也雜卦曰既濟定也既濟六
　　爻隂陽得位是以定也乾文言曰雲行雨施又曰
　　大明終始雲雨坎也大明離也乾卦而舉坎離者
　　言其變也隂陽失位則變得位則否九二九四上
　　九陽居隂位故動而有坎離之象此虞氏所論動
　　爻之説也訟彖曰剛來而得中隨彖曰剛來而下
　　柔蠱彖曰剛上而柔下噬嗑彖曰剛柔分動而明
　　賁彖曰柔來而文剛分剛上而文柔无妄彖曰剛
　　自外來而為主於内大畜彖曰剛上而尚賢咸彖
　　曰柔上而剛下損彖曰損下益上又曰損剛益柔
　　益彖曰損上益下又曰自上下下渙彖曰剛來而
　　不窮柔得位乎外而上同節彖曰剛柔分而剛得
　　中剛者陽爻也柔者隂爻也剛柔之爻或謂之來
　　或謂之分或謂之上下所謂惟變所適也此虞氏
　　蔡景君伏曼容蜀才李之才所謂自某卦來之説
　　也夫質之於經而合考之於義而通則王弼折之
　　亦可謂誤矣(叢/説)
　　新安朱氏曰逺猶忘也周流六虚謂隂陽流行於
　　卦之六位(本/義)　問易之所言无非天地自然之理
　　人生日用之所不能須㬰離者故曰不可逺曰是
　　　易不可為典要易不是確定硬本子揚雄太𤣥
　　却是可為典要他排定三百五十四賛當晝三百
　　五十四賛當夜晝底吉夜底凶吉之中又自分輕
　　重凶之中又自分輕重易却不然有陽居陽爻而
　　吉底又有凶底有隂居隂爻而吉底又有凶底有
　　有應而吉底有有應而凶底是不可為典要之書
　　也是有那許多變所以如此(並語/録)
其出入以度外内使知懼又明於憂患與故无有師保
如臨父母初率其辭而揆其方既有典常茍非其人道
不虚行
　　廣漢張氏曰其出以度外則无外患也其入以度
　　内則无内患也易之辭各指其所之此其所以内
　　外使知懼也出門者固有功矣逖出者固无咎矣
　　然不出户者在節乃為知時入于林中者固吝矣
　　入于坎窞者固勿用矣然視履而旋者在履乃為
　　有慶是其可懼也如此辭之所告非特使之知懼
　　又明憂患與夫憂患之所因此書之不可逺也无
　　有師保如臨父母焉夫師者教之道而有所欽也
　　保者輔其功而有所愛也夫有師保而後欽愛者
　　此學而後知教而後能非天性之自然也人之於
　　易不待師保而欽愛之心如臨父母此附麗不以
　　膠漆約束不以纒索不可逺之道出於天性之自
　　然者乎大抵易之辭其告人也各指其所之有上
　　有下有内有外循其辭而揆其所指之方則不迷
　　其所向其道雖不可為典要歟其書則有典可循
　　有常可道也凡此者皆以其書之不可逺者歟嗚
　　呼人能𢎞道非道𢎞人雖載道而不可逺道雖屢
　　遷而未始有常神而明之存乎其人者也茍非其
　　人則道安能虚行乎(易/説)
　　白雲郭氏曰人之學道能不逺易則出入行蔵必
　　謹其度外焉知懼則懼其失於有行内焉知懼則
　　懼其失於脩身憂患者一己之憂患也故者天下
　　之務也明於憂患與故則自一身以及天下无或
　　不明也人能明此以不逺易故也雖无師保教訓
　　常如父母之臨豈无因而然哉知易之道須㬰不
　　可逺離而己如臨父母則敬易之心存焉易之言
　　敬有二道有接物之敬需所謂敬之終吉是也有
　　先物之敬坤所謂敬以直内是也接物之敬有作
　　有輟直内之敬雖造次顛沛无時而非敬故常如
　　父母之臨之也初率其辭而揆其方既有典常者
　　聖人言學易之道也學者初循其辭以探其道而
　　後可以得其典常典常大要也茍非其人能盡學
　　易用易之道則易道安能有行於世哉然君子之
　　於學也有二道有率其辭者自外入也故易之為
　　書不可逺有率其性者由中出也故中庸之道不
　　可須㬰離書不可逺則道不可逺矣道不可離則
　　書不可離矣明乎此然後善學(易/説)
　　漢上朱氏曰其出入云者以一卦内外言之兩體
　　也出者自内之外徃也入者自外之内來也以是
　　度内外之際而觀消息盈虚之變出處進退之理
　　使知戒懼當出而入與當入而出其患一也故大
　　觀在上窺觀者醜三陽方壯牽羊悔亡出入内外
　　本於相形此四從二亦曰外離五用九亦曰出唯
　　精於義者能知之知義則知懼矣又此書明於己
　　之所當憂患與所以致憂患之故安不忘危存不
　　忘亡治不忘亂无有師保教訓而嚴憚之明失得
　　之報也如有父母親臨而愛敬之見聖人之情也
　　初率其吉凶之辭揆其八卦之方則既有典常可
　　守矣蓋不可逺者易之體也而有用焉為道也屢
　　遷者易之用也而有體焉能知卦象合一體用同
　　源者乎斯可以言易之書矣書載道者也待人而
　　後行茍非其人道不徒行(易/傳)
　　新安朱氏曰其出入以度外内使知懼此句未詳
　　疑有脫誤　雖无師保而常若父母臨之戒懼之
　　至　方道也始由辭以度其理則見其有典常矣
　　然神而明之則存乎其人也(並本/義)　問據文勢則
　　外内使知懼合作使内外知懼始得曰是如此不
　　知這兩句是如何硬解時也解得去但不曉其意
　　是説甚底上下文意都不相屬又曰上文説不可
　　為典要下文又説既有典常這都不可曉常猶言
　　常理　使知懼便是使人有戒懼之意易中説如
　　此則吉如此則凶是也既知懼則雖無師保一似
　　臨父母相似常恁地戒懼　既有典常是一定了
　　占得這爻了吉凶自定便是有典常(並語/録)
　　　右第八章
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰德辨是與非則非其中爻不備噫亦要存亡
吉凶則居可知矣知者觀其彖辭則思過半矣
　横渠先生曰於一卦之義原始要終究兩端以求其
　中六爻則各指所之非卦之質也故吉凶各類其情
　指其所之　初上終始三四非貴要之用非内外之
　主中爻以要存亡吉凶如困卦正大人吉无咎蓋以
　剛中也小過小事吉大事凶以柔得中之類(並易/説)
　易為君子謀不為小人謀故撰德於卦雖爻有小大
　及繫辭其爻必諭之以君子之義(正/䝉)
　　廣漢張氏曰如乾之卦所以原陽之始要陽之終
　　如坤之卦所以原隂之始要隂之終此為質也此
　　卦之徳方以知也至於觀其㑹通以行其典禮者
　　時也分隂分陽迭用柔剛者物也六爻相雜唯其
　　時物此六爻之義所以易以貢也其初難知謂凡
　　爻之初辭隱而難知者謂初辭擬之故也凡爻之
　　上辭顯而易知者謂卒成之終故也此本末所以
　　不同者如此若夫或以陽居隂或以隂居陽其物
　　之交錯者此雜物也或中或不中或正或不正其
　　徳之迭作者此撰徳也辯其當於理者為是辯其
　　悖於理者為非其唯中爻乎二三四五是也易之
　　中爻其辯是與非者可謂備矣茍明乎此而求其
　　要則存亡吉凶可坐而知矣　彖者言乎象者也
　　蓋言卦之不言之意具於彖者乎彖者材也蓋言
　　卦之兼該之體備於此者乎故智者觀其彖辭則
　　所得者已七八矣又何必中爻雜物撰徳而辯其
　　是非乎(並易/説)
　　白雲郭氏曰前曰易之為書蓋明易之道此言易
　　之為書蓋論卦爻之要皆終以學者之事且自一
　　卦論之原始要終上下不遺為一卦之質也卦名
　　之義名其質而已如乾之為乾也原始要終知乾
　　之質為健故名其卦曰乾至於潛見飛躍則非質
　　也六爻之義剛柔動静吉凶悔吝之不同各從其
　　時與物之異而已是則潛見飛躍之謂也此卦爻
　　之義不能一也爻之初為難知及其上則易知者
　　本末之不同也初者事之始事之微其辭則擬之
　　而已故為難知上者事之終事之成其辭無隱故
　　易知也若夫雜辯天下之物論撰衆人之徳明二
　　者之是非則非其中爻不能備矣蓋言初上本末
　　不能具也説者以二五為中爻此章論六爻相雜
　　之道既言初上本末於其上則下言中爻言二五
　　三四皆是也蓋二五三四皆為人道雜物撰徳辯
　　是非人事也故中孚以三四為中而王輔嗣亦疑
　　初上之无位此言雜物撰徳則兼天下之物與徳
　　為言非止二五君臣而已故知舍初上之餘皆中
　　爻也而其辭言不備者謂非此四者不能備天下
　　之象也學者要中爻之存亡吉凶以考其所居得
　　失皆可以自知此所以不可逺也彖辭明一卦之
　　義物徳是非存亡吉凶未能論辯者觀乎彖辭則
　　思已過半矣此又言學易之要在夫彖也先儒或
　　謂彖辭為文王卦下之辭非也直今之彖耳(易/説)
　　漢上朱氏曰此章言重卦六爻之義易之為書也
　　原始於初爻要終於上爻成六位以為體質者也
　　八卦八物也六爻六時也六爻相雜時異而物異
　　八卦本象也時物别象也其本甚微故難知其末
　　已著故易知初辭擬而後言不亦難知乎卒成之
　　其事終矣不亦易知乎上下之位以時言之初終
　　也以道言之本末也以事言之始卒也其實一也
　　時變則事變事變則道與之俱未有違時造事而
　　能成者三畫非无本末也聖人何為重卦曰理具
　　乎中其事則未也若夫糅雜八卦之物撰定六爻
　　之徳辯得失是非則非中爻不備中爻崔憬所謂
　　二三四五京房所謂互體是也蓋物无常是亦无
　　常非施於彼者或不可施於此用於古者或不可
　　行於今蒙以九二納婦而六三取女則不利節以
　　初九不出而无咎九二不出則失時得失是非不
　　可不辯也噫重卦六爻之意亦要諸吉凶存亡之
　　辭而已有同位而異物同物而異象同象而異辭
　　要諸辭則四者不同居然易見可指掌而知矣六
　　爻者變動相錯而有吉凶存亡者也彖辭者合内
　　外二體以一爻相變而有者也知者明於理則觀
　　諸彖辭而爻義已知其過半矣(易/傳)
　　新安朱氏曰質謂卦體卦必舉其始終而後成體
　　爻則唯其時物而已　其初難知其上易知此言
　　初上二爻　非其中爻不備此謂卦中四爻　彖
　　統論一卦六爻之體(並本/義)　其初難知至非其中
　　爻不備若解也硬解了但都曉他意不得這下面
　　却説一箇噫字都不成文章不知是如何後面説
　　二與四同功三與五同功却説得好但不利逺者
　　也曉不得　問雜物撰徳辯是與非則非其中爻
　　不備曰這様處曉不得某常疑有闕文先儒解此
　　多以為互體如屯卦震下坎上就中閒四爻觀之
　　自二至四則為坤自三至五則為艮故曰非其中
　　爻不備互體説漢儒多用之左傳中一處説占得
　　觀卦處亦舉得分明看來此説亦不可廢(並語/録)
二與四同功而異位其善不同二多譽四多懼近也柔
之為道不利逺者其要无咎其用柔中也三與五同功
而異位三多凶五多功貴賤之等也其柔危其剛勝邪
　横渠先生曰柔之為道不利逺者柔之用近也(易/説)
　　廣漢張氏曰二與四皆隂而二居内四居外三與
　　五皆陽而三為臣五為君是謂同功而異位也二
　　與四雖俱隂也然二多譽者以逺於君而令聞令
　　譽歸之也四多懼者以其近於君而抑權損勢也
　　然柔之為道固當有所麗而不利於逺若夫其要
　　无咎則所貴者在其中爾此二所以逺而多譽以
　　其得於柔中故其要无咎也三與五雖俱陽也然
　　三多凶者以其居下卦之上而近於賤五多功者
　　以其居上卦之中而處其貴故也然三也以柔處
　　之則危而不安以剛處之則重剛而勝也論二與
　　四詳於二而略於四論三與五詳於三而略於五
　　此互相備即此以見彼也(易/説)
　　白雲郭氏曰二四隂也三五陽也隂陽之功同而
　　位則異也二之多譽中也四之多懼近君也此其
　　善之不同也二四宜以柔居之而柔之用近不利
　　逺者則六二何其多譽乎然要其終所以无咎者
　　六四不若六二之用柔中故也三之多凶五之多
　　功其貴賤不同位有當不當也三五皆宜以剛居
　　之而九三多凶者賤而失中也五柔則危而剛則
　　勝者貴而得中也上言中爻而此論二四三五蓋
　　其同功而異位者皆中爻也王輔嗣不辯四者為
　　中爻而反以初上為无位不知以六位言之則初
　　上不得為无位以中爻言之自无初上也(易/説)
　　漢上朱氏曰龔氏合易之為書也為一章誤矣今
　　從古本此章再明中爻之義二四耦也同為隂之
　　功内外異位有不同焉二多譽四多懼何也四近
　　五五尊位近尊位則多懼月望日則食禮近君則
　　屈然柔之為道不利逺者坤從乾也二逺於五所
　　以多譽者其要在於得中雖柔而无咎以其用柔
　　中也用柔而失中其能无咎乎三五竒也同為陽
　　之功内外異位有不同焉三多凶五多功何也五
　　貴三賤其等不同也三處下位之極其柔居之則
　　危不勝任矣其剛居之將以為勝邪以剛居剛有
　　時乎過剛矣危則疾顚過則易敗此三所以多凶
　　也若五不然以剛居之得尊位大中宜處貴者也
　　以柔居之有處謙執柔以貴下賤之美二為五用
　　矣此五所以多功也夫二五中也二三四五皆曰
　　中爻何也曰以三數之自一至三以二為中自四
　　至上以五為中以五數之自二至上以四為中以
　　四數之自二至五以三四為中復之九四曰中行
　　獨復中孚以二柔在内名卦卦言徳爻言善者積
　　善成徳也(易/傳)
　　新安朱氏曰此以下論中爻同功謂皆隂位異位
　　謂逺近不同四近君故多懼柔不利逺而二多譽
　　者以其柔中也　三五同陽位而貴賤不同然以
　　柔居之則危唯剛則能勝之(並本/義)　問其要无咎
　　其用柔中也近君則當柔和逺去則當有强毅剛
　　果之象始得此二之所以不利然而居中所以无
　　咎曰是恁地説　問上下貴賤之位何也曰四二
　　則四貴而二賤五三則五貴而三賤上初則上貴
　　而初賤上雖无位然本是貴重所謂貴而无位髙
　　而无民在人君則為天子父天子師在他人則清
　　髙而在物外不與事者此所以為貴也(並語/録)
　　　右第九章
易之為書也廣大悉備有天道焉有人道焉有地道焉
兼三才而兩之故六六者非他也三才之道也道有變
動故曰爻爻有等故曰物物相雜故曰文文不當故吉
凶生焉
　伊川先生曰惟人氣最清可以輔相裁成天地設位
　聖人成能直行乎天地之中所以為三才天地本一
　物地亦天也只是人為天地心是心之動則分了天
　為上地為下兼三才而兩之故六也(附呂與叔/東見録)
　横渠先生曰故曰爻爻者交雜之義(易/説)
　　廣漢張氏曰易之為書所以載三才之道此其所
　　以為廣大悉備也立天之道曰隂與陽立地之道
　　曰柔與剛立人之道曰仁與義此易所以六畫而
　　成卦六位而成章六者非他乃三才之道也三才
　　之道其所變動如天之隂陽地之柔剛人之仁義
　　有所變動也如陽氣下降隂氣上升柔來而文剛
　　剛上而文柔仁濟之以義義濟之以仁此天地之
　　道有所變動以趨其時者乃所以為爻也觀爻之
　　二四有逺邇之殊三五有貴賤之異或多譽而多
　　懼或多凶而多功其等之不可移者所以為物也
　　至於三五之陽而以柔居之縱横錯綜經緯无常
　　此物之相雜故曰文也文之不當則宜凶也而併
　　與吉言者蓋不當而凶乃知其當而吉故也(易/説)
　　白雲郭氏曰易之為書廣大无不備者蓋有三才
　　之道焉故六畫非他也兼三才而兩之之道也一
　　卦之道各有變動因其變動而别言之故為爻此
　　言六位之辯也爻有貴賤上下之等故曰物物謂
　　二四三五之類是也物雜九六則以剛柔相文故
　　曰文文之當其位則吉九之於五六之於二是也
　　文之不當其位則凶六之於三九之於四是也大
　　致如此故曰吉凶生焉(易/説)
　　漢上朱氏曰此章再明六爻雜物之義易之為書
　　廣大而无外語天地之間則无乎不備矣有天道
　　焉隂與陽也有人道焉仁與義也有地道焉柔與
　　剛也此三者一物而兩體隂陽也而謂之天仁義
　　也而謂之人剛柔也而謂之地故曰三才兼三才
　　而兩之故六兼之者天之道兼隂與陽也人之道
　　兼仁與義也地之道兼柔與剛也六者非他即三
　　才之道也是故三畫而有重卦六即三也三即一
　　也道有變易有流動爻則傚之故曰爻天地相函
　　精氣所聚其等有六故曰物物相錯而成文故曰
　　文文當其位則吉文不當其位則凶故吉凶生焉
　　(易/傳)
　　新安朱氏曰三畫已具三才重之故六而以上二
　　爻為天中二爻為人下二爻為地　道有變動謂
　　卦之一體等謂逺近貴賤之差相雜謂剛柔之位
　　相間不當謂爻不當位(並本/義)　道有變動不是指
　　那隂陽老少之變是説卦中變動如乾卦六畫初
　　潛二見三惕四躍這箇便是有變動所以謂之爻
　　爻中自有等差或髙或低或逺或近或貴或賤皆
　　謂之等易中便可見如説逺近相取而悔吝生近
　　而不相得則凶二與四同功而異位二多譽四多
　　懼近也三與五同功而異位三多凶五多功貴賤
　　之等也又曰列貴賤者存乎位皆是等也物者想
　　見古人占卦必有箇物事名為物而今亡矣這箇
　　物是那列貴賤辯尊卑底物相雜故曰文如有君
　　又有臣便為君臣之文是兩物相對待在這裏故
　　有文若相離去不相干便不成文矣卦中有隂爻
　　又有陽爻相間錯則為文若有隂无陽有陽无隂
　　如何得有文(語/録)
　　　右第十章
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　横渠先生曰剛柔錯雜美惡混淆文王與紂當之矣
　　百物不廢巨細无不察也(並易/説)　顯道者危使平
　易使傾懼以終始其要无咎之道也(正/䝉)
　　廣漢張氏曰道汙則從而汙此商之末世也道隆
　　則從而隆此周之盛徳也觀諸文王與紂則危者
　　使平易者使傾蓋可知矣文王囚于羑里望道未
　　見以其小心翼翼而尊其易故危者使平也紂貴
　　為天子以其殺戮无辜而悖於易故易者使傾也
　　其道甚大世之百物所以不廢者易所以行乎天
　　地之中故无廢墜也既懼其始使人防微杜漸又
　　懼其終使人持盈守成其要之以无咎而補過乃
　　易之道也(易/説)
　　白雲郭氏曰文王遭紂之世蒙大難而演易是故
　　其辭危危懼也懼斯道之不聞於天下後世也後
　　世得其言則危者可平失其言則易者可傾其道
　　甚大天地之間无不備是以天下无廢物懼人以
　　終始則使人慎終如始安不忘危存不忘亡要其
　　歸終使无咎而已此所謂易之道也説者或以危
　　為述憂危之事使後世危懼避患或以危為微不
　　正之辭二者皆非聖人之道也(易/説)
　　漢上朱氏曰易之興也當殷之末世周之盛徳邪
　　何繫之辭而告其吉凶者如是乎又紂與文王之
　　事邪何君子處小人之間而其辭危乎是故危懼
　　者使知可平慢易者使知必傾所以長君子消小
　　人也其道甚大君子小人无所不容不容則不足
　　以準天地百物不廢者所以形容其道所謂悉備
　　也初辭擬之卒成之終使知善不善之積成名滅
　　身非一朝夕之漸故原始要終而懼焉其大要歸
　　之无咎而已此之謂易之道易之道立人道以貫
　　天地而為一者也(易/傳)　崔景陸震謂文王作爻辭
　　馬融陸績謂周公所作考之爻辭馬融陸績為是
　　韓宣子適魯見易象春秋曰周禮盡在魯矣吾今
　　乃知周公之徳也孔穎達嘗正此義今申其説以
　　證崔陸之誤然琴書有言曰文王在羑里演易作
　　鬱厄之辭困于石據于蒺藜蓋爻辭亦有文王之
　　辭豈周公述而成之歟(叢/説)
　　新安朱氏曰危懼故得平安慢易則必傾覆易之
　　道也(本/義)　其辭危是有危懼之意故危懼者能使
　　之安平慢易者能使之傾覆易之書於萬物之理
　　无所不具故曰百物不廢其要是約要之義若作
　　平聲則是要其歸之意又曰要去聲是要恁地要
　　平聲是這裏取那裏意思又曰其要只欲无咎(語/録)
　　　右第十一章
夫乾天下之至健也徳行恒易以知險夫坤天下之至
順也徳行恒簡以知阻能説諸心能研諸侯之慮定天
下之吉凶成天下之亹亹者
　横渠先生曰擬議云為非乾坤簡易以立本則易不
　可得而見也簡易故能悦諸心知險阻故能研諸慮
　　簡易然後知險阻簡易理得然後一以貫天下之
　道繫辭言能研諸慮止是剰侯之二字説者就而解
　諸侯有為之主若是者即是隨文耳　太虚之氣隂
　陽一物也然而有兩健順而已又不可謂天无意陽
　之健不爾何以發散(並易/説)　至健而易至順而簡故
　其險其阻不可階而升不可勉而至仲尼猶天九五
　飛龍在天其致一也(正/蒙)
　　廣漢張氏曰健者疑若不知險也今乾為天下之
　　至健其徳行常易故知險而不為隂所䧟豈非至
　　健乎順者疑若不知阻也今坤為天下之至順其
　　徳行常簡故知阻而不為陽所拒豈非至順乎大
　　抵易則易知簡則易從故能説諸心知險知阻故
　　能研諸慮心之説也不忤於理慮之研也不昧於
　　事則得者為吉失者為凶吉凶既定則凡勉於事
　　功者莫不𢎞之不息以成其功矣(易/説)
　　白雲郭氏曰横渠曰恒易故知險恒簡故知阻又
　　曰易簡故能説諸心險阻故能研諸慮或者言亹
　　亹勉也以意逆之則謂天下之事功也定吉凶成
　　亹亹皆由乾坤之易簡故也諸侯之慮侯之為衍
　　字故王輔嗣曰能説諸心能研諸慮(易/説)
　　漢上朱氏曰此章論六爻而歸之於簡易乾健而
　　為萬物先莫或禦之故其徳行恒易坤順以從乾
　　无二適也故其徳行恒簡以易也故知險之為難
　　以簡也故知阻之可疑簡生於易阻生於險簡易
　　也故能説諸心知險阻也故能研諸慮簡易者我
　　心之所固有反而得之能无説乎以我所有慮其
　　不然反復不捨能无研乎曰研諸侯之慮者衍侯
　　之二字王弼略例曰能研諸慮則衍文可知天下
　　之吉凶蔵於无形至難定也天下之亹亹來而不
　　已至難成也定之成之者簡易而已(易/傳)
　　新安朱氏曰至健則所行无難故易至順則所行
　　不煩故簡然其於事皆有以知其難而不敢易以
　　處之也是以其有憂患則健者如自髙臨下而知
　　其險順者如自下趨上而知其阻蓋雖易而能知
　　險則不陷於險矣既簡而又知阻則不困於阻矣
　　所以能危能懼而无易者之傾也　侯之二字衍
　　説諸心者心與理㑹乾之事也研諸慮者理因慮
　　審坤之事也説諸心故有以定吉凶研諸慮故有
　　以成亹亹(並本/義)　或問乾是至健不息之物經歴
　　艱險處多雖有險處皆不足為其病自然足以進
　　之而无難否曰不然舊亦嘗如此説覺得終是硬
　　説易之書本意不如此正要人知險而不進不説
　　是我至健順了凡有險阻只恁冒進而无難如此
　　大非聖人作易之意觀上文云易之興也其當殷
　　之末世周之盛徳邪至此之謂易之道也看他此
　　語但是恐懼危險不敢輕進之意乾之道便是如
　　此卦中皆然所以多説見險而能止如需卦之類
　　可見易之道正是要人知進退存亡之道若是冒
　　險前進必陷於險是知進而不知退知存而不知
　　亡豈乾之道邪惟其至健而知險故止於險而不
　　陷於險也　又曰此叚專是以憂患之際而言且
　　如健當憂患之際則知險之不可乗順當憂患之
　　際便知阻之不可越這都是處憂患之道當如此
　　因憂患方生那知險知阻若只就健順上看便不
　　相似如云危者使平易者使傾能説諸心能研諸
　　慮皆因憂患説　至順自是畏謹宜其不越夫阻
　　如至健却宜其不畏險然却知險而不去蓋他當
　　憂患之際故也　問簡易曰若長是易時更有甚
　　麽險他便不知險矣若長是簡時更有甚麽阻他
　　便不知阻矣只是當憂患之際方見得　乾天下
　　之至健更著思量看來聖人无冒險之事須是知
　　險便不進向前去又曰他只是不直撞向前自别
　　有一箇路去如舜之知子不肖則以天下授禹相
　　似又曰這只是説剛健之理如此莫硬去天地上
　　説　問在人固是如此以天地言之則如何曰在
　　天地自是无險阻這只是大綱説箇乾坤底意思
　　如此　乾坤知險阻非是説那定位底險阻乾是
　　至健底物自是見那物事皆低坤是至順底物自
　　是見那物事皆大敬子云如云能勝物之謂剛故
　　常信於萬物之上相似曰然如云膽欲大而心欲
　　小至健恒易以知險如膽欲大至順恒簡以知阻
　　如心欲小　乾健而以易臨下故知下之險險底
　　意思在下坤順而以簡承上故知上之阻阻是自
　　家低他却髙底意思自上面下來到那去不得處
　　便是險自下而上上到那去不得處便是阻易只
　　是這兩箇物事自東而西也是這箇自西而東也
　　是這箇左而右右而左皆然　知險阻便不去了
　　惟其簡易所以知險阻而不去敬子云今行險徼
　　倖之人雖知險阻而猶冒昧以進惟乾坤徳行本
　　自簡易所以知險阻　夫乾夫坤一段也似上面
　　知大始作成物意思説諸心只是見過了便説這
　　箇屬陽研諸慮是研窮到底似那安而能慮直是
　　子細這箇屬隂定吉凶是陽成亹亹是隂便是上
　　面作成物　能説諸心乾也能研諸慮坤也説諸
　　心有自然底意思故屬陽研諸慮有作為底意思
　　故屬隂定吉凶乾也成亹亹坤也事之未定者屬
　　乎陽定吉凶所以為乾事之已為者屬乎隂成亹
　　亹所以為坤大抵言語兩端處皆有隂陽如開物
　　成務開物是陽成務是隂如致知力行致知是陽
　　力行是隂周子之書屢發此意推之可見　能説
　　諸心能研諸慮方始能定天下之吉凶成天下之
　　亹亹凡事見得通透了自然歡説既説諸心是理
　　㑹得了於事上便審一審便是研諸慮研是更去
　　研磨定天下之吉凶是剖判得這事成天下之亹
　　亹是做得這事業(並語/録)
是故變化云為吉事有祥象事知器占事知來天地設
位聖人成能人謀鬼謀百姓與能
　横渠先生曰言易於人事終始悉備行善事者易有
　祥應之理萌兆之事而易具著見之器疑慮而占則
　易示將來之騐有以見天地之間成能者聖人而已
　能畏信於易者雖百姓之愚能盡人鬼幽明之助
　天能為性人謀為能大人盡性不以天能為能而以
　人謀為能故曰天地設位聖人成能　天人不須强
　分易言天道則與人事一滚論之若分别則是薄乎
　云爾自然人謀合蓋一體也人謀之所經畫亦莫非
　天理耳(並易/説)
　　廣漢張氏曰聖人悟易於心而天道之變化人事
　　之云為得之於心者如此則知幾之神吉事有祥
　　也推此以利飬生民故象事知器推此以吉凶與
　　民同患故占事知來變者陽也化者隂也謂之變
　　化此隂陽未辯者乎云者言也為者行也謂之云
　　為此言行未著者乎聖人之心術雖融貫天人之
　　道於方寸之間其見微知著觀徃知來無非吉事
　　有祥也故推之以制器則利養天下之民推之以
　　為占則吉凶與民同患　天能天而不能地地能
　　地而不能天所賴聖人成其能夫聖人之能成天
　　地其能可謂大矣然又且明謀之人如詢於芻蕘
　　是也幽謀之鬼神如質諸卜筮是也如是則不自
　　以為能故百姓莫不歸美以與其能矣(並易/説)
　　兼山郭氏曰易曰天地設位聖人成能與天地參
　　之謂也(中庸/解)
　　白雲郭氏曰凡人道變化云為之間吉事則先見
　　其祥象事則先知其器占事則知方來皆言人事
　　不能先見是以定天下之吉凶成天下之亹亹也
　　　天地設位於上下而已不能自成其能也唯聖
　　人成其能以備三才之道此所以參天地而賛化
　　育也聖人亦豈自謂其能哉人謀鬼謀百姓與其
　　能而已所以致是者有道存焉道者易也既曰人
　　謀又言百姓者猶洪範之言卿士庶民也(並易/説)
　　漢上朱氏曰乾坤變化有云有為云者言也為者
　　動也吉事有祥祥者吉之先見有祥必先知之兼
　　言動也制器者尚象知器則知成器之為天下利
　　而可動也卜筮者尚占知來則知來物而言動審
　　矣是以能定天下之吉凶成天下之亹亹非知險
　　知阻者能之乎天尊地卑乾坤設位聖人配天地
　　而立合乾坤之徳以成能事能説諸心能研諸慮
　　者明以盡人謀也定天下之吉凶成天下之亹亹
　　者幽以盡鬼謀也人謀鬼謀幽顯合一天下樂推
　　而不厭百姓之愚與之以能矣成能故也(易/傳)
　　新安朱氏曰變化云為故象事可以知器吉事有
　　祥故占事可以知來　天地設位而聖人作易以
　　成其功於是人謀鬼謀雖百姓之愚皆得以與其
　　能(並本/義)　問變化云為吉事有祥象事知器占事
　　知來曰上兩句只説理如此下兩句是人就理上
　　知得在隂陽則為變化在人事則為云為吉事自
　　有祥兆惟其理如此故於變化云為則象之而知
　　已有之器於吉事有祥則占之而知未然之事也
　　又問器字是凡見於有形之實事者皆為器否曰
　　易中器字是恁地説　變化云為是明吉事有祥
　　是幽象事知器是人事占事知來是筮象事知器
　　是人做這事去占事知來是他方有箇禎祥這便
　　占得他如中庸言必有禎祥見乎筮龜之類吉事
　　有祥凶事亦有　天地設位四句説天人合處天
　　地設位便聖人成其功能人謀鬼謀則雖百姓亦
　　可以與其能成能與與能雖大小不同亦是小小
　　底造化之功用　百姓與能與字去聲他無知因
　　卜筮方㑹做得事便是與能人謀鬼謀猶洪範之
　　謀及卜筮卿士庶人相似(並語/録)
八卦以象告爻彖以情言剛柔雜居而吉凶可見矣變
動以利言吉凶以情遷
　横渠先生曰八卦有體故象在其中錯綜為六十四
　爻彖所趨各異故曰情言　能通變則盡利累於其
　情則陷於吉凶矣(並易/説)　辭各指其所之聖人之情
　也指之以趨時盡利順性命之理臻三極之道也能
　從之則不陷於凶悔矣所謂變動以利言者也然爻
　有攻取愛惡本情素動因生吉凶悔吝而不可變者
　乃所謂吉凶以情遷者也能深存繫辭所命則二者
　之動見矣(正/䝉)
　　廣漢張氏曰八卦成列象在其中矣此八卦所以
　　告人以象至於爻者變也彖者材也皆有辭者此
　　聖人以情而言於人也剛柔雜居則交通以趨時
　　而或失或得故吉凶見焉　乾之徳有利有正變
　　動以利言非正也人之生有性有情吉凶以情遷
　　非性也正則无變動矣性則无吉凶矣六爻之變
　　動將以圗利而免害也六爻之吉凶无非以情而
　　感物也(並易/説)
　　白雲郭氏曰八卦有象而未有言故以象告六十
　　四卦之後有爻彖之辭故曰以情言剛柔相雜而
　　後有得失故吉凶可見是三者皆卦所具之情也
　　變動以利言者聖人變而通之以盡利故變動主
　　於利也吉凶以情遷者卦之吉凶因人善惡而遷
　　也(易/説)
　　漢上朱氏曰伏羲氏始畫八卦不言而告之以象
　　者至簡易也後世聖人演之為六十四卦有爻有
　　彖以人情變動言之於辭知險阻也且八卦成列
　　剛柔雜居吉凶已可見矣然道有變動變則通通
　　則其用不窮所以盡利者不可不言也故變動以
　　利言吉凶以情而遷巧厯之所不能計也聖人唯
　　恐遷之而失其正矣故爻彖以情言(易/傳)
　　新安朱氏曰象謂卦畫爻彖謂卦爻辭(本/義)　八卦
　　以象告以後説得叢雜不知如何(語/録)
是故愛惡相攻而吉凶生逺近相取而悔吝生情偽相
感而利害生
　伊川先生曰易爻應則有時而應又逺近相取而悔
　吝生(㳺定/夫録)
　横渠先生曰凡卦之所利與爻之所利皆變通之宜
　也如利建侯利艱貞誠則順理而利偽則不循理而
　害易言情偽相感而利害生則是專以人事言故有
　情偽利害也屈信相感而利生此則是理也惟以利
　言(易/説)
　　廣漢張氏曰彼之所愛此或惡之此之所惡彼或
　　愛之此愛惡出於情之不同而吉凶所以生也逺
　　者或有求於近近者或有求於逺此逺近出於分
　　之不等而悔吝所以生也以情感者或應之以偽
　　以偽感者或應之以情此情偽出於心之不一而
　　利害所以生也此聖人作易畢羅天下之事者乎
　　(易/説)
　　白雲郭氏曰六爻剛柔各因其愛惡相攻而後有
　　吉凶逺或相應近或不相得則有悔吝此皆言爻
　　之情也亦猶在人情偽相感而生利害與爻一也
　　(易/説)
　　漢上朱氏曰變動者何情偽之所為也人之情偽
　　難知矣以情相感則利生以偽相感則害生近不
　　必取逺不必舍則悔吝生愛惡不一起而相攻則
　　吉凶生吉凶生而悔吝著情偽其能掩乎是則情
　　偽相感也逺近相取也愛惡相攻也爻有變動也
　　有利害斯有悔吝有悔吝斯有吉凶吉凶以情遷
　　也(易/傳)
凡易之情近而不相得則凶或害之悔且吝
　　廣漢張氏曰天下之物同聲相應同氣相求所以
　　相近而相得也廟堂之上閨門之中郷黨之間學
　　校之内皆貴乎近而相得也今也近而不相得其
　　為患也異乎行道之人故大則凶小則害其微則
　　為悔吝矣考諸易爻莫不皆然故云凡易之情(易/説)
　　白雲郭氏曰凡易之情與人之情何以異哉自六
　　爻觀之相近而不相得則凶矣雖无不相得或少
　　害之亦悔且吝也人之情蓋亦猶是此章蓋重釋
　　上言吉凶悔吝利害之説以先言人之情偽相感
　　故此復言凡易之情(易/説)
　　漢上朱氏曰悔吝者何凡易之情隂陽相求内外
　　相應近而不相得則偽不可乆物或害之害之則
　　凶將至矣悔吝者利害吉凶之界乎害之而悔則
　　吉且利矣吝而不悔則凶聖人不得不以利言之
　　而使之逺害也故曰聖人之情見乎辭(易/傳)
　　新安朱氏曰不相得謂相惡也凶害悔吝皆由此
　　生(本/義)　問易之情近而不相得則凶或害之悔且
　　吝是如何曰此疑是指占法而言想古人占法更
　　多今不見得蓋逺而不相得則安能為害惟切近
　　不相得則凶害便能相及如一箇凶人在五湖四
　　海之外安能害自家若與之為鄰近則受害矣又
　　問此如今人占火珠林課底若是凶神動與世不
　　相干則不能為害惟是克世應世則能為害否曰
　　恐是這様意思(語/録)
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
　　廣漢張氏曰叛而親離者内負所愧故其辭慙疑
　　而猶豫者蔓衍不根故其辭必枝吉人為善不足
　　故言出於不得已故其辭寡躁人之急於自售故
　　言必期於見信故其辭多人有善也誣而謗之則
　　其辭不敢正言人之非故曰其辭游失其守則不
　　能直己以見道故曰其辭屈聖人既有以知人之
　　情又有以察人之辭何異踈而不漏者乎(易/説)
　　白雲郭氏曰六者之辭宜无與易焉然由六者觀
　　之則易之辭蓋无是也然聖人作易所以无是六
　　者之辭者以聖人之辭出於道未嘗出於胷中之
　　私也六者之人所以有六者之辭者各因其心之
　　私而不自知其為是言也以是知衆人之所任者
　　心而聖人之所任者道也凡心善惡皆私也惟道
　　為天下之大公故足以洗心(易/説)
　　漢上朱氏曰何以知情偽邪考其辭可矣將叛者
　　其心慙負故其辭愧中心疑者其心惑亂故其辭
　　枝吉人守約故其辭寡躁人欲速故其辭多誣善
　　之人妄故其辭游失其守者窮故其辭屈吉人辭
　　寡以簡易知也五者反是以知險知阻而知也簡
　　易則吉險阻則凶其辭雖六其别則一險易而已
　　矣上繫言易簡而天下之理得下繫終之以易簡
　　而知險阻故殊塗而同歸一致而百慮(易/傳)
　　新安朱氏曰卦爻之辭亦猶是也(本/義)　中心疑者
　　其辭枝中心疑故辭繁不殺其辭枝者如木之有
　　枝開兩岐去　問八卦以象告至失其守者其辭
　　屈一段竊疑自吉凶可見矣而上只是揔説易書
　　所載如此自變動以利言而下則專就人占時上
　　説曰然(並語/録)
　　　右第十二章
　
　合訂刪補大易集義粹言卷七十八
欽定四庫全書
　合訂刪補大易集義粹言卷七十九
　　　　　　　　　　頭等侍衞納喇性德編
説卦𫝊
　　白雲郭氏曰説卦論八卦之道德與其象義情性
　　也然則六十四卦亦有是乎蓋六十四卦各具於
　　文言彖象雜卦之中矣至萬物象類如履之爲虎
　　漸之爲鴻中孚之鳴鶴小過之飛鳥井之為井鼎
　　之為鼎皆是也其象不可盡言故於是數卦畧明
　　之繫辭曰以言乎天地之間則備矣斯其所以難
　　言也故曰書不盡言(易/説)
　　漢上朱氏曰易之有説卦猶詩之有詁訓也○説
　　卦脱誤比前諸篇特多荀氏易本乾後有四象坤
　　後有八震後有三巽後有二坎後有八而又以揉
　　為橈離後有一艮後有三兊後有二虞氏易本以
　　龍為駹及為陂旉爲專寡爲宣科爲折羊為羔鄭
　　本以廣爲黄乾爲幹黔爲黚京房王廙偏傍之末蠃
　　爲螺果蓏爲果墮其餘王弼王肅姚信之説卦其
　　字畫亦或不同蓋焚書之後周易雖存而傳已失
　　説卦三篇後河内女子得而上之故三篇之文容
　　有差誤今隨文辨正歸於至當疑則闕之(並叢/説)
　　新安朱氏曰彖傳釋彖辭象傳釋爻辭繫辭傳則
　　通釋卦爻之辭故統名之曰繫辭傳恐不可改繫
　　辭傳爲説卦蓋説卦之體乃分别八卦方位與其
　　象類故得以説卦名之繫辭傳兩篇釋卦爻之義
　　例辭意為多不得謂之説卦也(荅吳斗/南書)
昔者聖人之作易也幽賛扵神明而生蓍參天兩地而
倚數觀變於隂陽而立卦發揮於剛柔而生爻和順於
道德而理於義窮理盡性以至於命
　濂溪先生曰聖人之精畫卦以示聖人之藴因卦以
　發卦不畫聖人之精不可得而見微卦聖人之藴殆
　不可悉得而聞易何止五經之源其天地鬼神之奥
　乎(通/書)
　康節先生曰參天兩地而倚數非天地之正數也倚
　者擬也擬天地正數而生也○四九三十六也六六
　三十六也陽六而又兼隂六之半是以九也故以二
　卦言之隂陽各三也以六爻言之天地人各二也隂
　陽之中各有天地人天地人之中各有隂陽故參天
　兩地而倚數也(並觀物/外篇)○易曰窮理盡性以至於命
　所以謂之理者物之理也所以謂之性者天之性也
　所以謂之命者處理性者也所以能處理性者非道
　而何　又曰天下之物莫不有理焉莫不有性焉莫
　不有命焉所以謂之理者窮之而後可知也所以謂
　之性者盡之而後可知也所以謂之命者至之而後
　可知也此三者天下之真知也雖聖人無以過之也
　而過之者非所以謂之聖人也(並觀物/内篇)
　明道先生曰幽賛於神明而生蓍用蓍以求卦非謂
　有蓍而後畫卦(朱公掞問/學拾遺)○和順於道德而理於義
　者體用也(劉絢/師訓)○窮理盡性以至於命三事一時並
　了元无次序不可將窮理作知之事若實窮得理即
　性命亦可了(吕與叔/東見録)
　伊川先生曰理也性也命也三者未嘗有異窮理則
　盡性盡性則知天命矣天命猶天道也以其用而言
　之則謂之命命者造化之謂也(附張繹/師説)○問行狀云
　盡性至命必本於孝弟不識孝弟何以能盡性至命
　也曰後人便將性命别作一般事説了性命孝弟只
　是一統底事就孝弟中便可盡性至命至如灑掃應
　對與盡性至命亦是一統底事无有本末无有精麤
　却被後來人言性命者别作一般髙逺説故舉孝弟
　是於人切近者言之然今時非無孝弟之人而不能
　盡性至命者由之而不知也○凡一物上有一理須
　是窮致其理窮理亦多端或讀書講明義理或論古
　今人物别其是非或應接事物而處其當皆窮理也
　(並劉元/承手編)○窮理盡性矣曰以至於命則全無著力處
　如成於樂樂則生矣之意(劉絢/所録)○窮理盡性以至於
　命以序言之不得不然其實只能窮理便盡性至命
　也(附唐棣/雜録)○所務於窮理者非道須盡窮了天下萬
　物之理又不道是窮得一理便到只是要積累多後
　自然見去○理則須窮性則須盡命則不可言窮與
　盡只是至於命也横渠昔常譬命是源窮理與盡性
　如穿渠尋源然則渠與源是兩物後來此議必改(並/吕)
　(與叔東/見録)○窮理盡性至命一事也才窮理便盡性盡
　性便至命因指柱曰此木可以為柱理也其曲直者
　性也其所以曲直者命也理性命一而已(時氏/拾遺)　或
　問格物是外物是性分内物先生曰不拘凡眼前无
　非是物物物皆有理如火之所以然水之所以寒至
　於君臣父子間皆是理又問人窮一物還便見得諸
　理否曰須是徧求雖顔子亦只能聞一知十若到後
　來逹理了雖億萬亦可通　格物窮理非是要盡窮
　天下之物但於一事上窮盡其他可以類推至如言
　孝其所以爲孝者如何窮理如一事上窮不得且别
　窮一事或先其易者或先其難者各隨人深淺如千
　蹊萬徑皆可適國但得一道入得便可所以能窮者
　只爲萬物皆是一理至如一物一事雖小皆有是理
　　物理須是要窮若言天地之所以髙深鬼神之所
　以幽顯若只言天只是髙地只是深只是已辭更有
　甚(並入関/語録)　致知在格物格至也窮理而至於物則
　物理盡(大全集/拾遺)
　横渠先生曰方其將有謀也將有問也命於蓍此所
　謂生蓍非謂在野而生蓍也事在未來之前吉凶在
　書策上蓍在手中卒歸三處一時合豈非幽賛於神
　明而得爾也起其用也　地所以兩分剛柔男女而
　效之法也天所以參一太極兩儀而象之性也　一
　物兩體氣也一故神(兩在故/不測)兩故化(推行/於一)此天之所
　以參也兩不立則一不可見一不可見則兩之用息
　　兩體者虚實也動靜也聚散也清濁也其究一而
　已　有兩則有一是太極也若一則有兩亦在无兩
　亦一在然无兩則安用一不以太極空虚而已非天
　參也　理義即是天道也易言理於義一也求是即
　爲理義言理義不如且言求是易曉求是之心俄頃
　不可忘理於義此理云者猶人言語之間常所謂理
　者非同窮理之理凡觀書不可以相類而泥其義不
　爾則字字相梗觀其文勢上下如充實之美與詩之
　言美輕重不同　性盡其道則命至其源(一作/於原)也○致
　與至爲道殊逺盡性然後至於命不可謂一不窮理
　盡性即是戕賊不可至於命者止能保全天所禀賦
　本分者且不可以有加也既言窮理盡性則不容有
　不知　天道即性也故思知人不可不知天能知天
　斯知人矣知人與窮理盡性以至於命同意　釋氏
　無天用故不取理彼以性爲无吾儒以參爲性故先
　窮理而後盡性　凡人剛柔緩急趨識无有同者此
　乾道變化各正性命也及盡性則皆忘之　窮理亦
　當有漸見物多窮理多從此就約盡人之性盡物之
　性天下之理无窮立天理乃各有區處窮盡性言性
　已是近人言也既窮理又盡性然後能至於命命則
　又就己而言之也(並易/説)　二程解窮理盡性以至於
　命只窮理便是至於命余謂亦是失扵太快此義儘
　有次序須是窮理便能盡得已之性則推類又盡人
　之性既盡得人之性須并萬物之性一齊盡得如此
　然後至於天道也其間煞有事豈有當下理㑹了學
　者須是窮理為先如此則方有學今言知命與至於
　命儘有近逺豈可以知便謂之至也(蘇昞/所録)　盡其性
　能盡人物之性至於命者亦能至人物之命莫不性
　諸道命諸天我體物未嘗遺物體我知其不遺也至
　於命然後能成已成物不失其道　徳不勝氣性命
　於氣德勝其氣性命於徳窮理盡性則性天徳命天
　理氣之不可變者獨死生脩天而已故論死生則曰
　有命以言其氣也語富貴則曰在天以言其理也此
　大德所以必受命易簡理得而成位乎天地之中也
　所謂天理也者能悦諸心能通天下之志之理也能
　使天下恱且通則天下必歸焉不歸焉者所乗所遇
　之不同如仲尼與繼世之君也舜禹有天下而不與
　焉者正謂天理馴致非氣禀當然非志意所與也必
　曰舜禹云者餘非乗勢則求焉者也○利者爲神滯
　者爲物是故風雷有象不速於心心禦見聞不𢎞於
　性　不誠不莊可謂之盡性窮理乎性之德也未嘗
　僞且慢故知不免乎僞慢者未嘗知其性也　性其
　總合兩也命其受有則也不極緫之要則不至受之
　分盡性窮理而不可變乃吾則也天所自不能己者
　謂命不能無感者謂性雖然聖人猶不以所可憂而
　同其无憂者有相之道存乎我也　性通乎氣之外
　命行乎氣之内氣无内外假有形而言爾故思知人
　不可不知天盡其性然後能至於命　盡性然後知
　生无所得則死无所䘮　太虚无形氣之本體其聚
　其散變化之客形爾至靜无感性之淵源有識有知
　物交之客感爾客感客形與无感无形惟盡性者一
　之　自明誠由窮理而盡性也自誠明由盡性而窮
　理也　釋氏妄意天性而不知範圍天用反以六根
　之微因縁夫地明不能盡則誣天地日月爲幻妄蔽
　其用於一身之小溺其志於虚空之大此所以語大
　語小流遯失中其過於大也塵芥六合其蔽扵小也
　夢幻人世謂之窮理可乎不知窮理而謂之盡性可
　乎謂之无不知可乎塵芥六合謂天地為有窮也夢
　幻人世明不能究所從也(並正/蒙)　須知自誠而明者
　先盡性以至扵窮理也謂先自其性理㑹來以至行
　理自明誠者先窮理以至於盡性也謂先從學問理
　以推逹於天性也(語/録)
　　龜山楊氏曰問乾坤用九六荆公曰進君子退小
　　人固非自然之理而正叔云觀河圖數可見何也
　　曰此多有議論少有分明繋辭分明説云參天兩
　　地而倚數九參天六兩地也(南都/語録)　六經不言无
　　心惟佛氏言之亦不言脩性惟揚雄言之心不可
　　无性不假脩故易止言洗心盡性記言正心尊德
　　性孟子言存心養性佛氏和順於道德之意蓋有
　　之理於義則未也(荆州/語録)
　　廣漢張氏曰義在我也命在天也天下之人皆知
　　義命則聖人之易不作矣惟夫不知義者甘心於
　　自暴自棄不知命者奔競而患得患失此聖人不
　　得已而生蓍倚數立卦生爻以爲天下不知義命
　　者設也是以天地能生蓍之形而不能生蓍之用
　　惟聖人之德賛於神明故分之掛之揲之以四歸
　　竒於扐生其用而至於圎而神也一三五七九皆
　　陽數也獨以一三五參之而用九此倚其陽數也
　　二四六八十皆隂數也獨以二四兩之而用六者
　　此倚其隂數也特取九六而不用夫七八者乃參
　　天兩地而倚其數也純陽為乾純隂為坤及夫隂
　　陽之變則陽卦多隂隂卦多陽此卦所以立也剛
　　柔者所以立本變通者所以趨時必待𤼵其所藴
　　揮其所聚此爻所以生也道者出於天徳者得於
　　己能和順道德自然扵義无所亂也故曰理扵義
　　如此則人盡矣萬物有自然之理一身有自然之
　　性能窮理盡性自然於命无所負矣故曰至於命
　　如此則天道盡矣(易/説)
　　白雲郭氏曰説卦論説八卦之道而此極重卦而
　　言者明八卦六十四終始一道耳或者言聖人謂
　　包犧也然以八卦六十四卦言之則非獨包犧矣
　　聖人以道幽賛神明故生用蓍求卦之法猶繫辭
　　言是興神物以前民用蓋是道本於神明聖人能
　　生之是爲幽賛之道矣故有神明之道有幽賛之
　　道有生蓍之道以道合道故能生是道也此言變
　　化之始也自蓍道生而後數可倚數可倚而後卦
　　可立卦可立而後爻可生作易之道終矣易成而
　　後道德理義有所寓聖人窮易之理盡萬物之性
　　復於天道故曰以至於命此章自幽賛之始至以
　　至於命蓋明以此道始復以此道終有无循環實
　　由一道非聖人有私意以作也微顯闡幽而已天
　　地者數所由生隂陽者變所由生剛柔者萬類所
　　從生故參兩觀變發揮之也易於道德无違也和
　　順之而已於義无作也明辨之而已蓋言象辭之
　　間其道德與義本諸自然聖人因之而作易特載
　　以明之而已故聖人於玩易之際復用此道以窮
　　理盡性至於命也窮理者窮天之理也盡性者盡
　　天之性也然後不失其所謂天之命矣是知聖人
　　由道以生易由易以復於道非聖人則无生无復
　　謂之聖人作易可也然異乎衆人之所謂作者矣
　　(易/説)　大衍之數聖人幽賛神明之道也參天之一
　　三五而為九兩地之二四而為六聖人倚數之道
　　也盡三十六二十四二十八三十二之變以分隂
　　陽老少聖人觀變立卦之道也自九六而發揮為
　　剛為柔聖人發揮生爻之道也繫辭焉而命之所
　　以和順於道德而理於義也極深研幾以崇德廣
　　業所以窮理盡性至於命也聖人作易之道如是
　　而已　觀九六之數蓋聖人參天兩地而得之至
　　於七八則有名而无象如是則隂陽老少之辨夫
　　何疑焉或者謂陽數極於九而其次極於七又疑
　　老隂當十少隂當八老隂當八少隂當六者亦未
　　之思也(並蓍卦/辨疑)
　　漢上朱氏曰昔者聖人之作易也幽賛於神明而
　　生蓍參天兩地而倚數説䇿數也觀變於隂陽而
　　立卦説揲蓍分卦也發揮於剛柔而生爻説爻有
　　變動也和順道德而理於義窮理盡性以至於命
　　說所繫爻彖之辭也神明天地也聖人賛天地以
　　立人道於是生蓍之法以起數其用起於一及其
　　究也上下與天地同流而无迹故曰幽賛太𤣥曰
　　昆侖天地而産蓍一者何氣之始也參天者一太
　　極兩儀也兩地者分隂陽剛柔也參天兩地五也
　　五小衍也天地五十有五之數具而河圖洛書大
　　衍之數實倚其中一與五爲六二與五爲七三與
　　五為八四與五爲九九與一爲十五十者河圖數
　　也五十有五者洛書數也五十有五即五十數五
　　十即大衍四十有九數倚言數立其中而未動也
　　馬融曰倚立也蓍四十有九緫而爲一參天也分
　　而爲二兩地也掛一者參天也揲之四者兩地也
　　歸竒於扐者兩地而又參天也四者六七八九七
　　者少陽九者老陽八者少隂六者老隂三變成爻
　　十有八變而卦立三變者參天也五變者參天而
　　又兩地也變而上者三變而兩變而下者兩變而
　　三凡八卦之位六十四卦之名皆以隂陽之變定
　　之而不離乎參伍之神王洙曰發越揮散也隂陽
　　有變故九六七八以立卦剛柔有體故發越揮散
　　以生爻變剛生柔變柔生剛四象迭相爲用生生
　　而不窮故曰生隂陽氣也剛柔者氣聚而有體也
　　由推行言之謂之道由得於道言之謂之德性者
　　萬物之一源命者剛柔不齊禀於有氣之初者也
　　理者通乎道德性命而一之者也義者道德所施
　　之宜也生蓍起數立卦生爻凡以為道德而已聖
　　人繋之以辭和之使不乖順之使不違通天地人
　　而貫之以一理施之各得其宜焉窮易之理則知
　　萬物一源兼體而不偏滯及其至也通極乎一氣
　　之外所不可變者惟生死壽夭爾故順受吉凶之
　　正不回以求福不幸以免禍此作易之本㫖也(易/傳)
　　　蓍四十九緫而為一參天也分而爲二兩地也
　　掛一者參天也揲之四者兩地也歸竒於扐者兩
　　地而又參天也四者七九六八也七者少陽九者
　　老陽八者少隂六者老隂三變而成爻十有八變
　　而成卦三變者參天也十有八變者兩地也故曰
　　觀變於隂陽而立卦三變者參天也五變者參天
　　而又兩地也變而上三變而兩變而下兩變而三
　　上下无常變動不居故曰發揮於剛柔而生爻曰
　　發揮曰生者言變動也隂陽天剛地柔也立卦之
　　前象未著故曰隂陽以立天道也立卦之後象乃
　　見故曰剛柔以立地道也隂陽用也剛柔體也用
　　之謂道體之謂徳體用无間和㑹爲一順而行之
　　則動靜語黙皆得其宜故曰和順於道德而理於
　　義天地萬物共由一理其理順而不妄深明其源
　　乃能一天人合内外體用无間矣此之謂盡性盡
　　性則通晝夜之道而知其於窮逹夀夭以正受之
　　不貳其心矣此之謂立人道道德有義性命有理
　　義也理也同出於一(叢/説)
　　新安朱氏曰幽賛神明猶言賛化育龜筴傳曰天
　　下和平王道得而蓍莖長丈其叢生滿百莖　天
　　圓地方圓者一而圍三三各一竒故參天而爲三
　　方者一而圍四四合二偶故兩地而爲二數皆倚
　　此而起故揲蓍三變之末其餘三竒則三三而九
　　三偶則三二而六兩二一三則爲七兩三一二則
　　爲八　和順從容无所乖逆統言之也理謂隨事
　　得其條理析言之也窮天下之理盡人物之性而
　　合於天道此聖人作易之極功也(並本/義)　賛於神
　　明猶言治於人相似謂爲人所治也賛於神明神
　　明所賛也聖人用於字恁地用不然只當說幽賛
　　神明此却是說見助於神明賛只是賛化育之賛
　　不解便說那賛命於神明這只說道他爲神明所
　　賛所以生出這般物事來與人做卦　生蓍便是
　　大衍之數五十如何恰限生出百莖物事教人做
　　筮用到那參天兩地方是取數處看得來隂陽剛
　　柔四字隂陽指二老剛柔指二少　問參天兩地
　　舊説以爲五生數中天參地兩不知其説如何曰
　　如此只是三天兩地不見參兩之意參天者參而
　　三之兩地者兩之以二也以方員而言則七八九
　　六之數都自此而起問以方圎而言參兩如天之
　　貟徑一則以圍三而參之地之方徑一則以圍四
　　而兩之否曰然　問參天兩地而倚數曰天圎得
　　數之三地方得數之四一畫中有三畫三畫中參
　　之則爲九此天之數也陽道常饒隂道常乏地之
　　數不能爲三止於兩而已三而兩之爲六故六爲
　　坤　一箇天參之爲三一箇地兩之爲二三三爲
　　九三二爲六兩其三一其二爲八兩其二一其三
　　爲七二老爲隂陽二少爲柔剛(參不是三之數/是徃參焉之參)兼
　　三才而兩之初剛而二柔(案下二爻于/三極爲地)三仁而四
　　義(案中二爻于/三極爲人)五陽而上隂(案上二爻于/三極爲天)陽化爲
　　隂只恁地消縮去无痕迹故謂之化隂變爲陽其
　　勢寖長便較突兀有頭靣故謂之變隂少於陽氣
　　理數皆如此用全用半所以不同　參天兩地而
　　倚數此在揲蓍上說參者元是箇三數底物事自
　　家從而參之兩者元是箇兩數底物事自家從而
　　兩之雖然却只是說得箇三在未見得成何數倚
　　數云者似把幾件物事投放這裏如已有三數更
　　把箇三數倚在這裏成六又把箇三數物事倚在
　　此成九兩亦如之　天下之數都只始於三二謂
　　如陽數九只是三三而九之隂數六只是三二而
　　六之故孔子云參天兩地而倚數此數之本也康
　　節却云非天地之正數是他見得不盡康節恰以
　　四為數　倚數倚是靠在那裏且如先得箇三又
　　得箇三只成六更得箇三方成九若得箇二却成
　　八恁地倚得數出來有人説參作三謂一三五兩
　　謂二四一三五固是天數二四固是地數然而却
　　是積數不是倚數　問觀變是就蓍數上觀否曰
　　恐只是就隂陽上觀未用説到蓍數處　觀變於
　　隂陽且統說道有幾畫隂幾畫陽成箇甚卦發揮
　　剛柔却是就七八九六上說初間做這卦時未曉
　　得是變與不變及至發揮出剛柔了方知這是老
　　隂少隂那是老陽少陽　問既有卦則有爻矣先
　　言卦而後言爻何也曰自作易言之則有爻而後
　　有卦此却似自後人觀聖人作易而言方其立卦
　　時只見是卦及細别之則有六爻問隂陽剛柔一
　　也而别言之何也曰觀變於隂陽近於造化而言
　　發揮剛柔近於人事而言且如泰卦以卦言之只
　　見得小徃大來隂陽消長之意爻裏面便有包荒
　　之類　易中𦂳要底只是四爻　問近見先生易
　　詩云立卦生爻自有因兩儀四象已前陳因字之
　　義如何曰卦爻因儀象而生立即兩儀生四象四
　　象生八卦之意又問生爻指言重卦否曰然　問
　　和順道德而理於義是就聖人上説是就易上説
　　曰是說易又問和順是聖人和順否曰是易云和
　　順道德而理於義如吉凶消長之道順而无逆是
　　和順道德也理於義則又極其細而言隨事各得
　　其宜之謂也和順道德如極髙明理於義如道中
　　庸　和順道德而理於義是統説底窮理盡性至
　　命是分説底上一句是離合言之下一句以淺深
　　言之凡卦中所説莫非和順那道德不悖了他理
　　於義是細分他逐字上各有箇義理和順字理字
　　最好看聖人這般字改移不得　聖人作易時其
　　中固是具得許多道理人能體之而盡則便似那
　　易他說那吉凶悔吝處莫非和順道德理於義窮
　　理盡性之事這一句本是説易之書如此後人説
　　去學問上却是借他底然這上也有意思皆是自
　　淺至深　道理須是與自家心相契方是得他所
　　以要窮理忠信進德之類皆窮理之事易中自具
　　得許多道理便是教人窮理循理　窮理是窮得
　　物盡得人性到得那天命所以説道性命之源
　　窮理是知字上説盡性是仁字上説言能造其極
　　也至於範圍天地是至命言與造化一般　窮理
　　盡性以至於命這物事齊整不亂其所從來一也
　　　窮理盡性至於命本是就易上説易上皆説物
　　理便是窮理盡性即此便是至命諸先生把來就
　　人上說能窮理盡性了方至於命　問窮理盡性
　　以至於命曰此言作易者如此後來不合將做學
　　者事看如孟子盡心知性知天之說豈與此是一
　　那却是學者事只於窮理上著工夫窮得理時性
　　與命在其中矣横渠之説未當　或問程子之說
　　如何曰理性命只是一物故知則皆知盡則皆盡
　　不可以次序言但知與盡却有次第耳　伯豐問
　　窮理盡性以至於命張程之說孰是曰各是一説
　　程子皆以見言不如張子有作用窮理是見盡性
　　是行覺得程子是說得快了如為子知所以孝爲
　　臣知所以忠此窮理也爲子能孝爲臣能忠此盡
　　性也能窮此理充其性之所有方謂之盡以至於
　　命是拖脚却説得於天者盡性是我之所至也至
　　命是說天之所以予我者耳昔嘗與人論舜事舜
　　盡事親之道而瞽瞍底豫瞽瞍底豫而天下化瞽
　　瞍底豫而天下之爲父子者定知此者是窮理者
　　也能此者盡性者也(並語/録)　又曰和順於道德是
　　黙契本原處理於義是應變合宜處物物皆有理
　　須一一推窮性則是理之極處故云盡命則性之
　　所自來處以此推之自不重複(荅許順/之書)
　　　右第一章
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
　康節先生曰太極既分兩儀立矣陽下交於隂隂上
　交於陽四象生矣陽交於隂隂交於陽而生天之四
　象剛交於柔柔交於剛而生地之四象於是八卦成
　矣八卦相錯然後萬物生焉是故一分爲二二分爲
　四四分爲八八分爲十六十六分爲三十二三十二
　分爲六十四故曰分隂分陽迭用柔剛易六位而成
　章也十分爲百百分爲千千分爲萬猶根之有幹幹
　之有枝枝之有葉愈大則愈小愈細則愈繁合之斯
　爲一衍之斯爲萬是故乾以分之坤以翕之震以長
　之巽以消之長則分分則消消則翕也(觀物/外篇)
　明道先生曰立天之道曰隂與陽立地之道曰柔與
　剛立人之道曰仁與義兼三才(一之/也)而兩之(不兩則/无用)
　(劉絢/師訓)　孟子言堯舜性之舜由仁義行豈不是㝷常
　說話至於易只道箇立人之道曰仁與義則和性字
　由字也不消道自己分明隂陽剛柔仁義只是此一
　箇道理(李籲/師訓)
　伊川先生曰昔者聖人立人之道曰仁曰義孟子曰
　仁者人也親親爲大義者宜也尊賢爲大唯能親親
　故老吾老以及人之老幼吾幼以及人之幼唯能尊
　賢故賢者在位能者在職唯仁與義盡人之道盡人
　之道則謂之聖人(暢潛/道録)　仲尼言仁未嘗兼義獨於
　易曰立人之道曰仁與義而孟子言仁必以義配蓋
　仁者體也義者用也知義之爲用而不外焉者可與
　語道矣世之所論於義者多外之不然則混而无别
　非知仁義之説者也(㳺定夫/所録)　立人之道曰仁與義
　據今日合人道廢則是今尚不廢者猶只是有那些
　秉彝卒殄滅不得以此思之天壤間可謂孤立其将
　誰告邪(吕與叔/東見錄)
　横渠先生曰隂陽柔剛仁義所謂性命之理易一物
　而三才備隂陽氣也而謂之天剛柔質也而謂之地
　仁義德也而謂之人　一物而兩體其太極之謂歟
　隂陽天道象之成也剛柔地道法之効也仁義人道
　性之立也三才兩之莫不有乾坤之道也易一物而
　合三才天人一隂陽其氣剛柔其形仁義其性(並易/説)
　　隂陽之精互藏其宅則各得其所安故日月之形
　萬古不變若隂陽之氣則循環迭至聚散相盪升降
　相求絪緼相揉蓋相兼相制欲一之而不能此其所
　以屈伸无方運行不息莫或使之不曰性命之理謂
　之何哉　屈伸相感而利生感以誠也情僞相感而
　利害生雜之僞也至誠則順理而利僞則不循理而
　害順性命之理則所謂吉凶莫非正也逆理則凶爲
　自取吉其險幸也　隂陽剛柔仁義之本立而後知
　趨時應變故乾坤毁則无以見易　六爻各盡利而
　動所以順隂陽剛柔仁義性命之理也(並正/蒙)
　　廣平游氏曰立天之道曰隂與陽立地之道曰柔
　　與剛立人之道曰仁與義夫道一而已其立於天
　　下則有兩端故君子有剛克焉執其義之端也有
　　柔克焉執其仁之端也執其兩端而用之以時中
　　此九德所以有常而三德所以用義也(中庸/解)
　　龜山楊氏曰荆公云天使我有是之謂命命之在
　　我之謂性是未知性命之理其曰使我正所謂使
　　然也使然者可以爲命乎以命在我爲性則命自
　　一物若中庸言天命之謂性性即天命也又豈二
　　物哉如云在天爲命在人爲性此語似无病然亦
　　不須如此説性命初无二理第所由之者異耳率
　　性之謂道如所謂聖人之作易將以順性命之理
　　是也(餘杭/語録)
　　廣漢張氏曰君子不謂性有命存焉故凡耳之於
　　聲目之於色鼻之於臭口之於味四支之於安佚
　　雖曰性也詎可以性而害其命乎君子不謂命有
　　性存焉凡仁之於父子義之於君臣禮之於賔主
　　智之於賢者聖人之於天道雖曰命也詎可以命
　　而害其性乎奈何中古以降人僞日滋天機日澆
　　以性滅命者必以人而勝天以命廢性者必以天
　　而勝人天人之理顚倒錯亂聖人作易方其未作
　　之前其意已在焉故曰將以順性命之理者也是
　　以二與四同功而初亦如之三與五同功而上亦
　　如之此分隂分陽也居剛者不必皆剛而或以柔
　　居柔者不必皆柔而或以剛此迭用柔剛也分之
　　以示其理之之經也迭用以示其理之之緯也此
　　六位而成章者經緯交錯而成也易道至此成矣
　　(易/説)
　　白雲郭氏曰前章自作易生蓍終於性命而止此
　　章復因性命之説而詳言之以見易之爲書所以
　　能至於命者以本乎性命之理故也性命之理即
　　天地人之道也性命本一故中庸言天命之謂性
　　孟子言君子不謂性命因天地人而言之則天道
　　之謂命人道之謂性於是乎有别矣是以隂陽柔
　　剛仁義各異其名也隂陽者天之二道也柔剛者
　　地之二道也仁義者人之二道也天地人之道各
　　二所謂三才兩之也易能兼三才則皆兼其兩之
　　之道此易之畫所以六而後成卦也然則文王之
　　重不得不作矣蓋出於三才自然非文王之私意
　　也自六畫成卦而後三才隂陽之位具於是乎迭
　　用柔剛之爻以居之則變化見矣故曰六位而成
　　章也章者變化之道明見之謂也分隂分陽非謂
　　立天之道隂陽也言三才二道皆一爲隂一爲陽
　　見於六位也迭用柔剛非謂立地之道柔剛也言
　　三才隂陽分爲六畫迭以九六柔剛居之也故三
　　才二道不兼九六言之則曰六畫兼明九六柔剛
　　而後謂之六位是以六畫成卦但有其象而已至
　　六位成章而後道大明也方包犧未分三才隂陽
　　故卦止三畫文王重之以備三才隂陽故六畫具
　　由此言之則三畫之道不爲不足六畫之道不爲
　　有餘孔子言立天立地立人言包犧之道也言隂
　　陽柔剛仁義言文王之道也包犧立其始文王成
　　其終孔子明其終始三聖人實出於一心是爲同
　　道道同故其書同一聖人不作則斯道不明後世
　　不復有聞矣(易/説)
　　漢上朱氏曰説位畫有六而後有變動也易有太
　　極太虚也隂陽者太虚聚而有氣也柔剛者氣聚
　　而有體也仁義根於太虚見於氣體而動於知覺
　　者也自萬物一源觀之謂之性自禀賦觀之謂之
　　命自通天地人觀之謂之理三者一也聖人將以
　　順性命之理故分一而爲三曰隂陽曰剛柔曰仁
　　義以立天地人之道蓋互見也易兼三才而兩之
　　六畫而成卦成卦則三才合而爲一知隂陽剛柔
　　仁義同源於太虚則知性知天道曰隂陽地道曰
　　剛柔人道曰仁義則知命知仁義即天之隂陽地
　　之柔剛則知性命之理不順乎性命之理而行之
　　將何所逃於天地之間乎然道有變動故分隂分
　　陽迭用柔剛以位分之一三五陽也二四六隂也
　　以卦分之乾震坎艮陽也坤巽離兊隂也以十日
　　分之甲丙戊庚壬陽也乙丁己辛癸隂也所謂分
　　隂分陽也八卦相盪五行更王上下无常周流六
　　虚所謂迭用柔剛也分隂陽用柔剛者仁義也以
　　人而用天地也誠知乎此則德勝於氣性命於德
　　氣之昏明不足以蔽之至於盡性而配天地矣太𤣥
　　曰立天之經曰隂與陽形地之緯曰縱與横表人
　　之行曰晦與明凖卦之三才六畫也(易/傳)
　　新安朱氏曰兼三才而兩之緫言六畫又細分之
　　則隂陽之位間雜而成文章也(本/義)　聖人作易只
　　是要發揮性命之理模冩那箇物事下文所説隂
　　陽剛柔仁義便是性中有這箇物事順性命之理
　　只是要發揮性命之理　問兼三才如何分曰以
　　一卦言之上兩畫是天中兩畫是人下兩畫是地
　　兩卦各自看則上與三是天五與二爲人四與初
　　爲地問以八卦言之則九三者天之陽六三者天
　　之隂九二者人之仁六二者人之義初九者地之
　　剛初六者地之柔不知是否曰恁地看也得如上
　　便是天之陽五便是人之仁二便是人之義四便
　　是地之柔初便是地之剛　問立天之道曰隂陽
　　道理也隂陽氣也何故以隂陽爲道曰形而上者
　　謂之道形而下者謂之器明道以爲須著如此説
　　然器亦道道亦器也道未嘗離乎器道亦只是器
　　之理如這交椅是器可坐便是交椅之理人身是
　　器語言動作便是人之理理只在器上理與器未
　　嘗相離所以一隂一陽之謂道曰何謂一曰一如
　　一闔一闢謂之變只是一隂了又一陽此便是道
　　寒了又暑暑了又寒這道理只循環不已維天之
　　命於穆不已萬古只如此　立天之道曰隂與陽
　　是以氣言立地之道曰柔與剛是以質言立人之
　　道曰仁與義是以理言　隂陽是陽中之隂陽剛
　　柔是隂中之隂陽　問仁是柔如何却屬乎剛義
　　是剛如何却屬乎柔曰蓋仁本是柔底物事發出
　　來却剛但看萬物發生便自恁地奮迅出來有剛
　　底意思義本是剛底物事發出來却柔但看萬物
　　肅殺時便恁地收斂憔悴有柔底意思如人春夏
　　間陽勝却有懈怠處秋冬間隂勝却有健實處又
　　問揚子雲君子於仁也柔於義也剛如何曰仁體
　　柔而用剛義體剛而用柔　兼貫通也通貫是理
　　本如此兩之者隂陽剛柔仁義也　兼三才而兩
　　之初剛而二柔三仁而四義五陽而六隂兩之如
　　言加一倍本是一箇又各加一箇爲兩　隂陽剛
　　柔仁義看來當曰義與仁當以仁對陽仁若不是
　　陽剛如何做得許多造化義雖剛却主於收斂仁
　　却主發舒這也是陽中之隂隂中之陽互藏其根
　　之意且如今人用賞罰到賜與人自是无疑便做
　　將去若是刑殺時便遲疑不肯果决這見得陽舒
　　隂斂仁屬陽義屬隂處　問分隂分陽迭用柔剛
　　隂陽柔剛只是一理兼而舉之否曰然(並語/録)　蓋
　　嘗論之陽主進而隂主退陽主息而隂主消進而
　　息者其氣强退而消者其氣弱此隂陽之所以爲
　　柔剛也陽剛温厚居東南主春夏而以作長爲事
　　隂柔嚴凝居西北主秋冬而以斂藏爲事作長爲
　　生斂藏爲殺此剛柔之所以爲仁義也以此觀之
　　則隂陽剛柔仁義之位豈不曉然而彼揚子雲之
　　所謂於仁也柔於義也剛者乃自其用處之末流
　　言之蓋亦所謂陽中之隂隂中之陽固不妨自爲
　　一義但不可以雜乎此而論之耳向日妙湛蓋嘗
　　靣禀易中卦位義理層數甚多自有次第逐層各
　　是一箇體面不可牽强合爲一説學者須是旋次
　　理㑹理㑹上層之時未要攪動下層直待理㑹得
　　上層都透徹了又却輕輕揭起下層理㑹將去當
　　時雖似遲鈍不快大意然積累之久層層都了却
　　自見得許多條理千差萬别各有歸著豈不快哉
　　若不問淺深不分前後混成一塊合成一説則彼
　　此相妨令人分䟽不下徒自紛紛成鹵莽矣此是
　　平生讀書已試之效不但讀易爲然也　前書所
　　論仁義禮智分屬五行四時此是先儒舊說未可
　　輕詆今者來書雖不及之然此大義也或恐前書
　　有所未盡不可不究其説蓋天地之間一氣而已
　　分隂分陽便是兩物故陽爲仁而隂爲義然隂陽
　　又各分而爲二故陽之初爲木爲春爲仁陽之盛
　　爲火爲夏爲禮隂之初爲金爲秋爲義隂之極爲
　　水爲冬爲智蓋仁之惻隱方自中出而禮之恭敬
　　則已盡發於外義之羞惡方自外入而智之是非
　　則已全伏於中故其象類如此非是假合附㑹若
　　能黙㑹於心便自可見元亨利貞其理亦然文言
　　取類尤爲明白非區區今日之臆說也五行之中
　　四者既各有所屬而土居中宫爲四行之地四時
　　之主在人則爲信爲眞實之義而爲四德之地衆
　　善之主也蓋天人一物内外一理流通徹貫初无
　　間隔若不見得則雖生於天地間而不知所以爲
　　天地之理雖有人之形貌而不知所以爲人之理
　　也故此一義切於吾身比前數段尤爲要𦂳非但
　　小小節目而已也(並荅袁/機仲書)
　　　右第二章
天地定位山澤通氣雷風相薄水火不相射八卦相錯
數徃者順知來者逆是故易逆數也
　康節先生曰數往者順若順天而行是左旋也皆已
　生之卦也故曰數往也知來者逆若逆天而行是右
　行也皆未生之卦也故云知來也夫易之數由逆而
　成矣此一節直解圖意若逆知四時之謂也(觀物/外篇)
　伊川先生曰易八卦之位元不曾有說先儒以謂乾
　位西北坤位西南言乾坤任六子而自處於无爲之
　地此説故无義理風雷山澤之類便是天地之用豈
　天地外别有六子如人生六子則有各任以事而父
　母自閒風雷之類於天地間如人身之有耳目手足
　便是人之用也豈可謂手足耳目皆用而身无爲乎
　(附劉元/承手編)
　横渠先生曰數往者順知來者逆是故易逆數者如
　孟子曰茍求其故則千歳之日至可坐而致也(易/説)
　　龜山楊氏曰揚子雲作太元只據他立名便不是
　　既定却三方九州二十七部八十一家不知如何
　　相錯得八卦所以可變而爲六十四者只爲可相
　　錯故可變耳惟相錯則其變出於自然也(餘杭/語録)
　　廣漢張氏曰自太極生兩儀兩儀生四象四象生
　　八卦故八卦者乃聖人闡其神明之德以示人者
　　也是以天運乎上地處乎下此天地定其位也山
　　之殺瘦澤之增肥此山澤通氣也雷之震驚至於
　　拔山風之鼓舞至於振海各恃其功故曰相薄火
　　之炎上其性燥水之流下其性濕不可相近故曰
　　相射此麗於有形渉於有數其勢若不相悖者也
　　及夫聖人作易乾坤交通而天地之位或上或下
　　艮兊相與而山澤之氣或止或恱以至震巽合而
　　雷風迭用坎離濟而水火成功此八卦相錯而六
　　十四卦三百八十四爻可以窮造化之大測鬼神
　　之幽逆而推之則四象兩儀與夫太極之逺可坐
　　而致也大抵天下之事數徃者順知來者逆故善
　　作樂者必求之於无聲欲制禮者必求之於太始
　　易之於天下皆逆數以察其來故易逆數也逆如
　　逆暑逆寒之謂豫爲之主者也(易/説)
　　白雲郭氏曰天地之位定然後山澤雷風水火相
　　與爲用或異體而交通或同氣而相薄或不相入
　　而爲用此八卦所以必相錯之道也八卦不相錯
　　則道雖立而不及於用是以聖人重之重而後可
　　以數往知來人之道數往者順而易知來者逆而
　　難易之逆數未見其難者非止卜筮之用蓋由其
　　道之始必知其道之終也是亦原始可以要終知
　　微知彰之義故孔子以知幾爲神衆人獨知卜筮
　　而已(易/説)
　　漢上朱氏曰天地定位乾上坤下也山澤通氣艮
　　兊以三相易也雷風相薄震巽以初相易也日月
　　不相射坎離以中相易也虞翻曰射厭也坎離水
　　火不相厭坎戊離己月三十日一㑹於壬故不相
　　厭也伏羲氏之畫卦也乾坤定上下之位坎離列
　　左右之門震與巽爲偶艮與兊相配震離兊乾天
　　之四象也巽坎艮坤地之四象也八卦相錯乾坤
　　相易生六十四卦乾自震而左行坤自巽而右行
　　數往者以順而數知來者以逆而知邵雍曰數徃
　　者順順天而行左旋也皆已生之卦也知來者逆
　　逆天而行右行也皆未生之卦也夫易之數由逆
　　而成矣逆者猶逆四時之比蓋聖人將言易故先
　　説易之本易逆數也故六爻自下而起太𤣥曰南
　　北定位東西通氣萬物錯乎其中凖八卦也(易/傳)
　　水雷山乾也火風澤坤也雷風相薄山澤通氣水
　　火不相射乾坤不相離也天地之撰物者如此而
　　萬物皆有乾坤六子之象觀乎物則神明之德見
　　矣故易之六爻變化必隂陽合德而剛柔有體其
　　立法制器亦然(叢/説)
　　新安朱氏曰邵子曰此伏羲八卦之位乾南坤北
　　離東坎西兊居東南震居東北巽居西南艮居西
　　北於是八卦相交而成六十四卦所謂先天之學
　　也　起震而歴離兊以至於乾數已生之卦也自
　　巽而歴坎艮以至於坤推未生之卦也易之生卦
　　則以乾兊離震巽坎艮坤爲次故皆逆數也(並本/義)
　　　問山澤通氣只爲兩卦相對所以氣通曰澤氣
　　升於山爲雲爲雨是山通澤之氣山之泉脉流於
　　澤爲泉爲水是澤通山之氣是兩箇之氣相通山
　　澤通氣水火不相射山澤一髙一下而水脉相爲
　　灌輸也水火下然上沸而不相滅息也或曰射音
　　亦與斁同言相爲用而不相厭也　射猶犯也
　　射一音亦是不相厭之義一音石是不相害水火
　　本相殺滅用一物隔著却相爲用此二義皆通
　　問射或音石或音亦孰是曰音石水火與風雷山
　　澤不相類本是相尅底物事今却相應而不相害
　　問若以不相厭射而言則與上文通氣相薄之文
　　相類不知如何曰不相射乃下文不相悖之意不
　　相悖乃不相害也水火本相害之物便如未濟之
　　水火亦是中間有物隔之若无物隔之則相害矣
　　此乃以其不害而明其相應也　看數徃者順這
　　一段是從卦氣上看來也是從卦畫生處看來恁
　　地方交錯成六十四　易逆數也似康節説方可
　　通但方圖則一向皆逆若以圓圖看又只一半逆
　　不知如何　安卿問先天圖説曰陽在隂中陽逆
　　行隂在陽中隂逆行陽在陽中隂在隂中皆順行
　　何謂也曰圖左一邊屬陽右一邊屬隂左自震一
　　陽離兊二陽乾三陽爲陽在陽中順行右自巽一
　　隂坎艮二隂坤三隂為隂在隂中順行坤无陽艮
　　坎一陽巽二陽爲陽在隂中逆行乾無隂兊離一
　　隂震二隂爲隂在陽中逆行　先天圖曲折細詳
　　圖意若自乾一横排至坤八此則全是自然故說
　　卦云易逆數也(皆自己生以/得未生之卦)若如圎圖則須如此
　　方見隂陽消長次第(震一陽離兊二陽乾三陽/巽一隂坎艮二隂坤三隂)雖
　　似稍渉安排然亦莫非自然之理自冬至至夏至
　　爲順蓋與前逆數若相反(皆自未生而反/得已生之卦)自夏至
　　至冬至爲逆蓋與前逆數者同其左右與今天文
　　家說左右不同蓋從中而分其初若有左右之勢
　　爾(自北而東為左自南/而西為右  並語録)
　　　右第三章
雷以動之風以散之雨以潤之日以晅之艮以止之兊
以說之乾以君之坤以藏之
　伊川先生曰古言乾坤退處不用之地而用六子若
　人則便分君道无爲臣道有爲若天則誰與他安排
　他如是須有道理故如八卦之義須要玩索(吕與叔/東見録)
　　廣漢張氏曰陽氣升而阻於隂此雷所以動而震
　　發其萬物也隂氣逹而礙於陽此風所以散而吹
　　嘘其萬物也隂之不固而成和於陽者此雨所以
　　潤萬物異乎灌漑之勞也陽之所宗而不爍於隂
　　者此日所以晅萬物異乎爝火之微也此四者皆
　　其生物也故主象以言之物之小大長短之不同
　　剛柔緩急之不等椿菌各安其壽夭鵬鷃各得其
　　巨細物物有正性物物有正命者有艮以止之者
　　歟太和所禀而无所乖戾大順所鍾而无所偏陂
　　勞者自此而少息華者自此而向成者有兊以説
　　之者歟夫有風雷以作其氣有雨日以成其形而
　　又有艮以止其分兊以說其情豈無司其造化之
　　權者乎此乾所以君之也豈无冥其出入之機者
　　乎此坤所以藏之也此四者取其成物也故主卦
　　以言之(易/説)
　　白雲郭氏曰天地雷風功用與八卦同故或言象
　　或言卦其實一也動止說又其性也散潤晅又其
　　功也君其道也藏其德也互言之知其互備也(易/說)
　　漢上朱氏曰陽聚而動動極則散之散則復聚隂
　　積而潤潤極則晅之晅則復潤此雷霆風雨日月
　　寒暑所以屈信相感而成萬物也艮則動者靜而
　　止入於坤也兊則止者恱而行出乎乾也乾以君
　　之則萬物覩坤以藏之則天地閉前說乾坤而至
　　六子无形者聚而有形也此說六子而歸乾坤有
　　形者散而入於无形也終始循環不見首尾易之
　　道也(易/傳)
　　新安朱氏曰此卦位相對與上章同(本/義)　雷以動
　　之以下四句取象義多故以象言艮以止之以下
　　四句取卦義多故以卦言　後四卦不言象也只
　　是偶然到後兩句說乾以君之坤以藏之却恁地
　　説得好(並語/録)
　　　右第四章
帝出乎震齊乎巽相見乎離致役乎坤說言乎兊戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南靣而聽天下嚮明而治蓋取
諸此也坤也者地也萬物皆致養焉故曰致役乎坤兊
正秋也萬物之所說也故曰說言乎兊戰乎乾乾西北
之卦也言隂陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮
　康節先生曰起震終艮一節明文王八卦也天地定
　位一節明伏羲八卦也八卦相錯者明交錯而成六
　十四也(觀物/外篇)
　伊川先生曰天者理也神者妙萬物而爲言者也帝
　者以主宰事而名(劉絢/師訓)　問劉牧以坎離得正性艮
　巽得偏性如何曰非也他據方位如此說如居中位
　便言得中氣其餘豈不得中氣也(附劉元/承手編)　南北之
　位豈可不定下所以定南北者在坎離也坎離又不
　是人安排得來莫非自然也(李師/籲說)
　横渠先生曰造化之功發乎動畢達於順形諸明養
　諸容載遂乎恱潤勝乎健不匱乎勞始終乎止　乾
　不居正位是乾理自然惟人推之使然邪(並易/説)　中
　央在季夏之末者且以易言之八卦之作坤在西南
　西南致養之地在離兊之間離兊即金火也是以在
　季夏之末(語/録)
　　龜山楊氏曰艮止也止其所也故繫辭曰止萬物
　　者莫善乎艮又曰成言乎艮艮者萬物之所成終
　　而成始也止於此矣復出乎震不終止也故艮卦
　　曰時止則止時行則行(餘杭/語録)
　　廣漢張氏曰帝者神之應而生物之所宗也帝出
　　乎震於方爲東於時爲春萬物從之而出方其出
　　也草昧而不齊汙穢而不潔惟至於東南然後齊
　　而潔潔齊然後可以相見故離也者於方爲南於
　　時爲夏萬物亨嘉而相見聖人出人天之本宗應
　　帝王之興起南面而聽天下嚮明而治亦體天道
　　以臨其人者也故曰蓋取諸此言其不恃其明以
　　聽天下者乎　又曰坤西南也乃夏秋之交也然
　　萬物皆致養於坤如萬物資生者是也至於出機
　　入機出冥入冥生於此而反於此未始暫停而坤
　　乃隤然在下此致役乎坤也萬物自出乎震相見
　　乎離而又致役乎坤至兊之西方於時爲秋所以
　　小息此萬物所以說也至於西北則陽自外來而
　　爲主於内隂恃已盛之勢而未肯聽命此戰乎乾
　　所以隂陽相薄也坎也者萬物交精乎天一今也
　　復歸於此故曰勞乎坎勞者如勞師之勞勞其還
　　也惟艮介乎東北之地乃春冬之交萬物所從出
　　入之方所以成其終而成其始故曰成言乎艮(並/易)
　　(説/)
　　白雲郭氏曰天道始於震萬物從之皆出而有生
　　生而齊齊畢出也至離而明明則可見至坤而養
　　養而後物成物成則說乾以純陽居隂地故隂陽
　　相薄而戰自出至戰久勞於外必歸而有以休息
　　之故勞乎坎息之而後終終則有始此雖萬物之
　　情實天之道也故言帝以先之自天地定位之後
　　皆論八卦此章獨異復有重釋之辭蓋上論八卦
　　之位未明言其所故下復明言之曰震東方也巽
　　東南也如是則无嫌於重釋之也唯潔齊之義難
　　通求其意則齊一而已(易/說)
　　漢上朱氏曰此以下言文王之八卦連山首艮歸
　　藏首坤艮震離坤兊乾坎巽連山之序也而易兼
　　用之此太𤣥所以作歟𤣥謂神戰於𤣥龍出於中
　　雷風炫煥與物時行天根還向成氣收精皆凖乾
　　坤震巽也鄭康成曰萬物出乎震雷發聲以生之
　　也齊於巽相見於離風摇長以齊之潔猶新萬物
　　皆相見日照之使光大萬物皆致養焉地氣含養
　　使有秀實萬物之所說草木皆老猶以澤氣說成
　　之戰言隂陽相薄西北隂也而乾以純陽臨之猶
　　君臣對合也坎勞卦也水性勞而不倦萬物之所
　　歸也萬物自春出生於地冬氣閉藏還皆入地萬
　　物之所成終而所成始言萬物隂氣終陽氣始皆
　　艮之用事坤不言方坤之養物不專此時也兊不
　　言方而言正秋者臣曰兊言正秋秋分也於兊言
　　秋分則震爲春分坎爲冬至離爲夏至乾爲立冬
　　艮為立春巽為立夏坤爲立秋可知言正秋者正時也
　　離言聖人南靣而聽天下嚮明而治則餘卦亦可以類
　　推矣戰乎乾言隂陽相薄而乾勝也(易/傳)
　　新安朱氏曰帝者天之主宰邵子曰此卦位乃文
　　王所定所謂後天之學也　上言帝此言萬物之
　　隨帝以出入也(並本/義)　帝出乎震萬物發生便是
　　他主宰從這裏出齊乎巽曉不得離中虚明可以
　　為南方之卦坤安在西南不成西北方无地西方
　　肅殺之地如何云萬物之所説乾西北也不可曉
　　如何隂陽只來這裏相薄勞乎坎勞字去聲似乎
　　慰勞之意言萬物皆歸藏於此去安存慰勞他
　　問戰乎乾何也曰此處大抵難曉恐是箇肅殺收
　　成底時節故曰戰乎乾問何以謂之隂陽相薄曰
　　乾陽也乃居西北故曰隂陽相薄恐是如此也見
　　端的未得　勞乎坎是説萬物休息底意成言乎
　　艮艮在東北是説萬物終始處　艮也者萬物之
　　所以成終而成始也猶春冬之交故其位在東北
　　　帝出乎震與萬物出乎震只這兩段說文王卦
　　　文王八卦坎艮震在東北離坤兊在西南所以
　　分隂方陽方但不可曉處多如離南坎北離坎却
　　不應在南北且做水火居南北兊也不屬金如今
　　只是見他底慣了一似合當恁地相似　文王八
　　卦有些似京房卦氣不取卦畫只取卦名京房卦
　　氣以復中孚屯為次復陽氣之始也中孚陽實在
　　内而未發也屯始發而艱難也只取名義文王八
　　卦配四方四時離南坎北震東兊西若卦畫則不
　　可移換(並語/録)　太極兩儀四象八卦者伏羲畫卦
　　之法也說卦天地定位至坤以藏之以前伏羲所
　　畫八卦之位也帝出乎震以下文王即伏羲已成
　　之卦而推其義類之辭也如卦變圗剛來柔進之
　　類亦是就卦已成後用意推說以此為自彼卦而
　　來耳非眞先有彼卦而後方有此卦也古注説賁
　　卦自泰卦而來先儒非之以為乾坤合而為泰卦
　　豈有泰復變為賁之理殊不知若論伏羲畫卦則
　　六十四卦一時俱了雖乾坤亦無能生諸卦之理
　　若如文王孔子之說則縱横曲直反覆相生无所
　　不可要在看得活絡无所拘泥則无不通耳(荅王/伯豐)
　　(書/)　来諭又謂冬春爲陽夏秋爲隂以文王八卦
　　論之則自西北之乾以至東方之震皆父與三男
　　之位也自東南之巽以至西方之兊皆母與三女
　　之位也故坤蹇解卦之彖辭皆以東北為陽方西
　　南為隂方然則謂冬春為陽夏秋為隂亦是一説
　　但説卦又以乾為西北則隂有不盡乎西以巽為
　　東南則陽有不盡乎東又與三卦彖辭小不同但
　　此自是一説與他説如十二卦之類各不相通耳
　　(荅袁機/仲書)
　　　右第五章(新安朱氏本義曰此章所/推卦位之説多未詳者)
神也者妙萬物而為言者也
　明道先生曰神也者妙萬物而為言若上竿弄瓶至
　於斲輪誠至則不可得而知上竿初習數尺而後至
　於百尺習化其髙矧聖人誠至之事豈可得而知(朱/公)
　(掞録/拾遺)
　伊川先生曰神是極妙之語(謝顯道記/平日語)
　横渠先生曰全備天理則其體孰大於此是謂大人
　以其道變通无窮故謂之聖聖人心術之運固有不
　疾而速不行而至黙而識之處故謂之神(易/説)
　　廣漢張氏曰夫八卦各有所在也而神則無在而
　　无不在八卦各有所為也而神則无為而无不為
　　强名之曰神者即其妙萬物而强名之也(易/説)
　　白雲郭氏曰道則道也易則書也聖人則人也獨
　　神為无方而三者皆有之故道亦有神易亦有神
　　聖人亦有神神非别一物唯以其道之見於用而
　　妙萬物者名為神也易與聖人之神皆一也因妙
　　萬物而言之為神故曰妙萬物而為言也觀易則
　　知神之為貴究神之為言則知道以用為大此孔
　　子所以言中庸其至矣乎(易/説)
　　漢上朱氏曰帝乗萬物出入終始所可見者萬物
　　之迹而其用蓋妙乎萬物不可得而見焉故曰神
　　也者妙萬物而為言易之乾坤分隂分陽迭用柔
　　剛上下不居周流六虚蓋象乎帝也故曰隂陽不
　　測之謂神聖人用易立法制器變通不倦故曰利
　　用出入民咸用之謂之神(叢/説)
　　新安朱氏曰或問以功用謂之鬼神以妙用謂之
　　神二神字不同否曰鬼神之神此神字說得麤如
　　言神也者妙萬物而為言此所謂妙用謂之神也
　　言知鬼神之情狀此所謂功用謂之鬼神也　問
　　帝出乎震以下何以知其為文王之卦位曰康節
　　之說如此問細看此數段前兩段說伏羲卦位後
　　兩段自帝出乎震以下說文王卦位自神也者妙
　　萬物而為言下有兩段前一段乃文王卦位後一
　　段乃伏羲底恐夫子之意以為伏羲文王所定方
　　位不同如此然生育萬物既如文王所次則其方
　　位非如伏羲所定亦不能變化既成萬物无伏羲
　　底則做文王底不出竊恐文義如此説較分明曰
　　如是則其歸却主在伏羲上恁地説也好但後兩
　　段却除了乾坤何也曰竊恐著一句神也者妙萬
　　物而爲言引起則乾坤在其中矣曰恐是如此問
　　且如雷風水火山澤自不可喚做神曰神者乃其
　　所以動所以撓者是也(並語/録)　又曰神是理之發
　　用而乗氣以出入者故易曰神也者妙萬物而為
　　言者也來諭大槩得之但却將神字全作氣字看
　　則又誤耳(文/集)
動萬物者莫疾乎雷撓萬物者莫疾乎風燥萬物者莫
熯乎火說萬物者莫說乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
　康節先生曰火生濕水生燥水遇寒則結遇火則竭
　從其所勝也金火相守則流火木相得則然從其類
　也(觀物/外篇)
　明道先生曰冬至一陽生而每遇至後則倍寒何也
　隂陽消長之際无截然斷絶之理故相攙掩過如天
　將曉復至隂黒亦是理也大抵終始萬物莫盛乎艮
　此儘神妙須儘研窮此理(吕與叔/東見録)　息止也生也止
　則便生不止則不生艮終始萬物(游定夫/所録)
　　廣漢張氏曰此論六子萬物不能以自生有雷以
　　動之有風以散之萬物不能以自成有火以燥之
　　有澤以說之有水以潤之然終之而萬物有所歸
　　始之而萬物有所出者此莫盛乎艮也前言天地
　　定位山澤通氣終於水火不相射蓋言八卦各立
　　以爲體也此言水火相逮終於山澤通氣者蓋言
　　六子交通為用也水之飲酌有待於火火之烹餁
　　有須於水此水火相逮也雷之震驚有風以散之
　　風之鼓舞有雷以先之此雷風不相悖也山之氣
　　下下通乎澤澤之氣上上通乎山此山澤通氣也
　　惟六爻交相為用故變者自无而有化者自有而
　　无此既成萬物者乎(易/説)
　　白雲郭氏曰此章論象其序與前八方之卦同獨
　　不言乾坤者乾坤妙萬物之神在六子而已莫疾
　　乎雷莫疾乎風其神也萬物無以加之也故易皆
　　取神物以為八卦之象至乾坤之神又不得而見
　　之矣撓散也澤上為天澤下為藪澤故莫說乎澤
　　也天地之間山之養物為多故能終始萬物上言
　　雷風則艮與山同功矣下言艮則雷風震巽同功
　　矣其義互見非艮獨異也六子之象雖有動橈燥
　　潤之功而或各專其用獨動獨撓不能變化亦不
　　能成物必水火相須雷風相從山澤相通於是乎
　　變化而畢成萬物况易之於卦坎離震巽豈能獨
　　用也哉此聖人所以重卦之義也重之故變變則
　　通通則久是以自天祐之吉无不利(易/説)
　　漢上朱氏曰上說天地定位六子致用此說六子
　　合而為乾坤乾坤合而生神妙萬物而為言者物
　　物自妙也鄭康成曰共成萬物物不可得而分故
　　合謂之神張載曰一則神兩則化妙萬物者一則
　　神也且動撓燥說潤終始萬物者孰若六子然不
　　能以獨化故必相逮也不相悖也通氣也然後能
　　變化既成萬物合則化化則神康成之學進於是
　　矣(易/傳)　說卦帝出乎震齊乎巽相見乎離致役乎
　　坤說言乎兊戰乎乾勞乎坎成言乎艮又曰震東
　　方也巽東南也離也者明也萬物皆相見南方之
　　卦也坤也者地也兊正秋也乾西北之卦也坎者
　　水也正北方之卦也艮東北之卦也又曰動萬物
　　者莫疾乎雷撓萬物者莫疾乎風燥萬物者莫熯
　　乎火說萬物者莫說乎澤潤萬物者莫潤乎水終
　　萬物始萬物者莫盛乎艮此説周易也故管輅曰
　　聖人何以處乾位於西北坤位於西南邵康節曰
　　置乾於西北退坤於西南乾統三男而長子用事
　　坤統三女而長女代母坎離得位而兊震為耦以
　　應地之方也王者之法盡於是矣(文王八/卦圖說)
　　新安朱氏曰此去乾坤而專言六子以見神之所
　　為然其位序亦用上章之說未詳其義(本/義)　水火
　　相逮一段又似與上面水火不相射同又似是伏
　　羲卦(語/録)　問本義云云某竊謂上言六子用文王
　　八卦之位者以六子之主時成用而言故以四時
　　為序而用文王後天之序下言六子用伏羲八卦
　　之位者推六子之所以主時成用而言故以隂陽
　　交合為義而用伏羲八卦之序蓋隂陽各以其偶
　　合而六子之用行所以能變化盡成萬物也文王
　　八卦則兊震以長男而合少女艮巽以長女而合
　　少男皆非其偶故自動萬物者莫疾乎雷至終萬
　　物始萬物者莫盛乎艮皆别言六子之用故以四
　　時之次言之而用文王八卦之序下則推其所以
　　成用於隂陽各得其偶故用伏羲八卦若上用伏
　　羲卦次則四時失其序下用文王八卦則兊震艮
　　巽皆非其偶矣伏羲卦序與今卦序不同不知是
　　孔子創為之而作序卦邪抑自文王周公繋辭之
　　後已更伏羲之序如此而孔子特以序卦明其義
　　邪先生曰伏羲自是伏羲卦序文王周公自是文
　　王周公卦序(荅周/純仁)
　　　右第六章
乾健也坤順也震動也巽入也坎陷也離麗也艮止也
兊說也
　康節先生曰乾竒陽也健也故天下之健莫如天坤
　耦隂也順也故天下之順莫如地所以順天也震起
　也一陽起也起動也故天下之動莫如雷坎陷也一
　陽陷於二隂陷下也故天下之下莫如水艮止也一
　陽於是而止也故天下之止莫如山巽入也一隂入
　二陽之下故天下之入莫如風離麗也一隂離於二
　陽其卦錯然成文而華麗也天下之麗莫如火故又
　爲附麗之麗兊説也一隂出於外而說於物故天下
　之說莫如澤(觀物/外篇)
　伊川先生曰乾健坤順人亦不曾果然體認得乾坤
　毁則无以見易易須是以意明之(河南/語録)
　横渠先生曰健動陷止剛之象順麗入說柔之體(易/説)
　　一陷溺而不得出為坎一附麗而不能去為離艮
　一陽為主於兩隂之上各得其位而其勢止也易言
　光明者多艮之象著則明之義也(正/蒙)
　　廣漢張氏曰乾之純陽故其性健震得其陽而在
　　下故動也坎得其陽而在中故陷也艮得其陽
　　而在上故止也凡此者皆得其陽而未全者也坤
　　之純隂故其性順巽得其隂而在下故入也離得
　　其隂而在中故麗也兊得其隂而在上故說也凡
　　此者皆得其隂而未全者乎(易/說)
　　兼山郭氏曰坎陷也離麗也剛則有體陷乎隂中
　　所以為坎柔則无質麗於陽中所以為離(易/説)
　　白雲郭氏曰此章言乾坤之德與六子之性情所
　　以釋八卦之名也八卦之名出於包犧氏上古之
　　言止此八者而已文王能明之而不訓其義孔子
　　訓之故後世可以學易非健順八字則易不復能
　　讀矣故乾坤八字盡三才之道健順八字盡八卦
　　六十四之道然則文王不載之簡編孔子何由而
　　得之夫是之謂聖人(易/説)
　　漢上朱氏曰上說坎兊合以致用今復以八卦别
　　而言之動陷止皆健之屬也入麗說皆順之屬也
　　不離乎乾坤也(易/傳)　天地能變化成萬物者必水
　　火雷風山澤合一焉所謂隂陽合德剛柔有體也
　　隂陽者在天成象也剛柔者在地成形也萬物既
　　成各得其一故健順動入陷麗止説其性各不同
　　能備萬物而兼有之者人也故下舉八畜八體而
　　終之以男女(叢/説)
　　新安朱氏曰此言八卦之性情(本/義)　八卦之性情
　　謂之性者言其性如此又謂之情者言其發用處
　　亦如此如乾之健本性如此用時亦如此　卦體
　　如内健外順内隂外陽之類卦德如乾健坤順之
　　類(並語/録)
　　　右第七章
乾為馬坤為牛震為龍巽為雞坎為豕離為雉艮為狗
兊為羊
　康節先生曰馬牛皆隂類細分之則馬為陽而牛為
　隂　一陽動於二隂之下震也重淵之下有動物者
　豈非龍乎(並觀物/外篇)
　横渠先生曰飛遷躁動不能致逺雞之象(易/説)
　　廣漢張氏曰乾得陽而健為馬者以其致逺也坤
　　得隂而順為牛者以其任重也震為龍者龍善動
　　而升降自如而東方之七宿其象蒼龍也巽為雞
　　者雞知時善變而工商執雞者亦如其知時坎為
　　豕者豕主汙濕其性趨下也離為雉雉性耿介而
　　外文明也艮為狗言其能止人而又止於人也兊
　　為羊言其外柔而内狠也凡此者皆逺取諸物也
　　(易/說)
　　白雲郭氏曰逺取諸物皆此類也說者或以巽主
　　號令雞能知時義猶近之其言豕處汙濕狗善禁
　　止鄙矣(易/説)
　　漢上朱氏曰說八卦本象也乾為馬健也乾變震
　　為龍純乾為馬故馬或龍種而馬八尺以上為龍
　　九則變也房為天駟為蒼龍之次七星為馬於辰
　　為牛故馬又為火畜乾為金火馬無角金勝也故
　　於五行為丘蠶馬首龍星之精故馬蠶同氣屯大
　　畜中孚之震屯賁晉明夷暌之坎皆乾也或曰鳥
　　飛龍行不健於馬乎曰鳥飛極而息龍升降有時
　　健者惟馬而已坤順也牡者坤之陽牝者坤之隂
　　老其究也故離為牝牛而既濟初九變艮京房以
　　為博牛坤極生乾故角剛而善觸牽牛在丑丑土
　　也土亦坤也離六二己丑土也牛有黄者離之六
　　二也離為飛鳥為蟹為鼈為龜卵皆有黄震動於
　　重隂之下而善變化者龍也震東方卦直春分以
　　後辰亦為龍蒼龍之次也動極必反故龍以春分
　　升以秋分降升者豫也降者歸妹也盛夏疾雷木
　　枝而龍起震為木也王充曰龍雷同類其知震之
　　為乎震位在卯其日甲乙其數三八故𤣥之中以
　　次三為龍占家以甲乙寅卯為龍或曰龍之類多
　　矣皆震乎曰氣之散也天文角為蛟亢為龍翼為
　　蚓軫為蛇角亢辰也翼軫已也東方朔占蜥蜴以
　　龍蛇推之金匱書以飴治蛟龍病出蜥蜴而愈皆
　　龍類也自春分至芒種震治也而辰巳為巽故曰
　　氣散也巽入也為風風主號令故雞號知時先儒
　　以雞為火之精者巽木含火火生風火炎上故雄
　　有冠乃鳴南越志曰雞冠如華其聲清徹巽位在
　　已金所生也主於酉上直於昴故雞又為金畜洞
　　林曰巽為大雞酉為小雞素問以雞為木畜者巽
　　也離者巽之再變兊者離之變故雞雉皆耿介而
　　雞將號動股擊羽翰而後有聲又曰玉衡星散為
　　雞者坎至四月成乾其方為巽玉衡斗也坎為豕
　　坎陷也水畜也美脊剛鬛坎中陽也垂耳俯首而
　　尾不足本末隂也卑而處穢隂也突蕩難制陽也
　　豚者豕之初也故訟初之四為中孚之豚豶者劇
　　豬也故大畜之三兊金制之為豶坎再變成艮故
　　豕用鼻壯豕有牙者乾之剛也象亦豕類故運斗
　　樞曰瑶光散而為象坎離相納故象齒有文又為
　　羸豕者隂也豕豭强而牝弱亥為豕者直室也坎
　　之所自生也傳言斗星散精為彘斗星坎也又曰
　　瑶光不明彘生鹿張宿為鹿坎離反也離附麗也
　　鶉雉之屬飛必附草附麗也五色成章離目也雉
　　方伏時東西風則復南北風則去而不復坎勝離
　　也坤方之雉嘔文如繡離變而兊乎小寒雉始雊
　　臨之六三離變兊也兊交震故雉不雊則雷不發
　　聲陳倉之聲隱然如雷野雉皆雊星有墜而雉雊
　　者震兊相感也虵化雉者巽成離也竹化虵者震
　　巽易也雉入大水為蜃而老鶩為蝙蝠雀類為蛤
　　離成坎也八卦獨巽離為飛鳥者何也曰南方七
　　宿朱鳥也午為鶉火之次未為鶉首已為鶉尾其
　　咮在柳其翼在翼柳午也離也翼已也巽也卜楚
　　丘論明夷之謙曰當鳥所謂鳥者朱鳥也故曰明
　　夷于飛歸藏初巽曰有鳥將来而垂其翼薛貞曰
　　巽值鶉尾故稱飛鳥離火日巽木風也木中有火
　　風者火氣之動也得乎風者為飛之類得乎火者
　　得乎風離為目動巽為多白眼觀眼目之變可以
　　知風火矣故驚飇奮發火勢熾然雷行電照草木
　　怒張火木同類乎或曰騰虵无翼而飛何也曰亦
　　已巽也八荒之外有以首飛者背飛者尾飛者觸
　　象成形豈特騰地乎或曰海水羣飛无情而飛何
　　也曰坎極成離也火光起於洲潬烈燄生於積油
　　坎極故也或曰飛類决起朝發而暮棲何也曰離
　　在天為日在地為火日為晝火生風故飛者屬乎
　　晝化乎風晝翔而暝息風騫而木飛艮止也搏噬
　　者前剛也戌為狗者直婁也火墓於戌生於寅寅
　　為虎而其子亦曰狗考異郵曰斗運生狗者星艮
　　離也斗止而動亦狗也兊説也羊内狠者二陽伏
　　於一隂之下也羝者交乎震震為反生也兊極成
　　艮故羚羊以角息艮反成兊故墳羊為土怪夫子
　　曰地反物為妖或曰史言開皇大厯羝或鬭於雲
　　中羖或墜於雷震何也曰乾變坤則陽附隂而為
　　走坤變乾則隂附陽而為飛其震兊之交乎或曰
　　號物者有萬八物能盡之乎曰其變不可勝言也
　　張載有言曰游氣紛擾合而成質者生人物之萬
　　殊其隂陽兩端循環不已者立天地之大義(易/傳)
　　新安朱氏曰逺取諸物如此(本/義)
　　　右第八章
乾為首坤為腹震為足巽為股坎為耳離為目艮為手
兊為口
　　廣漢張氏曰其形上圎而五官寓而衆陽之所㑹
　　者首也五臟六腑之所存而隂虚有所受者腹也
　　足在下而善動震一陽而在乎二隂之下善動者
　　也故震為足股輔上而善隨一隂伏乎二陽之下
　　善隨者也故巽為股坎為耳耳者内陽也而又為
　　水故耳必下而能聽離為目目者内隂也而又為
　　火故目必仰而能視艮為手執之而有釋之而无
　　而四支之所止也兊為口出言以說人飲食以説
　　體此兊所以為口也凡此者皆近取諸身也(易/説)
　　白雲郭氏曰乾元首之象也坤之含𢎞腹也陽動
　　於下足也順於下而動於上股也坎幽利聽離明
　　利視艮具動靜而下垂兊為口舌而上向也(易/說)
　　漢上朱氏曰說八卦合而成體也鄭本此章在乾
　　為馬之前乾為天尊而在上為首在下亦為首如
　　木根草荄之類乾无往而不為萬物先也乾首出
　　庶物者震交乾也觀有孚顒若者乾首肅也明夷
　　九三得其大首乾三之上也三本臨乾故曰大首
　　既濟上六之濡首者上六反三乾也未濟上九之
　　濡首者上九反三乾也乾又為頂者首之上也大
　　過上六過涉滅頂是也又為輔者在首而止於上
　　也咸之上六艮之六五是也輔上頷也與頤卦上
　　體同象又為靣者在首而說見於外也革上六是
　　也又為頰者止於上而有面之象也咸上六是也
　　又為頄者面之上益之以剛也夬九三大壯上六
　　是也頄靣顴也骨剛而肉柔太𤣥九體八為面九
　　為顙八九上體也京房以上爻為頭目亦上體也
　　腹虚而有容也又為釜者腹器也有水火爻則為
　　釜故郭璞筮豫之解曰有釜之象瓶罋缶皆腹器
　　也太𤣥土為腹器又為尊壺者交乎震坎也坎震
　　為酒震為足艮為鼻腹器有足有鼻有酒尊壺也
　　禮少儀曰尊壺者面其鼻又為簋者交震艮也有
　　尊壺象而无酒焉者也禮少牢敦皆南首首者敦
　　器之蓋飾首有面面有鼻坤又為身身亦謂之中
　　又為躬折其身也震動也一陽動於二隂之下也
　　艮為止者動極而止也一陽止於二隂之上也人
　　之經脉十有二其六動於足其六動於手動於足
　　者震之陽故自下而生動於上者艮之陽故自上
　　而止震艮相反故行者必止止者必行疾走者掉
　　臂束手者緩行震又為趾者通乎物言之也足趾
　　下體之下也手上體之下也故太𤣥九體一為手
　　足言其位也甲剛乾陽也在足者艮交震在手者
　　震交艮震交艮則動者止艮交震則止者動震艮
　　又為􁀕者足之指也拇手大指也手足所以能動
　　也故動乎下體之下而應乎足者􁀕也指在下而
　　動者亦􁀕也艮又為肱者自手觀之拇陽也餘指
　　隂也指節三隂中之陽拇節二陽中之隂指動而
　　掌止止者在上動者在下止者運動者止艮也自
　　臂觀之手也臂也肱也三也肱屬乎上而止臂指
　　用乎下而動止者役動動者從之艮也肱臂竒而
　　指數偶亦艮也手之有肱亦猶股之有腓故股在
　　上則二為腓巽為股隨足巽也雷風相與也坎為
　　耳陽陷乎隂也輪偶者隂也竅竒者坎中之陽也
　　精脫者聵水竭則槁耳目通竅者水火相逮也離
　　隂麗乎陽也實者陽也陽中有隂故肉白虚者隂
　　也隂中有陽故睛黑目白其坎離之交乎精竭者
　　目盲離火无所麗也離為日寐者神棲於心其日
　　昃乎寤者神見于目其日出乎故寐者形閉坤之
　　闔也寤者形開乾之闢也一闔一闢目瞑耳聼坎
　　離相代晝夜之道唯善用者能逹耳目於外惟善
　　養者能反耳目於内太𤣥以一六為耳二七為目
　　一六水也二七火也兊為口說也鄭康成曰上間
　　似口艮為鼻口鼻通氣山澤通也(易/傳)
　　新安朱氏曰近取諸身如此(木/義)　至之問艮何以
　　為手曰手却捉定那物便是艮又問捉物乃手之
　　用不見取象正意曰也只是大槩略恁地安卿說
　　麻衣以艮為鼻曰鼻者面之山晉管輅已如此說
　　亦各有取象又問麻衣以巽為手取義於風之舞
　　非是為股先生曰亂道如此之甚(語/録)
　　　右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
　伊川先生曰或謂劉牧謂上經是天地生萬物下經
　是男女生萬物曰天地中只是一箇生人之生於男
　女即是天地之生安得為異曰牧又謂乾坤與坎離
　男女同生曰非也譬如父母生男女豈男女與父母
　同生既有乾坤方三索而得六子若曰乾坤生時六
　子生理同有則有此理乾坤坎離同生豈有此事既
　是同生則何言六子邪(劉元承/手編)
　　廣漢張氏曰老陽為父老隂為母陽能變故自下
　　而索震為長男自中而索坎為中男自上而索艮
　　為少男老隂能變故自下而索巽為長女自中而
　　索離為中女自上而索兊為少女(易/説)
　　白雲郭氏曰乾坤天地父母皆一道也此綸父母
　　男女之象故乾坤主父母而言六子之變自下為
　　先震自坤變而得陽畫於初巽自乾變而得隂畫
　　於初故皆曰一索而為長男長女也坎自坤變而
　　得陽畫於中離自乾變而得隂畫於中故皆曰再
　　索而為中男中女也艮自坤變而得陽畫於上兊
　　自乾變而得隂畫於上故皆曰三索而為少男少
　　女也一二三之義取於三畫之初中上也王氏云
　　素求也自坤而求陽皆男也自乾而求隂皆女也
　　卦變之義蓋始於此文王之重亦无以異也故說
　　卦首章曰觀變於隂陽而立卦(易/説)
　　漢上朱氏曰將說天地生萬物而言人者天地之
　　性人為貴萬物皆備於人也乾天也為隂之父坤
　　地也為陽之母揲蓍者一爻三揲三爻而八卦具
　　故搜於坤策一索而得陽者謂之長男再索而得
　　陽者謂之中男三索而得陽者謂之少男搜於乾
　　策一索而得隂者謂之長女再索而得隂者謂之
　　中女三索而得隂者謂之少女萬物分天地也男
　　女分萬物也察乎此則天地與我並生萬物與我
　　同體是故聖人親其親長其長而天下平伐一草
　　木殺一禽獸非其時謂之不孝納甲之説乾納甲
　　壬始於子坤納乙癸始於未震納庚子子代父也
　　坎納戊寅艮納丙辰左行以順父循父道也巽納
　　辛丑離納己卯兊納丁巳右行以向母從母教也
　　三女配男夫婦之義天地之性人之大倫實告之
　　矣太𤣥準之以一摹二摹三摹摹亦搜也(易/傳)
　　新安朱氏曰索求也謂揲蓍以求爻也男女指卦
　　中一隂一陽之爻而言(木/義)　震一索而得男一段
　　看來不當專作揲蓍看揲蓍有不依這序時便説
　　不通大槩只是乾求於坤而得震坎艮坤求於乾
　　而得巽離兊一二三者以其畫之次序言也　又
　　曰非震一索而得男乃是一索得陽爻而後成震
　　又曰一說是就變體上説謂就坤上求得一陽爻
　　而成震卦一說乃是揲蓍求卦求得一陽後靣二
　　隂便是震求得一隂後面二陽便是巽　乾坤三
　　索則七八固有六子之象然不可謂之六子之策
　　若謂少隂陽為六子之策則乾坤為无少隂陽乎
　　(並語/録)
　　　右第十章
乾為天為圜為君為父為玉為金為寒為氷為大赤為
良馬為老馬為瘠馬為駁馬為木果
　伊川先生曰說卦於乾雖言為天又言為金為玉以
　至為駁馬良馬為木果之類豈盡言天若此者所謂
　類萬物之情也故孔子推明之曰此卦於天文地理
　則為某物於鳥獸草木則為某物於身於物則為某
　物各以例舉不盡言也學者觸類而求之則思過半
　矣不然說卦所叙何所用之(龜山/語録)
　横渠先生曰乾為大赤其正色也為氷健極而寒甚
　也　自此而下皆所以明(一作/類)萬物之情(並易/説)
　　廣漢張氏曰乾為天者運而不息得㑹諸陽而在
　　上者也圜者運而无窮而考工記謂衣裳畫火為
　　圜亦以象乾也為君為父道之尊也為玉為金德
　　之貴也乾位在亥其陽氣自下而升故隂氣凛冽
　　而為寒凝結而為氷其畫皆一故為大赤異乎坎
　　之為赤也為良馬者言其性為老馬者言其數為
　　瘠馬者言其剛為駁馬者言其變為木果者言其
　　陽氣能生者乎(易/說)
　　白雲郭氏曰繫辭言包犧氏始作八卦以通神明
　　之德以類萬物之情此皆所謂類萬物之情也乾
　　之於八卦天之於三才君之於臣父之於子金玉
　　之於土石皆一道也是之謂類也乾之道天之形
　　人之首皆圜也寒氷西北之位也大赤乾剛之色
　　也馬行健也良則善於其道也老則久於其道也
　　瘠馬駁馬未詳其㫖先儒或以瘠為柴益非也孔
　　氏又謂駁馬有牙如鋸能食虎豹誤矣未有蹄物
　　能搏虎豹者也或言有獸名駁食虎豹事非經見
　　亦非馬類疑无其字借用駁耳非駁馬也又言果
　　實著木如星之著天如是則果為星象非天象也
　　乾元為萬物之始居羣物之上萬物之所資焉而
　　果者木之始也木以果為始亦猶物以乾為始也
　　然聖人言此使學者知其道无乎不在也此亦舉
　　其大槩耳安能盡言天下萬物之象哉觸類而長
　　之斯可矣自人言之則千夫長百夫長夫之於妻
　　長之於幼亦皆乾也自物言之宫室之覆車蓋之
　　象亦皆乾也麒麟之於走獸鳳凰之於飛鳥泰山
　　之於丘垤河海之於行潦亦皆乾也山河雖坎艮
　　之象方其於丘垤於行潦則乾也至於虎狼有父
　　子之仁螻蟻有君臣之義孰謂乾之道又有在於
　　虎狼螻蟻之間者乎故知其道无乎不在特知而
　　用之者鮮矣八卦之象皆然(易/說)
　　漢上朱氏曰說重卦别象也六爻變化其象豈能
　　盡摹哉此凡例也智者觸類而長矣易言天者皆
　　乾也天位者中正也又曰帝位天德者剛也天道
　　者其行以正也天之神者隂陽合一也天則者不
　　可過也天行者終則有始也反復其道也消息盈
　　虚也三者一也天文者艮離也天命者乾巽也天
　　衢者艮反震也天寵者君澤加也天險者坎在上
　　也天祐者天助也天下者乾下也或乾爻降於下
　　也曰在曰統曰御曰先後曰奉曰承曰順曰應曰
　　麗各以其卦爻變化言之天或謂之帝言主宰也
　　推而上謂之上帝乾又為大人聖人賢人君子大
　　人者盡天之體也為圜者渾淪无端周而復始也
　　五者君之位乾為六子父乾居九五之位則為君
　　而父也乾剛之不變者為玉變者為金益之三以
　　上九為圭鼎之上以九三為玉言其不變也蒙之
　　金夫臨初之上也亦屯之初也訟之鞶帶上九之
　　二也噬嗑金矢四之五也六五黄金五之上也姤
　　之金柅二之初也鼎之金鉉五之二也言其變也
　　乾艮同類故石攻玉則解乾離同體故金火守則
　　流京房以乾兊配金兊正秋亦九五爻也太𤣥以
　　二八為金為環珮為重寳為釦器以一六為水為
　　玉者六即乾也玉有水玉水得乾氣乎為寒者坤
　　交乾也隂至亥成坤戌亥乾位九月寒露十月立
　　冬小寒十一月大寒露坤氣也雲徂雨流而露无
　　所不至坤也黄帝書曰陽不足隂氣上入陽中則
　　洒淅惡寒此寒之驗也邵雍曰月為寒二隂一陽
　　陽不足也坎為水為月故水寒或曰井五月卦九
　　五寒泉冽何也曰井之九五即泰乾初九甲子爻
　　也子坎位也坎交泰坤也陽温隂寒乾陽而寒者
　　隂陽相薄十一月陽氣生於下以其隂不足也故
　　井泉温五月隂氣生於下以其陽不足也故井泉
　　寒又為氷者坎交乾也乾西北方之卦十月水始
　　氷地始凍水不氷則為隂負陽勝十月乾陽宜不
　　足也乾剛金也故水凝而堅則隂勝坤初六一隂
　　生至上六十月亥位坎交乾邵雍曰水遇寒則結
　　遇火則竭從所勝也赤陽色也陽始於子坎中之
　　陽故坎為赤極於已純乾也故乾為大赤乾者日
　　在嵎中月在望歲在四月時也困九二坎為赤二
　　交巽五為赤紱又為朱者朱赤黄色詩云朱芾斯
　　皇毛公曰黄朱染絳者一入謂之縓再入謂之赬
　　三入謂之纁四入謂之朱纁黄赤也小爾雅曰彤
　　□赬韞赤也然則縓纁朱皆赤而朱比赤為黄比
　　縓纁為異耳故困九五下交二坎離易巽為朱紱
　　離坤黄也乾陽得位為良馬隂消陽為老馬為瘠
　　馬鄭康成曰凡骨為陽肉為隂孔穎逹曰骨多也
　　駁馬𤣥黄也乾變離也駁食虎者兊變乾也郭璞
　　筮遇乾之離曰驊騮緑耳遂𤣥黄於坎離艮曰其
　　於木者交巽木也於乾曰為木果者巽艮之陽皆
　　乾也艮為果者木之陽止於果果成則降降而反
　　生震者艮之反震陽亦乾也　秦漢之際易亡說
　　卦孝宣帝時河内女子發老屋得説卦古文老子
　　至後漢荀爽集解又得八卦逸象三十有一案集
　　解坎為狐子夏傳曰坎稱小狐孟喜曰坎穴也狐
　　穴居王肅曰坎為險為隱伏物之在險穴居隱伏
　　徃來水間者狐也子夏時坎為狐孟喜王肅止隨
　　傳解釋不見全書蓋秦漢之際亡之矣今考之六
　　十四卦其說若印圈鑰合非後儒所能增也故校
　　証其誤而并釋之以俟後之知者為龍乾體坤自
　　震息之成乾故乾為龍坤體乾剥乾成坤隂極生
　　陽為復震也故坤上六龍戰于野其血𤣥黄坎為
　　血震為𤣥黄為直乾其動也直巽為繩直者亦乾
　　之直也為衣乾在上為衣坤在下為裳太𤣥曰垂
　　綃為衣襞幅為裳垂綃竒也襞幅偶也訟之帶歸
　　妹之袂既濟之衣袽皆乾也困之紱既濟之襦皆
　　坤也古者衣裳相連乾坤相依君臣上下同體也
　　至秦始取女之衣裳離之為言者震聲兊口聲出
　　於口也所以能言者出於乾陽也(並易/傳)
　　新安朱氏曰荀九家此下有為龍為直為衣為言
　　(本/義)　卦象指文王卦言所以乾言為寒為氷(語/録)
坤為地為母為布為釡為吝嗇為均為子母牛為大輿
為文為衆為柄其於地也為黑
　横渠先生曰坤為文衆色也為衆容載廣也(易/說)
　　廣漢張氏曰坤為地者言其隤然下載上承於天
　　也為母者親而不尊不産而萬物育也為布者言
　　其无逺无近行地无疆德合无疆者也為釡者化
　　物而不化於物者也為吝嗇者其静也翕而斂藏
　　為事也為均者其勢均平而无偏陂者也為子母
　　牛善載而生生也為大輿方而下載者也文事武
　　備宜乎坤為文也其畫皆耦故為衆也用處物之
　　後而持其權者柄也其於地也為黒者隂之色也
　　異乎乾之為大赤(易/說)
　　白雲郭氏曰布均皆猶地之德釡猶地之化吝嗇
　　隂性也子母牛蕃生也大輿厚載也物雜則生文
　　數偶則衆柄為化權純隂之色黒大赤之反也八
　　卦之義最難通故聖人詳其所象亦立象盡意之
　　謂也詳其一卦所為之象然後可通一卦之義不
　　然則乾坤八卦非親質之三聖人終莫知其為義
　　矣唯八卦有象如此其詳故雖百世之下亦可聞
　　而知之也聖人反覆言八卦於前又列其卦言之
　　於後得无深㫖邪(易/說)
　　漢上朱氏曰易凡言地者皆坤也乾坤皆言天地
　　者隂陽相根動静相資形氣相應有一則有二有
　　乾則有坤邵雍曰天依形地附氣其形有涯其氣
　　无涯張載曰地在氣中黄帝書曰地在太虚之中
　　大氣舉之天地未始相離也又曰天在地外水在
　　天外表裏皆水兩儀運轉乗氣而浮載水而行考
　　之天西河中九星曰鉤星鉤星伸則地動者以水
　　動也辰星色黄而小則地大動土勝水也鉤鈐者
　　天之筦籥鉤鈐坼則地動者天之筦籥動也以此
　　三者觀之水動則地動地動則天動地非乗氣載
　　水乎氣无涯水亦无涯水亦氣也乾為父則坤為
　　母乾為祖則坤為妣坤得尊位母也五動成乾為
　　王母王母尊祖王妣也五尊位在家人乾父居五
　　則坤母居四尊无二上也麻紵葛曰布巽為草以
　　隂不變者為布巽離為絲以坤隂變陽者為帛賁
　　六五束帛戔戔上九變五巽離也坤隂變陽也坤
　　為帛束帛五兩天九地十之數布帛兩兩相偶五
　　尺謂之量倍量謂之丈倍丈謂之端倍端謂之匹
　　釡有範金者有合土者其象有腹有耳无足皆自
　　坤變坤為土為腹家人者遯四之初變艮坤六二
　　有坤腹坎耳坎水離火巽木以釡亨飪之象離爲
　　中女故曰在中饋郭璞筮豫之解六二變坤有坎
　　離曰釡之象遇大有之旅初九九二變乾成艮坤
　　兊為金為澤有離火而无耳曰金之祥非釡也或
　　曰鼎何以取於坤曰鼎自遯五之二巽變艮坤器
　　之有腹者也而又有足耳鉉以木巽火坎水亨之
　　故曰鼎象也易言吝者十二卦十三爻陽爻居三
　　咸之九三從上六故徃吝恒之九三趨上六故可
　　貞而吝姤之上九居隂故吝其餘可徃而不徃可
　　動而不動可變而不變坤隂也亦有知其不可以
　　徃為吝者屯六三是也然則坤之吝嗇顧用之如
　　何耳故曰憂悔吝者存乎介乾獨陽也坤隂均之
　　寒均暑夜均晝適得其平故小者亨則曰既濟而
　　小大相過皆謂之過為子母牛者坤交離也坤為
　　牛為腹離為大腹京房既濟之初九變曰博牛言
　　以㹀牛博犢也洞林明夷之既濟曰當有牛生一
　　子蓋坤變坎坎為子三至五互有離四者坤之丑
　　爻丑亦牛也離畜牝牛者母也大畜艮坤之初為
　　童牛者子也太𤣥以土為犢地方而載輿也坎止
　　曰輿坤爻變乾陽為大則曰大輿也一剛一柔相
　　錯成文有天而後有地一不獨立二則為文天一
　　地二也季春之月夬九三爻也陽氣充塞氣成虹
　　蜺有剛然後文柔之也仲冬之月坤六四爻也雖
　　霽而日虹蜺伏藏陽不足也以此見无一則无二
　　矣衆者對寡之名師以一陽主五隂故曰用衆曰
　　蓄衆明夷以二陽臨四隂故曰莅衆解以初九之
　　坤四故曰得衆民者有君之名也師曰衆又曰民
　　何也曰復初九之二坤隂自下從之故曰民坤之
　　隂即坎之二隂也坎之二與上坤之三隂合故又
　　為衆為柄者巽之坤順其鑿而入焉者也斧柯劒
　　夾殳戈矛之柲耜之耒柄也旅九四得斧巽上九
　　䘮斧或得其柄或失其柄黑者坤之極也坤為地
　　又曰其於地也者坤為黒其於地乃其一也　坤
　　變乾為牝馬離變坤為牝牛隂陽之中復有隂陽
　　此萬物所以无窮也姤初六坤變乾初九甲子坎
　　豕不曰牝豕者初隂未壯也為迷者坤冥晦待陽
　　而後明先陽而動與逺於陽而不復皆迷之道為
　　方者坤静而德方方不可易也為囊者坤虚有容
　　與腹同而囊手可括也為裳為黄者黄地之中色
　　得乎陽之美不偏於隂者也為帛為漿者帛當在
　　為布之下坎震為酒故作酒以麴蘖麥東方穀也
　　而東風至則酒湧漿者酒之初故坤為漿不足於
　　陽也(並易/傳)
　　新安朱氏曰荀九家有為牝為迷為方為囊為裳
　　為黄為帛為漿(本/義)
震為雷為龍為𤣥黄為旉為大塗為長子為决躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
　横渠先生曰震為萑葦為蒼筤竹為旉皆蕃鮮也(易/說)
　　廣漢張氏曰陽氣自下而上者故為雷也潛升在
　　已而動之以時者故為龍也震為四時之首天地
　　始交二氣未分故為𤣥黄方春而發生萌芽條達
　　故為旉萬物由之而出異乎艮之徑路故為大塗
　　對女而言故為長男為長子者亦以其一索而得
　　之陽動於下物莫能遏故其性以燥根之盤結而
　　下其剛者為竹其柔者為蘆葉皆一陽在下故也
　　凡物不得其平則鳴在下而不得其平故為馬之
　　善鳴也後足白謂之馵(見爾/雅)左為陽而右為隂後
　　足左白則隂不先動從陽而作故也為作足者一
　　陽性動而作於下也二隂在外而著見故為的顙
　　凡五榖草木之實必倒生焉言其陽隂自下而生
　　在人亦然凡陽有自然之性震之究必終於為乾
　　故其究為健於春而蕃鮮震其時乎(易/説)
　　白雲郭氏曰乾為純陽坤為純隂自乾坤相索一
　　索而得震故震為隂陽交變之始其去乾坤未逺
　　也是以震備乾坤之象為具體而㣲者錯而言之
　　則其色𤣥黄𤣥黄天地之色也别而言之則龍乾
　　畜也決躁乾剛也旉與大塗坤之道也其於馬者
　　因乾而言也其於稼者因坤而言也其究為健乾
　　也為蕃鮮坤也蒼筤雈葦反生皆盛生之物雖為
　　陽卦隂道盛也善鳴動而有聲也馵足作足陽動
　　於下也卦以白為隂的顙隂在上也此亞乾之四
　　馬也(易/說)
　　漢上朱氏曰張載云隂氣凝聚陽在内者不得出
　　則奮擊而為雷霆陽在外者不得入則周旋不舍
　　而為風其聚有逺近虚實故風雷有小大暴緩鄭
　　康成讀龍為尤取曰出時色雜也虞翻曰駹蒼色
　　震東方故為駹舊作龍上已為龍非也臣曰讀當
　　作鬬字龍當作􁀺蒼尨尾也國語日月㑹於龍􁀺
　　孟春日月㑹於娵訾斗建寅旦見尾中播種之時
　　无妄益乾變震之象乎若蒼色則上巳曰蒼筤竹
　　矣坤於地為黒又曰天𤣥而地黄者坤之中爻為
　　黄黄者地之中色得陽之美者也中為坤宫太𤣥
　　以五五為土其色黄五五中也中首曰陽氣潛萌
　　於黄宫坤上六十月也言龍戰于野坤黒也乾赤
　　也謂之其血𤣥可也而曰其血𤣥黄又曰震為𤣥
　　黄者何也曰此天地鬼神之奥聖人之㣲意也坤
　　之上六閉塞成冬隂極疑陽而戰陽於此不爭而
　　自勝於是冬至而坎之初六受之故曰天𤣥而太
　　𤣥亦曰夜半近𤣥極坤生震陽自外來而為主於
　　内卦為復以坎言之則𤣥也以復震言之則𤣥黄
　　也然十月未可以言黄故古人謂冬為𤣥冬震所
　　以為𤣥黄者初九春分六二清明六三榖雨九四
　　立夏六五小滿上六芒種初九乾坤之初交以赤
　　交黒所謂𤣥也六二六五坤之中爻所謂黄也十
　　月又謂之陽月言未嘗一日无陽而陽亦未嘗一
　　日不勝也故曰神戰于𤣥邪正兩行尨出于中法
　　度文明尨出於中則震也又曰天炫炫出於无畛
　　熿熿出於无垠出者亦震也隂極陽生亂極德形
　　君子於是修德以俟時也為旉者隂體凝滯震陽
　　旉之鄭康成曰國中三道曰塗震上值房心塗而
　　大者取房有三塗焉王洙曰卯為日門險極成易
　　大川之上必有大路故大塗之象必出於坎兊之
　　外或曰道或曰衢履九二動或震動而正故曰道
　　大畜自大壯來上九畜極艮反成震大塗而在天
　　上无所不達天衢也故曰衢賁又為徒行者初九
　　之四艮應足動足指履乎大塗徒行也泰九三為
　　陂者大塗變而為山澤易極成險故曰无平不陂
　　為長子師六五動成艮艮少男視二震為長震視
　　艮為弟坤母視之為子故曰長子震變兊為決變
　　巽為躁竹中虚節實重震之象蒼筤青也震之色
　　孔穎達曰春生之美也竹草類而有木氣草於五
　　行為木故蒼筤竹乃盡震象雈葦震之廢氣也故
　　竹堅而雈葦脆竹久而雈葦易枯為馬善鳴者震
　　也易凡有震聲曰鳴謙六二上六是也兊口震聲
　　在人曰言需九二以四為言訟初六徃四為言明
　　夷初九往四為言夬九四不動為聞言不信革九
　　三往上為言震臨二之四為言上六交四則五為
　　言艮五動易二為言漸初六動而之二為言皆震
　　兊也在飛鳥曰音中孚上動反三小過初九之四
　　是也或曰音有五善鳴者何獨震乎曰震動也凡
　　聲激而後有雷以陽激隂風以隂激陽水火之聲
　　无非激也不動何由有聲為馵足者伏爻也震為
　　足於左在下卦為後震下有伏巽巽為白此震爻
　　發於下之象乾為首上發震爻則為的顙的顙詩
　　所謂白顚傳所謂的顱也為作足者乾馬變也震
　　下爻動屯初九是也大畜九三乾變震三陽並進
　　故曰良馬逐中孚六四震作足馬四易初成坎坎
　　為美脊震坎類也四絶類上行坎亡震存故曰馬
　　匹亡其於稼也為反生宋衷曰隂在上陽在下故
　　為反生虞翻曰震相薄變而至三則下象究與四
　　成乾故其究為健巽究為躁卦雷風无形故卦特
　　變耳為蕃鮮者泰頥恒萃歸妹言萬物解言百果
　　草木甲拆者震也咸四月卦言萬物化生姤五月
　　卦言品物咸章者震變巽也震為蕃變巽為鮮故
　　又曰潔齊太𤣥曰物咸重光保厥昭陽言離明也
　　或曰離言百榖草木者何曰離有震巽也解言百
　　果草木者何曰有震巽而又自艮變也　為王當
　　在乾為天之下錯文也五為王之位乾為君君宜
　　正位宅中故九五為王先儒以震為諸侯是乎曰
　　非也長子主器謂長子為諸侯也四諸侯位豫九
　　四天子建諸侯也晉九四天子接諸侯也四近君
　　位古者諸侯入為三公三公出為諸侯故其位四
　　與三通曰公侯之位鵠古鶴字震離為鶴中孚九
　　二是也訟初之四坎變巽離變震兊震為善鳴為
　　足巽為白兊為澤繁露曰鶴水鳥也夜半水感其
　　生氣益喜而鳴京房論中孚曰九二處和體震則
　　震為鶴房本有之房在孝宣後故也鼓象雷中孚
　　九三或鼓或歌震交巽為木艮為手手執桴擊之
　　鼓也又為鼓缶之鼓離九三變坤震坤為器震為
　　鼓巽木艮手鼓缶也(並易/傳)
　　新安朱氏曰荀九家有為王為鵠為鼓(本/義)
巽為木為風為長女為繩直為工為白為長為髙為進
退為不果為臭其於人也為寡髪為廣顙為多白眼為
近利市三倍其究為躁卦
　横渠先生曰巽為木萌於下滋於上也為繩直順以
　達也為工巧且順也為白因所遇而從也為長為髙
　木之性也為臭風也入也於人為寡髪廣顙躁人之
　象也(易/說)
　　廣漢張氏曰曲直不一即從權也故為木善入而
　　无形故為風一索於坤故為長女能屈能伸故為
　　繩直制器不於一方而用其隱故為工白受采而
　　无不入也故為白不自矜故為長自下而人髙之
　　故為髙巽則進退不果故為進退又為不果也臭
　　達乎逺而无不通故為臭髪者血之餘也一隂在
　　内其氣耗故為寡髪二陽在上昭然顯白故為廣
　　顙木開竅為目金為色為白巽為木而在已金生
　　於己而尅木焉故為多白眼離為南方日中市而
　　巽不逺故為近利市三倍凡物極則反故巽順之
　　至究則為躁卦以隂本自性者乎(易/說)
　　白雲郭氏曰木為曲直曲直為工白隂也長髙木
　　象也進退風性也臭以風而傳物以進退而不果
　　隂卦多陽是以其究為躁寡髪剛上也廣顙重剛
　　也為多白眼近利市三倍未詳其象(易/說)
　　漢上朱氏曰震巽皆木也說卦巽為木言蕃鮮之
　　時震之九四爻也乾艮坎離皆有木象何也曰水
　　火土石地兼體之金生於石木備此四者而後有
　　故木果乾也堅多節艮也堅多心坎也科上稿離
　　也其實乾坤而已風者火氣之動隂麗於陽則為
　　火隂入於陽之下則為風巽之所入即所麗之隂
　　也火非動不見而動則屬乎風黄帝書曰在天為
　　風在地為木舉一隅也為繩直者巽一柔為二剛
　　所糾有股而合繩也其剛爻為直繩所以直者以
　　剛糾柔也為白者坎變巽也坤至北為黒坎中之
　　畫乾赤也赤黒為𤣥坎水一也或為白露或為霜
　　雪為氷者皆寒氣巽入之也白虎通曰露者霜之
　　始也坎為月遡日而白離之光巽入也白者隂也
　　陽之基也隂陽相賁而後有文陽盡則隂質見矣
　　巽又為墨者巽變坎也白復成黒墨者黒與水合
　　太𤣥飾曰隂白陽黒分行其職天地變化萬物者
　　以巽而莫見其變化之迹故巽為工訟之鞶帶比
　　坎之缶泰之城隍解之墉同人隨之門節之門戶
　　豫之門柝小畜大畜之輿輹大有賁困之車既濟
　　之輸井之收噬嗑旅解之矢睽之弧矢旅巽之斧
　　賁之帛困之紱既濟之衣襦剥巽之牀渙之机大
　　過之棟宇漸之桷困之宫小畜之室大壯之宫室
　　豐之屋旅之次剥之廬坎之樽簋井之瓶甕鼎之
　　耳鉉中孚之舟楫益之圭歸妹之筐既濟之茀離
　　之罔罟益之耒耜小過之杵臼大過之棺椁夬之
　　書契恒之浚井之渫甃皆巽工為之也巽為風草
　　木風之類皆長巽離為絲亦長姤初變兊為履之
　　虎尾亦長施之於事久長是也易言不長不可長
　　何可長皆巽變也為髙者風髙至者也飛鳥之類
　　有背負蒼天皆風所為也為進退者坤生震之一
　　陽則退者進乾生巽之一隂則進者退易稱進退
　　者巽也觀九三是已屯初九曰盤桓者進而之四
　　成巽四不能安故盤桓萃初六退而亂進而與四
　　相萃故曰乃亂乃萃皆進退也或曰大壯上六何
　　也曰上六震震者巽之反不能退不能遂則進退
　　不可矣巽兊之覆也兊為決覆之為不果稱疑者
　　皆不果也為臭者張載曰聚而有間則風行風行
　　而聲聞臭達坎為髪髪者血之華坎血耗滅頂露
　　於上寡髪也乾為首析而言之初畫為頤中畫為
　　面上畫為顙震得初畫為頤者動於下也兊得中
　　畫為面者恱見於外也巽得上畫為廣顙者上大
　　下小也為多白眼者離為目虚者隂也實者陽也
　　虚者其體陽實者其體隂故虚者為眸子實者為
　　白肉離變巽則白肉在上眸子在下故為多白眼
　　見於易者為惕為反目為近利市三倍者噬嗑六
　　三變也日中為市巽變兊離為蠃為貨市利也巽
　　變離兊三倍也舉此一爻以例諸卦其究為躁卦
　　者巽三變成震舉震巽二卦以例餘卦　為楊者
　　巽為風風輕揚中孚九二鳴鶴在隂其子和之上
　　九翰音登于天用此象為鸛者別於鶴也震為鶴
　　陽鳥也巽為鸛隂鳥也鶴感於陽故知夜半鸛感
　　於隂故知風雨世傳鸛或生鶴巽極成震乎(並易/傳)
　　新安朱氏曰荀九家有為楊為鸛(本/義)　為乾卦其
　　究為躁卦此卦是巽下一爻變則為乾便是純陽
　　而躁動此蓋言巽反為震震為決躁故為躁卦(語/録)
坎為水為溝瀆為隱伏為矯輮為弓輸其於人也為加
憂為心病為耳痛為血卦為赤其於馬也為美脊為亟
心為下首為薄蹄為曵其於輿也為多眚為通為月為
盜其於木也為堅多心
　横渠先生曰坎為血卦周流而勞血之象也為赤其
　色也(易/說)
　　廣漢張氏曰一陽在内二隂在外内明外晦故為
　　水也為溝瀆者水之流行者也為隱伏者水之淵
　　深者也為矯者以曲而直為輮者以直而曲有矯
　　輮而外之勢不泛濫而潰亂古人之行水者如此
　　弓蓋二十有八所以蔽其車之上輸輻三十所以
　　載其下為弓輪所以行坎之險也水之為物生北
　　而北方之志爲恐恐則加於憂也五行之氣在藏
　　於心為水坎為水則勝於火故於心為病水在藏
　　為腎開竅於耳而坎一在中故為耳痛氣為陽而
　　血為隂周流於四支亦猶水之在天地間故為血
　　其一在中異乎乾之純陽為大赤也故為赤陽在
　　其中其於馬為矣脊其性善動故為亟心其性趨
　　下故為下首險而多陷故為薄蹄而不利於行馬
　　援傳注云蹄欲厚故也盈科而後進故為曵平原
　　易野故輿行而无阻也在坎故多眚萬折而歸於
　　東故為通外晦内明故為月行於隂而善陷故為
　　盜水生木而一生其中故為堅多心(易/說)
　　白雲郭氏曰江河溪澗皆水也溝瀆人所為者也
　　隱伏水性也矯輮弓輪方圎曲直之易也加憂心
　　病耳痛血卦陽陷於中也坎再索以中為主中得
　　乾之剛故為赤震坎皆有馬象者得乾德之餘也
　　美脊亟心陽在中也下首隂居上也薄蹄下亦隂
　　也流物故為通流不能止故多眚離日而坎月也
　　盜小人之隱伏也木堅多心剛中也於輿之義疑
　　當作其於輿也為曳易曰見輿曵又曰曵其輪故
　　輿有曵而馬无曵也乾震之馬四而坎之言馬五
　　亦知曵為輿矣屯以坎為雲解以坎為雨而於此
　　不言者於以見八卦之象不能盡言者多矣(易/說)
　　漢上朱氏曰坎陷也盈天地之間皆水曰水者舉
　　其凡也坎之隂為陽所得上而為雲故屯曰雲雷
　　需曰雲上于天坎之陽為隂所得下而為雨故屯
　　解曰雷雨坎水之通流為川訟之坎由遯乾三之
　　二漸之坎由否乾四之三渙之坎由否乾四之二
　　益之坎由渙二之初故曰大川或曰小過彖夬九
　　三中孚下體兊也或為雲為雨為大川何也曰坎
　　兊一也革兊上離下彖曰水火相息兊亦水也自
　　陽為隂所陷言之謂之坎自澤物言之謂之兊澤
　　无水則亦无以澤物矣故澤无水謂之困上浮而
　　為雲下墜而為雨非澤氣之升降乎川澤者坎兊
　　之相變也需之川自大壯之兊變而為坎澤决而
　　為川也中孚之川自訟之坎變而為兊川壅而為
　　澤也澤或決而通川或壅而塞豈有常哉曰渉大
　　川何也曰需之利涉震足蹈川也益之利涉巽股
　　蹈川也訟之涉坎變兊巽股入於下而澤滅其頂
　　不利涉而入于淵也坎或為淵何也曰乾九四或
　　躍在淵者坎之下復有澤也訟曰入于淵者訟變
　　巽睽大過三坎成兊川壅成澤澤蓄成淵與乾九
　　四一也坎又為泉何也艮兊變坎山澤通氣山下
　　之澤出而流動則為泉泉有源之水澤其源也蒙
　　自臨來兊變坎艮與井自泰初之五乾變兊坤變
　　坎初自兊下往而成坎則初為泉源同象坎又為
　　膏者亦坎兊也澤之肥者陽之美也為隱伏者坎
　　為水水善隱伏沇濟沱潛之水潛行千有餘里五
　　緯唯辰星難見而血之流行於肌肉之際者至幽
　　也乾之初九甲子坎之位也九變而六則為潛為
　　隱坤之六四言賢人隱以乾之初九為賢也在履
　　九二歸妹九二因初九之動皆謂之幽隱伏也而
　　謂之幽坎離相形也輮宋衷王廙作揉今從二家
　　矯者矯曲為直揉者揉直為曲噬嗑九四之五解
　　九二之五旅六五逮四皆巽為木艮手矯之正曲
　　為直加以銳金故曰矢曰金矢者乾也曰黄矢者
　　離也否四之初三變成益一變漸巽變乾直者曲
　　也二變渙而曲其柄耒也渙巽變乾曲而有足肱
　　據其上机也皆有坎揉之象古矢幹用蒲柳故曰
　　剡木為矢小過為弋者四本明夷之初離巽為絲
　　以絲繫矢射之弋也為弓輪者揉直為曲坎木為
　　之坎兩端柔其中剛剛柔往來施張也輪一虚一
　　實内實外虚乾為圜矢取巽離弓取巽坎又有工
　　矯揉之豈人為哉其於人也為心病者虞翻以坤
　　為心坎二折坤為心病以類言之心火也坎水也
　　坎心病也以位言之坤土中也中者心之位明夷
　　六四應初比三四入而初出坎變兊心病去而說
　　獲心意也井九三未用上六其心病故惻然傷之
　　艮六三靜與動爭夤裂而心病故厲薫心艮六二
　　隨三不能動而應五旅九四不能進而上道行於
　　五故其心病皆不快為加憂者卦以隂陽失位失
　　應為憂憂之之中又見險加憂也在屯上六為泣
　　血漣如在離六五為出涕沱若在晋六二為愁如
　　在震九四為虩虩人所以知疾痛搔癢者由血流
　　行也坎為血卦為耳血流行而物傷之為耳痛舉
　　此則百體之痛一也為赤者乾為大赤坎中之陽
　　乾中畫也其於馬也為美脊者乾為馬上畫為顙
　　故震交之為美脊下畫為足故震得之為作足良
　　馬者純乾也屯上六以五為馬賁六四以三為馬
　　晉以四為馬中孚以訟二為馬皆美脊之馬也為
　　下首為亟心為薄蹄者屯上六之班如賁六四之
　　翰如睽初九之所䘮馬皆以亟心坎在中也乾為
　　首坎隂在上交之為下首震為足坎隂在下交之
　　為薄蹄中之位為心坎陽交之偏於陽矣為亟心
　　乾為馬三男皆乾索也言震坎而不言艮者顙在
　　上即艮之乾也猶乾為木果而艮又為果是已為
　　曵者坎離交也坎水欲下離火欲上曵也坎為豕
　　坎極成離故豕亦俯首薄蹄亟心卑而率有曵之
　　象其於輿也為多眚者坤為大輿為衆多坎陷者
　　輿之病行則必敗唯无眚者乃可行災以坎言者
　　險也為通者坎水決為江河升為雨露血之在人
　　者周流无窮也乾曰六爻發揮旁通情者坎離升
　　降徧被諸爻乾之情也坤六五曰黄中通理者五
　　動成坎也節九二知通者動而應五坎也知塞者
　　坤土塞其行也需自大壯四之五成坎乾九四變
　　漸渙之坎而成益通也故曰大川中孚之川由訟
　　坎而訟自遯三變之坎亦通也豫九四曰朋盍簪
　　者上下通也或曰泰言天地交而萬物通否言天
　　地不交而萬物不通何取於坎乎曰坎初六冬至
　　九二小寒六四立春九五雨水上六驚蟄而泰當
　　坎之九五水氣上行自坎為泰萬物通矣否者泰
　　之反也坎降離升震伏兊見自離成兊而否當離
　　之六五萬物不通矣為月當在坎為水之下錯文
　　也坎坤體也坎中之乾二五也乾陽流於坤隂故
　　月以速為退月體不明待日而明明者乾也横渠
　　曰日月之精互藏其宅是也乾言日月合其明者
　　坎離互用也豫言日月不過者坎為月伏離為日
　　日月會於北方也恒言日月得天者乾九四之五
　　變離坎也小畜上九中孚六四歸妹六五月㡬望
　　者小畜四有伏坎巽有伏震月在東日在西望也
　　中孚訟坎變震月在東亦望也歸妹六五月在東
　　日在西亦望也然曰㡬望者小畜中孚坎在四也
　　歸妹六五爻在五坎在四若五則中矣是故日望
　　月則月食月掩日則日食坎離之交勝也或曰坎
　　水也離火也火麗乎水何也曰離非水則明无自
　　而託坎非離則明无自而生故水聚則精聚精聚
　　則神生今焚薪為炭枯枿成灰朽木夜明濕盡光
　　暗血為走燐見於暮夜隂雨之時故曰離者麗也
　　坎水盡則離亦无所麗矣水潛行伺隙而動故為
　　盜太𤣥以水為盜隂陽家以𤣥武為盜𤣥武水也
　　屯六五以五為冦盜用衆也蒙上九以二為冦盜
　　用師也需九三以五為冦賁六四以三為冦解六
　　三睽上九以四為冦冦用兵也兵戎也故需曰冦
　　象曰戎夬九二動離有伏坎亦曰戎以有戎兵其
　　實盜也坤衆為多坎陽卦其剛在中堅心也重坎
　　者堅多心也曰其於木也者與木爻交也震巽為
　　木堅多心松柏之類也為宫者復初九即乾初九
　　甲子爻子者坎之位於律為黄鍾太蔟曰陽氣漸
　　萌於黄宫為律者法度之始太蔟以水為法為凖
　　水可動而動可止而止故為可為棟者水就濕避
　　燥去髙取卑有棟之象為叢棘者其於木也為堅
　　多心交離為棘離火銳上而不可觸刺也堅多心
　　之木而有刺棘屬也未濟坎自否巽變為狐坎隱
　　伏巽不果虞翻以艮為狐干寳以坎為狐互發也
　　天文以心為狐說卦以艮為黔喙猶天文以辰為
　　尨說卦以震為龍聖人觀鳥獸之文又觀地之宜
　　參考之也巽交坎離為蒺藜象與棘同巽為草木
　　剛爻木也柔爻草也為桎梏者艮手震足交於坎
　　木桎梏也桎足械也梏手械也坎有獄象故以桎
　　梏言蒙坎自升巽以木爻變也(並易/傳)
　　新安朱氏曰荀九家有為宫為律為可為棟為叢
　　棘為狐為蒺藜為桎梏(本/義)
離為火為日為電為中女為甲胄為戈兵其於人也為
大腹為乾卦為鼈為蟹為蠃為蚌為龜其於木也為科
上槁
　庫節先生曰火内暗而外明故離陽在外火之用用
　外也水外暗而内明故坎陽在内水之用用内也
　火以性為主體次之水以體為主性次之(並觀物/外篇)
　横渠先生曰離為乾卦於木為科上槁附其燥(一作/躁)
　也(易/說)
　　廣漢張氏曰離為南方故為火外明内晦故為日
　　此明於陽者也在幽而明故為電此明於隂者也
　　再索於坤而得之故為中女甲胄外堅所以象離
　　之畫戈兵上銳所以象火之性腹隂而有容坤為
　　腹而離得坤在中故為大腹暵其萬物故為乾卦
　　鼈无耳而併精於目如離之明蟹用心之躁如離
　　之性也蠃上銳而有所麗其象離之形乎蚌内隂
　　而産珠其象離之中虚乎至於龜則於人為靈於
　　己則昧此外明内晦也火剋木而槁故為科上槁
　　(易/說)
　　白雲郭氏曰離麗也火日電皆麗物而明者也坎
　　陽為水而離隂為火者陽卦多隂隂卦多陽故也
　　坎艮不言中男少男離兊言中女少女者互見也
　　甲胄戈兵剛在外也甲胄自衞戈兵以外向也於
　　人為大腹虚中之隂也乾卦燥也鼈蟹蠃蚌龜介
　　物也介物甲胄類也孔氏云科空也科木上槁隂
　　中而无實也(易/說)
　　漢上朱氏曰一隂麗乎二陽也乾離同體離巽為
　　風故天與火同風自火出乾位六爻坎離互用故
　　以水火言之若大有賁革鼎既濟未濟舉大凡也
　　故皆曰火離九四旅九三離火巽木故曰焚或曰
　　何以隂麗陽乎曰束藴而吹煙氣鬱然及其外明
　　煙即是火火動而薪止火滅而燼留非隂麗陽乎
　　然坎離不相離也坎中有離故有溫泉有火井離
　　中有坎故有火鼠有火龜離在地為火在天為日
　　乾體也其中畫乃坤之二五横渠所謂隂陽之精
　　互藏其宅歟行遲者隂麗乎陽也晋曰晝者日出
　　地上進而中也豐曰宜日中者九四之五也離九
　　三豐彖曰日昊者日中而又西也乾九三既濟曰
　　終日者日在下也豫六二曰不終日者二動之五
　　成離日在上也夬九二曰暮夜者動成離日在西
　　方之下日薄于虞淵之時也或曰夕日入為夕大
　　畜曰日新者大壯一變需坎月離日合照也再變
　　大畜艮終復始日新也益曰日進者初九又為大
　　明者懸象著明莫大於日月受明於日陽為大隂
　　為小故曰大明又為明者日月相推而生明也孟
　　子曰日月有明容光必照管輅曰日中為光易凡
　　言光者皆明之所及也坤之化光者含坎離也觀
　　之觀光者四五交也頤之光者四施初也夬之光
　　者離自下升也未濟之光者二五易也需光亨者
　　大壯四之五日西月東四五得位也凡言未光者
　　皆未能行也屯九五未之二也噬嗑九四之六五
　　而後光也晉上九反三自治而後光也夬九五中
　　行上決而後光也萃九五之二而後光也凡言光
　　明者兼體用也老子曰用其光復歸於明體用合
　　一光明无盡也凡言光大者其象與光明同曰大
　　者指陽爻也言光輝者日月之光揮散也言暉者
　　主離日也電陽光雷陽聲陽自子息而至春分四
　　陽成大壯雷乃發聲後五日始電隂自午消而至
　　秋分四隂成觀雷乃收聲電亦不作震動也不動
　　則聲光何由而發子雲曰觀雷觀火為盈為實天
　　收其聲地藏其熱盈實者陽息也震與兊交離與
　　坎交故雷電而降雨為中女為甲胄者離外實中
　　虚有甲之象在上為胄在下為甲先儒謂巽為繩
　　繕甲也為戈兵者乾為金離火煆之火銳二戈兵
　　也兵有五言兵則五兵具矣同人解夬萃曰戎者
　　戎兵戎器也噬嗑旅言矢乾金火煆銳上為鏃巽
　　木為幹加於坎弓之上矢也旅巽言斧者兊為决
　　斷也歸妹言刲者交兊金為刀兵也小過言戕者
　　外殺也謙既濟未濟言伐者自上伐下入其險阻
　　也謙又言侵伐者侵削其地而後伐也為大腹者
　　坤為腹有容也坤二五易乾成離陽為大故為大
　　腹内虚外堅實大腹之象離燥故為乾卦於日為
　　烜於木為槁漸初六艮動成離之二坎水之傍乾
　　而可止厓也厓謂之干震其究為乾故曰其究為
　　健巽其究為震故曰其究為躁卦卦變也觀此二
　　卦則知乾坤坎離艮兊其究皆變乾健獨不言卦
　　者无非乾也為鼈為蟹為蠃為蚌為龜五者皆大
　　腹離也為鼈者離交巽也巽位已已為地故虵或
　　化鼈虵鳴而鼈應為蟹者巽交離也蟹連兩目重
　　離也託於虵鱓之穴亦巽也鼈蟹其中皆黄坤之
　　二五乎為蠃者兑交離也鮒蠃生於池澤蝸生於
　　暑雨螺生於月旋震六二旅六二九四巽上九兊
　　九四噬嗑六二變皆兊交離也為蚌者離交坎也
　　千嵗之燕為蛤雀為蛤伏翼為蛤雉為蜃鵰為蠣
　　方諸泣月蚌胎含珠離坎也為龜者坎交離也北
　　方𤣥枵之次為龜虵故龜游山澤出入水火含神
　　負智得坎離之正乎頤損益三卦皆然其於木也
　　為科上槁康節論木曰枝幹土石也故歲不易葉
　　花水火也故嵗易横渠曰離為乾卦其於木也為
　　科上槁附而燥也然則横渠所謂附而燥即康節
　　所謂葉花也鄭康成曰科上者隂在内為疾虞翻
　　曰巽蟲食心故上槁宋衷孔穎達以科為空中然
　　則諸儒又以科上蟲病為槁矣　為牧牛者坤為
　　牛艮為小子艮坤變離牧牛也謙初六變九是已
　　坤變離柔麗中正畜之以剛二畜牛也離六二六
　　五是已牧者以柔養剛畜者以剛制柔王洙本作
　　牝牛(並易/傳)
　　新安朱氏曰荀九家有為牝牛(本/義)
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
　横渠先生曰艮為小石堅難入也為徑路通或(一作/且)
　寡也(易/說)
　　廣漢張氏曰艮之一陽上而止其所故為山也徑
　　小也路大也萬物自此而入故小自此而出故大
　　故為徑路而又為小石也蓋石之小者有可轉之
　　理乃能動能靜者乎一陽在上而往來出入莫不
　　由於斯者此門闕也果者一陽在上之象也蓏者
　　一陽在下之象也閽人譏其出入而為之啟閽寺
　　人相道出入之事而糾之閽人掌其竒服怪民不
　　入此司外者也寺人掌内宫之戒令此司内者也
　　為指乃四支之止亦指其出入者也為狗止而能
　　止人者也為鼠隂而止其所者也狗陽而能止其
　　所者乎黔黒色之潛者而艮為東北喙吐納出入
　　其又止於上者也堅則在内則此為堅多節者歟
　　(易/說)
　　白雲郭氏曰震自坤變故為大塗艮其小者則為
　　徑路艮大為山其小亦為石山與小石如坎水溝
　　瀆之義門闕閽寺性之止也果蓏亦乾之餘陽也
　　指亦手也陽過而在上无中下之剛是以陽卦之
　　中獨艮不言馬其剛在上所用益小故於獸畜之
　　類无行健之功徒有噬囓之象狗鼠黔喙之屬皆
　　是也震之剛動於下故言足坎之剛動於中故言
　　心艮之剛動於上故言喙皆因所索而言也且坎
　　之為隱伏也在賢者為隱在小人為盗艮之為利
　　則為狗為害斯為鼠皆一義而二象也堅多節者
　　剛不中也中則為心不中則為節心則利用節不
　　利於用二卦之辨也(易/說)
　　漢上朱氏曰艮積於下止於上二隂含陽土石聚
　　焉蒙賁剥大畜咸遯蹇漸旅皆曰山以三畫卦言
　　也為丘為陵為陸者以重卦言也髙平曰陸大陸
　　曰阜大阜曰陵而丘有一成再成三成如昆侖亦
　　曰丘故重艮以三為陸四為陵五為丘上為山太
　　𤣥九地七為下山八為中山九為上山準易也五
　　行以艮為土太𤣥以山為金者山土石也石者土
　　之實故為土石金類也故又為金震為大塗動而
　　行莫之止也交艮為徑路止而行行而止也艮者
　　震之反山徑之蹊則行者改步矣又為巷者通乎
　　家以逹内外二為家山土石也水流山則土去而
　　石見故艮坎為石為小石豫六二以四為石是也
　　困六二否艮交坎故困于石漸六二曰磐者二五
　　相易坎變巽艮艮為石也闢乾為門闔坤為户艮
　　土東北當啓閉之際門闕也艮為宗廟者六也一
　　六坎也坎者鬼之所歸大𤣥以一六為廟故艮為
　　門闕在宗廟之位為廟萃震渙損是也為宫者止
　　於中也太一出陽入隂息於中宫坎艮坤為宫在
　　旅為次在野為廬又為牖者宫之户坎其傍以通
　　明也故艮坤坎離為牖巽為草木艮陽止也止於
　　上為果止於下為蓏蓏𤓰瓠之屬乾為圜為閽寺
　　者閽守門者也寺守巷者也郭璞筮遇豫之小過
　　曰當有羣魚入州城寺舍言小過艮也艮為手又
　　為指者在上體為手指止者動也在下體為足指
　　動者止也震動艮止相反也為狗上言艮為狗者
　　狗馬之狗也此言為狗者熊虎子字當作豿爾雅
　　曰熊虎醜其子狗蓋虎子未有文猶狗也虞翻馬
　　融郭璞以兊艮為虎艮者寅位也艮究成兊故艮
　　為虎子又為黔喙之屬成兊則坤交乾而有文矣
　　為鼠者艮交坎也天文虚為鼠玉衡之星為鼠其
　　艮之九三爻乎晉九四是也郭璞筮遇咸之井曰
　　東方當有蟹鼠為災亦艮坎也坎虚在子故子為
　　鼠晝止者艮也夜動者坎也穴土者艮也隱伏而
　　竊者坎也為黔喙之屬者坎為𤣥坎變艮則𤣥在
　　前故鄭康成曰取其為山獸寅為虎貍亦是也寅
　　即艮也屯六三艮震為鹿角者艮之陽蹄者震之
　　陽躁者震也止而伏者艮也隂生而鹿角解震反
　　巽也陽生而塵角解巽反震也塵鹿類也故塵與
　　鹿游龍震也故鹿與龍游劉牧曰鹿性決躁其角
　　反生震象也頤九四革九五兊艮為虎上六為豹
　　解九二未濟艮坎為狐或曰艮兊一也革上六何
　　以為豹曰上六隂爻離九三文之過也天文箕為
　　豹尾為虎同在艮履何取於艮乎曰伏艮也其於
　　木也為堅多節者坤為衆多堅節乾剛也三索故
　　多節否九五堅多節之木在田上上𤣥下黄桑也
　　郭璞筮遇家人之蒙巽變艮為髙松松堅多節也
　　　為鼻者傳曰鼻者面之山兊為口山澤通氣故
　　鼻口相為用通鳥獸言之艮之陽也故為虎為狐
　　(並易/傳)
　　新安朱氏曰荀九家有為鼻為虎為狐(本/義)
兊為澤為少女為巫為口舌為毁折為附決其於地也
為剛鹵為妾為羊
　横渠先生曰兊為附決内實則外附必決也為毁折
　物成則止柔者必決也(易/說)
　　廣漢張氏曰澤能畜水而說物於枯悴之時故兊
　　為澤三索於坤而得之故為少女為巫以言語而
　　說神而又以說人者也為口舌以言而說人以食
　　而說已兊正秋故毁折異乎震之蕃鮮也震為決
　　躁以其剛陽至於兊則不能決物附於人而決之
　　耳剛鹵者色白外柔而内剛者也為妾隂之不正
　　而說於人者乎羊者外說而狠者乎(易/說)
　　白雲郭氏曰兊藪澤之象亦為天澤雨有潤澤之
　　功故雨亦名澤别而言之雨其物也澤其功也故
　　坎與兊義不同也唯言其功故凡可以澤物者皆
　　為兊又不止雨之為澤而已八卦之中三索而成
　　者皆動於上也以陽動者艮也以隂動者兊也陽
　　動則有口之義而未見其象隂動則卦具口象於
　　上故直言其為口舌也巫之通神以口舌而致精
　　誠也古之巫與今之巫異古之巫誠人也今之巫
　　妄人也誠故可用以通神妄非聖人之所用也口
　　舌之用非辨論是非毁譽而已或附或決或用以
　　毁折也附猶誓命使天下之比附決猶號令之決
　　小人毁折猶噬嗑之用獄除間以去天下之害則
　　口舌之用大矣非小人之所謂口古頰舌之間而
　　已是以天下說之也陽在下為剛隂在上為鹵蓋
　　亦藪澤之象妾為女道之下者也兊雖二剛在下
　　而卦以上之一隂為主故无良馬行健之功而有
　　羝羊羸角之患也附決之意與詩之疏附同(易/說)
　　漢上朱氏曰澤者水之聚二陽沈於下一隂見於
　　上乾陽為美陽沈於下鍾美矣太𤣥之沈曰隂懐
　　於陽陽懐於隂志在𤣥宫然坎兊一也故坎壅成
　　澤澤決成川為少女為巫者兊變巽兊為口尚口
　　而巽進且退者巫也巽九二是也或為史升或為
　　史降而為巫尚口則一也為口者說見於外也為
　　舌者動於内也口為言太𤣥四八為金於五事為
　　言為辭者言成文也乾三動成兊離是也為毁折
　　者隂見則陽毁隂升則陽折物極而窮噬嗑六二
　　上九為滅離九四為棄毁也豐大象九三離上九
　　之五鼎四之初為折為附者兊反艮也為決者兊
　　也隂盛陽微則陽附隂陽盛隂微則陽決隂剥一
　　陽五隂故曰山附於地夬一隂五陽故曰剛決柔
　　也或附或決時也其於地也為剛鹵者水動而性
　　剛留於澤為鹵剛而柔為沙需之九二是也水畜
　　於澤下為鹹鹹无水亦為鹵困之大象是也為妾
　　者遯九三兊女伏於下與艮同位艮小子坤為臣
　　臣僕也故以伏兊為妾六四兊来奔初為妾自初
　　言之得妾也傳曰聘則為妻奔則為妾巽離女也
　　兊獨為妾者娶論年德而得妾者以其子故常少
　　為羊鄭康成本作陽虞翻本作羔今從鄭鄭曰此
　　陽謂為養无家女行賃炊爨今時有之賤於妾也
　　案爾雅陽子也郭璞引魯詩曰陽如之何又曰今
　　巴濮之人自呼阿陽璞筮過咸之漸曰兊為賤女
　　戲倒隂陽蓋咸兊變巽隂陽顚倒遯九三鼎初六
　　之四爻位皆正咸漸之變爻位不正故為賤妾陽
　　妾之賤者也歸妹六三兊女不正為須須賤女陽
　　之象乎　為常先儒謂西方之神誤也當在坤後
　　簡編錯亂耳且坤為常以隂從陽常也故坤順得
　　常又曰後得主而有常屯六三二五相易十年乃
　　字為反常需初九需于郊不犯難行須六四下交
　　而後行師六四隂從陽當順九二知其不可變而
　　反次皆曰未失常為輔頰乾艮為輔乾為首艮止
　　於上輔也又為輔頰者連兊也而恱於首頰靣頰
　　也(並易/傳)
　　新安朱氏曰荀九家有為常為輔頰(本/義)
　　　右第十一章(新安朱氏本義曰此章廣八卦之/象其間多不可曉者求之於經亦)
　　　　(不盡/合也)
　
　
　合訂刪補大易集義粹言卷七十九
欽定四庫全書
　合訂刪補大易集義粹言卷八十
　　　　　　　　　　頭等侍衞納喇性德編
序卦傳
　康節先生曰乾坤天地之本坎離天地之用是以易
　始於乾坤中於坎離終於既未濟而泰否為上經之
　中咸恒為下經之首皆言乎其用也　乾坤坎離為
　上篇之用兊艮震巽為下篇之用也頤中孚大過小
　過為二篇之正也　易之首於乾坤中於坎離終於
　水火之交不交皆至理也　自乾坤至坎離以天道
　也自咸恒至既濟未濟以人事也(並觀物/外篇)
　伊川先生曰韓康伯謂序卦非易之藴此不合道(游/定)
　(夫所/録)　或問劉牧言上經言形器以上事下經言形
　器以下事曰非也上經言雲雷屯雲雷豈无形邪曰
　牧又謂上經是天地生萬物下經是男女生萬物曰
　天地中只是一箇生人之生於男女即是天地之生
　安得為異曰牧又謂乾坤與坎離男女同生曰非也
　譬如父母生男女豈男女與父母同生既有乾坤方
　三索而得六子若曰乾坤生時六子生理自有則有
　此理謂乾坤坎離同生豈有此事既是同生則何言
　六子邪　問劉牧以下經四卦相交如何曰怎生地
　交若論相交豈特四卦如屯蒙師比皆是相交卦之
　序皆有義理有相反者有相生者爻變則義變也劉
　牧言兩卦相比上經二隂二陽相交下經四陽四隂
　相交是否曰八卦已相交了及重卦只取二象相交
　為義豈又於卦畫相交也易湏是黙識心通只如此
　窮文義徒費力(並劉元/承手編)
　横渠先生曰序卦相受聖人作易須有次序　序卦
　无足疑序卦不可謂非聖人之緼今欲安置一物猶
　求審處况聖人之於易其間雖无極至精義大槩皆
　有意思觀聖人之書須布徧細密如是大匠豈以一
　斧可知哉(並易/說)
　　白雲郭氏曰孔穎達曰六十四卦二二相耦非覆
　　即變覆者表裏視之遂成兩卦屯蒙需訟之類皆
　　是也變者反覆唯成一卦則變以對之乾坤坎離
　　大過頥中孚小過八者是也此蓋卦變反對之象
　　先天之學詳矣雖出於變象豈无其序哉故聖人
　　所以序之也八卦之序有二帝出乎震一章八方
　　之序也乾天也一章成卦先後之序也先序八卦
　　於上故序六十四卦於此八卦序包犧之道六十
　　四卦序文王之道也道至難明也聖人判之為三
　　才離之為八卦使有目者可見有耳者可聞亦云
　　至矣於是又為之說為之序三才八卦之道纎介
　　不遺而言易者尚或滯於空言而乖亂正道或溺
　　於術數之用不明三聖人之大方斯學者所宜深
　　戒也(易/說)
　　漢上朱氏曰文王作易以乾坤坎離為上篇之用
　　以艮兊震巽為下篇之用上篇終於坎離下篇終
　　於既濟未濟頥大過小過中孚為二篇之正乾坤
　　者易之本坎離者乾坤之用離肖乾坎肖坤中孚
　　肖乾小過肖坤頤肖離大過肖坎既濟坎離之交
　　未濟坎離之合坎離所以為乾坤用者得天地之
　　中也斯聖人酬酢不倚千變萬化不離乎其中歟
　　康節曰至哉文王之作易也其得天地之用乎至
　　夫子序卦然後明生生不窮而天地之藴盡矣故
　　太𤣥準之以𤣥圖(易/傳)
　　新安朱氏曰或問序卦非聖人之書信乎曰此沙
　　隨程氏之說也先儒以為非聖人之藴某以為謂
　　之非聖人之精則可謂非易之藴則不可周子分
　　精與藴字甚分明序卦却正是易之藴事事夾雜
　　都有在裏面問如何謂易之精曰如易有太極是
　　生兩儀兩儀生四象四象生八卦這是易之精問
　　如序卦中亦見消長進退之義喚作不是精不得
　　曰此正是事事夾雜有在裏面正是藴須是自一
　　箇生出以至於无窮便是精　序卦首言天地萬
　　物男女夫婦是因咸恒為夫婦之道說起非如舊
　　人分天道人事之說大率上經用乾坤坎離為始
　　終下經便當用艮兊巽震為始終　問序卦中有
　　一二不可曉處如六十四卦獨不言咸卦何也曰
　　夫婦之道即咸也問恐亦如上經不言乾坤但言
　　天地則乾坤可見否曰然問不養則不可以動故
　　受之以大過何也曰動則過矣故小過亦曰有其
　　信者必行之故受之以小過問物不可以終壯故
　　受之以晉壯與晉何别曰不但如此壯而已又更
　　須進一步也　問易上經三十卦下經三十四卦
　　多寡不均何也曰卦有正對有反對乾坤坎離頤
　　大過中孚小過八卦正對也正對不變故反覆觀
　　之止成八卦其餘五十六卦反對也反對者皆變
　　故反覆觀之共二十八卦以正對卦合反對卦觀
　　之緫而為三十六卦其在上經不變卦凡六乾坤
　　坎離頤大過是也自屯蒙而下二十四卦反之則
　　為十二以十二而加六則十八也其在下經不變
　　卦凡二中孚小過是也自咸恒而下三十二卦反
　　之則為十六以十六而加二亦十八也其多寡之
　　數則未嘗不均也(並語/録)
有天地然後萬物生焉盈天地之間者惟萬物故受之
以屯屯者盈也屯者物之始生也
　伊川先生曰萬物始生鬱結未通故為盈塞於天地
　之問至通暢茂盛則塞意亡矣天地生萬物屯物之
　始生故繼乾坤之後(易/傳)
　横渠先生曰盈天地之間者唯萬物聚而不得出故
　盈雖雷亦然(易/說)
　　廣漢張氏曰天地者萬物父母故生萬物然天覆
　　乎上地載乎下而萬物在天地間充滿宇宙此盈
　　天地之間者唯萬物也夫天地之氣始交而隂陽
　　之氣甄陶孕育勾而未萌甲而未拆此屯所以為
　　物之始生也(易/說)
　　白雲郭氏曰三才之序先天地而後萬物萬物盈
　　天地之間人居萬物之中聖人之道周萬物而濟
　　天下則萬物復附於聖人故聖人與天地相似是
　　以萬物盈天地聖人之道亦盈天地物盡則聖人
　　之道盡孟子所謂塞乎天地之間者也　易卦三
　　才也乾坤為天地唯人事不齊故自屯以往皆為
　　人道然後可配乾坤以見乾坤之大非諸卦比也
　　屯為人事之始故次於坤物之始生屯之始也其
　　究則盈也卦或有一義或二三義言於此者或取
　　其一或二三取之不必皆同(並易/說)
　　漢上朱氏曰上篇以乾坤坎離為用天地之生萬
　　物也而有艮兊震巽焉天地萬物具而人道備矣
　　下篇以艮兊震巽為用有萬物而後男女夫婦也
　　而有乾坤坎離焉人道備而天地萬物備矣故曰
　　三才同科厚薄相劘韓康伯不領此㫖謂豈有天
　　道人事偏於上下哉讀序卦而不察者也雲行雷
　　動動必滿盈故曰屯者盈也震者物之始生坎者
　　難也故曰屯者物之始生也(易/傳)
物生必蒙故受之以蒙蒙者蒙也物之稺也
　伊川先生曰屯者物之始生物始生稺小蒙昧未發
　蒙所以次屯也(易/傳)
　横渠先生曰物生必蒙者蒙冒未肆(一作蒙稺者蒙/昧未肆  易說)
　　廣漢張氏曰其始生也蒙雜而未著故受之以蒙
　　也蒙者蒙也此始生之初自然而蒙也異乎物之
　　蒙而蒙也(易/說)
　　白雲郭氏曰上蒙卦也下蒙物之蒙也物以稺而
　　蒙也(易/說)
　　漢上朱氏曰蒙冥昧也物生者必始於冥昧勾萌
　　胎卵是也故次之以蒙蒙童蒙也物如此稺也(易/傳)
物稺不可不養也故受之以需需者飲食之道也飲食
必有訟故受之以訟
　伊川先生曰夫物之幼稺必待養而成養物之所需
　者飲食也故曰需者飲食之道也雲上於天有蒸潤
　之象飲食所以潤益於物故需為飲食之道所以次
　蒙也　人之所需者飲食既有所需爭所由起也訟
　所以次需也(並易/傳)
　横渠先生曰需者飲食之道也雲上於天物皆有待
　之象(易/說)
　　廣漢張氏曰此物之幼稺不可不養者乎故受之
　　以需需者乃養之以中正不失其隂陽之和為飲
　　食之道也夫飲食人之大欲不得其欲則必致訟
　　故受之以訟(易/說)
　　白雲郭氏曰物稺不可不養故天地待聖人以成
　　能養人為事也飲食欲也欲為訟之始(易/說)
　　漢上朱氏曰物稺而无以養之則夭閼不遂蓄德
　　養才者亦然故次之以需震坎為酒兊為口有飲
　　食之道飲食所以養也飲食必有訟乾餱以愆豕
　　酒生禍有血氣者必有爭心故次之以訟(易/傳)
訟必有衆起故受之以師師者衆也衆必有所比故受
之以比比者比也比必有所畜故受之以小畜
　伊川先生曰師之興由有爭也所以次訟也　比親
　輔也人之類必相親輔然後能安故既有衆則必有
　所比比所以次師也　物相比附則為聚聚畜也又
　相親比則志相畜小畜所以次比也畜止也止則聚
　矣(並易/傳)
　　廣漢張氏曰烹黿弗與遂萌簒弑之心採桑侵疆
　　乃起戰爭之患故始乎訟而衆起故受之以師也
　　夫自五人為伍積而至萬二千五百人為師此師
　　所以為衆然而无比安能統而歸於一乎故受之
　　以比者言其相親比而有所畜止故受之以小畜
　　(易/說)
　　白雲郭氏曰畜德畜賢畜君畜衆皆畜也是以比
　　必有畜(易/說)
　　漢上朱氏曰訟者兩辭必以衆起故次之以師師
　　衆也衆不能以治衆治衆者至寡也衆之所以比
　　執一以御之則衆治矣故次之以比比相親比也
　　彼來比我我必畜之故次之以小畜(易/傳)
物畜然後有禮故受之以履
　伊川先生曰夫物之聚則有大小之别髙下之等美
　惡之分是物畜然後有禮履所以繼畜也履禮也禮
　人之所履也(易/傳)
　横渠先生曰德積則行必有方物積則散必有道(易/說)
　　廣漢張氏曰以内言之嘉㑹足以合禮以外言之
　　萬物盛多可以備禮故受之以履也(易/說)
　　白雲郭氏曰衆必有比比必有畜畜而有禮則安
　　无禮則危(易/說)
　　漢上朱氏曰物畜聚然後有上下尊卑之等上下
　　尊卑所謂禮也故次之以履禮者履而行之者也
　　(易/傳)
履而泰然後安故受之以泰
　伊川先生曰履得其所則舒泰泰則安矣泰所以次
　履也(易/傳)
　　廣漢張氏曰履得其道則所履者泰无適而不安
　　矣此履所以受之以泰(易/說)
　　白雲郭氏曰履之而通者安之道不通則不安非
　　所宜履也(易/說)
　　漢上朱氏曰所履者君子大道則其心泰然而安
　　故次之以泰(易/傳)
泰者通也物不可以終通故受之以否物不可以終否
故受之以同人
　康節先生曰諸卦不交於乾坤者則生於否泰否泰
　乾坤之交也　自泰至否其間則有蠱矣自否至泰
　其問則有隨矣(並觀物/外篇)
　伊川先生曰夫物理往來通泰之極則必否否所以
　次泰也　夫天地不交則為否上下相同則為同人
　與否義相反故相次又世之方否必與人同力(一作/欲)
　乃能濟同人所以次否也(並易/傳)
　　廣漢張氏曰泰者隂陽交感而无所間故為通也
　　治亂之相仍如環之无端故物安有久通者乎故
　　受之以否夫泰而驕者所以致否否而畏者所以
　　復泰此物不可終否故受之以同人也(易/說)
　　白雲郭氏曰泰否時也同有盈謙皆在人事自取
　　之耳能盡同人之道則否傾矣舜文事也物不可
　　者猶云物不能終通終否也(易/說)
　　漢上朱氏曰泰者萬物通也物終通則无節故次
　　之以否否塞也物終否則乖異不相為用故次之
　　以同人(易/傳)
與人同者物必歸焉故受之以大有有大者不可以盈
故受之以謙
　伊川先生曰夫與人同者物之所歸也大有所以次
　同人也　其有既大不可至於盈滿必在謙損故大
　有之後受之以謙也(並易/傳)
　　廣漢張氏曰人能樂以天下與天下同其樂憂以
　　天下與天下同其憂此與人同也而物歸焉故受
　　之以大有有天下之大者不可自任其聰明要在
　　持之以謙(易/說)
　　白雲郭氏曰如器之容物盈則不能有故有大者
　　同天无物可以盈不盈為謙(易/說)　易曰與人同者
　　物必歸焉故受之以大有夫與人同者盡已盡人
　　之性者也盡已盡人誠之至也誠至則可以有物
　　是以物必歸焉茍或不然此亦不能大有之矣故
　　曰不誠无物(中庸/解)
　　漢上朱氏曰同人者與人同也與人同者物必歸
　　焉舜太王是已故次之以大有認物之歸為己有
　　者必驕驕則亢滿大復為累矣有大者不可盈也
　　故次之以謙(易/傳)
有大而能謙必豫故受之以豫
　伊川先生曰有大而能謙必豫故受之以豫承二卦
　之義而為次也有既大而能謙則有豫樂也豫者安
　和恱樂之義(易/傳)
　　廣漢張氏曰惟能持之以謙則優游而无事矣故
　　謙而受之以豫(易/說)
　　白雲郭氏曰以謙有大則絶盈滿之累故優游不
　　廹而暇豫也(易/說)
　　漢上朱氏曰物歸之矣又持之以謙猶富而守之
　　以儉豈不有餘裕哉有大而能謙者必暇豫也故
　　次之以豫(易/傳)
豫必有隨故受之以隨
　伊川先生曰夫說豫之道物所隨也隨所以次豫也
　(易/傳)
　　廣漢張氏曰惟能恱以動故天下之人如蟻之慕
　　羶蛾之赴火矣此象所以必有所隨也(易/說)
　　白雲郭氏曰豫猶中庸所謂素也素有富貴之道
　　則可行乎富貴素有貧賤之道則可行乎貧賤行
　　則隨矣富貴貧賤其所隨者也統言隨義不必皆
　　為隨人(易/說)
　　漢上朱氏曰事豫立則動而不跲衆必隨之故次
　　之以隨(易/傳)
以喜隨人者必有事故受之以蠱蠱者事也有事而後
可大故受之以臨臨者大也
　伊川先生曰以喜隨人者必有事故受之以蠱承二
　卦之義以為次也夫喜說以隨於人者必有事也无
　事則何喜何隨蠱所以次隨也蠱事也蠱非訓事蠱
　乃有事也　臨大也蠱者事也有事則可大矣故受
　之以臨也(並易/傳)
　　廣漢張氏曰天下之人推之不去却之不得中心
　　說而從之然後建立功業必有成績此以喜隨人
　　者必有事故受之以蠱蠱者事也事之在天下未
　　有驟而大者必積累以成之然後至於大有事而
　　後可大故受之以臨臨者二陽進而四隂退駸駸
　　已向於大矣(易/說)
　　白雲郭氏曰隨喜道也喜隨人則失於无所擇故
　　必有弊蠱者已弊之事弊而知改為則可大故有
　　事復為大之幾(易/說)
　　漢上朱氏曰好上人者人之情也以喜隨人必有
　　所事臣事君子事父婦事夫弟子事師非樂於所
　　事者其肯隨乎故次之以蠱蠱者事壊而後有事
　　者也韓康伯曰可大之業由事以生臨者以大臨
　　小也故次之以臨(易/傳)
物大然後可觀故受之以觀
　　廣漢張氏曰天下皆山也惟泰山可觀天下皆水
　　也惟東海可觀况於人乎惟物大然後可觀(易/說)
　　白雲郭氏曰天地可觀者也聖人與國皆可觀也
　　而聖人又觀乎道故可觀皆大物(易/說)
　　漢上朱氏曰觀者自下觀上物大然後可觀是以
　　王尚大故次之以觀(易/傳)
可觀而後有所合故受之以噬嗑
　伊川先生曰嗑者合也既有可觀然後有來合之者
　也噬嗑所以次觀也(易/傳)
　　廣漢張氏曰惟其可觀然後有所合也太公居東
　　海之濵伯夷居北海之濵所以盍於文王者以文
　　王可觀然後有所合也故受之以噬嗑(易/說)
　　白雲郭氏曰凡合在觀之後未有无所見而合者
　　不獨大觀而後有合也(易/說)
　　漢上朱氏曰在上而无可觀則在下引而去矣非
　　可觀其能有合乎故次之以噬嗑(易/傳)
嗑者合也物不可以茍合而已故受之以賁賁者飾也
　伊川先生曰物之合則必有文文乃飾也如人之合
　聚則有威儀上下物之合聚則有次序行列合則必
　有文也賁所以次噬嗑也(易/傳)
　　廣漢張氏曰夫有物間之故欲合而不可得矣惟
　　噬而後嗑此噬嗑所以為合去小人而君子合也
　　然物不可以茍合无故而合必以無故而離聖人
　　必綢繆委曲憂其合之易則散之亦易也故受之
　　以賁賁者飾之以禮而為之文飾也(易/說)
　　白雲郭氏曰人之合則有上下長少非禮以飾之
　　則无分无分則亂故不可茍合(易/說)
　　漢上朱氏曰噬嗑者噬而合者也物不可以茍合
　　茍合者其終則離必致飾焉故次之以賁賁隂陽
　　相飾也(易/傳)
致飾然後亨則盡矣故受之以剥剥者剥也
　伊川先生曰夫物至於文飾亨之極也極則必反故
　賁終則剥也(易/傳)
　　廣漢張氏曰夫賁者設飾則貴於文者夫文之太
　　過則滅其質而有所不通故致飾則亨有所盡言
　　其不通故受之以剥剥者五隂剥一陽此所以為
　　剥也(易/說)
　　白雲郭氏曰自同人大有謙豫隨蠱臨觀噬嗑賁
　　聖人所以履泰傾否之美道備盡於斯其道極盡
　　則有剥矣(易/說)
　　漢上朱氏曰致飾然後物亨亨則盡矣无以復加
　　故次之以剥剥者剥也此商周之末所以不勝其
　　弊文之末流也(易/傳)
物不可以終盡剥窮上反下故受之以復復則不妄矣
故受之以无妄
　伊川先生曰物无剥盡之理故剥極則復來隂極則
　陽生陽剥極於上而復生於下窮上而反下也復所
　以次剥也　復者反於道也既復於道則合正理而
　无妄故復之後受之以无妄也(並易/傳)
　　廣漢張氏曰寒極則生暑隂極則生陽隂窮於上
　　則陽復於下此窮上反下故受之以復凡天下之
　　事皆妄也惟復而反本則无妄然後受之以无妄
　　(易/說)
　　白雲郭氏曰剥窮則降而必復於道復於道則不
　　妄以見小人之剥皆妄也是以小人无忌憚而君
　　子唯誠之為貴(易/說)
　　漢上朱氏曰物窮則反不可終盡剥陽窮於上而
　　終反於下故次之以復復天理則无妄无妄則其
　　動也天故次之以无妄(易/傳)
有无妄然後可畜故受之以大畜
　伊川先生曰无妄則為有實故可畜聚大畜所以次
　无妄也(易/傳)
　　廣漢張氏曰天之生民有孚於中能有其无妄則
　　所養大矣故受之以大畜(易/說)
　　兼山郭氏曰健為天德大畜止健畜天德也故彖
　　曰剛健篤實輝光日新其德不能畜大德則見於
　　有為者不能无妄故天德止於大畜而動於无妄
　　也序卦曰有无妄而後可畜是為交相養之道則
　　知无妄者動亦无妄靜亦无妄而大畜一於止矣
　　(浩然/圖)
　　白雲郭氏曰大畜畜无妄之道而已无妄之道天
　　道也有无妄之道則可畜猶有天命之性則可率
　　而循之是以君子存其心養其性使不失赤子之
　　心者以此(易/說)
　　漢上朱氏曰无妄然後物物循理乃可大畜故次
　　之以大畜前曰比必有所畜者比而後畜其畜也
　　小故次之以小畜(易/傳)
物畜然後可養故受之以頤頤者養也
　伊川先生曰夫物既蓄聚則必有以養之无養則不
　能存息頣所以次大畜也(易/傳)
　　廣漢張氏曰物畜然後可以推而養人故受之以
　　頤頤者養也(易/說)
　　白雲郭氏曰有所畜則天道止於我矣不有以養
　　之將復失其正孟子所謂以直養而無害則塞乎
　　天地之間者也(易/說)
　　漢上朱氏曰物能畜止然後可養雖養虎不外是
　　也故次之以頣頣者觀人之養也求口實以自養
　　也(易/傳)
不養則不可動故受之以大過
　伊川先生曰凡物養而後能成成則能動動則有過
　大過所以次頣也(易/傳)
　　廣漢張氏曰不養安能出而應世動而有為乎不
　　成則不達也故頤然後繼之以大過也(易/說)
　　白雲郭氏曰大過之動非常動也不能大養其德
　　者不可動養大過之德如養枯楊使之生稊蓋亦
　　難矣豈可失所養而妄動哉此孟子所以養浩然
　　之氣也(易/說)
　　漢上朱氏曰聖人養賢賢人養德不養之則不能
　　動大過者動而大過乎物也故次之以大過(易/傳)
物不可以終過故受之以坎坎者陷也陷必有所麗故
受之以離離者麗也
　伊川先生曰理无過而不已過極則必陷坎所以次
　大過也　陷於險難之中則必有所附麗理自然也
　離所以次坎也(並易/傳)
　横渠先生曰一陷溺而不得出為坎一附麗而不能
　去為離(易/說)
　　廣漢張氏曰大過者從權以濟其一時然大過有
　　弊物不可以終過故受之以坎夫物過其中則陷
　　而入於險矣陷而入於險必思有所附麗而出其
　　險故受之以離離者麗也上經始於乾坤而終於
　　坎離者此其序也(易/說)
　　白雲郭氏曰過越非常則蹈陷害所謂陷必有所
　　麗也或麗於險或麗於阻皆為陷也(易/說)
　　漢上朱氏曰大過六爻皆以居安不動為忌君子
　　之所以過者時也過而不已則失中失中則陷没
　　坎陷也陷必有所附麗乃能出險故次之以離離
　　麗也一本云麗必有所感故次之以咸咸感也(易/傳)
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
　伊川先生曰天地萬物之本夫婦人倫之始所以上
　經首乾坤下經首咸繼以恒也天地二物故二卦分
　為天地之道男女交合而成夫婦故咸與恒皆二體
　合為夫婦之義咸感也以說為主恒常也以正為本
　而說之道自有正也正之道固有說焉(易/傳)
　横渠先生曰性天經然後仁義行故曰有父子君臣
　上下然後禮義有所錯(正/蒙)
　　廣漢張氏曰序卦上經之首不言乾坤下經之首
　　不言咸者蓋天地者形也乾坤者天地之道也於
　　序卦言天地欲人即天地以求其乾坤者歟有心
　　為感无心為咸於序卦言夫婦而不言咸者欲人
　　即夫婦以求其無心之咸者歟蓋乾坤與咸初無
　　所受故也未有天地而萬物安從生及夫天位乎
　　上而施其氣地處乎下而生其形此有天地然後
　　有萬物也夫乾天也故稱乎父所以成男坤地也
　　故稱乎母所以成女此有萬物然後有男女也男
　　女者言其自然之别也男正位乎外必有以代其
　　終女正位乎内必有以造其始者此男女暌而其
　　志通故有男女然後有夫婦者言其自然之配也
　　夫婦之道納采問名親迎下嫁不敢茍合者以父
　　子之道已肇於此也謂之父子言其有自然之繼
　　也父子之間視安問寢合室異宮不敢褻瀆者以
　　君臣之道已著於此也謂之君臣言其有自然之
　　分也至於有君臣則上下之分不得不嚴所謂男
　　女夫婦父子其尊卑髙下咸有自然之分也知自
　　别於萬物之中者以其有上下而禮為之節文義
　　為之設飾而禮義有所錯故也(易/說)
　　白雲郭氏曰有天地然後生物人出其中則有男
　　女男女人道之大夫婦人道之始父子君臣相因
　　以生至於上下分定而後禮義有所錯舉禮義而
　　錯諸上下也人道以此為急无此則亂矣(易/說)
　　新安朱氏曰或問禮義有所錯錯字陸氏兩音如
　　何曰只是作措字謂禮義有所施設耳(語/録)
夫婦之道不可以不久也故受之以恒恒者久也物不
可以久居其所故受之以遯遯者退也
　明道先生曰咸恒體用也體用无先後(劉絢/師訓)　已上
　一條補
　伊川先生曰恒久也咸夫婦之道夫婦終身不變者
　也故咸之後受之以恒也(易/傳)
　　廣漢張氏曰君子以永終知敝使三十之男二十
　　之女夫婦偕老而無華落色衰之棄此夫婦之道
　　所以貴於恒而久也此咸而受之以恒為久也夫
　　流水不濁戸樞不蠧物之久居其所則蠱而易壊
　　故受之以遯遯者知退而有所遷者也(易/說)
　　白雲郭氏曰日月久照尚有􁀈食况萬物乎久居
　　其所而退者宜也(易/說)
　　漢上朱氏曰君子之道造端乎夫婦久於其道而
　　後化故次之以恒恒久也進退升降與時消息不
　　可久居其所而不去故次之以遯(易/傳)
物不可以終遯故受之以大壯
　伊川先生曰遯為違去之義壯為進盛之義遯者隂
　長而陽遯也大壯陽之壯盛也衰則必盛消息相須
　故既遯則必壯大壯所以次遯也(易/傳)
　　廣漢張氏曰夫遯而退則弱然柔弱所以致强壯
　　也故受之以大壯(易/說)
　　白雲郭氏曰遯以隂侵而遯大壯以剛長而壯消
　　息往來之理(易/說)
　　漢上朱氏曰君子萬物之主終遯而不反天地閉
　　塞故次之以大壯(易/傳)
物不可以終壯故受之以晉晉者進也進必有所傷故
受之以明夷
　伊川先生曰物无壯而終止之理既盛壯則必進晉
　所以繼大壯也　夫進之不已必有所傷理自然也
　明夷所以次晉也(並易/傳)
　　廣漢張氏曰物壯則老其可久乎故受之以晉晉
　　者柔進而上行故日中則􁀈月滿則虧進而不已
　　必有所傷故受之以明夷(易/說)
　　白雲郭氏曰剛過則柔至進極則必傷(易/說)
　　漢上朱氏曰大者壯則小者羸可進之時也故次
　　之以晉晉日出地而進於晝也進而不已傷之者
　　至故次之以明夷(易/傳)
　　新安朱氏曰或問晉序卦物不可以終壯故受之
　　以晉傳曰物無壯而終止之理既壯盛則必進竊
　　意物進而後至於壯盛既壯盛則衰退繼之矣今
　　曰壯盛則必進此義如何荅曰物固有壯而後進
　　者亦有進而後壯者各隨其事而言難以一說拘
　　也且以十二月卦論大壯之為夬之為乾豈非壯
　　而後進乎至乾乃極而衰耳(語/録)
夷者傷也傷於外者必反其家故受之以家人
　伊川先生曰夫傷困於外則必反於内家人所以次
　明夷也(易/傳)
　横渠先生曰傷於外必反於家萬物之理自然(易/說)
　　廣漢張氏曰明夷者明入地中而有所傷也人困
　　苦則呼父母林回棄千金之璧負赤子而趨故傷
　　於外者必反其家(易/說)
　　兼山郭氏曰易曰傷於外者必反於家蓋行有不
　　得於人則反求諸己(中庸/解)
　　白雲郭氏曰行有不得者皆反求諸己治國治天
　　下而不治者必反於家治自近始實一道也(易/說)
　　漢上朱氏曰明夷日在地中明有所傷也物无不
　　反其本者疾痛則呼其父母傷於外者未有不反
　　乎内故次之以家人家人内也(易/傳)
家道窮必乖故受之以睽睽者乖也
　伊川先生曰家道窮則睽乖離散理必然也故家人
　之後受之以睽也(易/傳)
　　廣漢張氏曰夫家固有父子之親夫婦之愛然身
　　不行道則父子夫婦無復親矣此家道窮則乖離
　　而不和此家人所以繼之以睽而暌所以為乖也
　　(易/説)
　　白雲郭氏曰治道不可窮極有家有國有天下皆
　　一也(易/説)
　　漢上朱氏曰治家者剛柔有節過剛則厲過柔則
　　凟无節則道窮而親族乖離故次之以暌睽者水
　　火乖也(易/傳)
乖必有難故受之以蹇蹇者難也
　伊川先生曰睽乖之時必有蹇難蹇所以次睽也(易/傳)
　　廣漢張氏曰三軍同心則胡越一家六親不和則
　　舟中咸作敵睽乖而不和宜乎有難也故受之以
　　蹇蹇見險而止所以為難(易/說)
　　白雲郭氏曰合則有飾乖則有難理之宜也(易/説)
　　漢上朱氏曰乖離則情不通而難生故次之以蹇
　　蹇者行有難也(易/傳)
物不可以終難故受之以解解者緩也緩必有所失故
受之以損損而不已必益故受之以益益而不已必決
故受之以夬夬者決也
　伊川先生曰物无終難之理難極則必散解者散也
　所以次蹇也　縱緩則必有失失則損也損所以繼
　解也　盛衰損益如循環損極必益理之自然益所
　以繼損也　益之極必決而止理無常益益而不已
　已乃決也夬所以次益也(並易/傳)
　　廣漢張氏曰皇天多難所以增益其所不能故勾
　　踐之伯生於會稽而桓公之伯生於在莒此物不
　　可以終難故受之以解解者脫於險而人情之所
　　懈怠有攸徃夙吉者世鮮其人故曰解者緩也夫
　　在解而緩則所失多矣故受之以損凡物有損而
　　致益如木落則糞本是也損而不已必益故受之
　　以益也益而不已則失其常分如斷鶴續鳧揠苗
　　助長反為害矣故益而不已有必決之理而夬者
　　決也(易/説)
　　白雲郭氏曰難必思戒思戒故可緩緩則不知懼
　　不知懼則必失損極則益益極則決皆理勢之常
　　也(易/說)
　　漢上朱氏曰難極必解无終難之理故次之以解
　　解蹇難觧也難解則舒緩解者蹇之反五退而居
　　二緩也緩則寛弛必有所失故次之以損損減也
　　減下而益上有失之象消久則息損而不已者必
　　益損益相反也故次之以益益久則盈盈則必決
　　隄防是已故次之以夬夬者陽決隂也(易/傳)
　　新安朱氏曰或問緩字恐不是遲緩之緩乃是懈
　　怠之意故曰解緩也曰緩是散漫意問如縱弛之
　　類曰然(語/録)
決必有所遇故受之以姤姤者遇也
　伊川先生曰決判也物之決判則有遇合本合則何
　遇姤所以次夬也(易/傳)
　　廣漢張氏曰善惡不兩立邪正不並行有所閒則
　　君子無相遇之理故決去小人則君子交而遇也
　　故受之以姤而姤者天地交也(易/說)
　　白雲郭氏曰人之於性決去其惡則德可遇其在
　　國也決去小人則君子可遇(易/説)
　　漢上朱氏曰決則分分則相遇故次以姤姤者隂
　　出而與陽相遇也(易/傳)
物相遇而後聚故受之以萃萃者聚也
　伊川先生曰物相㑹遇則成羣萃所以次姤也(易/傳)
　　廣漢張氏曰凡物相遇然後聚如羊狼不同囿鳯
　　鷙不同林此不相遇故不聚也惟同聲相應同氣
　　相求此遇也故為萃也言其合聚而不散也(易/說)
　　白雲郭氏曰相遇則道合而聚不合亦散矣故利
　　見大人貞(易/說)
　　漢上朱氏曰物以類相從遇而後聚非其類雖同
　　居不相遇故次之以萃萃二陽聚也(易/傳)
聚而上者謂之升故受之以升升而不已必困故受之
以困困乎上者必反下故受之以井
　伊川先生曰物之積聚而益髙大聚而上也故為升
　所以次於萃也　升者自下而上自下升上以力進
　也不已必困矣故升之後受之以困也　承上升而
　不已必困為言謂上升不已而困則必反於下也物
　之在下者莫如井井所以次困也(並易/傳)
　　廣漢張氏曰天下之物散之則小合而聚之則積
　　小以成其髙大故聚而上者謂升也升於德則聖
　　敬日躋若夫冥升則有所蠱壊而困矣故受之以
　　困凡人困於功名富貴然後可從於儉約故困於
　　上者必反下故受之以井(易/説)
　　白雲郭氏曰聚而上進於道則日升升不知止則
　　遇困遇困而後反下其常理如此(易/說)
　　漢上朱氏曰物相崇聚其勢必升積土是已故次
　　之以升升者聚而上之謂也升而不知反則力窮
　　而困故次之以困困乎上者必反乎下山剥是已
　　故次之以井(易/傳)
井道不可不革故受之以革革物者莫若鼎故受之以
鼎主器者莫若長子故受之以震
　伊川先生曰井之為物存之則穢敗易之則清潔不
　可不革者也故井之後受之以革也　鼎之為用所
　以革物也變腥而為熟易堅而為柔水火不可同處
　也能使相合為用而不相害是能革物也鼎所以次
　革也　鼎者器也震為長男故取主器之義而繼鼎
　之後長子傳國家繼位號者也故為主器之主序卦
　取其一義之大者為相繼之義(並易/傳)
　　廣漢張氏曰井居其所不可革其道則不可不革
　　故受之以革革生為熟革剛為柔此革物者莫若
　　鼎鼎者天下之重器主之者其惟長子乎故受之
　　以震(易/說)
　　漢上朱氏曰井在下者也井久則穢濁不食治井
　　之道革去其害井者而已三代之革其禮相因損
　　益可知也故次之以革鼎之革物以水濟火而熟
　　之革物者莫如鼎故次之以鼎鼎器也主宗廟之
　　器者莫如長子震長子也故次之以震(易/傳)
震者動也物不可以終動止之故受之以艮艮者止也
物不可以終止故受之以漸漸者進也進必有所歸故
受之以歸妹得其所歸者必大故受之以豐豐者大也
窮大者必失其居故受之以旅
　伊川先生曰動靜相因動則有靜靜則有動物无常
　動之理艮所以止震也　止必有進屈伸消息之理
　也止之所生亦進也所反亦進也漸所以止艮也
　進則必有所至故漸有歸義歸妹所以繼漸也　物
　所歸聚必成其大故歸妹之後受之以豐也　豐盛
　至於窮極則必失其所安旅所以次豐也(並易/傳)
　　廣漢張氏曰震以一陽在下故動飄風不終朝驟
　　雨不終日此物不可以終動止之故受之以艮而
　　艮者一陽在上二隂在下故為止也夫藏舟於壑
　　藏山於澤可謂固矣夜半有力者負之而走此物
　　不可以終止故受之以漸漸者止於下而漸於上
　　不終於止而有進也凡進者欲有歸也故受之以
　　歸妹得其所歸者如文王得伯夷太公之歸此其
　　所以大也故受之以豐豐者明之盛大之時然日
　　中必􁀈月盈必食天地盈虚與時消息勿憂宜日
　　中可也豐而太過則失其所居矣故受之以旅(易/説)
　　白雲郭氏曰動極而止止極復進進極必傷進以
　　漸則有歸歸得其所則大窮其大則必失蓋非有
　　大以謙故也(易/説)
　　漢上朱氏曰震者陽動於下也物不可以終動動
　　極則止故止之艮者一陽止於上也故次之以艮
　　物不可以終止止極則動故次之以漸漸者進有
　　序也進必有所歸盈科之水是也故次之以歸妹
　　歸妹者女之歸也得其所歸者必大海之善下是
　　也故次之以豐豐大也前曰與人同者物必歸焉
　　故受之以大有此曰得其歸者必大大有次同人
　　者處大之道也豐次歸妹者致大之道也已大矣
　　而又窮之必至於无所寄託而失其所居之常非
　　特大名大位然也學亦如是故次之以旅(易/傳)
旅而无所容故受之以巽巽者入也入而後說之故受
之以兊兊者說也
　伊川先生曰覊旅親寡非巽順何所取容茍能巽順
　雖旅困之中何往而不能入巽所以次旅也　物相
　入則相說相說則相入兊所以次巽也(並易/傳)
　　廣漢張氏曰旅者親寡之時无所容也惟巽然後
　　得所入故受之以巽而巽者入也入於道故有見
　　而說故巽而受之以兊(易/說)
　　白雲郭氏曰窮无所容其入必決入然後感感則
　　說不入則无感矣(易/說)
　　漢上朱氏曰旅者君子之窮也旅卦以柔順謙下
　　為吉否則无所容矣故次之以巽巽者隂入於陽
　　之下也天之澤萬物禮義之說人心不入則不說
　　故次之以兊兊者說見於外也(易/傳)
　　東萊吕氏曰明於内而巽於外是非取舍不可不
　　十分明決然行之則當巽(麗澤/論說)
說而後散之故受之以渙渙者離也物不可以終離故
受之以節
　伊川先生曰說則舒散也人之氣憂則結聚說則舒
　散故說有散義渙所以繼兊也　物既離散則當節
　止之節所以次渙也(並易/傳)
　　廣漢張氏曰惟説於道故推而及人說而後散故
　　受之以渙渙者乃萬民離散不安其居故為離也
　　凡物之離者必有時而合故受之以節而節者順
　　其人心說以行險(易/說)
　　白雲郭氏曰說而後羣疑可散散而无節則乖離
　　矣(易/說)
　　漢上朱氏曰說之而後散之則說道不勞无所不
　　說矣故次之以渙渙者險難離散也離者必聚散
　　者必合物無終離者也聚者離之節合者散之節
　　節之則无離散故次之以節(易/傳)
節而信之故受之以中孚有其信者必行之故受之以
小過有過物者必濟故受之以既濟物不可窮也故受
之以未濟終焉
　伊川先生曰節者為之制節使不得過越也信而後
　能行上能信守之下則信從之節而信之也中孚所
　以次節也　人之所信則必行行過也小過而以繼
　中孚也　能過於物必可以濟故小過之後受之以
　既濟也　既濟矣物之窮也物窮而不變則无不已
　之理易者變易而不窮也故既濟之後受之以未濟
　終焉未濟則未窮也未窮則有生生之義(並易/傳)
　　廣漢張氏曰節天下以其節之道而民信之此出
　　於中心之誠信非勉强也故受之以中孚人能有
　　其信雖蠻貊之邦可行矣此有其信者必行之故
　　受之以小過能髙於人而過之然後可以濟天下
　　此小過受之以既濟然事至於既濟則人情倦於
　　有為事之隳廢而物之窮也故受之以未濟然後
　　民勉於從事矣此易所以終之以未濟(易/說)
　　白雲郭氏曰有節故可信如人之言无節行无節
　　者皆不可信也信故可行行則有濟濟之極則復
　　於未濟然自屯至於未濟雖皆相受之道而君子
　　居而安之者又必有其道焉是以履泰則不至於
　　否居豐則不至於旅又非常道相受之所能拘也
　　故繫辭言吉凶則曰貞勝稱君子則曰自天祐之
　　吉无不利(易/說)
　　漢上朱氏曰天地之節不可以不信不信則无以
　　成萬物而况於人乎飲食起居身之節也不信則
　　致疾尊卑長幼家之節也不信則召亂故次之以
　　中孚中孚信也行者足相過也小過以隂過陽有
　　行之象有其信者必行中无所疑也故次之以小
　　過物各有量不過則不能相濟所過大則其濟亦
　　大是以智周萬物然後道濟天下故次之以既濟
　　而止復入於未濟物之相生終不可窮故以未濟
　　終篇焉(易/傳)
雜卦傳
　　和靖尹氏壁帖讃易曰至序卦曰大哉時之相生
　　也達者可與幾矣至雜卦曰旁行而不流守者可
　　與存義矣子曰名實相生利用相成是非相明去
　　就相安也(文/集)
　　廣漢張氏曰序卦所以言易道之常雜卦所以言
　　易道之變此古有是言也殊不知易之雜卦乃言
　　卦畫反對各以類而言非雜也於雜之中有不雜
　　存焉(易/說)
　　白雲郭氏曰卦之性情與其為德之不同八卦則
　　見於說卦六十四卦則見於雜卦孔子於庖犧之
　　道詳盡於說卦皆文王所未嘗明之者故不得不
　　詳也於文王之道則具於序卦雜卦之中其象則
　　見於諸卦大小象而繫辭上下則兼統之(易/說)
　　新安朱氏曰雜卦中亦有說得極精處　問雜卦
　　反對之義只是反覆則其吉凶禍福動靜剛柔皆
　　相反了曰是如此不知如何末稍數卦又不對了
　　大畜時也也曉不得又與无妄不相反是如何臨
　　觀更有與求之義臨以二陽言之則二陽可以臨
　　上四隂以卦爻言之則六五上六又以上而臨下
　　觀自下而觀上則為觀是平聲自上而為物之觀
　　是去聲噬嗑食也賁无色也義可通但不相反謙
　　輕是自謙抑不自尊重女待男而行所以為漸(並/語)
　　(録/)
乾剛坤柔比樂師憂
　横渠先生曰不曰天地而乾坤云者言其用也乾坤
　亦何形猶言神也人解識夭天竟不可方體姑指日
　月星辰處視以為天隂陽言其實乾坤言其用如言
　剛柔也乾坤則所苞者廣(易/說)
　　廣漢張氏曰䷋☷　此二卦无反對之畫乾三畫
　　竒剛也坤三畫耦柔也　比䷇師　比一陽居
　　五而民樂而從之師一陽居二而民憂而畏之(易/説)
　　白雲郭氏曰六子之剛柔索於乾坤六十四卦之
　　剛柔重於八卦故卦中之剛柔皆乾之剛坤之柔
　　也是以獨乾坤為剛柔　比以比輔從順為樂師
　　以相須行險致憂是天下可久比而不可久師也
　　故比有永貞而師无之(並易/説)
　　漢上朱氏曰乾坤易之門凡剛皆乾也凡柔皆坤
　　也剛柔相雜乃成諸卦故曰乾剛坤柔比得位而
　　衆比之故樂師犯難而衆從之故憂憂樂以天下
　　也(易/傳)
　　新安朱氏曰剛柔雖若各有所偏必相錯而後得
　　中然在乾坤二卦之全體當剛而剛當柔而柔則
　　不待相錯而不害其為全矣其爻位之无過不及
　　者如乾坤之二五亦不待相錯而不害其為中矣
　　隂陽變化而太極之妙无不在焉於此蓋可見也
　　今謂乾剛坤柔便有所偏恐於二卦之彖及二五
　　之爻辭有不通者(荅虞大/中書)
臨觀之義或與或求
　　廣漢張氏曰臨䷒觀　臨者上有與於下觀者
　　下有求於上或與或求乃一時之義(易/説)
　　白雲郭氏曰臨與所臨觀與所觀二卦皆有與求
　　之義或有與无求或有求无與皆非臨觀之道有
　　舜在上必有戴舜者是為臨觀也(易/說)
　　漢上朱氏曰臨之九三在下四隂與之故能以大
　　臨小觀之九五在上四隂求之故能以上觀下或
　　與或求乃成臨觀之義(易/傳)
　　新安朱氏曰以我臨物曰與物來觀我曰求或曰
　　二卦互有與求之義(本/義)
屯見而不失其居蒙雜而著
　横渠先生曰險在外故不失其居與渙解義反故曰
　緩必有所失　蒙雜而著(著古/着字)雜著於物所以為蒙
　蒙昏蒙也　不齋戒其心則雜而著也(並易/說)
　　廣漢張氏曰屯䷂蒙　物在屯難之中其居常
　　蒙雜顓蒙而性當自著(易/說)
　　白雲郭氏曰屯旅皆近困旅困於已窮故失其居
　　屯困於始生故不失其居而利於有為也蒙未有
　　所知之時中无所執則雜而著見故發之屯之難
　　見於象者也蒙之穉著於形者也(易/說)
　　漢上朱氏曰屯自震變四之五雖見於屯也而不
　　失其所居所以大亨歟蒙自坎變五之上隂陽相
　　雜雖雜也而九自著見隂豈能蒙之所以蒙亨歟
　　(易/傳)
　　新安朱氏曰屯震遇坎震動故見坎險不行也蒙
　　坎遇艮坎幽昧艮光明也或曰屯以初言蒙以二
　　言(本/義)
震起也艮止也
　　廣漢張氏曰震䷲艮　一陽在下故震為起一
　　陽在上故艮為止(易/說)
　　白雲郭氏曰陽動起於震初止於艮終蓋震為一
　　索之始艮為三索之終也(易/說)
　　漢上朱氏曰陽起於坤而出震則靜者動陽止於
　　艮而入坤則動者靜故起莫如震止莫如艮也(易/傳)
損益盛衰之始也
　　廣漢張氏曰損䷨益　損而不已必益為盛之
　　始益而不已必決為衰之始(易/說)
　　白雲郭氏曰損己必盛故為盛之始益己必衰故
　　為衰之始消長相循在道當如是也(易/說)
　　漢上朱氏曰損以九三為上由泰而損始衰者也
　　益以九四益初由否而益始盛者也故損益盛衰
　　之始也(易/傳)
大畜時也无妄災也
　　廣漢張氏曰大畜䷙妄无　惟大畜之君子所
　　以能安其時若无妄而有妄者乃為災也(易/說)
　　白雲郭氏曰君子藏器於身待時而動然則多識
　　前言徃行以畜其德亦以待時也无妄之謂災其
　　餘自作孽而已故无妄匪正有眚(易/說)
　　漢上朱氏曰大畜以四五之柔而畜三陽時也无
　　妄九五六二中正而三四上爻為无妄之疾災也
　　關子明曰无妄而災者災也有妄而災者其所冝
　　也非災之者也(易/傳)
　　新安朱氏曰止健者時有適然无妄而災自外至
　　(本/義)
萃聚而升不來也
　　廣漢張氏曰萃䷬升　天地之理有聚有散惟
　　順以說故聚也有徃有來惟聚而升故不來也(易/說)
　　白雲郭氏曰不來不知反也故至於困來則知止
　　无困矣(易/說)
　　漢上朱氏曰萃二陽萃於上升二陽升於下升者
　　升也升往則不來矣不來者必聚於上也氣之方
　　升誰能遏之故曰萃聚而升不來也(易/傳)
謙輕而豫怠也
　　廣漢張氏曰謙䷎豫　謙而不持重者失於輕
　　豫而不警戒者失於怠也(易/説)
　　白雲郭氏曰謙輕已豫怠已也以樂豫故心怠是
　　以君子貴知幾(易/說)
　　漢上朱氏曰謙自上降三豫自初升四謙故降而
　　輕豫故怠而止故曰謙輕而豫怠也(易/傳)
　　新安朱氏曰謙輕而豫怠輕是卑小之義豫是恱
　　之極便放倒了如上六冥豫是也(語/録)
噬嗑食也賁无色也
　　廣漢張氏曰噬嗑䷔賁　噬嗑除其間所以養
　　其生故曰食也賁者設飾然終於白賁故无色也
　　(易/說)
　　白雲郭氏曰頤中有物則必斷故噬嗑利斷猶人
　　之食也賁以白賁无咎故无色无色則質全有天
　　下之至飾存焉(易/說)
　　漢上朱氏曰噬嗑除間者也四為頤中有物故曰
　　噬嗑食也賁自泰來本无色也剛柔交錯然後有
　　文故曰賁无色也(易/傳)
　　新安朱氏曰白受采(本/義)
兊見而巽伏也
　横渠先生曰兊說在外巽入在隱(易/說)
　　廣漢張氏曰兊䷹巽　兊一隂在上故見巽一
　　隂在下故伏(易/説)
　　白雲郭氏曰其道見則説其道伏故入(易/說)
　　漢上朱氏曰隂隨陽升說而見乎外故曰兊見也
　　陽隨隂降巽而伏乎内故曰巽伏也施說之道小
　　者亦伸處巽之時大者亦屈无非天也(易/傳)
　　新安朱氏曰兊隂外見巽隂内伏(本/義)
隨无故也蠱則飭也
　　廣漢張氏曰隨䷐蠱　能隨者則窮而能變豈
　　有故邪事之蠱壊要在致力以治之故蠱為飭而
　　飭有勁急之義(易/說)
　　白雲郭氏曰隨之道在此事在彼所隨有道不為
　　事變故言无故蠱弊事特加整治因飭之而己言
　　非大有作也(易/說)
　　漢上朱氏曰隨隨時也以是為正故曰隨无故也
　　蠱壊也二往之五飭蠱之道故曰蠱則飭也(易/傳)
　　新安朱氏曰隨前无故蠱後當飭(本/義)
剥爛也復反也
　　廣漢張氏曰剥䷖復　剥者五隂剥一陽而勢
　　之爛有不救之理復者一陽生於下而復反其所
　　也(易/說)
　　白雲郭氏曰小人之道必害於物君子必反於道
　　(易/說)
　　漢上朱氏曰剥爛也五隂潰於内也復反也剥反
　　於下也(易/傳)
晉晝也明夷誅也
　　廣漢張氏曰晉䷢夷明　晋為日中過則明有
　　所傷故為誅也誅言其傷(易/説)
　　白雲郭氏曰晋與明夷朝暮之象也故言明出地
　　上明入地中誅亦傷也(易/說)
　　漢上朱氏曰晉之明進而至於晝明夷之明降而
　　至於誅夷誅也其明熄矣非誅之象乎(易/傳)
　　新安朱氏曰誅傷也(本/義)
井通而困相遇也
　横渠先生曰澤无水理勢適然故曰相遇(易/說)
　　廣漢張氏曰井䷯困　井内不失己外不失人
　　无所蔽也故為通至於困則蔽然邂逅有不可免
　　者(易/說)
　　白雲郭氏曰往來井井則其道通困遇剛揜所以為
　　困遇者柔遇剛之遇也遇其困我者也(易/說)
　　漢上朱氏曰泰初之五往來不窮故曰井通否上
　　之二陽遇隂則見揜故曰困相遇也或往而通或
　　來而困唯其時也(易/傳)
　　新安朱氏曰剛柔相遇而剛見揜也(本/義)
咸速也恒久也
　　廣漢張氏曰咸䷞恒　咸之无心故應之也速
　　恒者久於其道故恒者久不可欲速也(易/說)
　　白雲郭氏曰感為天下至速之道所謂不疾而速
　　者也(易/説)
　　漢上朱氏曰以剛下柔其感必速故曰咸感也剛
　　上柔下可以持久故曰恒久也(易/傳)
渙離也節止也
　　廣漢張氏曰渙䷺節　渙者民情散而離也節
　　者民情有所憚而止也(易/說)
　　白雲郭氏目散則離矣有節故可止(易/說)
　　漢上朱氏曰渙三陽渙離故曰渙離也節三陽止
　　而不去故曰節止也陽離則三隂散陽止則三隂
　　來陽者隂之表也(易/傳)
　　新安朱氏曰止謂不退(本/義)
解緩也蹇難也
　　廣漢張氏曰解䷧蹇　天下之難既解故安於
　　佚樂每失於緩蹇者見險而止故為難(易/說)
　　漢上朱氏曰蹇二往五涉難也故曰蹇難也解五
　　來二復吉也故曰解緩也來者為緩則往者當夙
　　故曰有攸往夙吉(易/傳)
睽外也家人内也
　　廣漢張氏曰睽䷥人家　睽者言其在外之迹
　　若不相通家人由内以及外也(易/說)
　　白雲郭氏曰睽本於外疑家人本於内治故治家
　　者必先其身治天下者必先其家(易/說)
　　漢上朱氏曰關子明曰明乎外者物自睽故曰睽
　　外也明乎内者家自齊故曰家人内也(易/傳)
否泰反其類也
　　廣漢張氏曰否䷋泰　否君子退而小人之類
　　進也泰君子進而小人之類退也此其類所以相
　　反也(易/說)
　　白雲郭氏曰否泰反類而相馴致之道故休否之
　　道復反其類類謂隂陽之類如君子小人是也否
　　反其類得君子則傾也泰反其類得小人則亂也
　　在人道言之則曰君子小人治亂而已合三才言
　　之故云類也(易/說)
　　漢上朱氏曰君子泰則小人否小人泰則君子否
　　故曰否泰反其類也(易/傳)
大壯則止遯則退也
　　廣漢張氏曰大壯䷡遯　四陽長而不可過故
　　大壯則止也二隂長而馴致有害君子之理故陽
　　當退(易/說)
　　白雲郭氏曰壯不知止小人之壯也君子之壯則
　　有止遯之退大壯之正皆克己之道(易/說)
　　漢上朱氏曰四陽並進六五以和易待之可以止
　　而仕也故曰大壯則止四陽偕往二隂在内而執
　　其柄可以退而去也故曰遯則退也(易/傳)
大有衆也同人親也
　　廣漢張氏曰大有䷍人同　大有之時時和歳
　　豐萬物盛多故為衆也惟與人同故人皆歸而親
　　之(易/說)
　　白雲郭氏曰其有非一故衆衆則大能同乎人則
　　天下親之易知則有親同人之親其得乾之易乎
　　(易/說)
　　漢上朱氏曰大有六五柔得尊位而有其衆有其
　　衆則衆亦歸之故曰大有衆也同人六二得中得
　　位而同乎人同乎人則人亦親之故曰同人親也
　　(易/傳)
革去故也鼎取新也
　　廣漢張氏曰革䷰鼎　革弊所以去其故鼎亨
　　所以取其新(易/說)
　　白雲郭氏曰革鼎之義相為終始是以去故取新
　　共成一道(易/說)
　　漢上朱氏曰水火相革革已廢也故曰革去故也
　　以木巽火火方興也故曰鼎取新也功成者退方
　　來者進一去一取天之道也(易/傳)
小過過也中孚信也
　横渠先生曰過而未顚也(易/說)
　　廣漢張氏曰小過䷽　此卦无反對之畫天下
　　失其中者故小有所過以復其中是過也乃所以
　　救其不中者乎　又曰中孚䷼　與小過卦相
　　對而變者也天之生民其中有信此信由中也故
　　為中孚(並易/說)
　　漢上朱氏曰小過二陽在内動而止小者過也故
　　曰小過過也中孚二隂在内伏而說小者信也故
　　曰中孚信也(易/傳)
豐多故也親寡旅也
　　廣漢張氏曰豐䷶旅　天下豐大之時其事故
　　云多也在旅之時失上下之交故為親寡(易/說)
　　白雲郭氏曰因豐則多事无親而後為旅旅則我
　　之親寡也非天下皆寡親也(易/說)
　　漢上朱氏曰豐泰二之四進退不得其所多故也
　　多故則難處故曰豐多故也旅否三之五失位无
　　應以其旅於外也旅外者不如在内之為安故曰
　　親寡旅也豐多故也故四五相錯然後有慶親寡
　　旅也故五動二應而後有譽(易/傳)
　　新安朱氏曰既明且動其故多矣(本/義)
離上而坎下也
　　廣漢張氏曰離☲　坎☵　此二卦无反對之畫乃
　　相對而變者也離火炎上坎水流下其自然之性
　　不可易也(易/說)
　　白雲郭氏曰上下猶水火之性也(易/說)
　　漢上朱氏曰離火炎上也故陽爻多凶坎水趨下
　　也故隂文多凶坎離相濟者也(易/傳)
　　新安朱氏曰火炎上水潤下(本/義)
小畜寡也履不處也
　横渠先生曰危者安其位者也故履以不處為吉(易/說)
　　廣漢張氏曰小畜䷈履　密雲不雨所濟者寡
　　履行而不失其中不處也(易/說)
　　白雲郭氏曰寡則不能大其施履以行為義非處
　　之道(易/說)
　　漢上朱氏曰小畜五陽而畜一隂所畜者寡故曰
　　小畜寡也履一柔而履五剛不處為善故曰履不
　　處也(易/傳)
　　新安朱氏曰不處行進之義(本/義)
需不進也訟不親也
　　廣漢張氏曰需䷄訟　需者有所待故不進訟
　　者險而健人誰親也(易/說)
　　白雲郭氏曰需有待則不能自進訟違行相親之
　　道絶矣(易/說)
　　漢上朱氏曰需險在前三陽需時而不進關子明
　　曰履而不處者其周公乎需而不進者其仲尼乎
　　險在下而陽上行相過者也故曰訟不親也(易/傳)
大過顚也
　横渠先生曰過至於顚故曰大(易/說)
　　廣漢張氏曰大過䷫　此卦无反對之畫當本
　　末弱之時當從權以濟其難蓋時之顚危故也(易/說)
　　白雲郭氏曰中之四剛大難之象也有大難而本
　　末弱故顚(易/說)
　　漢上朱氏曰自大過顚也而下簡冊錯亂當曰頤
　　養正也大過顚也遘遇也遘當作姤柔遇剛也夬
　　決也剛決柔也君子道長小人道憂也漸女歸待
　　男行也歸妹女之終也既濟定也未濟男之窮也
　　頤一陽在上而養四隂正也故其卦以下養上為
　　顚大過一隂在上四陽无所託顚也故其卦初隂
　　承陽无失位之凶隂宜在下也姤以一柔而遇五
　　剛故曰姤遇也柔遇剛也夬以五剛而決一柔故
　　曰夬決也剛決柔也姤小人道長君子道憂也故
　　繫於金柅夬君子道長小人道憂也故无號之凶
　　女以外為歸乾男下而迎三然後坤女行而歸故
　　曰漸女歸待男行也歸妹以三易四男行而女從
　　夫婦之正也上六无應守正而終不改之義也故
　　曰歸妹女之終也既濟虞翻曰六爻得位定也故
　　曰既濟定也未濟伊川曰三陽失位故曰未濟男
　　之窮也(易/傳)
　　新安朱氏曰自大過以下卦不反對或疑其錯簡
　　今以韻協之又似非誤未詳何義(本/義)
姤遇也柔遇剛也
　　廣漢張氏曰姤䷫夬　一隂始生乃柔遇也作
　　易者進陽而退隂以一隂之生為遇言出其不意
　　也一陽之生為復言反其所也(易/說)
　　白雲郭氏曰柔之遇剛曰姤剛之來復不可謂之
　　遇也(易/說)
漸女歸待男行也
　　廣漢張氏曰漸䷴妹歸　漸有所待如女之待
　　男然後行言其不躁進也(易/說)
　　白雲郭氏曰待男而行其行漸也是以吉(易/說)
頤養正也
　　廣漢張氏曰頤䷚此卦无反對所養不正則是
　　養其小者以害其大者也(易/說)
　　白雲郭氏曰養其正所以去其非正謂之頤(易/說)
既濟定也
　　廣漢張氏曰旣濟䷾濟未　既濟天下之分皆
　　得其所故定也(易/說)
　　白雲郭氏曰濟則難定(易/說)
歸妹女之終也
　横渠先生曰妹歸(一作/歸妹)而長女之終也(易/說)
　　廣漢張氏曰歸妹䷵　女子以嫁為歸此終身
　　仰望所以為終也(易/說)
　　白雲郭氏曰女以歸為有終(易/說)
未濟男之窮也
　　廣漢張氏曰未濟䷉濟既　男子有志於四方
　　今也剛柔失位而不當故未濟其已矣夫(易/說)
　　白雲郭氏曰剛柔失位男道弱而窮矣柔失位則
　　以賤居尊剛失位則以貴居賤是以窮也(易/說)
　　新安朱氏曰伊川說未濟男之窮為三陽失位以
　　為斯義得之成都隱者見張欽夫說伊川之在涪
　　也方讀易有篐桶人以此問伊川伊川不能荅其
　　人云三陽失位火珠林上已有伊川不曾看雜書
　　所以被他說動了(語/録)
夬決也剛決柔也君子道長小人道憂也
　　廣漢張氏曰何世无君子何世无小人欲有君子
　　而无小人是欲有陽而无隂也使小人之道有所
　　憂危而不安者亦為足矣雜卦乃以其類相生惟
　　乾坤坎離小過大過中孚頤八卦无反對此聖人
　　之深意惟穆伯長老蘇明之諸家並不逹此(易/說)
　　白雲郭氏曰姤遇夬決始終之道異也聖人貴於
　　行道每致意於君子小人之際故以是終之雜卦
　　前皆二二相耦至大過之後獨各言一卦觀歸妹
　　未濟之辭又非簡錯聖人之㫖莫可詳究豈雜卦
　　從變而言其序有不同歟(易/說)
　　東萊吕氏曰義理與客氣常相勝只看消長分數
　　多少為君子小人之别(麗澤/論説)
　
　
　
　
　
　
　
　
　
　
　
　
　
　
　合訂刪補大易集義粹言卷八十
