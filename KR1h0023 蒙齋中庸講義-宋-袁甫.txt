#+TITLE: 蒙齋中庸講義-宋-袁甫
#+DATE: 2018-05-12 10:14:55
#+SOURCE: github.com/kanripo/KR1h0023 master 421e4828                
　　欽定四庫全書　　　　　經部八

　　蒙齋中庸講義　　　　　四書類

　　提要

　　(臣)等謹案蒙齋中庸講義四卷宋袁甫撰甫
字廣微鄞縣人寶文閣直學士爕之子嘉定
七年進士官至吏部侍郎兼國子祭酒權兵
部尚書諡正肅事迹具宋史本傳史稱所著
有孟子解今未見傳本殆已亡佚此書散見
永樂大典中而史志顧未之及惟朱彛尊經
義考有甫所撰中庸詳説二卷注云已佚或
即是書之别名歟其書備列經文逐節訓解
蓋平日録以授門弟子者中閒委曲推闡往
往言之不足而重言以申之其學出於楊簡
簡之學則出於陸九淵故立説多與九淵相
合如講語大語小一節云包羅天地該括事
物天下不能載者惟君子能載之而天下又
何以載幽通鬼神微入毫髪天下不能破者
惟君子能破之而天下又何以破此即象山
語録所云天下莫能載者道大無外若能載
則有分限矣天下莫能破者一事一物纎悉
微末未嘗與道相離之説也其講自誠明一
節云誠不可傳可傳者明明即性也不在誠
外也此即象山語録所云誠則明明則誠此
非有次第其理自如此之説也其他宗㫖大
都不出於此雖主持過當或不免惝怳無歸
要其心得之處未嘗不自成一家謹依經排
輯釐為四巻以存金谿之學派至其甚謬於
理者則於書中别加案語考正其誤以杜狂
禪恣肆之漸焉乾隆四十六年九月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀


　　欽定四庫全書

　　䝉齋中庸講義卷一　　　　宋　袁甫　撰

　　中庸

　　堯舜禹相授受曰中中者何非動静而動靜函非剛
柔而剛柔具渾焉不可名狀而又未嘗不可名狀是
之謂中一中之外秋毫不容加也夫苟曰秋毫不容
加今子思名其書曰中而繼以庸何哉庸常也常中
也上天下地萬象昭布往古來今萬變參錯所謂中
者只如此而已是之謂常中然則繼之曰庸實未嘗
加一秋毫也雖未嘗加一秋毫然中字得庸字而愈
明何也太極未分包括隂陽分隂分陽太極在中一
而萬萬而一故是書之作或獨言中或獨言庸或並
言中庸獨言中而庸未嘗不在也獨言庸而中未甞
不在也並言中庸而無所不在也嘗斷之曰不差之
謂中不異之謂庸端端的的何差之有日用普平何
異之有不差故名曰中不異故名曰庸中庸言其常
不差也

　　道統之傳尚矣孔子傳之曾子曾子傳之子思子思
傳之孟子曰忠恕曰中庸曰仁義参天地配隂陽發
性命之藴會事物之極筆之於書以詔天下來世使
之因彝訓識指歸聖賢相傳之道統所以到於今不
泯也葢自堯舜禹之相授受不過曰中而己何謂中
非動靜而動静函非剛柔而剛柔具本無中之名不
得已而名立焉一中之外秋毫莫加夫苟不可加秋
毫也今此書言中而繼以庸何哉庸常也常不在中
之外也中在是而常已在是雖繼之以庸而實未嘗
加一秋毫也學者知中與庸俱名與實同則堯舜禹
約以一辭而非少也又知繼之以庸無所加益則子
思子並明二義而非多也易有太極是生兩儀兩儀
生四象四象生八卦太極之中固自有兩儀四象八
卦之理存焉兩儀四象八卦又曷嘗有外於太極哉
中者先天地而存即太極也而其充滿乎宇宙之間
日用常行秩然粲然而不違乎自然之彝倫者庸也
而無非中也一中之外豈有秋毫之可加耶故中庸
之書或獨言中或獨言庸或並言中庸獨言中而庸
未嘗不在也獨言庸而中未嘗不在也並言中庸而
無所不在也其實一而已矣忠恕猶是也仁義猶是
也吾夫子嘗言忠矣嘗言恕矣及告曽子以一貫而
曽子心領神㑹出告門人曰忠恕而已矣視吾夫子
之言未嘗加一秋毫也夫子嘗言仁矣嘗言義矣孟
子得吾夫子之傳最爲端的是以七篇之書首曰仁
義而已矣視吾夫子之言亦未嘗加一秋毫也斯道
也無罅之可指無間之可容不識不知而順帝則從
心所欲而不踰矩則者何非中庸乎矩者何非中庸
乎曰矩曰則加一秋毫固不可也捐一秋毫可乎有
加有損則爲有餘不足不可加不可損是中庸也亦
忠恕也亦仁義也斯其爲孔子曽子子思孟子相傳
之道統乎自孟子没世儒非無得其髣髴者然此道
寖失其傳至我朝伊洛之學興實源流於洙泗而其
發揮之功亦不細矣中興以後儒宗繼出以明道爲
已任其大端大㫖可以㮣見而習其學者未明師傳
易生流弊固滯紙上之言説依倣前人之近似某竊
深病之嘗謂儒者之患慕上逹者每欲超乎形器之
表務下學者未深造乎一貫之妙道之不明實基於
此噫焉有真知中庸之味者乎孰逺孰近非無逺近
逺之近也孰㣲孰顯非無㣲顯㣲之顯也孰髙孰下
非無髙下上下察也孰洪孰纎非無洪纎語小大也孰
爲人己即人即己成己成物也孰爲天地即天即地
參乎天地也是故中庸一書涵宏大而析物微切極
奥妙而指事平近行乎彝倫者皆皜皜之妙塞乎宇
宙者即肫肫之誠學者於是而省察焉勿忘勿助弗
得弗措則於孔子曽子子思孟子相傳之道統其庶
矣乎某不敏敢誦所聞而與學子共之

　　天命之謂性率性之謂道修道之謂教道也者不可須
臾離也可離非道也是故君子戒慎乎其所不睹恐懼
乎其所不聞莫見乎隱莫顯乎微故君子慎其獨也喜
怒哀樂之未發謂之中發而皆中節謂之和中也者天
下之大本也和也者天下之逹道也致中和天地位焉
萬物育焉

　　中庸一書窮理盡性至命之書也子思揭諸篇首曰
天命之謂性性不離命命不離性性命不離中庸知
中庸則知性命矣知性命則知中庸矣載稽聖經語
命而性存焉語性而命存焉舜言敕天之命湯言上
帝降𠂻若有恒性制命自天而敕命在我若性在我
而降衷自天格言大訓流傳以至春秋劉子曰民受
天地之中以生所謂命也夫苟曰受中則謂之性宜
也而乃謂之命何哉命即性也合而言之一也至於
孟子之言性命則亦曰形色天性也又曰知其性則
知天矣是故指耳目鼻口四肢之於色聲臭味安佚
而曰性也又繼之曰有命焉葢謂天命一定凡所謂
貴賤貧富生死壽夭莫不各有定分而色聲臭味安
佚雖人之所同欲然有得焉有不得焉非命然耶苟
制於命矣則不專於性也性不可離命而言也指仁
義禮智天道之於父子君臣賔主賢者聖人而曰命
也又繼之曰有性焉葢謂天性在我則仁者必壽大
德者必受命而所謂仁義禮智天道乃吾性之所固
有耳既謂之性則不專於命也命不可離性而言也
孟子所以反覆言此者誠以性不離命則當聼其在
天命不離性則當盡其在我聼其在天者即我也盡
其在我者即天也堯曰咨爾舜天之厯數在爾躬允
執其中中豈在厯數之外哉在爾躬者豈非即其在
天者哉若曰惟聖人能然而常人不能然獨不思人
人皆有天命之性天與我同一太極也元命自我作
哲命自我貽天命自我度天固在我也豈蒼蒼者爲
天耶此性命之道也此中庸之道也此窮理盡性以
至於命也皆人所固有也皆人所可爲也率性之謂
道率循也循性而行即中庸之道也人皆有此性則
皆有此道道不在性之外也父子君臣夫婦長㓜朋
友五典皆道也而即仁義禮智信五常之性也此性
此道不慮而知不學而能在我率而行之耳有所矯
拂則不可以言率性委諸自然則亦不可以言率性
不起穿鑿之意見不生支離之言論必有事焉而行
所無事是之謂率性此性此道無二致也道之爲言
通也繫辭曰立天之道曰陰與陽立地之道曰柔與
剛立人之道曰仁與義陰陽剛柔仁義之道即性命
也世之不明道者語道則離於性語性則離於命殊
不知所謂道者斷斷乎合天地人斷斷乎通性與命
是之謂道是之謂無所不通荀揚韓不知道故不識
性或以爲性惡或以爲善惡混或以爲三品何其紛
紛乎異説耶且夫人之禀賦固有剛柔緩急輕重清
濁之異矣然而一性之靈則舉天下相似也今夫疆
忍之人不可以禮義誨也一見赤子匍匐入井則未
嘗不惻然憐之至於乞食之人雖瀕於死而簞食豆
羮蹴爾而與則必有所不屑也此果何自而發耶非
夫性天之同然者不可磨滅耶孔子曰性相近近之
一字固已包剛柔緩急輕重清濁在其中矣彼聖愚
賢不肖若甚相逺也今乃斷斷然謂之近葢謂厥初
生民本無相逺人人可以爲聖爲賢其所以發明本
有之靈而使天下萬世不敢自暴自棄者皆此一近
字之功也孟子深得斯㫖故曰性善善之一字即書
之所謂降衷傳之所謂受中者是也書傳孟子豈不
知剛柔緩急輕重清濁之分哉而止曰中曰善者亦
自其大致言之耳雖止言大致而未嘗不精宻也故
書言降衷必曰克綏厥猷傳言受中必曰動作禮義
威儀之則孟子言性善必曰養性正以天人一貫是
之謂道即中庸率性之㫖也道何待修修之名生於
壞道元無壞何以修爲曰道終古常存然差之毫釐
謬以千里何可一日不修身不能無不善故曰修身
德不能日日新故曰修德所謂修者非有所加益也
修而明之使無昏修而全之使無虧還其本有者而
已此古人所以兢兢業業孳孳勉勉如天之行健而
自强不息者葢將明此道之教以教天下之爲人臣
為人子爲人弟爲人婦者必忠必孝必弟必順也教
天下之爲人君爲人父爲人兄爲人夫者必仁必慈
必友必義也是教也非獨行乎庠序學校者謂之教
凡施於宗廟朝廷射御燕饗朝見聘問冠昏䘮祭者
皆教也非獨載在方冊見於誦習者謂之教凡簠簋
籩豆升降上下周旋裼襲之儀鐘鼔筦磬綴兆行列
屈伸俯仰之節皆教也禮樂之有形者非粗而性命
之無形者非精也皆性命也皆禮樂也有精粗而無
精粗也禮樂之有聲者非外而性命之無聲者非内
也皆性命也皆禮樂也有内外而無内外也内外精
粗之兩立而中在其中矣内外精粗之兩忘而中無
所倚矣内外精粗非忘非不忘而中不可名狀矣故
嘗試論之性不離命命不離性性命一中庸也性命
降自天率性由道存乎人人不離天天不離人天人
一中庸也道自道也成己也推此教人成物也已不
離物物不離己物我一中庸也

　　天之所以命人者曰命命之謂性性不離命命不離
性也性命即中庸也帝降衷人受中天之所以爲天
者常中而已是所命也即所性也故孟子曰性也有
命焉命也有性焉率循也循其本然之性也雖氣禀
有清濁厚薄之不齊而炯然不可亂者大抵相近而
無不善也惟無不善故無偏倚無過不及在在有中
莫匪天則吾何知哉惟率循之而已循性而行若大
路然故曰道道本不待修也惟人之生欲動物蔽離
其天則故必有窮理盡性至命之聖人爲之開導而
品節焉俾之由中庸之道以復性命之正故曰教
天命之性中庸之道也形色天性五事五常具焉天
以此命人人奉天所命日日由是物物在是事事在
是信矣哉道不可須臾離也世之人猖狂妄行者其
離道固逺矣然亦不待猖狂妄行始謂之離道一念
之差即離道何也一念之差必有係累必有執著未
有不離者故著於上則離於下矣著於下則離於上
矣著於左則離於右矣著於右則離於左矣著於有
迹則離於無迹矣著於無迹則離於有迹矣著於可
名則離於不可名矣著於不可名則離於可名矣何
也以其執一故也執一則非中庸矣然則著於上下
左右有無可不可之中間者足以盡中之義乎曰中
庸無在無不在也舉中間以爲中固中也然止於舉
中間則猶未足以盡中也惟夫舉上下左右有無可
不可之兩端而中皆在其中此其所以無適非中也
此其所以不離也曰不可須臾雜甚言其在在皆中
庸造次必於是顛沛必於是而無斯須頃刻之可離
耳使有斯須頃刻之可離則不足以爲中庸矣故君
子於是戒謹恐懼焉所不睹所不聞非但屋漏闇室
也十手十目之際而一念潛動孰睹之孰聞之惟自
知耳此猶曰念動而人莫知也念之未動視於無形
聽於無聲粲粲吾前者吾亦不自知其所以然也雖
不可知而中庸固不可離也又發明之曰隱者最見
㣲者最顯未形也而其幾已動未兆也而有開必先
吾自以爲獨乎吾以獨爲可欺乎無有師保而父母
臨之一陟一降而上帝鑒之自以爲可欺而吾之炯
然不亂者不可欺也此獨甚可畏也甚可懼也知乎
此則自不離道矣自能養性事天矣自能修身立命
矣是之謂中庸之教

　　中庸之道天命之性也離道是自離其性命也性命
可須臾離乎試於不睹不聞騐之不睹何爲乎戒謹
不聞何爲乎恐懼無可離之時故也當其不睹不聞
非但屋漏闇室而已覿面對語一念潛動人知之乎
人不吾知己自知耳念之未動已知之乎至隱也至
㣲也己尚不知奚可名狀强名之曰獨吁此獨無對
也即不睹不聞也隱也易之一畫也然而不睹與睹
對不聞與聞對隱對見㣲對顯勿謂隱也而見莫甚
焉勿謂㣲也而顯莫甚焉甚可畏也甚可懼也謹獨
非他常中而已不離道而已非不離也無可離也離
將安之

　　未喜未怒未哀未樂之時澄然寂然性也既曰未發
何以名中曰中不可名狀也可名狀者皆發也發非
性乎曰發而中節亦性也發而不中節者性之動也
中也者未發而不動也和也者雖發猶不動也常中
而已常澄然寂然而已中言大本和言逹道大本固
可通行而逹道由本而出中和一也一性命也致之
爲言極也中和非在彼通體皆中和自己而致乃造
於極喜樂皆陽也哀怒皆陰也一身之陰陽無乖則
天地萬物之陰陽皆不乖矣自開闢以來天地何嘗
不奠位萬物何嘗不並育然必有窮理盡性至命之
聖人輔相裁成則定位不亂而生理不息雖然豈惟
聖人哉人人皆有天命之性人人皆有喜怒哀樂未
發之中人人皆有不睹不聞之獨念之哉敬之哉
曰不睹曰不聞曰隱曰㣲曰獨何以見之未有喜怒
哀樂時見之未喜未怒未哀未樂寂然而已性也及
其發也則爲睹爲聞為見爲顯是以有喜有怒有哀
有樂喜樂屬陽哀怒屬隂皆發也發非性乎雖然猶
未發也寂然如初命之曰中和中太極也渾然未發
爲陰陽大本也和太極之發也分隂分陽流行事物
而皆中其節逹道也致極也極中和之至也有中和
故有天地有萬物聖人極中和之至則天髙地下萬
物散殊位焉育焉各正性命

　　仲尼曰君子中庸小人反中庸君子之中庸也君子而
時中小人之中庸也小人而無忌憚也

　　中庸者通貫天人融會事物至精至當毫髪不差而
平常日用之間舉目皆是盈耳皆是本非難知難行
惟君子循之小人則反之此塗轍所由判也君子而
時中當其可之謂時天有四時時時皆中祁寒盛暑
似偏矣乃中也何獨不寒不暑爲中哉時中字釋中
庸字尤明庸常也常中者無時非中也君子順性凝
命雖萬變交錯而謹獨常存此其所以常中也小人
之性夫豈本與君子異哉惟小人不知天命而不畏
也人欲横流悖理傷道此固無忌憚之顯顯者亦有
外似君子而内非謹獨反借不執一之名以葢其無
忌憚之實是則深可罪耳故不執一者在慎獨之君
子行之則爲時中在不慎獨之小人行之則爲無忌
憚吁可畏也王肅本作小人之反中庸也不知無忌
憚即反也何必贅

　　君子即中庸也小人反之君子慎獨上帝臨汝故時
時常中言中節也小人豈無降衷之性不知天命而
不畏也故無忌憚

　　子曰中庸其至矣乎民鮮能久矣

　　中庸非動亦非靜而又非無動靜非虚亦非實而又
非無虚實一而非執一無在無不在可謂至也已矣
夫子𦂳切教人欲人於不睹不聞而謹其獨欲人知
喜怒哀樂雖發而實未嘗發故曰中庸其至矣乎且
傷世衰教失民之鮮能亦已久矣所以深警其聾瞶
也

　　中庸即中和也大本端的一毫不差逹道普平萬古
無異函陰陽該動靜一而非執一無在無不在是所
謂常中也此道其至矣哉噫民之鮮能何其久也

　　子曰道之不行也我知之矣知者過之愚者不及也道
之不明也我知之矣賢者過之不肖者不及也人莫不
飲食也鮮能知味也

　　道之不行合曰賢不肖而乃以知愚言道之不明合
曰知愚而乃以賢不肖言互見也學者未知而行謂
之𡨕行知而不行謂之徒知故致知力行二者並進
知及仁守得乃不失此中庸所以兼明與行言之也
且夫賢知者負其聡敏絶人之識孤髙傑出之行宜
若不易及矣今聖人折衷以中庸之道而賢知愚不
肖其失則均然後知過猶不及皆非中道天命之性
自有常中雖然中非執一也有似過而實非過者有
似不及而實非不及者一順天則而已吁奈人之鮮
知味何民之質矣日用飲食大羮元酒遺味存焉何
謂味曰非可形容也亦非不可形容也知者自知耳
道之不行以知愚言道之不明以賢不肖言互見也
賢知髙矣聖人操中庸之權度以折衷焉而賢知乃
與愚不肖等過猶不及故也天命之性自有常中奈
人不知味何何謂味知者自知難以語人

　　子曰道其不行矣夫

　　前既言道之不行皆知愚過不及之弊此又申言不
已嘆之屢憫之深而救之切也讀是書者盍亦深省
乎

　　玩此一語令人感動道非身外之物不行何爲

　　子曰舜其大知也與舜好問而好察邇言隱惡而揚善
執其兩端用其中於民其斯以爲舜乎

　　知上加一大字舜心太虛也太虛澄然故聰明舜心
太虛故大知人誰肯下問於人誰肯察淺近之言舜
則中心篤好略無秋毫有我之私非大知乎大知照
臨於上惡固無所逃舜則消伏融化而冺然不見其
迹天下之善孰加於舜舜則樂取諸人而惟恐推揚
之不至非大知乎大知即中也何以見其爲中上章
言知者過之小知故耳大知無過亦無不及舜性之
也性即中也問察隱揚順乎天則人己兩盡善惡兩
融中可知矣天下萬事皆有兩端且以權衡言之有
輕有重則有輕重之間輕重之間固中也輕重兩端
亦各有中也舜執兩端用中於民其執衡用權之謂
乎聖經互相發揮堯舜言執厥中得夫子執兩端之
語而明得孟子執中無權猶執一之語而尤明舜不
執一所以爲大知也所以猶太虛也太虛無物而隂
陽互用宻莫加焉大舜無爲而審度兩端精莫甚焉
惟精惟宻乃融乃一是爲中庸是謂天命之性故夫
子復贊美之曰其斯以爲舜乎

　　舜心太虛也故大知大知不自知(去聲)好問於人雖淺
近之言必察焉隱泯也融化無迹也不間人我善惡
兩融中在其中矣物皆有兩端執兩不執一也不執
一故事事有中物物有中在在有中是謂用中或曰
執兩端之語與執厥中何爲不同曰堯舜以聖授聖
故止言執厥中而不執一之義已明性之也夫子立
言以曉未逹者必曰執兩端用其中則不執一之義
始明此教也

　　子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能期月守也

　　知譬則水也知者之所樂也亦知者之所懼也何樂
乎流而不息明燭鬚眉是誠可樂也故夫子曰知者
樂水何懼乎洊至習坎險而又險是誠可懼也故易
曰入于坎窞凶嗚呼易之入于坎窞即中庸所謂驅
而納諸罟擭陷阱而不知辟者乎其所以然者惟自
以爲知而已自以爲知者乃天下之大不知也使其
果知耶則雖處重險之中未嘗不心亨也心亨者正
所謂擇中庸而能守者也彼自以爲知而實陷於大
不知則失其本心矣失其本心則心不亨矣心不亨
則處平安尚難而况處險乎脫罟擭陷阱尚未能而
况望其周旋於中庸之坦塗乎甚矣自謂予知之一
語實古今天下膏盲不治之疾必去此疾乃可以㧞
於罟擭陷阱中矣乃可與語中庸矣學者自知讀書
孰不曰我曉中庸問其所以爲中庸者何如也有爲
混融之説者則曰中即庸庸即中有爲精詳之説者
則曰中不偏也無過不及也庸不易也日用常行也
嗚呼習聞二者之説而實不能擇中庸守中庸是亦
未免入於罟擭陷阱之中而莫覺莫悟也良可悲夫
吾試問學者二説將安所擇其擇混融之説乎其擇
精詳之説乎擇混融之説是中庸無所别也則曰中
足矣而何以又曰庸曰庸足矣而何以又曰中吾未
敢以爲安也未以為安而固守焉是守罟擭陷阱也
擇精詳之説是中庸為各立也然庸言庸行無非中
道天下大本萬古常行必曰中自中庸自廣吾未敢
以為安也未以爲安而固守焉是守罟擭陷阱也彼
豈以爲罟擭陷阱哉葢自以爲廣居安宅耳何則彼
不肯自以爲愚而自以為知既自以為知矣終不知
中庸之道果何謂而吾之所以擇而守之者果何在
也其為不知莫甚焉夫中庸之道未嘗不混融也未
嘗不精詳也今之談混融者實何嘗混融今之語精
詳者實何嘗精詳彼自謂予知之私見錮於胷中牢
不可破又豈識所謂中庸哉善乎子思之論舜曰舜
其大知也與舜好問而好察邇言隱惡而揚善執其
兩端用其中於民其斯以爲舜乎夫舜大聖人也極
天下之知孰能加之而舜未嘗自以爲知理之所當
問者毎好問而不厭言之所當察者雖邇言而必察
是其心果如何哉孰爲善孰爲惡如辨白黒如數竒
耦可以爲知矣而舜不自以爲知惡則泯然融化不
見其迹善則顯然推揚使見於世是其心又何如哉
惟其無我而已人之本心天地同大自夫人以有我
之私間之藩籬植焉矛㦸生焉小知自矜本心日蔽
其去中庸逺矣大舜之心洞然大空何者爲我我尚
不立何者爲物無我無物物我一貫當問即問當察
即察當隱即隱當揚即揚無髙妙無竒特中中庸庸
如是而已兹其所以為大知也子思之論舜不兼言
中庸而獨曰用中中庸之名雖殊而實未嘗不一也
中庸之實本一而名不害其爲殊也獨言用中兼言
中庸無不可者由是言之謂中爲不偏庸爲不易可
也不易者必不偏不偏者必不易所謂中即庸庸即
中其説亦不相悖也謂中為無過不及庸爲日用常
行亦可也無過不及者必可日用常行日用常行者
必無過不及所謂中即庸庸即中其説亦不相戾也
非心通黙識實有自得者何足以語中庸哉雖然堯
之咨舜曰允執其中舜之命禹曰惟精惟一允執厥
中子思論舜之用中乃曰執其兩端夫兩端則非一
一則非兩端子思之言與舜之自言若不相似然何
歟噫惟心通黙識者則知一之即兩矣知兩之即一
矣孟子曰是非之心知之端也有事於此必有一是
必有一非是非對觀中在其中矣至於中則歸於一
是矣不獨是非也凡天下之兩皆一也一即中也故
惟大知則能盡燭兩端兩端在是則一中在是是故
子思發明執兩端之理其於執中二字有大功焉何
則執中無權之弊不待戰國時有之意春秋之季有
此弊矣孔子曰鄉原德之賊也固執所見自以爲中
庸而不知乃中庸之賊也故子思於是斷之曰所謂
執中者執兩端而中自在其中非執一以為中也何
其言之精㣲如此哉嗚呼斯道也易道也伏羲之卦
始於一畫有一即有兩兩者一之分一者兩之合兩
與一不相離也一隂一陽中在此矣中無體也無方
也未嘗無體也未嘗無方也故曰一隂一陽之謂道
又曰分隂分陽迭用柔剛心通黙識者其必有得於
斯矣雖然易不言中庸而每言中正中正中庸無二
道也二五皆中也以九居五以六居二是謂中正反
是則雖中而非正矣吾嘗謂離之照臨四方晉之自
昭明德是天下之大知也而離之六二黄離元吉晉
之六二受兹介福于其王母聖人一則曰得中道也
二則曰以中正也至于二卦之五以六居之雖中而
非正然皆不失其爲吉以是知惟中乃可以言繼明
乃可以言昭明不能擇守中庸而自謂予知者可乎
哉此猶未也葢至明夷一卦而聖人之㫖愈見矣明
出地上爲晉明入地中爲明夷夷傷也有明德者謂
之知然而猶有所傷何哉嗚呼天地隂陽消息盈虚
之理其妙固如此也天下有常吉而無凶悔吝者乎
有常處富貴而無貧賤夷狄患難者乎有一於陽而
無隂一於進而無退一於存而無亡者乎使道而可
以獨立則不足爲道矣惟其明德之不能無傷也吾
於是觀中庸焉惟明德見傷而能用晦而明也吾於
是觀擇中庸守中庸焉初爻飛而垂翼用晦也二拯
馬而速行亦用晦也未遇其時處明以晦可謂善擇
中庸而能守中庸矣六五坤體得中道焉中而非正
於是發箕子明夷之義位雖非正而志則正矣故曰
内難而能正其志處紂之時居父師之位不死不去
居難而不失其正非箕子審擇中庸而固守不移豈
足爲明不可息哉非特箕子明不可息也㣲子比干
皆明不可息也何則三子之自靖皆仁也皆中庸也
皆善擇善守者也夫以三子之大賢尚且不敢自以
爲知居危亂之邦而相與荅問之辭其懇惻痛切一
至於此偃然自謂予知者能如是乎四之入於左腹
上之後入於地一則巧中不明之君一則自處極闇
之域正所謂納於罟擭陷阱而莫知辟也彼豈自以
爲不知哉其失正在於自謂予知耳一念之差聖狂
易位擇中庸者宜于是兢兢焉雖然徒曰用晦而明
居難而不失其正是知也是善擇善守也至於當可
爲之時而不能奮大有為之勇聽斯世之淪胥孤生
民之徯望烏得為中庸烏得為知故聖人又於九三
之爻特著其義明夷於南狩得其大首其湯武之事
乎三與上正應上極闇而下極明誅其君弔其民此
固聰明勇智者所當為也然而猶有戒心焉故曰不
可疾貞聖人亦曷嘗敢遽用其明哉遽用其明而自
謂予知也非聖人之心也夫以湯武大聖尚不敢自
謂予知擇中庸者宜如何耶是故湯武之征伐堯舜
之揖遜一中庸也禹稷之過門不入顔子之簞瓢陋
巷一中庸也曽子之去子思之守一中庸也夏葛冬
裘渇飲飢食何徃而非中庸哉何徃而非善擇善守
哉吾試為學者申言之今學者之病非墮於知即墮
於不知耳人皆曰予知此非真知也乃墮於知也驅
而納諸罟擭陷阱之中而莫之知辟此非真不知也
乃墮於不知也使其真知耶中庸我所固有也何罟
擭陷阱之能納使其真不知耶滿宇宙皆中庸也何
罟擭陷阱之可辟孔子曰知之爲知之不知為不知
是知也孟子曰禹之行水也行其所無事也如智者
亦行其所無事則智亦大矣此真知也非墮於知也
非罟擭陷阱之能納也詩之詠文王曰不識不知順
帝之則此真不知也非墮於不知也無罟擭陷阱之
可辟也故惟真知者可以語真不知矣惟真不知者
可以語真知矣嗚呼學者而逹於此始可以語中庸
矣此非吾言也子思子言也德輶如毛毛猶有倫上
天之載無聲無臭至矣其有知乎其無知乎其可以
知不知論乎毛尚有倫中庸其有倫乎其無倫乎天
無聲臭中庸其有聲臭乎其無聲臭乎果可以有無
論乎果不可以有無論乎故曰喜怒哀樂未發謂之
中至於此不特非論説之所能與亦將不見論説之
可與矣不見論説之可與者始可以為心通黙識矣
夫是之謂自得之學

　　入罟擭陷阱而不知辟以喻擇中庸而不能期月守
也中庸安宅捨安入險愚甚矣尚自謂予知耶皆曰
予知乃大不知不曰予知即舜大知

　　人苟自患其愚終有時乎不愚若不自知其愚長無
開明之日矣罟擭陷阱當避不避是天下之至愚也
而懵不自覺尚且自謂予知耶嗚呼孰有轉罟擭陷
阱爲安宅坦塗者乎罟擭陷阱非元有而安宅坦塗
非元無也天命之性固自有中庸也以此擇之以此
守之終吾身可也而乃不能期月守望望焉舍而去
之是何爲善不果而爲惡則勇也一性靈明本無不
照昏迷之極良可痛悼聖人警悟之者切矣







　　欽定四庫全書

　　䝉齋中庸講義卷二　　　　宋　袁甫　撰

　　子曰回之爲人也擇乎中庸得一善則拳拳服膺而弗
失之矣

　　善惡遼絶擇之易耳似善非善擇之最難顔子善擇
而得之得此一善何所不通拳拳服膺仁守之功密
矣舜性之也顔子不失性者也

　　惟明性者乃能擇善己性不明雖滿目皆中庸安能
擇而守之顔子屢空此性靈明何所不照既得一善
一可該萬常人雖暫得而易失顔子服膺則永永弗
失矣非有所係而不失也不係而自不失三月不違
仁是也吾謂顔氏子之學幾於舜之大知矣幾於舜
之執中矣前章論舜此章繼論顔子葢子思子特以
二人擬倫而啟發後學之心也學者觀此胡不豁然
自省乃知無名位禄壽與享名位禄壽之極者其實
則一此正可以見性命之不相離也若謂舜有大德
受天明命則顔子終身匹夫且不幸短命遽謂天命
不在顔子可乎顔子雖無貴為天子之名而榮華至
今名莫加焉非天定耶嗚呼顔子何以得此於天哉
其言曰舜何人也予何人也顔子惟盡人之所以為
人者而已人者何性是也

　　子曰天下國家可均也爵禄可辭也白刃可蹈也中庸
不可能也

　　善處事者能均天下國家亷者能辭爵禄果者能蹈
白刃而惟中庸則不可以能天命之性良能也前章
鮮能者鮮有能其不可能者也

　　均天下國家善處事者能之辭爵禄亷介者能之蹈
白刃果敢者能之天下無不可能之事而惟中庸則
不可以能也皜皜純白天則自然何所容其能哉究
極而言執可均可辭可蹈之見已非中庸之道矣何
則不以一律均者中庸之均也辭受各中其節者中
庸之辭也死生各當其可者中庸之蹈也而執一者
豈中庸哉天命之性自有常中一毫偏倚非天命也

　　子路問强子曰南方之强與北方之强與抑而强與寛
柔以教不報無道南方之强也君子居之祍金革死而
不厭北方之强也而强者居之故君子和而不流强哉
矯中立而不倚强哉矯國有道不變塞焉强哉矯國無
道至死不變强哉矯

　　子路好勇故問强夫子叩兩端告之曰抑汝之所謂
强與葢已足以啓發子路矣南北剛柔不同而皆曰
强何也南以含忍爲强北以果敢爲强氣習然也南
人禀温厚之氣以寛柔誨人無道則不報其强也君
子然偏於柔矣北人禀嚴凝之氣勇於用兵死且不
厭則偏於剛矣偏隨生禀性則無偏孔子謂之相近
孟子謂之善中庸言天命之謂性順乎性命意冺欲
盡動靜一死生一乾之純剛行健坤之至柔動剛此
則聖門之所謂强也其和也不流於人欲其立也不
倚於一偏常中而已國有道不變塞焉臯陶曰剛而
塞塞實也遭世平治安常履信不必變也不幸世亂
固守義命有死而已亦終不可變也觀兩不變字見
君子之常中矣矯强貌亦有用力意氣質偏勝矯而
復中用力而非助長也剛中柔中本自有中而非必
外求也子路之不得其死夫子已預知之其仕衛也
豈不曰蒯聵無母國人不君之矣然輒之拒父亦名
教罪人也不足死而子路死之惜哉雖然以䘮子之
戚䘮子路夫子不深貶也結纓一節亦可謂竒男子
矣若子路者豈可純謂北方之强哉子思列此章次
於顔子之後亦欲使學者知處死生之變以不失性
命之正子路未足師也師吾夫子不變之言可也
書曰剛而塞國有道素履篤實不必變也國無道盡
忠致命不可變也莫非命也順受其正乾之剛健坤
之柔剛中庸也此聖門之所謂强也

　　子曰素隱行怪後世有述焉吾弗爲之矣君子遵道而
行半塗而廢吾弗能已矣君子依乎中庸遯世不見知
而不悔唯聖者能之

　　死生出處人之大節也非特處死生難處出處亦難
上章既言至死不變此章言隱遯之事素猶素其位
之素言素於隱也素隱不顯則君臣之義廢矣是天
下之怪行也仕止乆速各當其可奚以怪爲雖使見
述於後世直盗虛聲耳夫子深貶之故曰吾弗爲之
矣君子其遵道乎既曰道矣而又半塗而廢則何以
造此道之極夫子許其遵而咎其廢也故曰若我則
弗能已也我惟依乎中庸而已依猶依於仁之依言
未嘗離中庸也既非違道而行怪又非半塗而廢道
非中庸而何遯世與素隱若同實異素隱有好名之
心遯世無求知之念世不知中庸故不知我我以其
不知而遂萌悔心是悔中庸也中庸而可悔乎自知
自遯寜逺人知上不求知何以悔爲聖者之事中庸
在斯性命在斯惟遯世乃可經世惟經世乃可遯世
實一機也

　　素隱不顯大義廢矣怪也吾弗爲其遵道乎既曰道
矣奈何而廢吾則弗已吾惟依乎中庸不怪不廢世
雖莫我知泰然無悔肥遯也唯窮理盡性至命之聖
人能之

　　君子之道費而隱夫婦之愚可以與知焉及其至也雖
聖人亦有所不知焉夫婦之不肖可以能行焉及其至
也雖聖人亦有所不能焉天地之大也人猶有所憾故
君子語大天下莫能載焉語小天下莫能破焉詩云鳶
飛戾天魚躍于淵言其上下察也君子之道造端乎夫
婦及其至也察乎天地

　　道無所不在費也道果何在隱也夫婦之愚不肖可
以與知能行費也及其至也雖聖人有所不知不能
隱也至之爲言不可得而形容也謂無形與聲耶而
未嘗無形與聲謂有形與聲耶而形聲又不可得而
盡也不然以聖人之聰明曷爲而尚有不知尚有不
能乎不特聖人而已大莫大於天地然亦有虧遺不
滿之處日月之有薄蝕也星辰之有失行也陵谷之
有變遷也人曰是數然也天非制數者乎曷爲不使
之無薄蝕無失行無變遷也而猶有遺憾者何耶噫
天地之所不容致詰者乃所以爲天地之大也亦猶
聖人之不知不能者乃所以爲此道之妙也喜怒哀
樂未發之中可知歟可能歟不睹不聞之獨可知歟
可能歟不如是不足以爲至也故繼之曰語大天下
莫能載焉語小天下莫能破焉天地尚有憾斯語也
孰得而載之愚夫愚婦皆知皆能斯語也孰得而破
之語大語小莫匪中庸中庸固不間小大也有上即
有下而上下皆中庸也鳶飛戾天魚躍于淵言其上
下察也此察非内知見也亦非外知見也君子之道
造端乎夫婦夫婦之端非在此而鳶飛魚躍非在彼
也夫夫婦婦即飛者躍者飛者躍者即夫夫婦婦一
中庸也及其至也察乎天地天地非在彼而夫婦非
在此也夫夫婦婦即上天下地上天下地即夫夫婦
婦一中庸也身不行道不行於妻子閨門衽席之間
最可以驗進德之實於此而或愧怍焉雖有蓋世之
功名斯亦不足貴也已注家䝉上夫婦之愚未安故
不從

　　道無所不在夫婦之愚不肖皆可以與知能行費矣
及其至也雖聖人亦不知不能何隱也是正所謂喜
怒哀樂未發之中也正所謂不睹不聞之獨也何所
容其知何所容其能豈特聖人爲然雖以天地之大
至於不容致詰之處人皆有所憾於天地而不知此乃
所以爲天地也嗚呼至矣隱而未發即費而發者隱
不睹不聞即費而睹聞者隱而天地之不容致詰聖
人之不知不能即費而愚夫愚婦之與知能行者語
大語小而莫載莫破何間於大小哉鳶飛魚躍而上
天下淵何間於上下哉造端夫婦而察乎天地何間
於夫婦天地哉故亦及其至是至也費不離隱也隱
不離費也此天命之性也何以見之天之所以命人
者清濁厚薄有萬不同費也雖有清濁厚薄之不齊
而炯然不亂者黙存乎其中隱也隱豈離費乎費豈
離隱乎

　　天下莫能載君子之語大天下莫能破君子之語小
何以能然耶曰惟養其言語之所自出者而已矣吾
嘗發問於學子且告之曰君子之言精粗小大無不
及也何以莫能載何以莫能破而學子所答未有領
解斯㫖者吾試博講而詳説之然後反説約可乎詩
曰謹爾出話曾子曰出辭氣言雖自口出非自口出
也其自心出乎言心聲也則是自心出也心知其所
從出乎心無意於言而不能不言也易繫曰出其言
善則千里之外應之出其言不善則千里之外違之
善不善之幾伏於毫芒眇忽之㣲而應不應之驗乃
在千里之逺善言自口而出也不善之言亦自口而
出也自口而出者皆自心而出也心豈有善不善哉
心無不善也心無不善則言亦無不善可也書曰敬
忌罔有擇言在身孝經曰言滿天下無口過言至於
無可擇則純乎善矣彼有雜出乎善不善之間者亦
有大體雖善而未免乎一二之瑕疵者此豈在於發
言之時哉亦惟其平日之所養如何耳純乎善而無
不善者所養之純者也雜出乎善不善之間者無所
養者也大體雖善而未免一二之瑕疵者有所養而
未純者也故曰惟養其言之所自出者而已矣語大
語小於六經備見之道本無小大亦非無小大故聖
人之經語及於大者小未嘗不包也而人以爲語大
語及於小者大未嘗不具也而人以爲語小小大未
暇辨也盍亦求其所謂不可載不可破者乎伏羲以
前未有文字自畫八卦載籍始生文王重之夫子繫
之隂陽剛柔動靜吉凶千變萬化大畧皆於言辭有
攷焉典謨訓誥誓命之書天人之道詳矣詩三百篇
比興賦風雅頌衆體畢備故曰不學詩無以言禮樂
不傳於後世粗識先王聲明文物之盛者以其猶有
禮樂之文字存也春秋二百四十二年之行事一褒
一貶以空言而欲行賞罰善人勸焉滛人懼焉萬世
之下名之曰經嗚呼人之尊且信若此故莫能載莫
能破矣豈聖人之言異於人哉惟養其言之所自出
者而已矣孔子曰有德者必有言有言者不必有德
聖人無意言也此心虛明洞逹純粹精一則發於言
者不過寫吾胷中之所存耳夫是之謂聖人之養自
非聖人則不可以不修辭乾卦曰修辭立其誠所謂
修者非飾辭之謂也言顧行行顧言平時涵養内充
既無不善矣發言之時又必謹思宻察當而後發是
之謂修辭辭修則誠立矣誠立而所養愈固矣詩曰
于時言言于時語語言語非一端也語朝廷則貴乎
直語鄉黨則貴乎謙語學校則貴乎莊語家庭則貴
乎和歌頌之語麗而則禱祠之語恪而信專對之語
辨而中傳檄之語激而揚欵識之語簡而古誄諡之
語思而實其歌也清越而長其史也鋪張而核議禮
也据古誼讞刑也酌人情語閒燕而毋淫語不平而
毋訐語上交而毋諂語下交而毋瀆語亦多端矣自
聖人言之本無語大語小之别也而人之觀之者有
所謂語大焉有所謂語小焉然大㮣所養厚則不勞
而成章信今而傳後所養未厚則雖粲然可觀言而
已矣非有德之言也雖日傳萬紙目前而已矣非能
垂不朽也自古大聖大賢胷中所養海涵地負曠兮
莫窺其畛域浩乎莫測其涯涘故其發揮於言語之
間者若日月麗乎中天其輝光無不燭也若川流而
駛若矢激而逺其力量不可當也猶且斂而藏之遜
以出之呐呐似不能言者其言也訒所以爲仁訥言
敏行所以爲君子辭有枝葉即歎天下之無道而尚
口乃窮作易者深戒之駟不及舌以其悔不可追也
三復白圭以其玷不可爲也無易由言知口起羞也
非禮勿言欲接以道也凡此者皆養其言之所自出
也非獨修身爲然而觀人亦然辭寡吾知其爲吉辭
多吾知其爲躁辭慙吾知其將叛辭枝吾知其心疑
辭屈吾知其失守詖淫邪遁吾知其所蔽所陷所離
所窮自唐虞考績亦必先於納言而不知言則無以
爲知人之明然則由載籍以來大抵謹言者無過輕
發者多失然而皇極則曰敷言惟恐辭㫖之不敷暢
孔子又曰辭逹惟恐言語之不發揚又何也噫敷言
未嘗不謹言也辭逹未嘗不修辭也終日言而言皆
道也彼巧言如簧者利口覆邦家者止可欺世亂俗
耳一遇君子則將口呿舌卷之不暇而又何所容其
喙耶雖然聖人又曰予欲無言然則有言未為至而
無言乃爲至乎噫有言無言一也言不可以有無論
也天不言而四時行百物生其行也其生也皆天之
教也曷嘗不言哉子貢不逹斯㫖乃曰子如不言則
小子何述焉吁夫子豈真隱耶吾無行而不與二三
子猶四時行而百物生也易繫曰君子之道或黙或
語語黙一也可言者即其不言者也不言者即其可
言者也號令之渙發猶雷風之皷舞及其既收則猶
雷風之寂然耳豈有二雷風哉無形無聲之中乃有
奮迅生育之妙此聖人所以與天爲徒也吾既博講
詳説至此矣盍更反而説約焉學子其聽之至大而
天下莫能載曷爲而莫能載也包羅天地該括事物
天下方待君子之言以載故不能載者惟君子能載
之而天下又何以載君子使其可載是輕易膚淺之
言非君子之言也雖小而天下莫能破曷爲而莫能
破也幽通鬼神㣲入毫髪天下方待君子之言以破
故不能破者惟君子能破之而天下又何以破君子
使其可破是偏駮怪異之言非君子之言也堯之文
思光被天下而天下莫能載堯文之煥舜之文明協
于帝而天下莫能載舜文之華禹之文命敷四海而
天下莫能載禹之文命周王之文德肆時夏而天下
莫能載周王之文德夫子之文章可得聞而天下莫
能載夫子之文章夫語大不可得而載而况語小可
得而破耶語大者天地之大人猶有憾也語小者天
斯昭昭之多地一撮土之多也語大者聖人有所不
知不能也語小者夫婦之愚不肖可以與知與行也
皆語也皆道也有小大而無小大也孔子之惡鄉原
以亂德賊德斥之孟子之距楊墨以無父無君斥之
片言之下真如破的孔孟能破郷原楊墨而天下萬
世未有能破孔孟之言者夫惟天下不能載故能載
此道天下莫能破故能破羣言此聖人之事也然則
學聖人者宜何所用力曰養氣爲先樂記曰氣盛而
化神和順積中而英華發外惟樂不可以偽爲天下
固未有氣餒而言宣亦未有氣盛而化不神者也江
海流而不息溝澮涸可立待孟子之知言亦自養氣
始是之謂反説約

　　子曰道不逺人人之爲道而逺人不可以爲道詩云伐
柯伐柯其則不遠執柯以伐柯睨而視之猶以爲遠故
君子以人治人改而止忠恕違道不遠施諸已而不願
亦勿施於人君子之道四丘未能一焉所求乎子以事
父未能也所求乎臣以事君未能也所求乎弟以事兄
未能也所求乎朋友先施之未能也庸德之行庸言之
謹有所不足不敢不勉有餘不敢盡言顧行行顧言君
子胡不慥慥爾

　　道者天命之性人人自有何嘗遠人其所以遠者人
自逺之道在邇而求諸逺則不足爲道矣聖人欲提
省人心使知道不逺人於是以柯爲喻伐彼柯者必
用此柯彼之長短取則於此可謂甚近然尚有彼此
之别㣲視之猶遠也此未足以形容道不遠人也亦
嘗思人之所以爲人乎通體皆道也人外無道也以
人治人者人昧於爲人而教以人道故曰治不曰我
治人而曰以人治人我亦人耳人道不離吾身亦不
離各人之身吾有此則人亦有此則以則取則天則
自然而非彼柯假此柯之比也人有過焉能改則止
若責人已甚違天則矣故曰忠恕違道不遠忠恕二
字見得以人治人最明違道不遠即道不逺人也人
之所以爲人者忠恕而已道最近人忠恕最近道何
則中心爲忠如心爲恕試以心體之人以不願施於
我必非我之所願人我一也而我乃以不願施諸人
豈中心如心之謂乎中心如心者以人治人而已夫
子又謂不遠人之道其目有四事君事父事凡交朋
友四者最切於人以夫子之聖猶曰吾未能一也方
且求其事之之道求其先施之道曷求哉求諸言行
而已矣言行皆曰庸庸即中也惟中故常德之行常
行也常言之謹常言也常言常行人所易忽也而聖
人於此未嘗放逸可謂常中矣不足則加勉有餘則
不盡有餘不足即中庸也或謂事君事父兄交朋友
之道惟患不足寜患有餘殊不思天命之性自有常
中過與不及皆非中道而豈必有餘哉自古事親事
君善處兄弟者莫如舜舜盡孝盡忠盡友中而已非
餘也不盡者不盡其餘而非不盡中也中盡則無過
不及矣而聖人一念兢業猶且言必顧省其行行必
顧省其言斯其爲體天行健乎斯其爲窮理盡性至
命乎豈獨聖人當然具天命之性者皆當然慥慥篤
實貌言君子欲言行相應何可不務實也讀中庸之
書者口未嘗不談中庸然書自書我自我口言之身
不行之是言行不相顧也嗚呼盍亦痛省而如鞭乎
道者天命之性不逺人而人遠之不觀伐柯乎彼柯
之長短取則於此柯近甚矣㣲視之猶遠也人靈於
物通彼此皆道也不曰我治人而曰人治人我亦人
耳道不離吾身亦不離各人之身性本相近昏而有
過患不能改能改即新舍惡遷善可以止矣唯何甚
此忠恕也道最近人忠恕最近道己所不願何可施
於人也父子君臣兄弟朋友之道聖人豈不能盡而
乃曰吾何能吾惟庸德是行庸言是謹不足則加勉
有餘則不盡言行相顧如是而已是謂中庸是謂率
性爲君子者胡不慥慥而行

　　君子素其位而行不願乎其外素富貴行乎富貴素貧
賤行乎貧賤素夷狄行乎夷狄素患難行乎患難君子
無入而不自得焉在上位不陵下在下位不援上正己
而不求於人則無怨上不怨天下不尤人故君子居易
以俟命小人行險以徼幸子曰射有似乎君子失諸正
鵠反求諸其身

　　無新故之謂素居其所之謂位不素其位跬歩不行
素則行矣循理順則不願乎外純乎中庸也中庸無
不在也在富貴而亨在貧賤夷狄患難而非困皆中
庸也亨居一困居三雖困亦亨無入而不自得也有
通塞而無通塞也有逆順而無逆順也此隂陽健順
動靜之妙也性如是命如是中庸如是中庸不以位
髙而亢何陵之有中庸不以位卑而屈何援之有惟
正己而已矣自成自道無求於人既無所求奚怨奚
尤此正己之謂也正則平易不正則險易者中庸險
者反中庸故不明中庸性命者必不能居易不能居
易者必行險徼倖徼倖者必不可常不常而致敗者
必怨尤噫孰有幡然悔悟而反諸身者乎仁者如射
失諸正鵠不怨勝已者自反而已射有的道亦有的
中庸在身匪屬他人無新無故至平至易嗚呼省乎
不省乎

　　位者何天之所以命我者是也性不離命命不離性
何以見之富貴命也貧賤夷狄患難亦命也素也者
不以富貴貧賤夷狄患難二其心也雖所禀有清濁
厚薄之不齊而炯然不亂者常自若耳知性知天何
入而不自得不陵下而曰在上位不援上而曰在下
位位云者即素其位之位也在上在下此命也而不
陵不援則性也君子所禀既清且厚守正無求自無
怨尤正則平易安吾定分以俟之是謂知命之君子
小人則不然背正就邪舍易趨險彼蓋不素其位而
求脱乎貧賤夷狄患難之困以覬望夫富貴之亨其
間亦有冐焉行險徼倖以得之者矣然謂之徼倖則
不得焉者亦多矣若小人所禀既濁且薄而又加戕
賊焉正所謂小人不知天命而不畏者也又何足與
語君子率性之道哉君子如射失諸正鵠不怨勝己
反求諸身而已矣身也者即天之所以命我者也養
性立命者反求之實也

　　君子之道辟如行逺必自邇辟如登髙必自卑詩曰妻
子好合如鼓瑟琴兄弟既翕和樂且耽宜爾室家樂爾
妻帑子曰父母其順矣乎

　　逺近髙卑皆道也致知則於卑近識髙逺力行則自
卑近而至髙逺致知不造其極則力行亦𡨕行耳卑
自有髙近自有逺本不相離彼知道者徃徃忽近而
厭卑獨不觀易詩之訓乎婦子嘻嘻何爲而失家節
也蓋以溺于人欲不知天則故爾若夫王假有家交
相愛也父父子子兄兄弟弟夫夫婦婦而家道正正
家而天下定此乃天命之性率性之道至近至逺至
卑至髙不可以形容盡也戀妻子之愛終有悔吝豈
能如琴瑟之和乎父子兄弟天性也本孝本友其或
虧于孝友者妻子之私奪之耳今焉妻子好合而兄
弟樂宜爾室家而父母順所謂家道正而天下定者
是也豈非天命之性率性之道乎子思引詩而又以
夫子之言證之厥有㫖哉孝經曰孝弟之至通於神
明光于四海無所不通此又曰父母其順矣乎然則
近可逺卑可髙之理捨孝何以哉此章於人身最􁂒
人誰無父母兄弟妻子行乎人倫之中而礙焉泥焉
者多矣于此而猛省則當求其所謂近可逺卑可髙
者讀中庸之書正欲驗諸履踐耳徒讀其書不履諸
身萬萬無益也閨門之間勿謂隱㣲一有過差最為
顯著嗚呼敬哉

　　子曰鬼神之爲德其盛矣乎視之而弗見聽之而弗聞
體物而不可遺使天下之人齊明盛服以承祭祀洋洋
乎如在其上如在其左右詩曰神之格思不可度思矧
可射思夫㣲之顯誠之不可揜如此夫

　　明則有禮樂幽則有鬼神一也上章既言人倫此又
以鬼神明之何以見鬼神之盛德人函隂陽之氣而
生及其死也體魄則降其名曰鬼發揚於上其氣則
神神無不之亦無不在雖不可見不可聞然體物則
不可遺此物何物也隂陽也無物之中未嘗無物以
物爲體若何可遺獨不觀諸祭祀乎齊明盛服無使
之者而若有使之者精爽洋洋與人之齊明黙若相
接如在左右非虛見乃實理也實理者隂陽也非終
始而有終有始非徃來而有徃有來非合散而有合
有散隂陽健順之理固如此也神用變化之妙固如
此也是謂命是謂性是謂中庸是謂鬼神之盛德德
即性也又引詩神之格思不可度思矧可射思度之
尚不可况可得而厭射乎非鬼神之不可厭射也性
命中庸之道本無厭射也又賛嘆之曰㣲之顯誠之
不可揜如此夫言顯㣲隱見其致一也㣲未嘗不顯
而誠未嘗揜也學者讀中庸須思聖人何爲發明鬼
神之道又思聖人反覆形容何爲於此下一誠字嗚
呼欲識不睹不聞請觀於此欲識君子謹獨請觀於
此欲識物之終始不誠無物請觀於此此書發明誠
字不待後面論誠而已開端於此矣所當通看
隂陽一生死一鬼神之盛德雖不可見聞然物物皆
體若何可遺齊明奉祀之時洋洋如在者皆性命也
度之不可而可射乎聖人贊嘆之曰㣲之顯誠之不
可揜如此夫誠者何物物皆體也洋洋如在也

　　子曰舜其大孝也與德爲聖人尊爲天子富有四海之
内宗廟饗之子孫保之故大德必得其位必得其禄必
得其名必得其壽故天之生物必因其材而篤焉故栽
者培之傾者覆之詩曰嘉樂君子憲憲令德宜民宜人
受禄于天保佑命之自天申之故大德者必受命

　　既論鬼神之德遂言舜之大孝孝通神明顯㣲一也
費隱一也自古稱孝者多矣惟舜加一大字何以見
其大以天子之尊尊其親以四海之養養其親宗廟
我饗子孫我保有大德故也大德者何中庸是也雖
然論中庸之大德而必及於名位禄壽者何哉太極
函三性命已具五常天則不離形色名位禄壽皆道
也聖則循性順則建極凝命故名位禄壽兼而有之
聖人即天也因論天人不相離遂言化生萬物因材
而篤材即天命之性也篤厚也栽者培之率性則天
佑之也傾者覆之不率性則天棄之也而又有盡性
如聖人者則受天明命禍福不同咸其自取天何心
哉皆所以篤厚之爾又引假樂之詩爲證而斷之曰
大德必受命嗚呼學者於此可以觀天命矣是書首
句曰天命之謂性孝經曰父子之道天性天性既盡
則命在其中矣味大德受命之語孝性之通於天如
此哉雖然中庸之道無固無必今論名位禄壽既疊
四必字而大德受命又加必字何耶曰此其所以爲
中庸也有取必之心非中庸也以爲斷不可必而一
諉諸天亦非中庸也知道者自知毋庸贅辭

　　孟子曰性也有命焉命也有性焉性命不相離吾於
大舜見之夫舜所以爲大孝者何也以天子之尊尊
其親以四海之養養其親宗廟我享子孫我保有大
德故也大德者何窮理盡性至命者也天之所以命
人者曰命是之謂性名位禄壽亦天性所自有也天
化生萬物因材而篤栽培傾覆咸其自取舜之大孝
得性之純全而又種德最深故天之培之者尤篤其
坎所禀微偏然己能栽之天亦培之若夫所禀愈偏
又傾焉而不栽則天亦從而覆之耳非天覆之也自
覆也嗚呼論其所禀雖有清濁厚薄之不同而炯然
不亂者常人與舜本相近本無不善今乃自傾以取
禍亦可以反思矣援詩爲證以見大德必受命與舜
最可驗也雖然吾夫子非大德乎曷爲不受命也曰
天不輕畀人以禄位而尤嗇予人以名壽吾夫子巍
巍乎爲萬世禮樂之宗主其爲受命大矣故嘗謂顔
子非不仁壽冉閔非無尊爵况夫子乎性不離命命
不離性觀於此尤信

　　子曰無憂者其惟文王乎以王季爲父以武王爲子父
作之子述之武王纘大王王季文王之緒壹戎衣而有
天下身不失天下之顯名尊爲天子富有四海之内宗
廟饗之子孫保之武王末受命周公成文武之德追王
大王王季上祀先公以天子之禮斯禮也逹乎諸侯大
夫及士庻人父爲大夫子爲士葬以大夫祭以士父爲
士子爲大夫葬以士祭以大夫期之喪逹乎大夫三年
之喪逹乎天子父母之喪無貴賤一也

　　既言舜孝之大又更端而言曰無憂者其惟文王乎
舜不解憂者也文王無憂者也皆命也有性焉吾惟
知吾親而已吾惟盡吾性而已瞽瞍乎王季乎吾不
知也文王父作子述武王繼纘厥緒有天下顯令名
饗宗廟保子孫與帝舜同歸一揆富貴非道外之物
中庸即天性之孝至此亦昭昭矣末終也武王終文
王受命之事周公於是推廣文武之德追王太王王
季併以天子之禮追祀先公蓋申言孝道之光明以
見聖人窮理盡性至命之極功斷不出於孝之一字
非特天子追王之禮爲然推之於諸侯大夫士庻人
葬祭之禮皆然喪從死祭從生隨喪祭之時義而斟
酌焉夫以常情言之人子孝親之心何有紀極然過
猶不及皆非中道品節劑量是乃中庸因言葬祭又
推之於喪服自期以下諸侯絶大夫降而父母之喪
貴賤同之此皆周公即追王之義制爲禮法使天下
共由於中庸之道其爲孝也至矣孝經曰考莫大乎
嚴父嚴父莫大乎配天則周公其人也吁斯其爲窮
理盡性以至於命者乎

　　子曰武王周公其逹孝矣乎夫孝者善繼人之志善述
人之事者也春秋修其祖廟陳其宗器設其裳衣薦其
時食宗廟之禮所以序昭穆也序爵所以辨貴賤也序
事所以辨賢也旅酬下爲上所以逮賤也燕毛所以序
齒也踐其位行其禮奏其樂敬其所尊愛其所親事死
如事生事亡如事存孝之至也郊社之禮所以事上帝
也宗廟之禮所以祀乎其先也明乎郊社之禮禘嘗之
義治國其如示諸掌乎

　　周公佐武王制禮作樂無非中庸之道故繼言武王
周公之逹孝逹通行也亦有通變義志以此而繼事
以此而述文王遵養時晦武王卒其武功迹異實同
所以爲善繼善述也執一者何足以語中庸哉祖廟
者先王先公之廟祧也宗器者如赤刀大訓天球河
圖之類是也裳衣者先王先公之遺衣服所以授尸
也時食者四時薦享之物也祭有昭穆所以别父子
逺近長㓜親疏之序故有事于太廟則羣昭羣穆咸
在而不失其倫也序爵者序諸侯諸臣與祭者之爵
位序事者别賢能而授之事太宰贊玉幣小宰贊祼
將之類是也旅酬下爲上旅衆也饋食之終羣有司
更相獻酬使皆得申其敬所以逮賤也祭畢而燕則
以毛髪之色别長㓜之齒也自饋食而上皆行於廟
中之禮也行禮於廟有所思乎無所思乎洞㓊屬屬
奉承而進之自敬乎有使之敬者乎以其恍惚以與
神明交神明在乎不在乎誠者物之終始不誠無物
有形體乎無形體乎噫是可以省矣思何所起而起
敬何所爲而爲在何所在不在何所不在有何所有
無何所無神明不離於斯中庸不離於斯性命不離
於斯踐先王之位行先王之禮奏先王之樂先王之
所尊者吾亦敬之先王之所親者吾亦愛之當此時
也此心何如哉親死矣葬而亡矣儼然如吾親之生
存焉入室僾然見其在位出户愾然聞其嘆息之聲
也當此時也此心何如哉噫是可以省矣喜怒哀樂
未發之中於此時可見矣不睹不聞之際獨於此時
可見矣孝之至也是吾性是吾命也宜乎其至也郊
言事上帝而社亦云者何也地雖載萬物而始萬物
者天也言禘不言祫言嘗不言禴祠烝舉一以㮣其
餘也或言禮或言義禮義皆中庸也治國如示諸掌
示與視同言易見也治國甚難而曰易何也平常易
簡匪髙匪深戒謹恐懼常如在廟吾性如是舉六合
之内性皆如是隂陽剛柔仁義禮樂闔闢變化委蛇
繁重皆性也皆平常易簡也吁吾於是識費隱焉識
㣲顯焉識自邇自卑焉識誠焉識中焉識天命焉此
識何識也示諸掌也

　　逹通也繼志述事不膠于迹故曰通祖廟先王先公
之廟祧也宗器國之玉鎮大寳器如赤刀大訓天球
河圖之屬也裳衣先王先公之遺衣服祭則授尸也
時食四時薦享之物也左昭右穆有事于廟則羣昭
群穆咸在而不失其倫也序爵序與祭者之爵位序
事則賢能而授之事也旅酬下為上旅衆也饋食之
終羣有司更相獻酬使得申其敬所以逮賤也祭畢
而燕則以毛髪之色别長㓜之齒也位是踐焉禮是
行焉樂是奏焉親之所尊者吾敬之所親者吾愛之
親死矣葬而亡矣儼然如吾親之生存焉入室僾然
若見其形出户愾然若聽其聲當此時也其不睹不
聞之戒懼乎其莫見莫顯之隱㣲乎非吾性乎孝之
至也信乎其至也郊言事上帝而社亦云者何也地
載萬物而始萬物者天也止言禘嘗省文也或言禮
或言義禮義皆中庸也治國其如示諸掌若曰其在
斯乎斯者何也常如在廟也





















　　欽定四庫全書

　　䝉齋中庸講義卷三　　　　宋　袁甫　撰

　　哀公問政子曰文武之政布在方策其人存則其政舉
其人亡則其政息人道敏政地道敏樹夫政也者蒲盧
也故爲政在人取人以身脩身以道脩道以仁仁者人
也親親爲大義者宜也尊賢爲大親親之殺尊賢之等
禮所生也故君子不可以不脩身思脩身不可以不事
親思事親不可以不知人思知人不可以不知天天下
之逹道五所以行之者三曰君臣也父子也夫婦也昆
弟也朋友之交也五者天下之逹道也知仁勇三者天
下之逹徳也所以行之者一也或生而知之或學而知
之或困而知之及其知之一也或安而行之或利而行
之或勉強而行之及其成功一也子曰好學近乎知力
行近乎仁知恥近乎勇知斯三者則知所以脩身知所
以脩身則知所以治人知所以治人則知所以治天下
國家矣凡爲天下國家有九經曰脩身也尊賢也親親
也敬大臣也體羣臣也子庻民也來百工也柔遠人也
懷諸侯也脩身則道立尊賢則不惑親親則諸父昆弟
不怨敬大臣則不眩體羣臣則士之報禮重子庻民則
百姓勸來百工則財用足柔逺人則四方歸之懷諸侯
則天下畏之齊明盛服非禮不動所以脩身也去讒逺
色賤貨而貴徳所以勸賢也尊其位重其禄同其好惡
所以勸親親也官盛任使所以勸大臣也忠信重禄所
以勸士也時使薄斂所以勸百姓也日省月試既禀稱
事所以勸百工也送往迎來嘉善而矜不能所以柔逺
人也繼絶世舉廢國治亂持危朝聘以時厚往而薄來
所以懷諸侯也凡爲天下國家有九經所以行之者一
也凡事豫則立不豫則廢言前定則不跲事前定則不
困行前定則不疚道前定則不窮在下位不獲乎上民
不可得而治矣獲乎上有道不信乎朋友不獲乎上矣
信乎朋友有道不順乎親不信乎朋友矣順乎親有道
反諸身不誠不順乎親矣誠身有道不明乎善不誠乎
身矣誠者天之道也誠之者人之道也誠者不勉而中
不思而得從容中道聖人也誠之者擇善而固執之者
也博學之審問之愼思之明辨之篤行之有弗學學之
弗能弗措也有弗問問之弗知弗措也有弗思思之弗
得弗措也有弗辨辨之弗明弗措也有弗行行之弗篤
弗措也人一能之已百之人十能之己千之果能此道
矣雖愚必明雖柔必强

　　文武之孝與文武之政一而已矣政在方策可覆視
也人存者盡人之道如文武是已文武雖亡復有盡
人之道者繼之亡猶存也君子以人治人人皆有君
臣父子兄弟夫婦朋友則順其君臣父子兄弟夫婦
朋友以治之不疾而速不行而至敏莫甚焉以地道
敏樹譬人道敏政可謂妙于形容矣蒲盧蘆葦也蘆
葦易生之物孰生之地之神氣也神氣可聞乎可見
乎以爲可聞可見則神氣果何物耶以爲不可聞見
則蒲盧在目前耳噫逹乎此則知性命矣知中庸矣
知敏政矣爲政在人盡人道者始可謂之人身與人
非二物取人安得不以身道與身非二物脩身安得
不以道仁與道非二物脩道安得不以仁仁者人也
論語言仁之方未嘗直指仁體言之直指仁體者其
惟此一句乎凡草木五榖芽甲未生已具一隂一陽
矣人之生也負隂抱陽仁即人也申之曰親親爲大
因仁以及義義者宜此者也又申之曰尊賢爲大兩
大字不可輕看至大之中有至㣲者存大包天地㣲
入無倫故親親非無等差也有隆殺焉尊賢非無區
别也有等級焉品級劑量至纎至悉禮也仁義禮一
原也故曰生生非由外至也在下位不獲乎上民不
可得而治矣註以爲脫簡今從之故君子不可不脩
身接上修身字今試以身體之吾欲脩吾身盍反思
吾之親親果仁乎未乎此所以不可不事親也吾欲
事吾親盍反思吾之尊賢果義乎未乎此所以不可
不知人也人藏其心不可測度若之何而知之曰親
親之殺尊賢之等皆天命之性也不患不知人患不
知天耳知天當何所用力曰其惟格物致知乎天地
之道其爲物不貳則其生物不測不貳者何物也太
極之妙隂陽具焉兮隂分陽萬物生焉故格物乃可
言致知知隂陽乃可言格物人亦萬物中一物耳明
乎天之隂陽則通之于人凡剛柔緩急輕重雜然不
齊者一隂陽也而知人特餘事耳非特知人也人倫
之中曲折萬變皆不能逃乎隂陽二字孝子之事親
所以至于天地明察者亦惟通乎此而已大舜之聖
明庻物察人倫亦是物也孔子所謂仁人不過乎物
孝子不過乎物者亦是物也此即所以修身也然則
致知格物之學極而至于知天則知人事親修身無
不該貫嗚呼天命之謂性一語其可不深玩而精講
之哉

　　方䇿載文武之政而人則政之精神也人道涵育羣
生猶地道之發育萬物蒲盧易生之物也可謂敏矣
孰生之地之神氣也敏政者不疾而速不行而至非
神氣爲之乎政之係于人也尚矣取人以身身即人
也脩身以道道即身也修道以仁仁即道也以人訓
仁非兩物也義者宜此亦非兩也謂爲非兩親親尊
賢兩不悖也奚止于兩三千三百各有等殺禮所生
也禮本太一此所以爲一也思脩身不可以不事親
䝉上親親也身者父母之遺體也思事親不可以不
知人䝉上尊賢也天地之性人爲貴也思知人不可
以不知天知天何也知性也孟子曰知其性則知天
矣知天之隂陽則知人之剛柔知隂陽剛柔則能諭
父母于道而孝可以立身如此則四海之内同一愛
敬綏來動和敏孰加此

　　天叙五典通行萬世而人鮮行何也有逹德而後可
以行逹道也知仁勇人人同得故亦謂之逹有德則
道行矣而復繼之曰行之者一豈三德之外别有所
謂一耶噫知者知此者也仁者行此者也勇者强此
者也知此者誰歟行此者誰歟强此者誰歟非性歟
非天命歟㐲羲之未畫易也未有隂陽之名而健順
之理已函未有剛柔之名而動靜之理已具自伏羲
書之曰一有一則有二有三以至十百千萬皆一也
堯舜禹又名之曰中有中則有上下有四方以至無
窮皆中也子思得吾夫子之的傳曰喜怒哀樂之未
發謂之中曰至誠之道誠即中也即一也即天命之
性也誠可以實言乎曰實固誠也而未足以盡誠誠
無對也而實則有虛爲對矣離之中虛坎之中實皆
誠也實對虛而誠則包虛實而無與爲對也是故太
極無對性無對道無對中無對誠無對無對即一也
一乃萬之宗也無對乃有對之宗也知有三聖人一
性湛然與太虛同故曰生知彼學而知困而知者一
日通徹無間則猶聖心之湛然太虛也故曰及其知
之一也行亦有三聖人純純皜皜從容中道故曰安
行彼利而行勉而行者一日如至其家則猶聖人之
從容中道也故曰及其成功一也此論知行而知仁
勇三德益明猶以為未也又以好學力行知耻指示
學者入德之門學而知味于知最近行而不倦于仁
最近耻不若人于勇最近知斯三者則得所以用力
之方故脩身治人治天下國家舉不出此嗚呼反覆
此章吾夫子直以聖人之事望學者慮學者以聖人
爲終不可及故指示之曰患不學爾患不勉爾果能
奮發磨勵其歸則一又教之曰用力之要當自近始
學者一聞此訓醉而醒夢而覺踴躍直前擔荷兹事
蚤夜黽勉弗得弗措使吾身與是書為一即知也即仁
也即勇也不然良醫畀以起死之藥疑而不肯服奈
之何哉

　　五典天下所通行知仁勇天下所同得故皆曰逹至
哉逹乎天地之元隂陽之交鬼神之會洋洋如也淵
淵浩浩如也吾于是觀逹焉于是觀中庸焉于是觀
性命焉故曰所以行之者一一萬之宗而無與爲對
者也是故太極無對性無對道無對中無對誠無對
無對即一也一而二非對乎曰一而二二而三以至
十百千萬皆一也無對則有對在其中矣知有三生
知者性之也湛然太虛也學焉困焉者一日通徹無
間則亦可與生知者等故曰及其知之一也行亦有
三安行者性之也坦然大路也利焉勉焉者一日如
至其家則亦可與安行者等故曰及其成功一也學
者欲造此一乎當自近始學而知味近知行而不倦
近仁恥不若人近勇􁂒近則非二物矣豈獨脩身哉
治人治天下國家可也何也一人之性千萬人之性
也雖有清濁厚薄之不齊而炯然不可亂者則一也
經常也萬世常行也九經論修身尊賢親親與上文
相貫上文先親親而後尊賢上恩也此先尊賢而後
親親上德也各有攸當也大臣以敬言體貌貴隆也
羣臣以體言情意貴親也各有義也庻民視之如子
百工則來之而已末不勝本也諸侯近于遠人今先
遠人而後諸侯柔逺能邇也九經必始于身身也者
其親親尊賢之標準大臣羣臣之表儀庻民百工之
宗主而諸侯逺人之所觀瞻乎道立云者以人治人
人道于是乎立也又得賢人爲輔則所立愈不惑矣
然後施諸家則親愛洽而諸父昆弟之怨消矣用諸
朝廷則君臣不疑而明良之歌作矣羣下歸美而天
保之雅興矣推諸天下則仁化流行而勸相之俗成
矣農末相資而貨財之源裕矣逹諸遠方則四夷慕
義而中國尊矣庻邦丕享而德威昭矣子思既言明
效大驗如此又從而敷繹之使夫人知九者之經無
一而非中庸也禮本于太一而獨以齊明盛服爲言
衣服非粗淺太一非㣲妙也上衣下裳精義入神也
非禮勿動寂然感通也此中庸之見于修身者也是
非不兩立邪正不兩大聽讒者必不聽忠好色者必
不好德重利者必不重義故必去讒必逺色必賤貨
則純于天理而邪不干正矣此中庸之見于勸賢者
也人情不甚相逺也貴為天子富有四海而我之昆弟
諸父不豐其禄位其謂我何哉然祿位可豐也而好惡
不可私遵道循義衆所好也亦昆弟諸父之所同好也
怙勢作威衆所惡也亦昆弟諸父之所同惡也不徇其
私情之好惡而一順其公心之好惡是之謂同夫然後
恩不掩義義不廢恩而親愛可長乆矣此中庸之見扵
勸親親者也官盛任使則為屬者各分其職而為長者
不必親細務之勞忠信重禄則不但君臣相與以誠而
又為士大夫養亷之地此中庸所以為大臣羣臣勸也
時使薄斂既使之有餘力又使之有餘財施於農民者
寜過扵優也日省月試固不可屯其膏亦不必濫其賞
施於末技者亦惟其稱也此中庸之所以為百姓百工
勸也來不拒去不追其善也可嘉故不殞厥問其不善
也可矜故不殄厥愠一以撫柔之道待之未甞以中國之
禮繩之也廢絶者存之危亂者扶之朝聘之禮四時行
焉厚往者萬福攸同薄來者不寳逺物所以曲盡夫時
義之宜者蓋不敢以遠人例視之也此又中庸之見
于柔遠人懷諸侯者也自修身以下止有逺人諸侯
不用勸字餘六條皆曰勸味此一字而聖人之心可
見焉又發明之曰所以行之者一一者何性是也率
性則經正而庻民興矣不然則拂其天而人欲肆行
曰吾有術以駕馭斯世經可無用也幾何而不率天
下之人爲禽獸耶吁儒者學爲世用經之一字其可
不精講乎

　　齊明盛服非禮不動所以修身也又曰君子動而世
爲天下道孟子曰動容周旋中禮者盛德之至也夫
論君子之德必觀其動者何哉人心之動最于動容
而見也易曰幾者動之㣲㣲之一字厥㫖深矣一起
居出入動之㣲也一歩趨坐立動之㣲也一俛伏拜
興動之㣲也一交際酧酢動之㣲也人心本寂然不
動而感物則不能不動其動也常于幾㣲而驗之凡
顯設于宗廟朝廷之上者即其積習于居處燕閒之
時者也發見于大賓大客之前者即其伏藏于屋漏
闇室之内者也故詩之美刺每于容貌之間覘人之
得失而左氏所載凡禍福休咎亦每于是占焉豈非
一動之頃皆其中心之所形見而吉凶悔吝之生乎
動者有非偶然之故耶動非一端而皆歸于禮以禮
而動則威儀容止無徃而不合于道不以禮而動則
進退周旋無適不違乎理禮者天理之自然毫釐不
可加損者也顔子問仁之目夫子告之以非禮勿動
而大壯之象亦曰君子以非禮勿履履必以禮而後
爲壯動必以禮而後爲仁禮之􁂒于修身盖若此雖
然中庸論修身以禮而必先之曰齊明盛服何也服
身之章也而所以稱是服者則以其有齊明之德也
齊明二字義則一爾齊者必明明者必齊記曰齊者
精明之至也然後可以交于神明也齊戒精明之德
寓見于身章服飾之間然豈獨服而已哉紘綖冕弁
以爲首容佩玉衡牙以爲行容鍚鸞和鈐以爲升車
之容璧琮圭璋以爲祭祀之容登降揖遜折旋俯仰
莫不各有其容衰絰則有哀戚之容甲胃則有不可
犯之容若是者豈徒外貌云乎哉皆齊戒精明之德
所發見也齊戒精明即吾之本心也故方其未動也
吾亦不知其所以然及其既動也吾亦烏可得而已
吾惟周旋乎禮之内而不敢少越乎禮之外至于和
順積而英華發仁義充而生色盎黄中通而四支暢
何徃而非禮哉每觀檀弓載將軍文子之䘮既除䘮
而越人來弔主人深衣練冠待于廟垂涕洟夫服除
而受弔其爲禮亦難矣哀甚則太過不哀則不及今
深衣練冠服有禮也待于廟位有禮也垂涕洟容有
禮也故子游嘆息曰將軍文氏之子其合矣乎亡于
禮者之禮也其動也中合何所合中何所中于此可
以觀禮矣禮雖亡而義可起以義起禮故動無不中
其中也固未可以語動容周旋中禮之盛德然其爲
中則一也一動之中中也無一動之不中亦中也兹
所以見禮之無不在也如以一動之中不足以言中
則禮之周流于事物間者亦狹矣是故聖人之禮即
常人之禮也由一動之中而至于無一動之不中斯
所以爲聖人也已而豈他有髙妙奥深竒特之事哉
乃若曾子子貢修容之事則吾有疑焉何疑爾疑記
禮者指爲盡飾之道似未足以究曾子之心也夫容
非可修也尤非可飾也記者徒見入廐之後閽人辟
焉渉内霤卿大夫辟焉以國君之尊猶降一等而揖
焉則以爲曾子何以感人悟物其速如此意者修飾
容貌而然耶嗚呼使容而可修可飾也則子貢固已
修之飾之矣何爲閽人卒辭子貢而辟曽子也然則
曾子所以能感動人物者何歟曰曾子三省之功盖
于是騐焉容之發也是動也心之省也是不動也入
廐之時謂之省則可而謂之修飾則差矣曾子平生
工夫專在省察故其將死也曰動容貌斯逺暴慢矣
正顔色斯近信矣出辭氣斯逺鄙倍矣此與易簀戰
兢之語同一原也而或者乃謂容貌顔色辭氣爲末
戰兢臨深履薄為本此何足以語道哉曾子唯一貫
之妙其得力正在此此可與心通黙識者言膠紙上
之語者不能進此也甚矣人心之動至可畏也彼懷
姦以惑人飾詐以欺世若所謂象恭滔天足恭可耻
令色鮮仁色厲内荏者此固不止于動心而已至于
驕者易溢華者易落怒者易悻狂者易躁欝者易慘
悔者易沮慙者易泚一念之動已不能揜于容顔之
間人之視已如見肺肝吁可畏哉子路孔門髙弟也
聞乘桴則喜圍陳蔡則愠外境一移内心即動自子
路尚爾况其他乎然亦有資禀寛容深而莫測者子
文三仕爲令尹無喜色三已之無愠色喜愠不形於
顔面此非學力之不動也天資之不動也乃若聖人
之不動又豈子文軰所能窺其門墻哉喜怒哀樂之
未發謂之中發而皆中節謂之和未發者何也禮也
中節者何也亦禮也動即不動不動即動慟哭於顔
淵之死出涕於館人之䘮若動而實不動也莞爾於
武城之弦歌喟然於曾㸃之舍瑟若動而實不動也
迅雷風烈必變恐懼修省之義也而有盛饌亦變色
而作則雖一飲食之㣲亦惕然如天變之臨若動而
實不動也式負版者致敬民數之義也而凶服者亦
式之則雖一遇哀之項亦凛然如大祭之承若動而
實不動也鞠躬於執圭而愉愉於私覿屛氣於升堂
而怡怡於降堦斯須之暫變化不居若動而實不動
也色斯舉矣翔而後集寄興於山梁之雉負手曳杖
消揺於門感傷於兩楹之夢或語或歌隨時而變若
動而實不動也故門弟子記夫子動容周旋中禮而
曰温而厲威而不猛恭而安人見其爲夫子之動容
而不知其爲夫子之禮也諾陽貨見南子行乎季孫
三月不違人見其爲夫子之動容而不知其爲夫子
之禮也吾又嘗觀夫子之誨學者以禮矣曰知及曰
仁守曰莊以涖之言之次序有深意焉盖世有聪逹
之人而秉德或未粹是知及而未能仁守也亦有秉
德己粹而臨民或太簡是仁守而未能莊涖也知而
守以仁仁而加以莊可謂盡美矣又申之曰動之不
以禮未善也嗚呼禮豈可以易言哉動豈易以合禮
哉禮次于知仁莊之後固教學者以禮也乃敎學者
以動也莅民非動乎曰涖民動之一端也而動非止
于涖民也大傳曰天下之動貞夫一者也几動于吾
身者孰非動哉天下之動與吾身之動又豈有二哉
天不言而四時行百物生皆天之動也地載神氣風
霆流形庻物露生皆地之動也人之一身頭圜象天
足方象地外之四肢内之五臟皆與隂陽相爲流通
故易之八卦爲首爲腹爲足爲股爲耳爲目爲手爲
口於以見隂陽竒耦之畫未嘗不與吾身相應六爻
之動即吾身之動吾身之動即天下之動天下之動
即天地隂陽之動而非有二也兹其所謂貞夫一者
乎大傳又曰聖人有以見天下之動而觀其會通以
行其典禮夫行典禮而先之曰見天下之動斯動也
即禮也非禮之外别有所謂動也書曰天秩有禮自
我五禮有庸哉庸用也中庸曰優優大哉禮儀三百
威儀三千待其人而後行禮若何而用禮若何而行
逹于見天下之動則可以用禮可以行禮矣逹於天
地隂陽之動即吾身之動吾身之動即天下之動則
可以用禮可以行禮矣逹於貞夫一之㫖則可以用
禮可以行禮矣嗚呼不至於此則雖知及仁守雖莊
以涖之聖人猶有不滿之意故曰未善也禮豈可以
易言哉動豈易於合禮哉嗚呼知易則知禮矣
凡事者所該廣矣精粗細大皆是也豫則立前定則
立也言未出而前定事未形而前定行未著而前定
未出未形未著是喜怒哀樂未發也是不睹不聞也
可以觀中焉觀誠焉觀性焉道前定何也正謂中也
誠也性也亘古常定無終窮也言行事亦道也學者
用力之要何先曰謹獨何謂豫非安排較計之謂也
誠立自然前定也安排軟計者臨事未必不顛錯則
不可以言定矣誠立而前定者精當而不差從容而
不亂如是而言矢口而言可也擬之而後言亦可也
如是而行直已而行可也議之而後動亦可也事也
道也亦莫不然此所以不跲不困不疚不窮也此之
謂豫此之謂前定先覺而非逆詐也中節而非臆中
也鏡中萬象非將迎也大明當空非私照也或曰道
與三者並列爲四何歟曰言行事固皆道也而道不
止於言行事也天地之間有形無形有聲無聲何可
究詰何可限量故包之曰道則無不該矣三才皆道
也鬼神亦道也萬物亦道也皆中庸也即性命也
諌行言聽而後膏澤下於民苟不得乎君則民何以
被其澤所謂獲者非謂以非道悦其上也有道之獲
無求於上也朋友信之則上自信之矣朋友亦非以
私情相信也信道也以道相信者淡以成以私相信
者甘以壞二者固相反也何以取信於朋友實行素
修也何謂實行孝是也何謂孝誠是也何謂誠天命
之性也洞洞屬屬如執玉奉盈聽于無聲視于無形
孝子之誠天性也夫至於誠極矣而又曰明善何歟
本無誠之名也但有純質而已但無偽妄而已於是
强名之曰誠尚慮人之未逹也又强名之曰善言誠
則渾渾如也言善則渾渾者愈昭昭矣而又强名之
曰明故誠身必自明善始善何待明有似善而實非
善者楊墨之仁義鄉原之忠信不可不明也既論明
善誠身之道遂究極天人而言之誠者天之道其不
勉不思之聖人乎何謂不勉勉以不勉也何謂不思
思以不思也是謂從容中道是謂誠誠之者必明善
然後能誠身一性本明有意斯昏意泯欲消炯炯自
若惟明乃能擇善惟明乃能固執明者所以造乎誠
者也此章亦慮學者以天道爲髙逺以聖人爲不可
幾及遂敎之曰患不擇善爾忠不固執爾果使精明
剛健曰聖曰天其則不逺噫奈之何而不自勉乎自
勉當如何下文所叙是也學何所學問何所問思何
所思辨何所辨行何所行曰盈宇宙之間皆性命也
皆中庸也皆誠也而皆偹於我學者學此也博非不
約惟博斯守約矣問亦問此懼其猶有未精故問不
可不審思亦思此懼其猶或易差故思不可不謹辨
亦辨此懼其猶或疑似故辨之不可不明行亦行此
懼其猶或偷惰故行之不可不篤五者最􁂒於學者
之身皆當精擇而固執之學問思辨既知所擇而其
行也㣲差則亦不足以言擇矣篤行雖已堅固而學
問思辨一或少息則亦不足以言固矣故所貴乎誠之
者無時而可已也已則措不措是不已也今之學者
未識性命是以未識中庸學問思辨行一有未善則
措之而不復加勉是所謂畫也是所謂棄暴也是所
謂弗可雕弗可杇也至於此則他人何所用力乎有
能豁然而省憤然而作奮大勇立大志學不得則弗
措問不知則弗措思不得則弗措辨不明則弗措行
不至則勿措弗措在我不屬他人弗措即舉舉則不
難進雖有序不退即進成雖有漸不虧即成好如好
色信如金石志正如射期于必中心競如敵務在必
克果能是始可謂百倍其力矣始可以明其愚强其
柔矣始可以言誠之者矣

　　治民自獲上始獲乃有道之獲非諂事也獲上自信
友始信乃有道之信非利合也信友自順親始順乃
有道之順非苟從也順親自誠身始誠即道也誠身
自明善始明則誠矣誠者天之道也不勉不思從容
中道是也生知安行者也誠之者人之道也擇善固
執是也學知困知利行勉行者也何謂誠性是也釋
者以實訓誠然有實則有虛坎中實離中虛中實誠
也中虛亦誠也孟子言充實之謂美未大且化也誠
則化矣故實之一字未足以盡誠善論誠者其惟求
諸性乎性即中也太極也人人所固有也博學審問
慎思明辨以精擇之篤行以固執之此皆率性而求
盡乎誠者也學勿能勿措問弗知弗措思弗得弗措
辨弗明弗措行弗篤弗措誠也不誠則措矣百倍其
力弗措也措則非誠矣果能此道愚必可明柔必可
强盖氣禀雖有清濁厚薄之不齊而一性之靈大抵
相近而無有不善患不力于誠耳既能弗措則變化
氣質以復性命之正乃必然之理也

　　自誠明謂之性自明誠謂之敎誠則明矣明則誠矣

　　誠者天命之性也誠不可傳可傳者明明即性也不
在誠外也卓彼先覺自誠自明不勉不思何其從容
中非爾力得非可能此性之之事也至於設敎以敎
人則又當自明而誠如上文博學審問慎思明辨篤
行皆所以明此性也此敎之之事也敎將以明性性
明則誠至誠至則與性之者一也故下文申言之曰
誠則明矣明則誠矣正以見敎者之誠與性者之誠
無以異也

　　自誠明謂之性太極分隂陽渾渾者自昭昭也性之
者也自明誠謂之敎隂陽一太極昭昭者亦渾渾也
由敎而入也敎亦性也故曰誠則明矣明則誠矣

　　唯天下至誠爲能盡其性能盡其性則能盡人之性能
盡人之性則能盡物之性能盡物之性則可以贊天地
之化育可以贊天地之化育則可以與天地參矣其次
致曲曲能有誠誠則形形則著著則明明則動動則變
變則化唯天下至誠爲能化

　　誠之上加一至字猶言至德至神所以極形容之妙
也唯天下至誠爲能盡其性非曰以誠盡性之謂也
本有此性則本有此誠非自外來也不雜人僞順乎
天則斯其爲盡性而己矣有毫髪之未純不足以言
盡有毫髪之未明不足以言盡所貴乎聖人者全之
盡之而無少虧欠者也是性也非獨已有之人皆有
之物皆有之同此一誠也顙泚於親之不葬非爲人
泚也揜不善於見君子之時誠諸中者也非性然耶
故凡具此性者皆有此誠特爲妄所蔽耳妄去則誠
存一反手之間耳聖人察乎此故必收養之而勿使
失性必保合之而各正性命是所謂盡人之性也雖
然謂人同此誠可也謂物亦同此誠不已過乎吁盈
宇宙之間皆物也大莫大於天地誠也所謂爲物不
貳是也㣲莫㣲於一毫誠也所謂德輶如毛是也然
則一毫之㣲尚有誠而况合萬有乎萬有非多一毫
非寡也皆誠也皆性也聖人輔萬物之自然山者不
使居川渚者不使居中原與凡山澤虞衡皆有厲禁
正所以盡其性也皆誠也贊化育參天地説者以爲
盡性之功用殊不知盡天命之性則化育己行乎其
中非别有所謂贊化育之事也天地不出吾性分之
内非别有所謂參天地之妙也一誠而已矣其次致
曲曲能有誠人之生也直安有所謂曲哉曰有直必
有曲無曲是無誠也惟曲乃能有誠也然而謂之其
次何也曰此誠之者也所以次于誠也致云者精求
宻察無所不極其至也世人不逹此誠之妙以渾然
質直爲誠而不知燦然明備之爲誠也以至一不變
爲誠而不知惟變所適之爲誠也以寂然靜止爲誠
而不知洋洋發生之爲誠也故申言之曰誠則形形
則著著則明明則動動則變變則化嗚呼以形著明
動變化而論誠非洞逹天人性命之奥深造中庸誠
一之境豈能至是哉又繼之曰唯天下至誠爲能化
然則曲能有誠及其變化則與至誠能化者無以異
也一中庸也一性命也學者讀此章當涵泳致曲之
㫖而體之於身則得其所謂自明而誠者庻乎謹獨
擇善而知所用力之地矣

　　誠之至者性無不盡性者何也天命之謂性氣理具
焉孟子曰形色天性蓋天命人以形色而性未嘗離
也記曰大凡生於天地之間者皆曰命人物之生隨
所禀賦有純於清且厚者焉有純於濁且薄者焉有
混清濁厚薄者焉宜若甚不同也精而言之則得其
清矣然清反鄰於薄得其濁矣然濁反鄰於厚又何
其不甚相逺也故孔子曰性相近孟子曰性善大惟
其近且善也故好惡趨舍人所同也而物亦同君臣
父子人所同也而物亦或同孝養祭享人所同也而
物亦或同夫其所以有是靈明不昧者皆天命之性
也天生聖哲出爲人物之宗主則窮理盡性至命非
天下之至誠者不能經傳所載曰成性節性彌性養
性云者是所以盡已之性也至於克綏之而若有常
性牧養之而勿使失性保合之而各正性命則又所
以盡人物之性也是性也本無已與人物之别也人
人有太極物物具大極人物之太極即我之太極太
極在我則化育已行乎其中非别有所謂贊化育之
事也天地不出吾性分之内非别有所謂參天地之
妙也一言以蔽之曰至誠而已其次致曲曲能有誠
謂誠之者次於至誠也致者推而極之也人之生也
直安有所謂曲哉曲猶曲禮之曲也曲乃所以爲誠
也誠者充滿周徧無乎不在質誠也文亦誠也顯誠
也㣲亦誠也止誠也行亦誠也常誠也變亦誠也故
申言形著明動變化而斷之曰唯天下至誠爲能化
然則曲能有誠及其變也則與至誠能化者無以異
也何也一性命也

　　至誠之道可以前知國家將興必有禎祥國家將亡必
有妖孽見乎蓍龜動乎四體禍福將至善必先知之不
善必先知之故至誠如神

　　上章之前定此章之前知一也誠之所至自神自明
何幽不格何㣲不燭書所謂一日二日萬幾易所謂
幾者動之㣲幾有善有惡善惡之幾即興亡之幾也
故不待升平隆盛而後謂之興不待極敝大壞而後
謂之亡味將之一字㣲有兆眹故謂之將人未覺其
興亡而至誠者則知其將興將亡彼未覺者只縁此
心昏昏所以不識善否之幾誠者清明在躬志氣如
神嗜欲將至有開必先真如天之將雨騐於山川之
雲所謂見乎蓍龜動乎四體精神氣象自有感觸禍
福將至善必先知之不善必先知之所以考其善不
善者誠與不誠耳合於誠者謂之善善即祥也即其
所由興之萌也悖於誠者謂之不善不善即妖也即
其所由亡之兆也至誠如神誠即神也非誠之外别
有所謂神也然則將亡者可轉爲興乎曰患不誠耳
夫苟至誠則幾之將然者皆在吾神明變化之中矣
此之謂自作元命誠之所至自神自明㣲有兆眹謂
之將國之興亡人未之覺也惟至誠者於妖祥幾㣲
之間已知其將焉見蓍龜動四體精神氣象孰得而
揜之禍福天也善不善人也將而先知者一性之靈
炯然於天命流行之中者不可誣也然則將亡者可
轉爲興乎曰患不誠耳誠則皆在吾闔闢變化中矣
故曰如神誠外無神神外無誠

　　天道之神所以能體物者誠一之至未始離於物
也至誠與天道相似故神神而明之所謂格物也
物格而無不明則善不善之將然者無所潜於隱
伏矣































　　欽定四庫全書

　　䝉齋中庸講義卷四　　　　宋　袁甫　撰

　　誠者自成也而道自道也誠者物之終始不誠無物是
故君子誠之爲貴誠者非自成已而已也所以成物也
成已仁也成物知也性之德也合外内之道也故時措
之宜也

　　誠即道也非二物也自成自道豈有所爲哉循乎天
則而未嘗加毫末於其間也誠成通誠者物之終始
舉天地間皆物也有是物則有是誠終而始始而終
如循環無端豈有盡際周徧彌滿畧無少罅曲折變
化莫匪天則此物之終始也不誠是無物也故君子
誠之爲貴非特已有是物舉天下人皆有是物一草
木一蟲魚皆有是物物即誠也人之言曰成己在先
成物在後今曰成己仁也成物知也然則先仁而後
知乎噫道心大同孰先孰後不明乎物奚以成己不
明乎已奚以成物成己固仁也言仁則知在其中成
物固知也非仁則豈能與物無間故曰性之德也仁
知雖異名其爲天命之性則一知者知此仁者仁此
析之曰仁知可也總之曰德性可也性之德三字不
可不涵泳有此性則有此德實然之理也仁所以成
己知所以成物非實乎艮其背不獲其身何者爲己
行其庭不見其人何者爲物内不見已外不見物果
實乎非虛非實莫非虛靈非内非外莫非内外故曰
合外内之道不可以執一論故曰時措之宜時云者
時中也自成自道非有所爲而爲之也誠者物之終
始天地大物也隂陽寒暑終而始始而終皆物也山
川鬼神百物之産終而始始而終皆物也人又物之
最靈者君臣父子兄弟夫婦朋友終而始始而終皆
物也若是者皆具形氣皆屬性命皆有終始皆物也
則皆誠也不誠是無物也雖粲粲井井於吾前而我
乃日用而不知則猶無物也故君子誠之爲貴以此
成己則謂之仁以此成物則謂之知仁知皆謂之德
性何内何外故曰合内外之道事事皆性命物物皆
性命在在皆性命變化云爲如四時之錯行故曰時
措之宜時即中庸也無偏無倚無過不及時時常中
是之謂時噫此章愈可以見性命中庸之藴矣

　　故至誠無息不息則久久則徴徴則悠遠悠遠則博厚
博厚則髙明博厚所以載物也髙明所以覆物也悠久
所以成物也博厚配地髙明配天悠久無疆如此者不
見而章不動而變無爲而成天地之道可一言而盡也
其爲物不貳則其生物不測天地之道博也厚也髙也
明也悠也久也今夫天斯昭昭之多及其無窮也日月
星辰繫焉萬物覆焉今夫地一撮土之多及其廣厚載
華嶽而不重振河海而不洩萬物載焉今夫山一卷石
之多及其廣大草木生之禽獸居之寶藏興焉今夫水
一勺之多及其不測黿鼉蛟龍魚鼈生焉貨財殖焉詩
云維天之命於穆不已蓋曰天之所以爲天也於乎不
顯文王之德之純蓋曰文王之所以爲文也純亦不已
無息二字最不可不玩味惟其無息所以不息而行
道者或有時乎息焉則非誠矣不息所以可久久則
必有徴驗有徴驗則自然悠逺自然博厚自然髙明
又言載物覆物成物即物之終始也天地物之大者
也何謂配易簡之善配至德至德即易簡故也其爲
氣也配義與道氣即道義故也我與天地相似故亦
曰配天地可指實而言也悠久而曰無疆果何物耶
謂無疆爲不見不聞則天地可見聞也天地雖可見
聞而天之所以髙明地之所以博厚吾亦不知其所
以然也又賛之曰如此則不待見而自章不待動而
自變無所爲而自成又賛天地之道曰其爲物不貳
則其生物不測貳則有間有間則有限有限則易窮
不貳則無息無息則無際無際則不測又賛之曰天
地之道博也厚也髙也明也悠也久也雖曰一言可
盡然累言又不能盡也下所言天地山水乃極言無
息之妙也中庸之道有顯㣲而無顯㣲也有小大而
無小大也有髙下而無髙下也有逺近而無逺近也
以至廣狹厚薄深淺多寡無不皆然此未有天地以
前渾全之太極也故天斯昭昭之多非始小而終大
也蓋所謂日月星辰繫焉萬物覆焉固自具於斯昭
昭之中而指斯昭昭則覆物之無窮已在是矣地一
撮土之多非始薄而終厚也蓋所謂載華嶽振河海
萬物載焉固自具於一撮土之多而指一撮土則載
物之廣厚舉在是矣山一卷石之多非始卑而終髙
也葢所謂草木生之禽獸居之寶藏興焉固自具於
一卷石之中而指一卷石則山之廣大舉在是矣水
一勺之多非始淺而終深也葢所謂黿鼉蛟龍魚鼈
生焉貨財殖焉固自具於一勺水之中而指一勺水
則水之不測舉在是矣由是言之藏至大於至小而
小所以爲大也藏至厚於至薄而薄所以爲厚也藏
至髙於至卑而卑所以爲髙也藏至深於至淺而淺
所以爲深也謂之藏而非藏也㣲所以爲顯也隱所
以爲見也不睹不聞所以爲睹聞也獨所以爲對而
一所以爲十百千萬以至於無窮也此悠久無疆之
義也此所以貴於不息也是故致知非真知則爲徒
知不知而力行則爲㝠行何者不真識天地山水則
不識誠不識誠而漫曰吾孳孳不已焉吾恐斯昭昭
撮土巻石勺水皆非真者雖窮年之力窮終身之力
其所到亦非中庸之道也如能識其所謂天地山水
則自能識誠既識誠則雖欲息也其可得乎而或者
亦有畧識其真則是斯昭昭撮土巻石勺水已有以
窺之矣而立心不純用工不繼自止自畫則何以至
於無窮不測廣大廣厚之極致耶然則不知而㝠行
與不能行其所知者皆不足言不息也皆不足言至
誠也引詩維天之命於穆不已以見窮理盡性至命
者惟文王足以當之文王即天也故詩人配偶而言
之於嘆辭也穆美也嘆息而言美矣哉天之命乎何
其亘萬古而無終已乎子思於是斷之曰天之所以
爲天也於乎亦嘆辭也不顯顯也文王豈不甚昭顯
乎何其純乎純而無一毫之間斷乎子思於是斷之
曰文王之所以為文也而又申言之曰純亦不已言
文王之純即天命之不已也曷謂純曰不識不知是
也

　　學者欲識誠當玩味無息二字惟其無息所以不息
道本無息而行道者或息則非誠矣不息所以可久
久則必有徴驗有徴驗自然悠遠自然博厚自然髙
明又言載物覆物成物即物之終始也天地物之大
者也配云者猶易簡之善配至德至德即易簡也我
與天地相似故亦曰配天地可指實而言也悠久而
曰無疆果何物耶噫可指實而言者是可以言盡也
道可以言盡乎故謂之無疆無疆之語㫖哉善言誠
者曰弗措也不已也無息無疆也如此而已如此則
不待見而自章不待動而自變無所爲而自成又賛
天地之道約以一言曰其爲物不貳則其生物不測
何謂不貳太極也易之一畫也不二者二之所從生
生生不窮以至於十百千萬孰得而測之何也同此
物也爲物者此也則生物者亦此也物者何誠是也
不誠無物也以一言爲未盡又累言賛之曰天地之
道博也厚也髙也明也悠也久也皆賛嘆之辭也下
所言天地山水皆有及字天豈積斯昭昭而後及於
無窮耶地豈積撮土而後及於廣厚耶山豈積卷
石水豈積一勺而後及於廣大不測耶非然也未有
天地山水以前已有此無窮已有此廣厚已有此廣
大不測及夫天地定位山澤通氣固已㣲之顯也薄
之厚也卑之髙也淺之深也萬古一日而已斯昭昭
之㣲也日月星辰繫焉萬物覆焉至顯也然而至顯
者即至㣲者一隙之明不謂之天可乎撮土至薄者
載華嶽而不重振河海而不洩萬物載焉至厚也然
而至厚者即至薄者一簣之進不謂之地可乎卷石
勺水至卑淺也草木生之禽獸居之寶藏興焉黿鼉
蛟龍魚鼈生焉貨財殖焉至髙深也然而至髙深者
即至卑淺也一卷一勺不謂之山水可乎由是言之
未有㣲而不顯者未有薄而不厚者未有卑而不髙
者未有淺而不深者亦在乎無息而已詩述天與文
王皆發嘆而言之涵咏此處令人感動中庸一書惟
善讀者知之或言性而不及命知其爲言命也或言
命而不及性知其爲言性也或不言性命而言天地
萬事萬物之理知其皆性命也今此章援詩爲證則
兼説性命最爲明􁂒曰於穆天命又曰文王之德之
純天命與德性配偶言之又斷之曰純亦不已則知
德性之純亦天命之不已性不離命也命不離性也
渾渾乎一誠而無二也噫子思可謂深於性命矣可
謂妙於論誠矣

　　大哉聖人之道洋洋乎發育萬物峻極於天優優大哉
禮儀三百威儀三千待其人而後行故曰苟不至德至
道不凝焉故君子尊德性而道問學致廣大而盡精㣲
極髙明而道中庸温故而知新敦厚以崇禮是故居上
不驕爲下不倍國有道其言足以興國無道其黙足以
容詩曰既明且哲以保其身其此之謂與

　　此章極力形容至誠之道也既曰大哉又曰洋洋又
曰優優無非發揮此誠也萬物之生育皆天地之造
化也而曰聖人之道何也範圍天地之化而不過曲
成萬物而不遺不可一日而無聖人也故聖人在上
則山川草木鳥獸魚鼈無一不得其所皆聖人洋洋
優優之大道海涵而春育之也孔子之稱堯曰大哉
堯之爲君也巍巍乎唯天爲大唯堯則之季札觀韶
樂曰大矣如天之無不覆也大與天同故曰峻極於
天天之所以覆萬物者此誠也聖人之發育萬物亦
此誠也此其所以爲洋洋優優也夫洋洋優優之大
道尤於禮乎見之禮儀三百威儀三千經禮曲禮皆
誠也皆天也非人之所爲也而曰待其人而後行何
也天秩有禮自我五禮有庸禮者天所秩用斯禮者
人也即天也非人以私意僞爲也大哉禮乎上際下
蟠何徃非禮古徃今來何物非禮因考之室則有奥
阼席則有上下車則有左右行則有隨立則有序皆
禮也郊社以仁鬼神嘗禘以仁昭穆饋奠以仁死喪
射鄉以仁鄉黨食饗以仁賔客皆禮也故孔子語門
弟子曰吾語女禮使女以禮周流無不徧也又曰禮
乎禮夫禮所以制中也是故明乎禮則所謂天命之
性率性之道修道之教皆在是矣明乎禮則所謂致
中和而天地位萬物育者皆在是矣何者天此禮也
人此禮也即性命也即道也治已此禮也治人此禮
也即修道也即教也禮之有品節中也有節而可樂
即和也中和一理也三千三百之儀洋洋乎廣大無
際者即天地之所以位也即萬物之所以育也天地
萬物一致也中庸之書首句雖止言性命而不言禮
至此則知所謂窮理盡性至于命者皆禮也學者不
可不以禮觀中庸也苟不至德至道不凝焉曰道曰
德名有二耳德至於是而道凝於是果有二耶天命
之謂性率此則爲道得此則爲德德者得也實得於
已萬變莫傾故謂之凝苟非實有諸已則雖曰得道
未至於堅凝貞固猶未保其不失也鼎之象曰君子
以正位凝命命即道也道凝則命無不凝也一元之
氣生於春長於夏成於秋至冬則堅凝易曰隂始凝
也元亨利貞之四德即春夏秋冬之四時故堅凝貞
固於時爲冬於德爲貞是道也天道也性命之道也
中庸之道也中庸即禮也子思論禮而及於道德正
夫子所謂吾道一以貫之也自此以下多説禮學者
當會通而觀之是故君子尊德性而道問學致廣大
而盡精㣲極髙明而道中庸温故而知新敦厚以崇
禮尊德性而又曰道問學何也蓋世有抱負粹美之
質而無師友磨礱之功終至於卑陋而不光明者矣
是問學不明固非能尊德性者也然至於攷覈參訂
極其詳博自以爲得聖賢之學而於本有之德性未
能洞徹融通則所謂問學者非真問學矣致廣大而
又曰盡精㣲何也葢世有規模闊大而忽畧於節目
纎悉之間者其弊將汗漫而不知底止是精㣲不盡
固未足以語廣大也然至於一事一物較計㣲芒自
以爲有文理宻察之功而未能先立乎其大者甚而
流於支離苛細之弊則所謂精㣲者非真精㣲矣極
髙明而又曰道中庸何也葢世有識見超卓之人髙
視物表而終不可以入堯舜之道者矣是不依乎中
庸固未足以語髙明也然至於所志所行不出乎歩
武尋文之間遂自以爲中庸不過如此而性命道德
乃漫不加省則所謂中庸者非真中庸矣噫孰有知
德性中庸本不相離者乎德性者問學之根基問學
者所以發揮其德性故德性尊於此即問學由於此
無二致也此中庸之教也孰有知廣大精㣲本不相
離者乎大包宇宙而一物不遺細入毫髪而天地在
内故廣大致於此即精㣲盡於此無二致也此中庸
之教也孰有知髙明中庸本不相離者乎堯舜之道
只在徐行後長精義入神只在日用常行髙明極於
此即中庸由於此無二致也此中庸之教也以至温
故知新敦厚崇禮莫不皆然新故亦非有二致也新
即故故即新也日月萬古如故而光輝萬古常新豈
有兩日月哉彼蹈常襲故而不知神用變化者固未
免滯而不通亦有脫去拘泥之病而不肯率由乎典
常者又不免蕩而無法善學者始終如一緝熈光明
不離乎故而日新又新此亦中庸之教也禮之於人
也猶酒之有蘖也君子以厚小人以薄厚與禮實相
關也有敦厚之質者必不流於浮僞之弊此其所以
可學禮也若爲人重厚而無禮以節文之不幾於瞽
之無相歟故曰忠信禮之本也義理禮之文也無本
不立無文不行此亦中庸之教也總此六句以崇禮
言於後愈見夫道德性命一貫之理其歸不出乎禮
也是故居上而好禮則驕盈無從而生爲下而循禮
則倍畔無自而作不驕不倍上下咸宜皆中庸也處
有道之世則諫行言聽而足以興人之國處無道之
時則危行言遜而足以自保其身引詩仲山甫明哲
之語以言所以能保身者乃吾之明哲能見幾而作
故也夫子曰用之則行舍之則藏又曰天下有道則
見無道則隱此聖人教人以進退出處之大致也然
則國無道惟有奉身而退卷而懷之耳今乃曰默足
以容者何哉噫兹其所以爲中庸之道也吾夫子嘗
有言曰邦有道危言危行邦無道危行言孫葢亂世
危言則禍必及身曰黙曰孫非中庸乎夫子又嘗自
爲委吏乘田矣所謂辭尊居卑辭富居貧亦惟安於
義命而已若夫髙蹈丘園隱居求志如蠱之上九不
事王侯髙尚其事此固將以待天下之清又有爲時
而出殺身成仁如比干之直諫而甘心就死此又因
地位而爲之中庸之道非執一者所可爲也賢者可
俯而就不肖者可企而及是之謂中庸

　　大字已足以形容此道猶以爲未也曰洋洋乎發育
萬物峻極于天葢言彌滿六合生育無邊此所以爲
大也又曰優優乎禮儀三百威儀三千葢言曲盡變
化至纎至悉者乃大之實也待其人而後行子思每
提起人字使識人之所以爲人者其㫖深矣何謂人
下所言至德凝道者是也德不至則道不凝惟實有
諸已則堅凝而不變斯人也其盡人之所以爲人者
歟是故君子而下皆敷暢此㫖尊德性而道問學德
性者問學之根基問學者所以發揮其德性兩者不
相離惟君子兼盡之所以貫天人之道會性命之極
也致廣大而又曰盡精㣲何也言兩者不相離也君
子知廣大中自有精㣲精微乃所以爲廣大鳶飛魚
躍言其上下察也極髙明而又曰道中庸何也亦言
兩者不相離也惟君子知髙明中自有中庸中庸乃
所以髙明夫婦之與知能行所以爲聖人之不知不
能也新與故亦不相離日月萬古如故而輝光萬古
常新知新固不出乎温故之中然徒守故常而無緝
熙光明之益何新之有淡而不厭乃所以爲新也厚
與禮亦不相離禮之於人也猶酒之有蘖也君子以
厚小人以薄非篤厚者固不能學禮然有美質而無
禮以品節之不幾于野乎簡而文乃可貴也此五句
皆舉兩端相對而言舉兩端則中在其中矣夫子嘗
曰禮乎禮夫禮所以制中也前既言禮儀威儀此又
以崇禮終之道以禮爲的禮以中爲的禮即中也即
誠也是故居上而好禮則不驕爲下而好禮則不倍
處治世以禮則言足以興邦處亂世以禮則默足以
保身又引詩大雅以見明哲保身之義或曰保身以
緘黙皆中也身也者父母之遺體求生害仁固失天
則輕捐遺體亦匪中庸

　　子曰愚而好自用賤而好自專生乎今之世反古之道
如此者烖及其身者也非天子不議禮不制度不考文
今天下車同軌書同文行同倫雖有其位苟無其德不
敢作禮樂焉雖有其德苟無其位亦不敢作禮樂焉子
曰吾説夏禮把不足徴也吾學殷禮有宋存焉吾學周
禮今用之吾從周王天下有三重焉其寡過矣乎上焉
者雖善無徴無徴不信不信民弗從下焉者雖善不尊
不尊不信不信民弗從故君子之道本諸身徴諸庻民
考諸三王而不謬建諸天地而不悖質諸鬼神而無疑
百世以俟聖人而不惑質諸鬼神而無疑知天也百世
以俟聖人而不惑知人也是故君子動而世爲天下道
行而世爲天下法言而世爲天下則遠之則有望近之
則不厭詩曰在彼無惡在此無射庻幾夙夜以永終譽
君子未有不如此而蚤有譽於天下者也

　　此正爲小人無忌憚之中庸而發此論也世間愚賤
之人所以敗於自用自專者固其資禀氣習之使然
亦由見識昏闇自謂我欲行古道而世俗不識反謂
我爲非此見一定遂爲痼疾終其身不可解嗟乎居
今反古寜不可嘉然所謂古道者特未易言耳夫中
庸之道古道也合天下之智以爲智而不自用其智
合衆人之能以爲功而不自專其功所謂善世而不
伐勞謙有終兹豈非中庸之道乎今以愚且賤而乃
自用自專變今之俗違古之道自招烖殃尚不知悔
之人也正所謂反中庸者也故聖人深鄙之且夫議
禮制度考文惟天子乃可爲六合同風九州共貫則
禮樂征伐自天子出此萬古不易之道也彼何人斯
輙敢反古之道此端一啟將見天下紛紛乎不可定
矣豈天無二日之謂乎孔子之作春秋所以能使亂
臣賊子懼者無他惟尊王而已矣故其書法必以王
冠於每嵗之首皆所以明天下之大分正萬世之綱
常而消斯人僣擬之萌也雖然周室既卑矣國異政
家殊俗而風雅變矣豈復能混四海爲大同乎然齊
桓晉文猶知尊天子以明大義而列國諸侯朝於王
所者尚班班可見也中庸言文武之政布在方策子
貢言文武之道未墜于地在人賢者識其大者不賢
者識其小者莫不有文武之道焉葢周室雖已衰㣲
而制度文爲粲然具在故家耆舊猶未盡冺則所謂
車之同軌書之同文行之同倫至有周之季尚足以
繫人心而同風俗吾夫子念念不忘周正爲此也夫
制禮作樂必有天子之德又有天子之位乃可爲耳
有德而無位有位而無德皆不敢作禮樂何則禮樂
之道與性命通性命雖人之所同而能盡性立命者
幾何人哉不能盡性立命則於禮樂乎何有是故有
可以作禮樂之德又有可以作禮樂之位則堯舜禹
湯文武周公其人也至於吾夫子雖備天下之大德
而不居天下之尊位故制作不見諸行事而禮樂僅
託諸空言人以爲夫子之窮而在下視堯舜禹湯文
武周公之逹而在上者若不同也而吾以爲無不同
也何也兩君相見之盛典與在畎畆之中事雖不同
其爲禮樂相示則一也得時得位而形於制作與有
德無位而不敢作禮樂者隱顯雖殊而其道則一也
蓋所謂不敢作者非置禮樂於無用也特無位以行
之故不得施諸朝廷放諸四海耳若夫致禮以治躬
致樂以治心何嘗斯須去身耶故繼之曰吾説夏禮
把不足徴也吾學殷禮有宋存焉吾學周禮今用之
吾從周他日又曰夏禮吾能言之把不足徴也殷禮
吾能言之宋不足徴也文獻不足故也足則吾能徴
之矣又曰周監于二代郁郁乎文哉吾從周曰吾能
徵曰吾從周夫子體太一之妙洞性命之理無一念
不在禮樂無一日不講禮樂衛君待子而爲政子欲
以正名爲先其言曰名不正則言不順言不順則事
不成事不成則禮樂不興陳恒弑齊君夫子沐浴而
朝告於哀公請討之凡此皆興禮樂之規模也聖人
固未嘗專執夫不敢作禮樂之説而坐視天下之淪
胥以敗也非特如此而已從周之言雖未嘗叅用夏
殷之禮及其答顔淵爲邦之問則又曰行夏之時乘
殷之輅服周之冕樂則韶舞損益四代之禮樂亦未
嘗執一焉夫道無方所無體質在在有中庸在在有
禮樂故聖人之論禮樂也錯綜其辭不膠於一始而
曰經禮曲禮申之曰非天子不議禮又合而言之曰
不敢作禮樂又不兼言樂而專論夏殷周之禮皆所
以明夫不可執一之道也王天下有三重焉諸家説
三重各不同愚謂三重只當本上文之㫖葢夏殷周
三王之有天下也皆以禮爲重夏禮殷禮周禮上文
列此三者而繼之以三重則是王天下者所重在禮
固三代之所同也嗣三代而有天下者苟能明此三
重之意庻幾可以寡過乎禮乎禮夫禮所以制中也
惟中則不過過焉者皆非中也聖人不敢言無過而
止言寡過此其謙謙不自足之心即所謂禮也上焉
者雖善無徵無徴不信不信民弗從下焉者雖善不
尊不尊不信不信民弗從此當子細玩味經㫖上謂
逹而在上者下謂窮而在下者如夏殷之禮可謂善
矣然歴時既久文獻不足雖欲考證而語焉不詳人
孰信之至吾夫子雖善於禮然不得尊位道不可行
方且毁於叔孫圍於陳蔡歴聘諸國老死而卒不遇
以是知德位不可以闕一也君子之道而下其諸有
位以行其德者乎本諸身既無愧矣然驗諸民而未
信是在我猶有可議也猶未契於中庸之道也徴諸
庻民不過施之當今耳苟徒合乎今而未合乎古是
吾之所行視三王猶有舛也猶有虧於中庸之道也
然三王乃人道苟合乎人而未合乎天是吾猶未能
與天地合其德猶未能與鬼神合其吉凶猶未致極
乎中庸之道也夫至於建諸天地而不悖質諸鬼神
而無疑可以止矣猶且曰百世以俟聖人而不惑何
歟豈百世聖人之道又有出乎天地鬼神之外者歟
又有妙於中庸者歟曰非然也言三王而又言天地
鬼神似有天人之别也或者不察則謂三王爲淺近
天地鬼神爲深遠歧天地人而二之於道大有害子
思子遂於天地鬼神之下又申之曰百世以俟聖人
而不惑則天地鬼神也聖人也何幽何明何深何淺
何遠何近洞然一致何有疑惑此所謂中庸此所謂
性命故曰質諸鬼神而無疑知天也言此道通天人
決知天之無異乎我故謂之知天百世以俟聖人而
不惑知人也言此道通古今決知聖人之無異於我
故謂之知人是知也非有髙深幽㣲不可測度之神
也不過曰中庸而已喜怒哀樂未發之中即上天之
無聲無臭愚不肖之與知與能即鬼神之不可見不
可聞造端乎夫婦即察乎天地能盡其性即可以贊
化育昧者梏於形體之異但見天地自天地鬼神自
鬼神人自人所以不能知人亦不能知天既未能知
安得質諸鬼神而無疑安得百世以俟聖人而不惑
惟明道之君子讀天命之謂性則知性不離命命不
離性讀率性之謂道則知天不離人人不離天讀修
道之謂教則知物不離已已不離物此之謂一此之
謂誠此之謂中庸中庸無方所無體質事事有中庸
物物有中庸在在有中庸所謂知天者以此而知也所
謂知人者以此而知也夫惟中庸之道愈乆而愈無弊
如其有一毫之偏則目前雖未遽見其害乆乆未有
不弊者動而世為天下道行而世為天下法言而世為
天下則看三箇世字見得世世可以常行非若一偏一
曲之小道僅為一時之可觀而已大凡言動有毫厘未
盡善䖏則不可以為世之法則古人雖是小莭亦無往
不致謹道無大小無衆寡皆不可慢稍有不謹即招悔
尤衆所觀瞻豈容掩覆吾非欲為人之觀瞻而後謹
也亦非欲為人之法則而後謹也道自不容不謹也
是故惟明於至誠謹獨之學者然後其言動可為世
法後世賢者或負其髙明之資以為小莭不必拘泥
是以言行之間不耐檢㸃殊不知一動不謹一言不應
人皆得以議其後况望其為世道為世法為世則豈
可得哉嗚呼盍亦反求其所謂知天知人者乎如果
能質諸鬼神而無疑百世以俟聖人而不惑則天人之
道盡備於我言行之間安有玷闕惟其未明夫中庸
天人之道所以摭實者皆泥紙上之陳言談妙者昧
經世之實用各墮一偏而未底厥中宜乎言而易失
行而易弊不足以望古人之純全也子思子探其本
於知天知人而後繼之以言行法則之論厥有㫖哉
遠之則有望近之則不厭此語尤更警省學者夫逺
難乎其有望也非真如玉之在山珠之在淵安能有
望近難乎其不厭也非真如桑麻之可衣穀粟之可
食安能不厭詩言令聞令望又言萬民所望大几人
有素望者雖不待發見於容貌聲氣之間而已足以
感人動物雖不朝夕與之薫染親炙而四方萬里同
心向慕有不期然而然者此所謂逺之則有望也子
問公叔文子於使者使者對曰夫子時然後言人不
厭其言樂然後笑人不厭其笑義然後取人不厭其
取夫子有疑焉盖謂近之不厭非有盛德者不能爾
而公叔文子則固未足以進此也引詩在彼無惡在
此無射庻幾夙夜以永終譽而子思復發明蚤有譽
之辭學者讀到此皆疑君子不當有求名之心加一
蚤字則又似有汲汲惟恐少緩之意毋乃啟人要譽
之念乎曰不然此正所謂君子之道本諸身徴諸庻
民者也若不觀諸徴驗何以見吾之實德今人每謂
人之毁譽何足恤殊不知古人用心小人怨汝詈汝
則皇自敬德没世而名不稱則君子以爲深疾易曰
觀我生進退象曰觀我生觀民也苦不自知不觀諸
民則何以爲吾之徴驗也故丁寜其辭曰君子未有
不如此而蚤有譽於天下者也言不如上之所言而
能蚤有譽者萬萬無之其欲人之猛自省悟如此此
中庸至緊至􁂒之敎也

　　愚賤之人自用自專冐焉變今之俗還古之道自取
禍烖必矣議禮制度考文天子事也而豈愚賤者可
爲耶今指當時也周室雖衰典禮未墜所謂車之同
軌書之同文行之同倫尚足以繫人心而一風俗有
如制禮作樂必德位兼全乃可爲耳吾夫子有德而
無位雖不敢作禮樂而未嘗不學也夏禮不可考證
殷禮雖存而不用惟周禮乃時王之制吾嘗學之矣
所從者周而已矣三重者謂夏殷周皆以禮爲重也
明此三重之義以禮制中其可以寡過矣乎上謂逹
而在上者下謂窮而在下者如夏殷之禮雖善然無
所考證如孔子雖善於禮然不在尊位則皆無以使
人之信從正以德位不可闕一故也君子之道以下
其諸有位以行其德者乎言時王也繼周而王者亦
是也本諸身固無愧矣又當以庻民爲徴驗民苟弗
信猶未也民信矣宜於今不合於古猶未也三王人
道也合乎人不契乎天猶未也至於建天地質鬼神
可以止矣猶曰俟聖人何歟豈聖人又有妙於是者
歟非然也於天地鬼神之下復申言聖人者正所以
貫天人於一致也又繼之曰質諸鬼神而無疑知天
也言此道通天人決知天之無異乎我故謂之知天
百世以俟聖人而不惑知人也言此道通古今決知
聖人之無異乎我故謂之知人所知何知也喜怒哀
樂未發之中即上天之無聲無臭不睹不聞之獨即
鬼神之不可見不可聞知天者以此知人者亦以此
知無所知故無不知使其有知則不能知因言百世
不惑又接世字以申明可傳可繼之義動爲世道行
爲世法言爲世則遠而爲人所仰望近而不爲人所
厭射引詩振鷺之章以明不如此而能蚤有名譽者
未之有也噫君子豈有求名之心哉名亦性命中當
然之理耳

　　仲尼祖述堯舜憲章文武上律天時下襲水土辟如天
地之無不持載無不覆幬辟如四時之錯行如日月之
代明萬物並育而不相害道並行而不相悖小德川流
大德敷化此天地之所以爲大也

　　夫子天縱之聖即是堯舜何必祖述即是文武何必
憲章然聖人之心未嘗見已之爲聖若見已之爲聖
即非聖人聖人謙謙然常自以爲不足一則曰我非
生而知之好古敏以求之二則曰若聖與仁則吾豈
敢抑爲之不厭云云以此知大聖人未嘗不好學未
嘗不以古人爲法堯舜之稽古文武之繼述皆此道
也而謂夫子獨不然乎上律天時下襲水土律法也
襲因也堯舜文武之道不出中庸天時地理不越中
庸中庸即隂陽也即性命也即誠也即一也天時水
土能外陰陽性命乎能外誠一乎從天命之謂性一
句若真是透徹則仲尼一章不待句句解説自有渙
然氷釋怡然理順者矣學者但當㸔律字襲字聖人
未嘗有一毫私意無非順天地之自然所以能如天
地之無不持載無不覆幬若有一毫私意豈能與天
地相似如四時之錯行如日月之代明若有一毫私
意豈能與四時日月相似錯行代明不可不玩味四
時日月一隂陽也隂陽一中庸也人第見日昱乎晝
月昱乎夜晝夜徃來不窮而不知中庸則一也人第
見春作夏長秋斂冬藏相更相禪以成歲功而不知
中庸求之不見其始窮之不見其終徃而復復而徃
新而故故而新只此便是中庸何必别求所謂中庸
若於錯行代明之外更求中庸之妙則大誤矣喜怒
哀樂未發只在錯行代明中及其發也亦只在錯行
代明中溥博淵泉而時出之只在錯行代明中博厚
髙明悠久無疆亦只在錯行代明中非特此也愚夫
愚婦之所與知與能只在錯行代明中聖人之所不
能知不能行亦只在錯行代明中宜爾室家樂爾妻
帑只在錯行代明中位天地育萬物爲天下國家有
九經至誠之道可以前知亦只在錯行代明中故曰
立天之道曰隂與陽立地之道曰柔與剛立人之道
曰仁與義上下四方徃古來今千變萬化不出乎陰
陽剛柔仁義之外且夫陰與陽若相反剛與柔若相
反仁與義若相反然而實未嘗相反也太極未判渾
然至一太極既判不可相無陽而無隂可乎剛而無
柔可乎仁而無義可乎惟其不可相無也故有陽中
之隂隂中之陽剛中之柔柔中之剛仁中之義義中
之仁其代明也其錯行也所謂四時五行十二月還
相爲本也五聲六律十二管還相爲宫也五色六章
十二衣還相爲質也五味六和十二食還相爲質也
此所以生生而不窮此所以萬物並育而不相害道
並行而不相悖也人有五官配五行食五味别五聲
被五色而隂陽剛柔仁義具乎中而又有聖人者焉
出類㧞萃備道全美肅乂哲謀聖之德上應雨暘
燠寒風之時肅焉而時雨順之乂焉而時暘順之哲
焉而時燠順之謀焉而時寒順之聖焉而時風順之
其謂之時也正所謂代明錯行周流不窮各當其節
而不相陵犯之謂也孟子論伯夷伊尹栁下惠各得
清和任之一偏而皆不及吾夫子之集大成吾夫子
之所以集大成者惟其時而已可仕則仕可止則止
可久則久可速則速安行乎時義之當然而意必固
我一毫不立此所以始終條理金聲玉振卓乎爲羣
聖人之冠者只是時之一字耳其謂之時也即所謂
中也聖人備隂陽剛柔仁義之全上配四時五行以
爲五典五禮之宗主五者何也中也五服五章五刑
五用皆五也即中也鄉遂之制自五家爲比始軍師
之制自五人爲伍始皆五也即中也即九疇之居中
也即八卦之虛中也河圖洛書八卦九章即所謂並
育不相害並行不相悖也即所謂四時錯行日月代
明也即所謂天命之謂性也性命之理固不在隂陽
剛柔仁義之外也小德川流大德敦化德本無大小
之别然未嘗無大小之名或小或大何徃非德川流
敦化正所以見德之渾融周徧無乎不貫與錯行代
明並育並行固一義也熟味此兩句反而觀夫斯昭
昭一章可以油然自得也矣斯昭昭一撮土一卷石
一勺水正所謂小德川流及其無窮及其廣厚及其
廣大及其不測正所謂大德敦化其流也一息不停
其化也萬古不變一息不停者亦萬古不變萬古不
變者亦一息不停何小何大渾乎一貫敦化二字不
可不玩味坤厚載物乾健不息備乾坤之德故謂之
敦化故能生生不窮子思子斷之曰此天地之所以
爲大也此章全是稱頌孔子合云此孔子之所以爲
大乃曰天地之所以爲大何也嗚呼天地非孔子乎
孔子非天地乎是可以加一毫之擬議乎

　　夫子即堯舜也何待祖述即文武也何待憲章於此
見敏求不厭之心焉律法也襲因也天時有生地理
有宜法之因之而已何識知哉物有彼此則有區别
有區别則有取舍惟夫子則猶天地之涵育萬物無
有彼此何物不持載何物不覆幬物相錯則易差相
代則易亂惟夫子則如四時日月錯行代明何終何
始物之生也並則争争則害道之行也並則敵敵則
悖惟夫子則融貫變通並育並行無適不可德本無
大小之名然亦未嘗無小大之别小德則川流大德
則敦化其流也一息不停其化也萬古不變萬古不
變者亦一息不停一息不停者亦萬古不變此章專
頌夫子合云此孔子之大乃曰天地之所以爲大何
也噫天地非孔子乎孔子非天地乎

　　唯天下至聖爲能聰明睿知足以有臨也寛裕温柔足
以有容也發强剛毅足以有執也齊莊中正足以有敬
也文理密察足以有别也溥博淵泉而時出之溥博如
天淵泉如淵見而民莫不敬言而民莫不信行而民莫
不説是以聲名洋溢乎中國施及蠻貊舟車所至人力
所通天之所覆地之所載日月所照霜露所隊凡有血
氣者莫不尊親故曰配天

　　此反覆賛詠聖人與天地爲一處自古聖人者首曰
聰明亦曰智勇亦曰睿聖臨莅天下非聰明睿知則
何以照燭萬微鼓舞羣動此所謂生知天縱之資非
可以學而能也故謂之至聖腦頭上將一聖字貫下
面數句所謂有容有執有敬有别皆從聖字來寛裕
温柔發强剛毅齊莊中正文理宻察十六字如何兼
得而聖人乃備於一身聖人非於用柔之時曰吾不
可不寛裕温柔也於用剛之時曰吾不可不發强剛
毅也以至齊莊中正文理宻察皆自然中節非有意
爲之若使一毫有意即不是中庸即不是聖人聖人
所以不可及者如一元之氣運行周流春自然和夏
自然暑秋自然涼冬自然寒正所謂錯行代明正所
謂並育並行聖人之盛德惟一時字可以形容故孟
子曰孔子聖之時者也然所謂時者豈有意爲之哉
天無意聖人亦無意其容也自然并包其執也自然
不動其敬也自然安安其别也自然井井是四者循
環無端不可窺測聖德至大故謂之溥博聖德至深
故謂之淵泉聖德無所徃而不在故謂之時出之此
所謂聖之時也此所謂中庸之妙也學者不善讀書
但見齊莊中正有一中字不知讀聖經者當領會言
外之意事事皆有中㣲有間斷則何縁能溥博淵泉
而時出之不至於聖之時則何縁有臨矣而又有容
有容矣而又有執有執矣而又有敬有敬矣而又有
别源源乎如是其不窮耶易所謂窮神知化孟子所
謂大而化之此聖人之時也此中庸之至也又申言
之曰溥博如天淵泉如淵見而民莫不敬言而民莫
不信行而民莫不説可謂塞天地而横四海綏斯來
而動斯和矣非聖乎非中庸之至德乎猶以爲未也
又言聲名之洋溢在中國者未足爲至行蠻貊者乃
可爲至舟車人力之所及天覆地載之所容日月霜
露之所被有知無知有情無情几囿形於宇宙之内
而有血氣心知之性者其尊之親之若出一人上配
皇天無有限極嗚呼斯其所以爲聖乎斯其所以爲
中庸之至德乎斯其爲窮理盡性以至命乎雖然前
章言不見而章不動而變無爲而成此乃言見而民
莫不敬言而民莫不信行而民莫不悦毋乃有淺深
之間耶前章不言仲尼之所以爲大徑言此天地之
所以爲大毋乃天與聖人猶爲二故可以作配言耶
此學者之所以不能無疑也嗚呼本無可疑何庸致
疑見即不見不見即見動即不動不動即動無爲即
行行即無爲一也此所以民莫不敬莫不信莫不悦
亦一也惟其一也故作配由是觀之不可以有隱見
動靜作止言也亦不可以無隱見動靜作止言也故
吾於中庸之首即曰天命之謂性性不離命命不離
性性命一也率性之謂道天不離人人不離天天人
一也修道之謂敎已不離物物不離已物我一也莫
見乎隱莫顯乎㣲隱顯一也鳶飛戾天魚躍于淵上
下一也視之而不見聽之而不聞體物而不可遺人
鬼一也此一即誠也即太極也即太一也即中庸
也

　　聖無不通也加至字則無不通也至矣然不過盡性
而已盡性則五者之德自然兼備有臨有容有執有
敬有别一性盡則五者俱有性不盡則焉能爲有所
謂不誠無物也是五者至周徧至深廣隨用隨出故
曰溥博淵泉而時出之時者何中也天命之性也又
賛美之曰如天如淵而民莫不敬信且服是宜聲名
四逹覆載之内合敬同愛上配皇天無有限極吁斯
其爲窮理盡性至命之聖乎

　　唯天下至誠爲能經綸天下之大經立天下之大本知
天地之化育夫焉有所倚肫肫其仁淵淵其淵浩浩其
天苟不固聰明聖知逹天德者其孰能知之

　　經常也即庸也立天下之大本大本即中也知天地
之化育夫焉有所倚位天地育萬物皆中庸也肫肫
其仁肫肫純也淵淵其淵淵淵深也浩浩其天浩浩
廣大也嗚呼至矣哉或者謂到此地位聖人即天地
天地即聖人曰經綸天下之大經立天下之大本可
也而乃曰知天地之化育夫既與天地爲一如何着
得知字殊不知乾知大始乾可以言知而聖人獨不
可以言知乎此所謂知者豈知見之謂乎詩之美文
王曰不識不知孔子曰無知也是故逹無知之妙者
始可與語知矣始可與語不倚矣始可與語誠矣此
之至誠即前章之至聖此之夫焉有所倚即前章之
溥博淵泉而時出之此之其淵其天即前章之如天
如淵如天如淵猶可以如言其淵其天則不可以如
言矣噫不可以如言與可以如言者果爲二乎果可
以優劣言乎子思子曰自誠明謂之性自明誠謂之
敎曰其曰如之謂也子思子又曰誠則明矣明則誠
矣如即其其即如之謂也此皆中庸之妙也又斷之
曰苟不固聰明聖知逹天德者其孰能知之天下之
至聖即天下之至誠曰誠曰聖皆天德也皆中庸之
妙也謂之如天如淵可也謂之其天其淵亦可也學
者患不明中庸耳果明中庸將昭如日月而又何以
擬議爲乎

　　上言至聖此言至誠一也大經者五典之常道經綸
者若治絲然有條理而不亂也此常道根本乎天性
此常道化生乎萬物本立而道生也立猶修身道立
之立知猶乾知大始之知非至誠不能立不能知然
此常道亦不過曰中而已故繼之曰夫焉有所倚聖
人經世非遺世日用常行何倚着之有子思極力發
明中庸二字當於此處細玩以愈見夫誠即中庸中
庸即天命之性肫肫淵淵浩浩皆賛嘆之辭以言純
乎深乎廣大乎何可以形容盡也此章其淵其天即
前章如淵如天如淵如天猶可以如言其淵其天則
不可以如言矣不可以如言者一也固云者固有也
非固有聰明聖知逹天德者不足以知此

　　詩曰衣錦尚絅惡其文之著也故君子之道闇然而日
章小人之道的然而日亡君子之道淡而不厭簡而文
温而理知遠之近知風之自知㣲之顯可與入德矣詩
云潛雖伏矣亦孔之昭故君子内省不疚無惡於志君
子之所不可及者其唯人之所不見乎詩云相在爾室
尚不愧于屋漏故君子不動而敬不言而信詩曰奏假
無言時靡有爭是故君子不賞而民勸不怒而民威於
鈇鉞詩曰不顯惟德百辟其刑之是故君子篤恭而天
下平詩云予懷明德不大聲以色子曰聲色之於以化
民末也詩曰德輶如毛毛猶有倫上天之載無聲無臭
至矣

　　上面累章贊詠聰明聖知之德其言可謂至矣盡矣
無以復加矣然學者須知中庸只是日用常行初非
幽深髙遠堯光被四表格于上下只是允恭克讓舜
在側㣲𤣥德升聞只是温恭允塞夫子天縱將聖如
天之不可階而升只是學不厭敎不倦大凡聲光之
在外者雖極其烜赫然聖人之所以爲聖人者德盛
而志愈謙道大而心愈小聖人非有意爲之也道本
無可矜衒人自矜衒耳不矜衒者藏而自顯久而愈
章好矜衒者暫焉雖著隨即泯滅矣聖人以此爲君
子小人之判盖爲己之學何必汲汲於求人之知苟
先萌求知之心即非爲己之學闇然而日章者退後
一歩光焰萬丈的然而日亡者溝澮之水涸可立待
然則學者當何擇哉子思子欲發明衣錦尚絅闇然
日章之道於是又接續言之君子之道淡而不厭簡
而文温而理大凡冷淡者易得厭斁惟君子雖淡而
不厭簡直者文采易不足惟君子雖簡而甚文温醇
者未必就條理惟君子雖温而又能井井不亂此即
是中庸之道也大羮元酒清廟之瑟遺音遺味誰其
厭之乾以易知坤以簡能有親有功文莫過此温潤
縝栗比德於玉玉振條理聖之事也此非深造中庸
之至德何以至此夫子大聖猶且發憤忘食不知老
之將至者正以此道無窮而至誠無息故也學者用
力於道只在温簡冷淡中即所謂尚絅也所謂闇然
也其理也其文也其不厭也非錦乎非日章乎然此
道須在致知上知得透徹乃可以入德故曰知遠之
近知風之自知㣲之顯可以入德矣三箇知字不可
不玩味遠即近也㣲即顯也風之自易曰風自火出
家人君子以言有物而行有恒化型一家風也言行
在我自也一國之風天下之風未有不自言行始勿
求於風知自即知風矣勿求於遠知近即知遠矣勿
求於㣲知顯即知㣲矣凡人常欲知遠而未甞知逺
之近常欲知風而未嘗知風之自常欲知㣲而未嘗
知㣲之顯故馳騖乎四方萬里之外而几席之下反
有所不察探索乎茫昧深幽之域而日用之間反有
所不辨此不足以語知矣所貴乎知者心如太空六
通四闢舉目所見皆道也盈耳所聞皆道也致知如
此則必不固滯必不疑惑而可以入德矣如其膠轕
乎事物之中眩耀於聲色之末而本心之靈障蔽湮
塞去德不亦遠乎子思子極力發揮所謂衣錦尚絅
闇然日章之道至此尤更分明故引詩曰潛雖伏矣
亦孔之昭故君子内省不疚無惡於志所謂無惡於
志者猶言無愧於心也又繼之曰君子之所不可及
者其唯人之所不見乎詩曰相在爾室尚不愧于屋
漏此即無惡於志之謂也此書首言謹獨末亦言謹
獨然中間所言者非謹獨乎曰所謂謹獨者莫見乎
隱莫顯乎㣲之義也子思之論鬼神之德亦曰㣲之
顯誠之不可揜如此夫中庸一書專是言誠誠即謹
獨之謂也非于性命中庸之外别有所謂誠也中庸
即誠也性命即誠也誠者不息不已之謂也故曰至
誠無息又曰維天之命於穆不已文王之德之純純
亦不已苟有隱見顯㣲之間則息矣已矣不純矣不
誠矣非中庸矣非性命矣君子所貴乎謹獨者以其
無獨不獨之間也無獨不獨之間者以其無顯㣲隱
見之間也無顯㣲隱見之間者以其本無息也本無
已也本中庸也本天命之謂性也故屋漏闇室之中
大賓大客之前無獨不獨之間也閨門婦子之際宗
廟朝廷之上無獨不獨之間也鳶飛戾天魚躍于淵
無獨不獨之間也愚夫愚婦之所與知與能聖人之
所不知不能無獨不獨之間也斯昭昭一撮土一卷
石一勺水及其無窮及其廣厚及其廣大及其不測
無獨不獨之間也無獨不獨之間則一毫非少邱山
非多也目前非近千歲非遠也人事非著鬼神非幽
也富貴非亨貧賤非困也平靜非泰患難非否也中
國非安夷狄非危也我非此物非彼也陽非闢隂非
闔也隂陽無獨無不獨也彼我無獨無不獨也獨必
有不獨㣲必有顯也隱必有見也不睹必有睹也不
聞必有聞也可畏哉可懼哉噫通乎此者可語謹獨
矣經綸天下之大經立天下之大本知天地之化育
皆謹獨也有臨有容有執有敬有别皆謹獨也世之
論者以謹獨爲學者之事非聖人之事夫聖人學者
則固有間矣然謹獨雖聖人不廢也若謂至聖至誠
無事乎謹獨生知安行無事乎謹獨則堯舜不必兢
業禹不必勤儉湯不必危懼文王不必小心武王不
必祗懼周公不必坐以待旦孔子不必不厭不倦矣
説者之言特未深逹乎所謂獨者如何耳獨即伏羲
所畫之一也此一未有天地之前固有之也即太極
也即太一也即太始也即喜怒哀樂未發之中也即
天命之謂性也謹者謹此也外此無他道也此中庸
一篇之宗㫖縱説横説不外此也語大語小不外此
也一即百千萬億算計之所不可窮者也百千萬億
算計之不可窮者即一也然則中庸之書首言謹獨
末亦言謹獨中間所言無非謹獨讀聖人之書苟非
此心虛明洞逹迎刃而解乃欲於繚繞牽制中求義
理之趣亦惑矣是故君子不動而敬不言而信敬固
自敬而人之敬己亦一也不待動而後敬其止也無
非敬也不待言而後信其黙也亦無非信也道固無
動靜語黙之間也詩曰奏假無言時靡有爭然則道
豈在多言哉是故君子不賞而民勸不怒而民威於
鈇鉞然則道豈在賞罰之末哉非無言也言本無言
也本無言則雖終日言可也非無賞罰也賞罰本非
賞罰也本非賞罰則曰賞曰罰皆德也故引詩曰不
顯維德百辟其刑之是故君子篤恭而天下平夫子
之稱舜曰夫何爲哉恭已正南面而已矣夫不言不
動而自足以感人動物是果何爲而然於此亦可以
悟矣又引詩曰予懷明德不大聲以色子曰聲色之
於以化民末也皆所以發明不言不動之㫖也詩曰
德輶如毛毛猶有倫上天之載無聲無臭至矣説者
曰中庸首言天命之謂性末言上天之載無聲無臭
以此爲始末相貫嗚呼中庸之書無一言而非性命
也無一言而非無聲無臭也性命豈㣲歟聲臭果無
歟性命㣲則事物爲顯歟無聲無臭爲妙則有聲臭
非妙歟噫孰知中庸之書無一言非性命也而亦無
一言非有聲有臭也道不可以㣲顯論也皆㣲也皆
顯也皆非㣲顯也道不可以有無論也皆有也皆無
也皆非有無也毛猶有倫而不可損也無聲無臭而
不可増也至矣之妙非可以言語盡也此所以謂一
也此所謂誠也此所謂性命也此所謂中庸也故曰
窮理盡性以至於命

　　道無可矜衒者久而愈章好矜衒者暫焉雖著隨即
澌盡矣淡中有不厭之味簡中有可觀之文温厚中
有井井秩秩之條理此所爲尚絅也所謂闇然而日
章也知逺之在近知風之有自知㣲之可顯以此爲
入德之要則不必表暴於外潛雖伏矣亦孔之昭盍
亦内省乎省己而無疚病也斯可以無愧於心矣勿
謂人不我見也人尚可欺吾心不可欺也然則君子
之所不可及者其惟爲善於人之所不見乎不愧屋
漏何待言動而民敬信時靡有爭何待賞罰而民勸
懲有不顯之德則篤恭而天下平矣何待聲色而民
化服大聲色而人化服者末也泯聲色而人化服者
德也此德豈舉之莫能勝哉一毛之輕耳雖然毛尚
有倫迹也聲臭俱無則至矣無聲臭而曰天之載載
事也事曷嘗離道道曷嘗離事歟道不可以㣲顯論
也皆㣲皆顯皆非㣲顯道不可以有無論也皆有皆
無皆非有無毛猶有倫而不可損也無聲無臭而不
可増也至矣之妙非可以言語盡也通一篇而觀之
子思子首論天命之性率性之道敎人以由道復性
則指示未發之中中節之和而􁂒已工夫則在乎謹
獨於是援夫子之言君子小人之中庸智愚賢不肖
之過不及舜顔子子路之言行素隱聖者之出處其
發明可謂至到矣費隱而下論造端乎夫婦子事父
臣事君弟事兄先施朋友君子反身宜室家樂妻帑
順事父母孝享鬼神無非人倫始終之道復證以舜
文式周公之事推及於天子諸侯大夫士庶人䘮祭
之禮郊社宗廟禘嘗之義而蔽之一言曰孝者非他
也即天命之謂性也哀公問政而下論修身事親知
人知天之道五典三德之不同而所以行之者一生
知學知困知不同而及其知之則一安行利行勉行
之不同而及其成功則一爲天下國家有九經而所
以行之者一一者非他也即天命之謂性也事豫則
立而下論明善誠身之學於是極言誠者天之道誠
之者人之道誠明謂之性明誠謂之敎至誠者極天
地化育之妙致曲者有形著明動變化之序可以前
知者誠也成己成物者誠也髙明博厚悠久皆誠也
三千三百之禮待其人而後行者誠也無德無位不
敢作禮樂者亦誠也建天地質鬼神百世以俟聖人
者皆誠也以夫子天地配偶言之極天下之至聖即
所以爲天下之至誠誠者非他即天命之謂性也
衣錦尚絅而下重述篇首謹獨之義有言有動未
爲至也不言不動至矣有賞有罰未爲至也不賞不
罰至矣有聲有色未爲至也無聲無臭至矣此太極
也易之一畫也一所以爲十百千萬也不賞不罰不
言不動無聲無臭所以爲賞罰言動聲臭也㣲所以
爲顯隱所以爲見不覩不聞所以爲覩聞不可不戒
謹也不可不恐懼也戒謹恐懼所以守中庸之道而
復性命之正也吾固謂是書之作無一語非中庸無
一語非性命而􁂒己工夫則不過曰謹獨而已矣































