#+TITLE: 春秋簡書刋誤-清-毛奇齡
#+DATE: 2018-05-12 10:14:40
#+SOURCE: github.com/kanripo/KR1e0103 master e9262088                
欽定四庫全書　　　　　經部五
　春秋簡書刋誤　　　　　春秋類
　　提要
　　　　(臣/)等謹案春秋簡書刋誤二卷
　　　國朝毛竒齡撰竒齡作春秋𫝊以春秋經文為
　　　　據古之簡書以左𫝊所述為據古之䇿書故
　　　　此編刋經文之誤以簡書為名皆以左𫝊為
　　　　主而附載公榖之異文辨證其謬因胡安國
　　　　𫝊多從榖梁并安國亦排斥之其舎左氏而
　　　　從公羊者惟襄公十四年衞侯衎出奔齊一
　　　　條耳攷左𫝊雖晚出而其文實竹帛相𫝊公
　　　　榖雖先立于學宫而其初皆由經師口授或
　　　　記憶之失真或方音之逓轉勢所必然不足
　　　　為怪竒齡必以為有意改經至於作于饗作
　　　　享亦縷論之殊為深詆然其論㑹袲不當有
　　　　齊侯單伯送王姬不應作逆夜恒星不見夜
　　　　中星隕如雨二夜字不應異文公伐齊納子
　　　　糾不應無子字齊人殱于遂不應作瀐曹羈
　　　　出奔陳赤歸于曹與鄭忽出奔衞突歸于鄭
　　　　同例㑹洮不應有鄭世子華欒書救鄭不應
　　　　作侵鄭召公來錫公命不應作賜命襄公五
　　　　年救陳不應作莒子邾子滕子薛伯㑹虢之
　　　　衞齊惡不應作石惡齊欒施不應作晉叔孫
　　　　婼不應名舎公㑹齊侯盟于黄不應作晉侯
　　　　衞趙陽不應作晉趙陽皆極精核至于蔑為
　　　　姑昧知昧為蔑轉而不知經刪姑字為隠公
　　　　諱冬宋人取長葛知經𫝊不符而不知宋以
　　　　先王之後用商正取長葛在建酉之月則此
　　　　冬而彼猶秋亦間有未密之處然其可取者
　　　　則多矣乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　春秋簡書刋誤目錄
　　卷一
　　　隱公十六條　　　　桓公十六條
　　　莊公二十八條
欽定四庫全書
　春秋簡書刋誤卷一
　　　　　　　　　　翰林院檢討毛竒齡撰
漢藝文志有春秋古經十二篇先儒目之為簡書即聖
經也其分十二篇者以春秋十一公每公得一篇則十
二篇也苐其書不知亡于何時唯三傳傳經則各有經
文載于其中漢初行四家之學有公羊穀梁鄒氏夾氏
而鄒夾無傳祗公穀二學早立于學官而諸生傳之顧
兩家杜撰目不見策書徒以意解經故經多誤字而公
羊且復以里音市語讕謱其間其所存聖經己非舊矣
及左傳行世則始知有簡書正文冠策書首故當時左
公穀三傳俱著竹帛而左之為傳先于公穀漢人亦稱
左氏為古學公穀為今學而其如左氏晚出公穀立學
反先于左氏是以治古學者雖有張蒼賈誼張敞賈逵
服䖍輩不下于董仲舒公孫𢎞輩之治今學而諸生膠
固競立門戸即加以前漢劉歆後漢韓歆兩歆之争必
不能救左氏膏肓之目而策書簡書總無聞焉夫左氏
之傳即是策書左氏之經即是簡書故夫子筆削祗襲
魯國之簡書以為之本即絶筆以後猶有舊簡書一十
七條見于左傳則哀十四年獲麟以前其為真簡書而
以之作夫子之聖經公羊穀梁俱無與也乃宋胡安國
自為作傳而元人創八比法直用其書以取士立學官
而著功令明代遵之每經凡四題而春秋一經則專以
胡氏四傳代夫子之經而聖經已亡然且其所載傳中
者原非簡書祗以穀梁本為據而穀之與公如狼狽屭
屓彼此呼吸與左氏之所載者全不相合而於是聖經
亡即簡書亦亡矣予著春秋傳念不及此亦仍以胡氏
所載為聖經原本而反標三傳諸字同異于其下東陽
李生紫翔者著春秋紀傳早已行世及之官嶺表疑予
傳聖經之有未覈屬王生虎文問及之予乃命猶子文
輝取三傳聖經之各異者以簡書為主而各註所誤而
明標之名曰刋誤嗟乎前人之誤其所厚賴于後人之
刋之者豈止是與
隱公(一十/六條)
公及邾儀父盟于蔑(元/年)
　　邾公羊作邾婁後同蔑公羊穀梁俱作昧
　邾本附庸國武王克商封顓頊之後名俠者于邾地
　當時稱邾俠則邾祗一字明矣公羊多一字曰邾婁
　據舊解邾人語聲歇末必有婁字猶呉人發聲有勾
　字越人發聲有於字曰勾呉於越類然經文亦有之
　如檀弓邾婁考公之喪哀十三年於越入呉類特此
　必不然者穀梁亦先左氏出而經文始終祗一邾字
　此非左氏改本又明矣或曰五等爵國無兩字惟附
　庸有之如須句顓臾類則邾在桓年已與齊桓相盟
　㑹曾受王命進子爵自莊十六年後凡經文俱書邾
　子則亦當改附庸兩字之例而公羊後經必加婁字
　于子字之上又何以稱焉
　蔑亦名姑蔑即魯國卞縣南姑城也昧與蔑聲轉之
　誤
無駭帥師入極(二/年)
　　駭穀梁作侅後同
　莊子侅溺于馬氣謂咽食也無駭展氏名無考
紀裂繻來逆女(二/年)
　　裂公穀作履(履裂/聲轉)
紀子帛莒子盟于密(二/年)
　　帛公穀作伯
　據左傳杜註裂繻紀大夫子帛者裂繻字也公羊以
　帛字作伯字而不能傳曰無聞焉爾穀梁有二說一
　以伯字連下讀曰紀子紀君也伯者長也伯莒子者
　謂其盟時長莒君而使為伯也一以伯字連上讀曰
　紀君長于莒君而為盟則從來書盟並不列長次于
　文中蔡衞滕薛儼然争長次而書並不及况以無據
　之長次可上可下而臆解經文豈可為訓乃胡氏不
　知何據謂經文有闕一如甲戌己丑之兩及而俗儒
　解者謂子伯皆爵名一人而兩爵自必有誤夫子因
　闕疑而慎言其餘則公穀所誤緣不見策書其擬議
　固不足怪胡氏豈不讀左傳而其說如此此必謂左
　氏不足據耳夫不讀左傳當讀他書許氏說文明曰
　繻帛俱是繒而徐註以繻為傳符之帛謂關門傳符
　當用帛邊以為信則繻名帛字在杜註原自可據况
　經字有必不可易者不讀漢書乎終軍出關關吏予
　軍繻而軍棄之舊制凡關吏譏察出入必書帛為符
　裂而分之曰裂繻則此一裂字在左氏受簡書時必
　不豫知有終軍之事而改此文而終軍在漢武朝亦
　並不知春秋之更有左氏而故造此事以求隂合于
　簡書之字此則履之必為裂帛之必不可為伯有斷
　然者
　况胡氏無學既拾人之誤而又自坐以大誤夫欲解
　聖經當亦取聖經而全讀之單讀此經則紀子者子
　焉爾或為子或為伯當慎言焉爾乃桓之六年明曰
　公㑹紀侯于郕又曰紀侯來朝十有三年又曰公㑹
　紀侯鄭伯戰齊師十七年又曰公㑹齊侯紀侯盟于
　黃至莊四年直曰紀侯大去其國而紀亡矣則是子
　雖闕疑雖慎言亦不應荒心喪志前後繆亂至于如
　此如此而猶欲傳經何可矣
尹氏卒(三/年)
　　尹左傳作君(說見毛/氏傳)
塟宋穆公(三/年)
　　穆公穀作繆後同
　穆繆通字禮記大傳序以昭繆
衞州吁弑其君完(四/年)
　　州穀作祝
　此則有意變異矣州吁見諸經誰作祝者此不過字
　聲之轉而齊魯間人語音有然如雜記齊人有祝雞
　翁呼雞為州州亦呼作祝祝類今漫入經字亂矣祝
　有讀咒者亦作訓即訓詛也然是晝聲州吁豈得稱
　晝吁乎
公矢魚於棠(五/年)
　　矢公穀作觀
　杜註矢陳也設張也謂張施捕魚之備而觀其所獲
　與莊子濠上觀魚祗視其游泳不同故此經有策書
　載臧僖伯諫詞一百六十餘字皆公穀所未見者若
　止觀魚則僖伯此諫為多事矣且既有諫詞則其語
　自有著落諫明以蒐苖獮狩與山林川澤之實為捕
　魚發論則自非觀看之謂杜甫觀打魚歌不得謂觀
　魚歌也又且簡書與策書照應策書明曰遂往陳魚
　而觀之即又述簡書一語書曰公矢魚于棠書者簡
　書即此經也然則經本如是矣
衞師入郕(五/年)
　　郕公作盛後同
　郕與盛原俱讀作成然郕是國名史記管蔡世家稱
　郕叔武為文王之子武王之母弟則同姓國也雖他
　無所見然文十二年郕太子奔魯經書郕伯來奔則
　固以伯爵而厯見于經者乃復訛作盛是宋可作送
　衞可作彗史文皆市牒矣
鄭人來渝平(六/年)
　　渝公穀作輸
　此不過字形之誤雖異詁而義實可通渝者變也輸
　者納也按隱公為太子時魯惠曾與鄭戰于狐壤而
　隱公見獲未經通好至是鄭始來求成是變怨為好
　所謂更成亦所謂輸成也但更而後輸更可包輸輸
　不可包更則渝盟勝矣若公穀改輸而仍解作渝曰
　輸墮也且又以墮成為不果成則不特字義乖即事
　實亦變總由不見策書而憑臆卜度故至此
冬宋人取長葛(六/年)
　　冬左氏傳文作秋
　傳文作秋而經文原書冬杜氏曰以秋取而冬始告
　也
鄭伯使宛來歸祊(八/年)
　　祊公穀作邴後同
　祊本鄭邑周宣封鄭時有助祭泰山湯沐之邑曰祊
　若邴則說文曰宋下邑在泰山並非一地揣其意不
　過以同在泰山之邑可借此作異而不知張州李縣
　有難通者
公及莒人盟于浮來(八/年)
　　浮來公穀作包來
　不可解
挾卒(九/年)
　　挾公穀作俠
公㑹齊侯于防(九/年)
　　防公作邴
　防又作邴不可解祊是鄭邑防是魯邑邴是宋邑並
　未相通據舊註魯防邑在瑯琊華縣東南臧武仲據
　防豈得據他國之邑此皆無足道者
夏公㑹鄭伯于時來(十一/年)
　　夏字下公穀俱有五月二字時來公作祁黎
　時祁同音來黎聲轉總是謬誤即來原可讀作黎如
　商國萊侯即黎侯呉人伐州來即楚州犂之采類然
　公之讀犂則仍是里音如如棠矢魚傳以得利為登
　來云齊人口語如是其非史文瞭然耳
桓公(一十/六條)
把侯來朝(二/年)
　　把公穀俱作紀
公㑹杞侯于郕(三/年)
　　把公作紀郕公作盛
　此與前文俱是杞不是紀公穀誤說見毛氏傳
天王使仍叔之子來聘(五/年)
　　仍穀作任
　不可考
螽(五/年)
　　螽公作􁉸後同
公㑹紀侯于郕(六/年)
　　郕公作成後同
　此郕是魯邑與前郕國不同故左氏傳文亦作成
齊人衞人鄭人盟于惡曹(十一/年)
　左傳有齊衞鄭宋四國反疑經闕宋人非也說見毛
　氏傳
公㑹宋公于夫鐘(十一/年)
　　鐘公作童
公㑹杞侯莒子盟于曲池(十二/年)
　　把公穀作紀曲池公作毆蛇
　此亦是把不是紀公穀誤夫童毆蛇不可考
公㑹宋公于虚(十二/年)
　　虚公作郯
　虚為宋地郯則魯地矣總由不見策書不得真事實
　但知魯宋相㑹則其地可宋亦可魯因别改一魯地
　而不知狡獪伎倆其拙而可笑止如此
鄭伯使其弟語來盟(十四/年)
　　語穀作禦
　語禦通字如越絶語兒鄉即禦兒鄉類
宋人以齊人蔡人衞人陳人伐鄭(十四/年)
　　公以蔡人列衞人下
　此非蔡衞爭長之時不必有次第可據但作異耳
公㑹齊侯于艾(十五/年)
　　艾公作鄗穀作蒿
公㑹宋公衛侯陳侯于袲伐鄭(十五/年)
　　公于宋公上加齊侯二字袲公作侈
　公穀作異總不出人名地名字形字聲之間至最狡
　獪者則列國盟㑹次第稍一顛倒亦原無可考至此
　經乃忽增齊侯二字于諸侯㑹伐之首以為此必無
　証據可掉臂耳不知此一㑹伐是魯宋主謀合諸國
　以納鄭突伐鄭忽者齊世德鄭忽黨忽而讎突其在
　前忽突出入無不齊助忽而魯助突忽突不兩立齊
　魯不並袒豈有魯謀納突于以伐忽而齊肻與于其
　間者公穀與胡氏絲毫不識經并不識經之前後而
　左塗右抹□兒盜沸錫思掩不備乃不虞動輒滅手
　至于如此嗟乎可廢然矣
公㑹邾儀父盟于趡(十七/年)
　　㑹公穀作及
夏五月丙午及齊師戰于奚(十七/年)
　　公無夏奚穀作郎
公與夫人姜氏遂如齊(十八/年)
　　公無與字
莊公(二十/八條)
單伯送王姬(元/年)
　　送公穀作逆
　送之為逆此公穀之以字形誤者周制王姬下嫁諸
　侯必以同姓諸侯為之主婚時莊王王姬下嫁齊襄
　使我公主之故單伯送之至魯以送必上卿單伯者
　正王國上卿爵也公穀誤送作逆實反經無理乃妄
　為說曰迎王姬本我魯事此一單伯必魯卿之受命
　于天子者夫大國三卿雖當命于天子然並不曾有
　公伯諸爵稱于簡冊且單本畿内采地而世以采為
　氏者春秋稱單伯單子單穆公單成愆無非王官並
　無一魯卿得參預其間其謬誤固不待言特揣其鄙
　意必因文十四年單伯如齊齊人執單伯并執子叔
　姬以為單伯必魯卿魯使故得與我姬並執是必逆
　王姬之單伯與叔姬同執之單伯前後一人皆此魯
　卿而不知策書明云魯襄仲使告于王請以王命求
　叔姬故王遣單伯如齊而齊商人以弑逆之賊并抗
　王命而執之是前後單伯簡策顯然公穀目不見簡
　策而胡氏以盲工事瞽師總皆不見宜乎兩傳兩遵
　之也且此單伯必非文十四年之單伯莊元至文十
　四約八十餘年其斷非一人又可知也
公次于滑(三/年)
　　滑公穀作郎
　齊師遷紀公將㑹鄭伯與謀救紀而鄭伯以國難辭
　之故次于滑則公己出國與鄭通說非郎明矣特舊
　註滑是鄭地則不然當是同姓一小國而與鄭隣者
　觀後鄭伐滑則非鄭地秦人入滑而晉曰伐我同姓
　則同姓國矣其後齊桓㑹幽有滑伯在許男下或即
　此耳
夫人姜氏享齊侯于祝邱(四/年)
　　享公穀作饗
公及齊侯狩于禚(四/年)
　　禚公穀作郜
　前二年㑹禚惟公郜而穀不然今公穀同不可解
郳黎來來朝(五/年)
　　黎左作犂(别出/字)
齊人來歸衛俘(六/年)
　　俘公穀與左氏傳文俱作寳
　簡書是俘而左氏策書文原是寳字杜氏謂公穀與
　策書俱然此必經文有誤者且云俘囚也俘必以人
　而衛所歸是寳物因以為疑而孔氏正義則直云寳
　與保古字通用此以俘保字形近致誤則笑話矣按
　爾雅俘取也其註云如書言俘厥寳玉則囚人曰俘
　取寳玉亦曰俘此正俘寳玉也其云書言者以書序
　湯既勝夏遂伐三朡俘厥寳玉誼伯誼仲作典寳則
　獻俘作書而反以典寳名篇簡書專言俘與策書專
　言寳俱可通矣杜孔偶不見及耳
夏四月辛卯夜恒星不見夜中星隕如雨(七/年)
　　隕公作霣後凡隕字皆同辛卯夜夜字穀作昔
　莊子昔昔夢為國君謂夜夜也樂府夜夜曲作昔昔
　鹽然此經兩夜字而上夜作昔下夜不作昔豈有此
　理
甲午治兵(八/年)
　　治公作祠
　古治兵振旅皆以教戰然必于出師之際告廟行事
　故亦稱祠兵今師次于郎徒以俟期之故選日教戰
　即有告亦載主耳公穀稱祠兵左以為治兵于廟皆
　非策書文也且我師以正月次郎甲午者即正月中
　日耳古干支皆記日無記年與月者以此月出師即
　以此月習戰而公羊曰久胡氏曰役久何以解之
夏公及齊師圍郕郕降于齊師(八/年)
　　郕公作成
　公初以郕作盛郕國也後以郕作成郕邑也今圍者
　郕國而亦作成且自為說曰成本是盛而以諱滅同
　姓故作成則成之與盛皆字音相同之别出字也何
　諱何不諱寃哉
公及齊大夫盟于蔇(九/年)
　　蔇公穀作暨
夏公伐齊納子糾(九/年)
　　子糾公穀作糾
　子糾去子字無理孔氏正義云案今定本經文糾字
　上有子字則在唐時尚有經文定本今亡之矣乃胡
　氏直曰糾不書子者明糾不當立也則請讀後經九
　月齊人取子糾殺之此公穀與左氏文總無異也豈
　夏不當立九月當立耶
荆敗蔡師于莘以蔡侯獻舞歸(十/年)
　　舞穀作武
齊侯宋人陳人蔡人邾人㑹于北杏(十三/年)
　　齊侯穀作齊人
　說見毛氏傳
宋人齊人邾人伐郳(十五/年)
　　郳公作兒
　郳即前郳黎來之郳也公前作郳此作兒不可解
㑹齊侯宋公陳侯衛侯鄭伯許男滑伯滕子同盟于幽(十六/年)
　　㑹上公有公字許男下公穀有曹伯二字
　不可考
齊人執鄭詹(十七/年)
　　詹公作瞻後同
齊人殱于遂(十七/年)
　　殱公作瀐
　齊人不死于水而死于陸且此時無海戍又無呉人
　水犀軍即晉陽之灌亦屬後起誰為瀐之乃何休解
　曰投藥于水中使飲食而死則瀐者沒也藥死而曰
　沒死非信史矣
齊人伐戎(二十/年)
　　戎穀作我
　無傳不可考
春王正月肆大𤯝(二十/二年)
　　𤯝公作省
　大省原不可解何休解曰謂子卯日也夏商以子卯
　日亡此日當省但居喪不避子卯日桓有母喪而避
　子卯而不哭則過度矣肆者過度也則尤不可解按
　檀弓子卯不樂士喪禮既殯之後朝夕哭不避子卯
　則子卯二日吉事避而喪事不避禮固有之然未聞
　名為省也且桓雖不念母然子卯不哭出自何書此
　經與此傳不問簡策從未有子卯二字稍見行列不
　知東漢何劭公何由知之如此而欲作公羊墨守不
　亦恑哉
陳人殺其公子御寇(二十/三年)
　　御公穀作禦
　御禦通字列御寇亦作禦寇
冬戎侵曹曹羈出奔陳赤歸于曹(二十/四年)
郭公(二十/四年)
　　左以此兩經分四節公穀以戎侵曹曹羈出奔陳
　　作一節赤歸于曹郭公連作一節
　此經失策書故左氏無傳但左氏分四節者以一節
　為一事不相干也公穀皆以侵曹奔陳為一節一事
　赤歸郭公又一節一事其以侵曹奔陳為一節者謂
　戎來侵曹曹君欲親戰而曹大夫名羈者三諫不聴
　去而奔陳此一事也赤歸郭公又一節者謂曹君為
　戎所殺適有失國之君名赤者從外歸于曹而曹無
　名赤之人問之葢郭公也此又一事也于是何休解
　曰郭公有地之君失國來曹當書出奔今書歸者一
　似此人之來有類乎所殺之曹君諡之為郭公而還
　歸于曹者而其實則但是赤歸不是曹君歸其不書
　奔者從微者例也則此一郭公既是郭君又且假之
　為曹君之諡或為赤郭公或為曹郭公無論諡法無
　郭名即曹君射姑前年書卒其子僖公並未見殺兒
　曹嘔啞了無根據乃范寗註穀梁較勝于休且其時
　有徐乾薄氏輩兩相論辨而終不能變其說六經皆
　齊諧矣唯杜氏註左傳直云曹羈葢曹世子也先君
　既塟而不稱爵者以微弱出奔故曹人不能赴也赤
　即曹僖公也葢為戎所納故曰歸也則曹羈出奔陳
　赤歸于曹一如桓十一年鄭忽出奔衛突歸于鄭簡
　書前後書法恰合此真以經解經之最善者然猶有
　據史記世家與年表謂曹僖名夷不名赤以為質難
　總謂不如闕疑耳若正義載賈逵說謂羈是曹君赤
　是曹公子之為戎女出者故戎侵曹逐羈而納赤此
　說與杜氏同而較詳于杜且頗有理焉知非東漢初
　原有師承而為杜氏所據者若此者又何必過難焉
春公伐戎(二十/六年)
　　公無春字
　桓無秋冬定無正月便云有意削之今莊并無春耶
公㑹齊人宋人救鄭(二十/八年)
　　公有邾婁人三字在宋人下
冬築郿(二十/八年)
　　郿公穀作微穀梁註引左傳作麋今左亦作郿
春新延廐(二十/九年)
　　廐公穀作廏
師次于成(三十/年)
　　左無師字
　此我師之救鄣者也左氏無策書并失師字
冬十月己未子般卒(三十/二年)
　　已公穀作乙
　無考
　
　
　
　
　
　
　
　
　
　春秋簡書刋誤卷一
欽定四庫全書
　春秋簡書刋誤目錄
　　卷二
　　　閔公一條　　　　僖公三十二條
　　　文公二十二條　　宣公十五條
　　　成公十五條　　　襄公三十七條
　　　昭公四十四條　　定公二十一條
　　　哀公十一條
欽定四庫全書
　春秋簡書刋誤卷二
　　　　　　　　　　翰林院檢討毛竒齡撰
閔公(一/條)
公及齊侯盟于落姑(元/年)
　　落公榖作洛
僖公(三十/二條)
邢遷于夷儀(元/年)
　　夷公作陳後同
公㑹齊侯宋公鄭伯曹伯邾人于檉(元/年)
　　檉公作朾
公敗邾師于偃(元/年)
　　偃公作纓
公子友帥師敗莒師于酈獲莒拏(元/年)
　　酈公作犂榖作麗
虞師晉師滅下陽(二/年)
　　下公榖作夏
齊侯宋公江人黄人盟于貫(二/年)
　　貫公作貫澤
　按貫宋地梁國蒙縣有貫城即貫城也然並無澤
公子友如齊涖盟(三/年)
　　公子下榖多季字涖公榖作莅後同
齊人執轅濤塗(四/年)
　　轅公榖作袁後陳轘頗亦同
公孫兹帥師會齊人宋人衛人鄭人許人曹人侵陳(四/年)
　　兹公作慈後同
㑹王世子于首止(五/年)
　　止公榖作戴後同
公會齊侯宋公陳世子欵鄭世子華盟于寗母(七/年)
　　寗榖作寧
　寗母即髙平泥母亭寧泥寗總是音轉之誤
曹伯斑卒(七/年)
　　斑公作般
　斑原通般經顔班魯班皆作般即斑亦然内則馬黒
　脊而般臂漢郊祀歌般般之獸
公㑹王人齊侯宋公衛侯許男曹伯陳世子欵盟于洮
鄭伯乞盟(八/年)
　　陳世子欵下公有鄭世子華
　此因前年寗母之㑹有陳世子欵鄭世子華兩人故
　此亦攙入之不知寗母之會以鄭世子為齊所惡故
　鄭使世子請盟于齊則世子與㑹實鄭伯使之也今
　盟洮以謀王室因鄭伯新服未得徴及故乞盟向使
　世子得與㑹則鄭伯既使其子不必又身乞盟矣此
　皆與本經前後不相顧者
春王正月宋公御説卒(九/年)
　　正月公榖作三月御榖作禦
　正三字形之誤或謂是年夏齊桓葵邱之㑹宋公子
　襄公新立而經稱宋子以宋公未塟故有是稱則必
　㑹期與塟期相近似須三月不知諸侯五月始塟雖
　春正至夏未晚也周制天子諸侯未塟皆可以改服
　行事晉平之改服會湨梁亦猶此也觀此則蘇軾之
　據晉平必不改服因以責康王冕服非周公之禮真
　無狀矣
甲子晉侯詭諸卒(九/年)
　　甲子公作甲戌詭左舊本作佹
　總不可考此非長厯所能推者
晉里克殺其君之子夷齊(九/年)
　　殺公作弑
　左𫝊以先君未塟故稱殺與後弑其君卓正有别
冬大雨雪(十/年)
　　雪公作雹
春王三月庚午日有食之(十二/年)
　　三月榖作正月
季姬及鄫子遇于防使鄫子来朝(十四/年)
　　鄫公榖作繒後同
㑹陳人蔡人楚人鄭人盟于齊(十九/年)
　　會上公有公字
宋公楚子陳侯蔡侯鄭伯許男曹伯會于盂(二十/一年)
　　盂公作霍榖作雩又榖别本作宇
　盂雩宇聲誤而霍又雩形之誤總宋地而已
齊侯伐宋圍緡(二十/三年)
　　緡榖作閔後同
公㑹莒子衛寗速盟于向(二十/六年)
　　速公作遫後衛侯速仲孫速鄭游速皆同
齊人侵我西鄙公追齊師至酅勿及(二十/六年)
　　酅公榖作嶲勿左作不
楚人滅夔以䕫子歸(二十/六年)
　　夔公作隗
　隗本狄族赤狄之以國為氏者晉叔隗季隗是也若
　䕫本蠻國與楚同姓皆祝融之後故此䇿書以不祀
　祝融滅之而又改作隗謬矣
公會晉侯齊侯宋公蔡侯鄭伯陳子莒子邾子秦人于
温(二十/八年)
　　榖無齊侯二字
天王狩于河陽(二十/八年)
　　狩榖作守
　巡狩可通守蒐狩而通守即是字誤
㑹王人晉人宋人齊人陳人蔡人秦人盟于翟泉(二十/九年)
　　會上公有公字翟公作狄
衛遷于帝邱(三十/一年)
　　于榖作於
鄭伯捷卒(三十/二年)
　　捷公作接
晉人及姜戎敗秦于殽(三十/三年)
　　左榖秦下有師字
公伐邾取訾婁(三十/三年)
　　訾婁公作叢榖作訾樓
文公(二十/二條)
楚世子商臣弑其君頵(元/年)
　　頵公榖作髠
公孫敖㑹宋公陳侯鄭伯晉士縠盟于垂隴(二/年)
　　隴公榖作歛(聲/轉)
晉陽處父帥師伐楚以救江(三/年)
　　公榖無以字
王使召伯来會塟(五/年)
　　召伯榖作毛伯
晉侯驩卒(六/年)
　　驩公作讙
晉狐射姑出奔狄(六/年)
　　射榖作夜
取須句(七/年)
　　句公作朐
　須句即東郡須昌與齊郡臨朐不同
晉人及秦人戰于令狐晉先蔑奔秦(七/年)
　　蔑公作昧奔上有以師二字
　據䇿書晉襄公卒使先蔑迎公子雍于秦將立之已
　而立靈公遂背先蔑而拒秦于令狐其曰戰者以秦
　晉有隙且是時秦多以徒衛送雍因之趙盾輩以師
　禦之若先蔑則並無師也左氏䇿書有誤有先蔑將
　下軍語以使秦之人而忽作拒秦之帥已不可解公
　竟以師字攙入經文益貿貿矣
公子遂㑹雒戎盟于暴(八/年)
　　雒公作伊雒
公孫敖如京師不至而復丙戌奔莒(八/年)
　　公無而字
楚子使椒来聘(九/年)
　　椒榖作萩
　爾雅椒本作茮此又以茮誤萩者但楚詞申椒楚大
　夫椒舉類皆作椒無别出字
楚子蔡侯次于厥貉(十/年)
　　厥公作屈
楚子伐麋(于一/年)
　　麋公作圈
　麋本蠻國之有名者䇿書稱麋子其國在下雋巴陵
　諸地與卷讀圏之在河南郡者大别
叔仲彭生會晉郤缺于承筐(十一/年)
　　公榖無仲字筐公榖作匡
秦伯使術来聘(十二/年)
　　術公作遂
　術原通遂學記術有序即遂有序月令審端經術即
　審端徑遂但人名須有專字况此即西乞術尤秦穆
　三帥之有名者臯陶作咎由以音同也今術之與遂
　則終是變音字矣向使稱公子遂為公子術其能從
　乎
季孫行父帥師城諸及鄆(十二/年)
　　鄆公作運後同
世室屋壊(十三/年)
　　世室左榖皆作大室
　大室是周公廟室世室則伯禽廟也左氏但作大室
　不指何公廟榖梁以為伯禽有大室又謬矣
公如晉衛侯㑹公于沓(十三/年)
　　公㑹下無公字
公及晉侯盟公還自晉鄭伯㑹公于棐(十三/年)
　　榖還上無公字棐公作斐後同
公子遂及齊侯盟于郪邱(十六/年)
　　郪公作犀
宋人弑其君杵臼(十六/年)
　　杵公作處後齊侯杵臼卒亦同
　古人名杵臼多矣此豈可以音同出别字乎
塟我小君聲姜(十七/年)
　　聲公作聖
宣公(十五/條)
晉趙穿帥師侵崇(元/年)
　　崇公作栁
　崇秦之與國即文王伐崇地也公改栁而曰天子之
　邑則與䇿書晉將求成于秦而先侵崇以要其成為
　不合矣且晉固無道然伐天子邑亦安據乎况後經
　有秦師伐晉報侵崇之役則經且不識而故為作異
　多見其陋劣耳
晉趙盾弑其君夷臯(二/年)
　　臯公作獋
楚子伐陸渾之戎(三/年)
　　公榖俱無之字陸渾公作賁渾後同
齊髙固来逆子叔姬(五/年)
　　左無子字
夫人嬴氏薨(八/年)
　　嬴公榖作熊
楚人滅舒蓼(八/年)
　　蓼公作鄝
塟我小君敬嬴(八/年)
　　敬嬴公榖作頃熊
　嬴熊氏固不可考若敬則諡也敬嬴係文妾為宣之
　生母使宣公不以為母魯國不以為夫人則已矣既
　己為母為夫人而立諡則亦何惡于嬴而致有此作
　者好異徒欲于人名地名别出一音近形近之字而
　不知此一字是諡有不可者按諡法甄心動懼曰頃
　婦人無此諡
陳殺其大夫洩冶(九/年)
　　洩公榖作泄
公孫歸父帥師伐邾取繹(十/年)
　　繹公作蘱
楚子陳侯鄭伯盟于辰陵(十一/年)
　　辰陵榖作夷陵
　辰陵陳地榖改夷陵而范寗註作齊地則與楚鄭陳
　三國盟㑹何涉矣榖梁以為辰必楚地如辰陽之辰
　故以南郡之夷陵别出之范註又誤耳
納公孫寧儀行父于陳(十一/年)
　　寧公作寗
齊師伐莒(十三/年)
　　公作伐衛
　伐莒有前事伐衛則不知何事不可考
晉殺其大夫先縠(十三/年)
　　縠榖作榖
仲孫蔑㑹齊髙固于無婁(十五/年)
　　無婁公作牟婁
　寗母亦作寗無以齊人讀無為牟母總里音也
成周宣榭火(十六/年)
　　榭公榖作謝火公榖作災
成公(十五/條)
王師敗績于茅戎(元/年)
　　茅公榖作貿(聲/轉)
帥師㑹晉郤克衛孫良曹公子首及齊侯戰于鞌(二/年)
　　首公榖作手公别本又作午
及國佐盟于袁婁(二/年)
　　袁榖作爰
晉郤克衛孫良夫伐廧咎如(三/年)
　　廧公作將榖作牆
叔孫僑如㑹晉荀首于縠(五/年)
　　首公作秀
晉欒書帥師救鄭(六/年)
　　救公作侵
　此晉楚争鄭故前經書楚公子嬰齊帥師伐鄭而後
　經即書晉欒書帥師救之如此而又改救作侵則不
　特䇿書大篇俱可廢即聖經無前後文矣然則斷爛
　之說二𫝊有之宋人不足怪也
天子使召伯来錫公命(八/年)
　　錫别本作賜
　此簡書原是錫字惟胡𫝊本聖經誤作賜字反將左
　𫝊本俱改作賜而以錫為别出字謬矣按莊元年王
　使榮叔来錫桓公命文元年天子使毛伯来錫公命
　皆是錫字周制諸侯即位天子頒以命圭使朝時合
　瑞謂之錫命此八年始錫故杜氏謂之為緩然其禮
　則昭然者榖梁胡氏不知禮并不知春秋一曰不正
　再曰不王總是妄說見文元年𫝊
冬十月(十/年)
　　公無此三字
晉侯使郤犨来聘(十一/年)
　　犨公作州後同
公會晉侯衛侯于瑣澤(十二/年)
　　瑣澤公作沙澤
曹伯廬卒于師(十三/年)
　　廬左作盧
晉侯執曹伯歸于京師(十五/年)
　　公歸下有之字
晉人執季孫行父舎之于苕邱(十六/年)
　　苕公作招
公孫嬰齊卒于貍脤(十七/年)
　　脤公作軫榖作蜃
晉侯使士魴来乞師(十八/年)
　　魴公作防後同
襄公(三十/七條)
晉韓厥帥師伐鄭仲孫蔑㑹齊崔杼曹人邾人杞人次
于鄫(元/年)
　　厥公作屈鄫公作合
夫人姒氏薨(四/年)
　　姒公作弋後姒氏卒塟定姒皆同
㑹吳于善道(五/年)
　　道公榖作稻
公會晉侯宋公衛侯鄭伯曹伯齊世子光救陳(五/年)
　　曹伯下公榖有莒子邾子滕子薛伯
　此楚伐陳而晉㑹諸侯以救之也方秋會戚時原有
　莒邾滕薛四國然已經歸國而遣戍陳矣及冬楚再
　伐陳而又有是會則其不必與前會相同可知也不
　然前會有吳人鄫人而此亦無之何耶
鄭伯髠頑如會未見諸侯丙戌卒于鄵(七/年)
　　頑公榖作原鄵公榖作操
鄭人侵蔡獲蔡公子燮(八/年)
　　燮公作濕後同
宋災(九/年)
　　災公作火後陳災亦同
　據公𫝊文自言外災不書此何以書則明是災不是
　火豈經本又别出耶
遂滅偪陽(十/年)
　　偪榖作傅
　偪陽地在彭城傅陽縣則傅亦地名之别出者
盜殺鄭公子騑(十/年)
　　騑公榖作斐
同盟于亳城北(十一/年)
　　亳公榖作京
　京亳皆鄭地不過各出一地耳
楚人執鄭行人良霄(十一/年)
　　良霄榖作良宵
莒人伐我東鄙圍台(十二/年)
　　台榖作邰
夏取邿(十三/年)
　　邿公作詩(同/音)
鄭公孫蠆會吳人于向(十四/年)
　　蠆公作囆後鄭伯蠆卒亦同
衛侯出奔齊(十四/年)
　　衛侯下公有衎字
　諸侯出奔例書名此簡書闕文公羊補之是也
齊侯伐我北鄙圍成(十六/年)
　　成左作郕(同/字)
邾子牼卒(十七/年)
　　牼公榖作瞷
齊侯伐我北鄙圍桃(十七/年)
　　桃公作洮
齊髙厚帥師伐我北鄙圍防(十七/年)
　　左氏無齊字
齊師伐我北鄙(十八/年)
　　齊師榖作齊侯
諸侯盟于祝柯(十九/年)
　　柯公作阿
齊侯環卒(十九/年)
　　環公作瑗
鄭殺其大夫公子嘉(十九/年)
　　嘉公作喜
陳侯之弟黄出奔楚(二十/年)
　　黄公榖作光後同
公㑹晉侯齊侯宋公衛侯鄭伯曹伯莒子邾子薛伯杞
伯小邾子于沙隨(二十/二年)
　　邾子下公榖有滕子
邾畀我来奔(二十/二年)
　　畀我公作鼻我
叔孫豹帥師救晉次于雍榆(二十/三年)
　　榆公榖作渝
公孫夏帥師伐陳(二十/五年)
　　夏公作囆
吳子遏伐楚門于巢卒(二十/五年)
　　遏公榖作謁
叔孫豹㑹晉趙武楚屈建蔡公孫歸生衛石惡陳孔奐
鄭良霄許人曹人于宋(二十/七年)
　　奐公作瑗後同
衛侯之弟鱄出奔晉(二十/七年)
　　鱄榖作專
　猶吳專諸之為鱄諸也
仲孫羯會晉荀盈齊髙止宋華定衛世叔儀鄭公孫段
曹人莒人滕人薛人小邾人城杞(二十/九年)
　　儀公作齊莒人下公榖有邾人
楚子使薳罷来聘(三十/年)
　　罷公作頗
宋災宋伯姬卒(三十/年)
　　伯姬上公榖俱無宋字
天王殺其弟佞夫(三十/年)
　　佞公作年(聲/轉)
叔弓如宋塟宋共姬(三十/年)
　　共姬上榖無宋字
昭公(四十/四條)
叔孫豹㑹晉趙武楚公子圍齊國弱宋向戍衛齊惡陳
公子招蔡公孫歸生鄭罕虎許人曹人于虢(元/年)
　　弱公作酌齊惡公作石惡罕公作軒虢公作漷榖
　　作郭
　衛石惡即石碏之後以上卿屢與盟㑹前五年衛人
　討寗氏之黨因出奔晉經于襄二十八年書夏衛石
　惡出奔晉是也公羊但知改地名人名以見異而石
　惡又屢見盟會遂改作石惡但不知于數年前之經
　何以漠然不一觀也吾故曰公榖胡氏皆全然不知
　春秋為何物者非妄語也
晉荀吳帥師敗狄于大鹵(元/年)
　　大鹵公榖俱作太原
　大鹵即太原故左氏䇿書亦曰敗狄于太原但簡書
　是大鹵何必又爾
楚子麋卒(元/年)
　　麋公榖作卷
滕子原卒(三/年)
　　原公作泉
遂滅賴(四/年)
　　賴公榖作厲
　厲賴聲轉通字如漢書無賴作無厲可見
仲弓帥師敗莒師于蚡泉(五/年)
　　蚡公作濆榖作賁
叔孫婼如齊涖盟(七/年)
　　婼公作舎聖經時本皆因此致誤今改正
　叔孫婼即叔孫昭子叔孫豹之子也春秋䇿書或稱
　婼或稱昭子或稱叔孫氏並不名舎其得名舎者或
　叔孫武叔之子叔孫舒舒舎轉音可以别出然其人
　不見于春秋惟哀廿六年左𫝊附錄有之此時未能
　與國事也公羊好作異誤取式叔之子作昭子而胡
　氏聖經則又誤襲公羊本而自元迄今遂至簡䇿二
　書絶不相對者凡七經亦慘極矣今逐一改正真一
　快事後不再贅
齊欒施来奔(十/年)
　　齊公作晉
　此齊之欒氏也欒施即公子欒之孫字子旗者與髙
　鮑皆彊族稱欒髙氏今為子良同族所逐因而来奔
　公羊目不見䇿書祇知晉有欒氏齊未必有遂改齊
　作晉此真罔誕可笑之甚者說見毛氏𫝊
季孫意如叔弓仲孫貜帥師伐莒(十/年)
　　意如公作隠如後同
叔孫婼如晉塟晉平公(十/年)
　　婼公作舎聖經時本亦作舎今改正
十有二月甲子宋公成卒(十/年)
　　成公作戍後杞伯成卒於㑹許男成卒皆同
春王二月叔弓如宋塟宋平公(十一/年)
　　二月公作正月
　二月塟尚速况正月耶
仲孫貜㑹邾子盟于祲祥(十一/年)
　　祲祥公作侵羊
季孫意如㑹韓起(至/)于厥憗(十一/年)
　　厥憗公作屈銀
楚師滅蔡執蔡世子有以歸(十一/年)
　　有榖作友
楚殺其大夫成熊(十二/年)
　　熊公作能榖作虎
公子憖出奔衛(十二/年)
　　憖公作整
　憖之為銀以聲今為整又以形亦何必然
楚公比(至/)弑其君于乾谿(十三/年)
　　谿榖作溪
楚公子棄疾殺公子比(十三/年)
　　殺榖作弑
　公子比弑君賊且名未列于諸侯烏得稱弑特棄疾
　非討賊耳正義謂此殺字如蔡人殺陳佗齊人殺無
　知衛人殺州吁公子瑕之類
公子夷末卒(十四/年)
　　末公作昧
蔡朝吳出奔鄭(十五/年)
　　朝公作昭無出字
楚子誘戎蠻子殺之(十六/年)
　　蠻公作曼後同
晉荀吳帥師滅陸渾之戎(十七/年)
　　公榖無之字
曹公孫㑹自鄸出奔宋(二十/年)
　　鄸榖作夢
盜殺衛侯之兄縶(二十/年)
　　縶公榖作輒
宋華亥向寧華定出奔陳(二十/年)
　　寧公作寗
叔輒卒(二十/一年)
　　輒公作痤
蔡侯朱出奔楚(二十/一年)
　　朱榖作東
大蒐于昌間(二十/二年)
　　間公作姦
叔孫婼如晉(二十/三年)
　　婼公作舎聖經時本亦作舎今改正
晉人執我行人叔孫婼(二十/三年)
　　婼公作舎聖經時本亦作舎今改正
吳敗頓胡沈蔡陳許之師于雞父胡子髠沈子逞滅獲
陳夏齧(二十/三年)
　　父公作甫逞公作楹榖作盈
公如晉至河有疾乃復(二十/三年)
　　公至河下有公字
婼至自晉(二十/四年)
　　婼公作舎上有叔孫字聖經時本亦然今改正
　䇿書述簡書曰二月婼至自晉則無叔孫字可知也
　此與十四年春意如至自晉無季孫字書法正同但
　不意二𫝊全不見䇿書且全不讀聖經如此
杞伯郁釐卒(二十/四年)
　　郁公作鬱
叔孫婼如宋(二十/五年)
　　婼公作舎聖經時本亦作舎今改正
叔詣㑹晉趙鞅宋樂大心(至/)于黄父(二十/五年)
　　詣公作倪後同大心公榖作世心後同
有鸜鵒来巢(二十/五年)
　　鸜公作鸛
己亥公孫于齊次于陽州(二十/五年)
　　己亥榖作乙亥陽公作楊
叔孫婼卒(二十/五年)
　　婼公作舎聖經時本亦作舎今改正
鄭伯寧卒(二十/八年)
　　寧公作寗後滕子寧卒亦同
季孫意如㑹晉荀躒于適厯(三十/一年)
　　躒公榖作櫟後同
黒肱以濫来奔(三十/一年)
　　肱公作弓
仲孫何忌㑹晉韓不信齊髙張宋仲幾衛世叔申鄭國
參曹人莒人薛人杞人小邾人城成周(三十/二年)
　　世叔榖作大叔莒人下公有邾婁人榖有邾人
定公(二十/一條)
二月辛卯邾子穿卒(三/年)
　　二月公榖作三月
仲孫何忌及邾子盟于拔(三/年)
　　拔公作枝
蔡公孫姓帥師滅沈(四/年)
　　姓公作歸姓後同
公及諸侯盟于臯鼬(四/年)
　　臯鼬公作浩油
蔡侯以吳子及楚人戰于柏舉(四/年)
　　柏舉公作伯莒榖作伯舉
吳入郢(四/年)
　　郢公榖作楚
春王三月辛亥朔日有食之(五/年)
　　三月公作正月
齊侯衛侯盟于沙(七/年)
　　沙公作沙澤
晉士鞅帥師侵鄭(八/年)
　　士鞅公作趙鞅
公㑹齊侯于夾谷(十/年)
　　夾谷公榖作頰谷後同
齊人来歸鄆讙龜隂田(十/年)
　　榖田上有之字
宋公子地出奔陳(十/年)
　　地公作池後同
齊侯衛侯鄭游速㑹于安甫(十/年)
　　安甫公作鞌
宋公之弟辰暨仲佗石彄出奔陳(十/年)
　　暨字下公榖俱有宋字
公㑹齊侯盟于黄(十二/年)
　　齊侯公作晉侯
　魯定與齊景同謀叛晉故為此盟乃又改齊作晉茫
　然不知矣
荀寅士吉射入于朝歌以叛(十三/年)
　　荀寅下公有及字
衛趙陽出奔宋(十四/年)
　　衛公榖俱作晉
　趙陽衛大夫趙氏名陽者以其黨于公叔文子之子
　公叔戍故衛侯并逐之杜氏謂趙陽即趙黶之孫而
　正義據世本謂懿子兼即趙黶生昭子舉舉生趙陽
　是顯有名據而公榖極陋祇知晉有趙氏他國未必
　有遂奮筆改此此與前齊欒施来奔改晉欒施同一
　笑話祇前榖不改而此即同改鶼鶼有異翼與
二月楚公子結陳公孫佗人帥師滅頓以頓子牂歸(十/四)
(年/)
　　二月公作三月公孫作公子牂作牄
於越敗吳于檇李(十四/年)
　　檇公作醉
　檇原有醉音
公㑹齊侯衛侯于牽(十四/年)
　　牽公作堅又作掔
鄭罕達帥師伐宋(十五/年)
　　罕公作軒
　此鄭公子罕後為鄭穆七族之一焉得有别出字
齊侯衛侯次于渠蒢(十五/年)
　　渠蒢公作蘧蒢
哀公(十一/條)
鼷鼠食郊牛(元/年)
　　榖郊牛下有角字
季孫斯叔孫州仇帥師城啟陽(三/年)
　　啟公作開
　此漢儒避景帝諱而未改復者
春王二月庚戌盜殺蔡侯申(四/年)
　　二月公作三月殺公榖作弑
亳社災(四/年)
　　亳公作蒲
　此勝國之社以舊都商亳故名焉得有别出字
春城毗(五/年)
　　毗公作比又作芘
城邾瑕(六/年)
　　瑕公作葭
齊陳乞弑其君荼(六/年)
　　荼公作舎
齊人取讙及闡(八/年)
　　闡公作僤後同
公㑹衛侯宋皇瑗于鄖(十二/年)
　　鄖公作運
晉魏曼多帥師侵衛(十三/年)
　　曼下公無多字
盜殺陳夏區夫(十三/年)
　　區公作彄
　
　
　
　春秋簡書刋誤卷二
