#+TITLE: 春秋通義-宋-闕名
#+DATE: 2016-06-11 12:20:28
#+SOURCE: github.com/kanripo/KR1e0020 master 46fbbc3c                
欽定四庫全書　　　　經部五
　春秋通義　　　　　　春秋類
　　提要
　　　　(臣/)等謹案春秋通義一卷不著撰人名氏考
　　　　宋史藝文志蹇遵品王晢家安國邱葵皆有
　　　　春秋通義其書均佚不傳蹇氏王氏書各十
　　　　二卷家氏書二十四卷此本僅存一卷凡四
　　　　十八條編端冠以小序稱孔子之修春秋也
　　　　因其舊文乘以新義正例筆之常事削之其
　　　　有繆戾乖刺然後從而正之别彚之曰特筆
　　　　而小序之後亦以特筆二字為標題蓋此卷
　　　　為通義中之一種但不知四家中為誰氏之
　　　　書耳然如星隕如雨一條公羊引不修春秋
　　　　曰隕星不及地尺而復君子修之曰星隕如
　　　　雨此特潤色舊文非闗褒貶以為特筆於義
　　　　不倫至華督有無君之心而後動於惡故先
　　　　書殤公後書孔父傳有明文真特筆也而反
　　　　不及之亦屬挂漏至於謂春秋二百四十二
　　　　年而終之以獲麟明亂極必治而王者之迹
　　　　卒不熄則其説髙於諸家多矣乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　春秋通義
　　春秋者魯史之所志也時不一世史不一官内事
　　外事載諸方策而已非所謂微而顯志而晦婉而
　　成章盡而不汙能寓褒貶乎其中如聖人之㫖者
　　也逮孔子之修春秋也因其舊文乘以新義正例
　　筆之常事削之其有繆戾乖刺然後從而正之于
　　是乎王道明於上人紀振於下勸善懲惡一歸於
　　正顧魯史不可得見而孔子所修之春秋僅采諸
　　三傳是孔子之春秋卒復不知為何等也然其㣲
　　辭正義非聖人蔑能書之者固可即今文而得之
　　不疑也别彚之曰特筆
隠公元年夏五月鄭伯克段于鄢
　殺之乎當曰鄭伯殺其弟段奔乎當曰鄭公子段自
　鄢出奔共此書鄭伯書克不書弟段之惡著鄭伯之
　惡著
五年秋九月考仲子之宫初獻六羽
　舞夏天子用八諸公六諸侯四魯諸侯也宜用四而
　舊僣用八此始厲樂用六所謂僣諸公猶可言也僣
　天子不可言也故曰初獻六羽是故過斥其細使可
　受也惡諱其隠使可蓋也
桓公元年春三月鄭伯以璧假許田
　易其可不易其不可可也知其不可而猶欲易之故
　曰假假之云者飾辭焉爾實其飾辭以著其實失實
　得實也
二年夏四月取郜大鼎于宋戊申納于大廟
　曰取取非其道也曰納納非其禮也取汙厥徳納衊
　其祖汙徳衊祖而猶且為之者將以昭稷之功也昭
　稷之功者乃所以葢其罪也昭稷之功乃所以葢其
　罪者何也以為宋之弑殤公為直已宋直則已直已
　書取書納推見至隠者也
六年秋九月丁夘子同生
　文姜四年至自齊六年子同生十有八年而後如齊
　與齊襄會是同為桓公之子審矣葢世子之生魯史
　例書仲尼削其餘則子同生是嚴筆也微辭也與詩
　之展我甥兮意正同也公羊謂喜有正以病桓非也
　穀梁曰同乎人疑故志之深得之也
莊公元年春三月夫人孫于齊
　文姜罪人也不宜稱夫人而稱夫人罪莊公之鳥獸
　性也知母而不知有父也宜曰姜氏而不稱姜氏罪
　齊襄之禽獸行也同産而至是也然桓公以前年四
　月薨于齊及練而後文姜孫于齊何也意者帷簿事
　宻魯人覺後覺而後奔及此時也左氏謂文姜出故
　莊不稱即位穀梁謂練時始録母之變公羊謂念母
　以首事並以為桓公弑而文姜固在齊是經外意也
　孫書復不書何也母復可言也罪人復不忍言也故
　削之也何休曰莊公陳祭念母而迎之當書迎而反
　書孫以明不宜是又深求于外者也
七年夏四月辛夘夜恒星不見夜中星隕如雨
　公羊傳曰不修春秋曰雨星不及地尺而復君子修
　之曰星隕如雨是公羊之時猶及見魯史也如舊文
　則星隕如雨者葢星之流迸如雨下隕故公羊曰如
　雨者非雨也穀梁曰星隕如雨其隕也如雨唯左氏
　曰如雨與雨偕也雨及星乃為二事矣漢五行志孝
　成帝元延元年四月丁酉日餔時流星長十餘丈東
　南去四面或大如盂或如雞子燿燿如雨下至昏乃
　止是所謂星隕如雨者也
二十有九年冬十有二月紀叔姬卒
三十年秋八月癸亥葬紀叔姬
　紀滅而酅故在也書叔姬卒及葬恤紀所以罪齊也
　聖人之深也
三十有二年冬十月己未子般卒公子慶父如齊
閔公元年秋八月季子來歸
　穀梁傳曰慶父如齊奔也其曰如者諱莫如深深則
　隠茍有所見莫如深也是也然而不可通之於閔公
　也閔公之弑也書夫人姜氏孫于邾公子慶父出奔
　莒子般何所異而諱慶父之奔也既奔矣復不書何
　也二𫝊謂齊仲孫來為慶父之復不可也魯公子而
　繫之齊無是書法也然則其如齊也非奔也實如齊
　也蓋既弑子般内主姜氏外將援齊以為身謀而國
　人不順復立閔公故蕰毒而歸再為逆主懼麗大討
　然後奔莒也季友來歸書其出奔不書何也曰辟嫌
　也子般卒而季友出奔嫌故由季友也是故書慶父
　如齊其復固不書也書季子來歸其出奔固自見也
　春秋義見於有義見於無是聖人之深也
閔公二年冬十有二月鄭棄其師
　二傳以為惡髙克惡髙克舉其師而逐之宜書曰鄭
　髙克以其師出奔陳不得曰鄭棄其師也左氏以為
　師潰而歸髙克奔陳宜書曰鄭髙克出奔陳不得曰
　鄭棄其師也夫師挫於外謂之敗亂於内謂之潰此
　久而不召自我尸之恣其颺去故曰鄭棄其師
僖公二年夏五月虞師晉師滅下陽
五年夏公及齊侯宋公陳侯衛侯鄭伯許男曹伯㑹王
世子于首止秋八月諸侯盟于首止
　葵丘之盟有間事故重序諸侯此無間事而重序諸
　侯明王世子之不盟也霸者修霸聖人尊王固同揆
　也
冬晉人執虞公
　滅邑不書書者繫二國也虞無師而先虞虞志也假
　兵賊人還以自賊者虞之謂也虞公例書名不名而
　爵之何也猶曰非晉滅虞也虞公自就執於人也雖
　然諸侯專執罪也人晉人聖人之嚴筆也
十有九年冬梁亡
　宜書曰秦滅梁秦滅梁則嫌歸惡滅者而梁之自亡
　不著故書曰梁亡是聖人之嚴筆也穀梁傳曰梁亡
　鄭棄其師我無加損焉正名而已矣正謂仲尼得正
　名之實非魯史所能書也
二十有四年冬天王出居于鄭
　悼敬之難也書王猛居于皇天王居于狄泉不書出
　者天王無出且未入也襄王倍親即狄家人内攜自
　絶天位用出成周故曰天王出居于鄭王自出也又
　不與子帶以出王也
二十有八年冬天王狩于河陽
　踐土之㑹也公朝于王所明天王與會也而不書狩
　温之會視踐土而書狩魯子曰温近而踐土逺非也
　舜以歳時巡四岳禹合諸侯于塗山踐土鄭地何逺
　也葢踐土之會天王自勞晉師未行狩禮故不書狩
　温之會晉雖召王而實行狩禮故書狩也然而召君
　匪訓與全天王之行不與晉致天子義備乎其中矣
二十有九年夏六月會王人晉人宋人齊人陳人蔡人
秦人盟于翟泉
　襄王之世王子虎合七國大夫盟于翟泉周命猶行
　于天下也書曰盟于翟泉盟以信也盟以信者正天
　下貶而人之者王人下盟列國之大夫禮有僣也禮
　有僣者誣神聽
三十有一年夏四月四卜郊不從乃免牲猶三望
　以諸侯而郊僣天子也前之乎書烝書嘗矣書郊則
　自僖公始僖公始郊也僖公不郊于初而郊于終何
　也曰有所始之年也不于所始之年書始郊而此焉
　以龜違書何也曰始郊僣也龜違變也變可言也僣
　不可言也若因變以非禮譏而其義自見也故曰過
　摘其細使可受也惡諱其隠使可葢也聖人之微筆
　也
文公二年春二月丁丑作僖公主秋八月丁卯大事于
大廟躋僖公
　禮虞祭作主特用䘮禮别祀于寢三年終䘮乃得吉
　禘公二月作僖公主後乎葬緩八月躋僖公于廟䘮
　未終渇渇緩失禮失禮無親之著者也至若諸侯不
　以屬通弟固可以先兄也彛倫有序臣不可以先君
　也躋僖公而上閔公是謂逆禮逆禮無天之大者也
三年夏五月王子虎卒
　外大夫不卒卒王子虎者當㡬而隕為周恤也為周
　恤者為天下
四年夏逆婦姜于齊
　出姜未廟見而成禮故不曰夫人直筆也逆者公逆
　也不書公曲筆也
十有七年夏六月諸侯會于扈
　其曰諸侯會于扈諸侯為誰何不可知也前年冬宋
　弑昭公今年春晉衛陳鄭會伐宋知會于扈為宋討
　也討宋而不列序諸侯何也失討弑君之罪猶且立
　之罪在諸侯也夫會必以赴赴必有主名削而不序
　而曰諸侯會于扈以為國無其人人無其事會焉而
　已
十有八年冬十月子卒夫人姜氏歸于齊
　文公既葬書子從未成君之稱諱其弑也然子卒不
　日夫人姜氏歸于齊其弑昭然著矣先是而公子遂
　如齊後是而公子遂如齊逆女知賊為遂而齊亦與
　聞乎其故也宣公繼故書即位知宣公亦與聞乎其
　故也此舊文也即舊文以起新義期于不失其實而
　弑君之賊無所逃其罪而已矣
宣公元年春王正月公子遂如齊逆女三月遂以夫人
婦姜至自齊
　婦者有姑之辭方是時也出姜既歸敬嬴在國出姜
　既歸有姑而無姑矣敬嬴在國無姑而有姑矣而婦
　之云者前以伸出姜後以詘敬嬴示子不得出母妾
　不得擅尊聖人之嚴也
八年夏六月公子遂如齊至黄乃復辛巳有事于大廟
仲遂卒于垂壬午猶繹萬入去籥
　遂出使未致命而復臣之專也大夫卒而猶繹君之
　失也並以非禮書也而有進乎此者遂弑君之賊疏
　之而不卒之者也不疏而卒之惡宣公也宣同惡唯
　宣而後卒遂也翬于隐去族于桓不去族義正同也
　然則其不卒翬何也曰去族以絶其親不卒以重其
　誅惡已著也宣之與遂則未有貶也故即其非禮而
　書之因其細以著其大本諸顯以鉤其深春秋之嚴
　也
十有五年秋初稅畝
　初之云者周公舊章由此而廢廢則不可復復法政
　之大變也上不恤下浚以深求國瘠可知已民佚無
　教不黽勉以奉上民罷可知己國瘠民罷公私胥困
　是謂無政無政必失國是故昭公寄舎定哀尸位宣
　之施也
成公二年冬十有一月公會楚公子嬰齊于蜀丙申公
及楚人秦人宋人陳人衛人鄭人齊人曹人邾人薛人
鄫人盟于蜀
　楚岸然長諸侯主齊盟天下南北判春秋之大變也
　蜀之盟十國以大夫會成公獨以諸侯會降尊敵下
　為楚之細魯羞甚矣至若嬰齊敵君而無貶大夫盟
　公而不諱者大醜不飾膚沈疾不問瘇
十有五年冬十有一月叔孫僑如會晉士燮齊髙無咎
宋華元衛孫林父鄭公子鰌邾人會吳于鍾離
　會者諸侯之事也大夫會焉上侵也會者中國之事
　也蠻夷會焉内蝕也夷吳者非夷其人也黜其僣王
　而夷之也一會而二失春秋之再變也會而又會外
　吳也外呉者不使齊於中國也黄池之會且子吳焉
　春秋之終也
襄公十有一年春王正月作三軍
　作三軍者左氏以為三家分公室公羊以為增司馬
　為中卿榖梁以為諸侯一軍作三軍非正諸説雖殊
　要之三家為政也三家為政而旒綴襄公矣踰王制
　無王分公室陵上毁舊章不度不書公罪三家也
二十有七年夏叔孫豹會晉趙武楚屈建蔡公孫歸生
衛石惡陳孔奂鄭良霄許人曹人于宋秋七月辛巳豹
及諸侯之大夫盟于宋
　晉失霸霸在楚然其勢卒先中而後外也逮宋之盟
　而後南北勢合中外敵均春秋之三變也夫幽之盟
　鄭由是以樹楚争宋及楚平宋由是以合楚成是故
　中國振争楚弱合楚逮夫假吳以争楚則中國安于
　不振而已矣是仲尼之所深傷者也
三十年夏五月天王殺其弟佞夫
　民可殺也虐在不教兄弟天屬親於民矣教之育之
　俾不麗於罰孝之施也若其有罪議親有典忠之盡
　也是故有罪而殺上有惽焉無罪而殺進乎忍矣書
　曰天王殺其弟佞夫弟之者明天王之忍也明侫夫
　之無罪也王不去天義不待夫去天也
昭公五年春王正月舎中軍
　作三軍取徇乎三家也舎中軍歸重乎季氏也作之
　舎之舉便乎三家也左傳謂卑公室二𫝊謂復正跡
　則復正也事則卑公室也是故作三軍則公無政矣
　舎中軍則公無民矣
九年夏四月陳災
　楚已滅陳降為楚縣而曰陳災若曰楚滅陳而陳故
　存也聖人之嚴筆也
二十有二年夏六月王室亂
　惠王之立也五大夫奉子頽以伐王衛燕立子頽王
　處于櫟三年而後鄭虢納王殺子頽襄王之立也子
　帶召戎伐京師入王城又十年子帶通狄后狄卒奉
　之以攻王王出居于鄭明年而後晉納王殺子帶王
　室亦可謂亂矣子頽之亂也不書子帶之亂也書而
　不詳葢史闕也闕周事焉爾此書王室亂則有所寄
　也何也惠襄之世王室未燼有鄭虢之親齊晉之輔
　雖亂而未底于亂也悼敬之世王僅守府齊鄭外攜
　魯㣲晉替内啄而外虹其亂乃極于亂也大癰潰腹
　醫主其治世無其人疥癬為病矣書曰王室亂傷周
　之不王也傷天下之無王也
二十有三年秋七月天王居于狄泉尹氏立王子朝
　書天王居于狄泉者正尊位黜簒逆示天下以正也
　且罪諸侯也諸侯若無聞也書尹氏立王子朝者示
　非天下所立非周所立一人所立也且罪尹氏也為
　周世卿不輔以正縱庶奪嫡逆奸天位怙亂以終也
二十有六年冬十月天王入于成周尹氏召伯毛伯以
王子朝奔楚
　不書出未入也書入始入也示天位始定也子朝獨
　奔楚楚匿藏也楚敢納之隠若兩王也
二十有九年冬十月鄆潰
　齊取鄆公嘗居鄆是齊為公取也是鄆為公之寄國
　也鄆潰者非鄆叛公也公雖不度失國未必邑叛公
　人叛公也盖季氏畏公偪離逷其内而隂潰之也由
　是而鄆創于魯貳于齊故十年而有圍鄆之師也書
　曰鄆潰者罪三家也聖人之曲筆也
三十有二年夏呉伐越
　楚病中國呉病楚越病呉遞自病也呉越作而春秋
　終矣
定公四年春三月公㑹劉子晉侯宋公蔡侯衛侯陳子
鄭伯許男曹伯莒子邾子頓子胡子滕子薛伯把伯小
邾子齊國夏于召陵侵楚夏五月公及諸侯盟于臯鼬
　悼敬之世天下無王矣諸侯無霸矣劉子合十八國
　之師于召陵以侵楚周命再行于天下視翟泉之盟
　為尤難也然楚納子朝蹈掩賊之罪不伐鐘䜴以問
　之書曰侵楚葢以偏師行正而不大君子惜之臯鼬
　無貶辭者劉子不盟諸侯而王子虎下盟大夫輕重
　差矣
秋七月劉卷卒葬劉文公
　外大夫不卒于劉卷卒之葬之者當㡬而隕為周恤
　也為周恤者為天下由是知尹氏之非周大夫也必
　如二大夫而後卒之也
八年冬從祀先公
　從祀先公復正也其所以復正者何也家臣專也家
　臣專而從祀先公者何也柄臣專國必先順其不順
　者以順人心且以此卜也從祀而順焉事無不可為
　也
盜竊寳玉大弓
　器亡于今日政亡于疇昔器庸可亡也政不可七也
　陽虎竊政者也盜之者君子寧以器假人不以名假
　人
九年夏四月得寶玉大弓
　器可復也政不可復也君子葢深傷之也
十有二年夏叔孫州仇帥師墮郈季孫斯仲孫何忌帥
師墮費冬十有二月公圍成公至自圍成
　三家專魯陪臣專三家三家懲于陪臣之强故自墮
　其邑以弱之也于成書公者揭公以正三家不使尸
　之于下也未出國而書至者告廟飲至正師出之名
　也此仲尼為政而有不順焉何也司宼初政也
哀公十有二年春用田賦
　郊天子之事也而魯用之罪僖公也田賦夏制也而
　魯用之罪三家也昭定以降數變舊章非公也是年
　冬螽明年秋螽冬再螽應浚民深也
十有四年春西狩獲麟
　當周之敬王魯之哀公而孔子生孔子之生不時也當
　周之敬王魯之哀公而麟至麟之至不時也然當周
　之敬王魯之哀公而孔子不生則人紀絶人紀絶則
　乾坤或㡬乎息矣然則孔子之生時也麟之至應孔
　子麟之至時也春秋二百四十二年而終之以獲麟
　明亂極必治而王者之迹卒不熄也
　
　
　
　春秋通義
