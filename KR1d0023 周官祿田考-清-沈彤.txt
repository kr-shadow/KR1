#+TITLE: 周官祿田考-清-沈彤
#+DATE: 2016-06-11 12:20:13
#+SOURCE: github.com/kanripo/KR1d0023 master 9c9ca6b8                
欽定四庫全書　　　　經部四
　周官禄田考　　　　　禮類一(周禮之屬/)
　　提要
　　　　(臣/)等謹案周官禄田考三卷
　　　國朝沈彤撰彤以班禄之法自宋歐陽修有周
　　　　禮官多田少禄且不給之疑後人多從其説
　　　　即有辨者不過以攝官為詞彤獨詳究周制
　　　　以與之辨因撰是書為官爵數公田數禄田
　　　　數三篇凡田爵禄之數不見於經者或求諸
　　　　註不見於註者則據經起例推闡旁通補經
　　　　所無乃適如經之所有其説精宻淹通於鄭
　　　　賈註疏以後可云特出其中間有未安者如
　　　　謂子男之國不得有中士考孟子稱小國地
　　　　方五十里有中士倍下士之文趙岐註曰子
　　　　男為小國王制曰王者之制禄爵公侯伯子
　　　　男凡五等諸侯之上大夫卿下大夫上士中
　　　　士下士凡五等孔頴達疏謂諸侯統公侯伯
　　　　子男則子男有中士矣王制又曰若有中士
　　　　下士數各居其上之三分鄭註上中下士二
　　　　十七人各三分之周禮太宰賈疏釋此文謂
　　　　朝聘之位次國之上士當大國之中士中士
　　　　當下士下士當其空小國之上士當次國之
　　　　中士中士當下士下士當其空故云各居其
　　　　上之三分若子男無中士則小國之士不敷
　　　　三分之數與經文戾矣彤又謂加田之制國
　　　　八十里者其加田極於百里四十里者極於
　　　　五十里二十里者極於二十五里考司勲文
　　　　曰凡賞地無常輕重視功又曰惟加田無征
　　　　鄭註加田既賞之又加賜以田夫賞田且無
　　　　常數况加田乎春秋宣十五年𫝊晉侯賞桓
　　　　子狄臣千室又賞士伯以𤓰衍之縣襄三十
　　　　六年𫝊三月甲寅享子展賜之以先輅三命
　　　　之服先八邑襄二十七年𫝊公與免餘邑六
　　　　十襄二十八年𫝊與晏子弼殿其鄙六十此
　　　　無論其為賞為加率無常數正可與司勲文
　　　　相證而彤定以二十里十里五里稽諸經𫝊
　　　　畧無明文又彤算畿内百萬井去山陵林麓
　　　　之等三十六萬井存田六十四萬井以為三
　　　　分去一本於班固刑法志今考百萬井而去
　　　　三十六萬井乃二十五分而去九班志本不
　　　　云三分去一彤所引殊為誤記且班志非為
　　　　周官作註故立算不必盡據經文今彤既據
　　　　經文即當參校經義求其脗合考鄭載師註
　　　　算近郊百里則用三分去一之法算六遂以
　　　　外則用十八分去五之法葢近郊以内不易
　　　　之地家百畆一易之地家二百畆再易之地
　　　　家三百畆相通三夫而受六夫之地至六遂
　　　　以外上地家百畆菜百畆下地家百畆菜二
　　　　百畆相通六夫而受十三夫之地其所受之
　　　　田既較近郊為加多則所去之地即當較近
　　　　郊為加少故郊内三分去一而遂外僅十八
　　　　分去五也夫以三分去一算遂外之地且猶
　　　　病其過多而况於二十五分而去九乎此不
　　　　信鄭註之所以疎也至謂遂人十夫亦為井
　　　　田乃襲宋人緒論尤無足置辨厯來攷周禮
　　　　為偽者不止一家惟官多田少之説猝難置
　　　　辨得彤此書遂决千古之疑頗為有功於經
　　　　典惟此數條乃其百慮之一失故附著之俾
　　　　論者有所考焉乾隆四十二年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　周官祿田考卷上
　　　　　　　　　　　　　　吳江沈彤撰
　官之命者必有禄祿必稱其爵而量給於公田是周
　官法制之大端其等與數之相當在當時固彰彰可
　考也自司祿籍亡先後鄭註内史專取諸王制而本
　經之祿秩以晦迨歐陽氏發官多田寡祿將不給之
　疑後之傳㑹者且踵為誣謗即信周官者亦未得二
　者之等數而此制幾無從復顯余嘗研求本經旁覽
　傳記得其端於載師之都邑以為有義例可推確徵
　可佐凡内外官之祿皆可得辨析整齊之而前人之
　繆妄皆可得而破之㑹吾友徐君靈胎撰經濟策舉
　此相訪余為一陳梗槩靈胎謂曷不著書以盡闡其
　制乃遂攄曩時所得為官爵數公田數祿田數三篇
　復為問答於每篇之後反覆委蛇以明其所以定是
　數之故而總名曰周官禄田考夫自宋以來之稽官
　有未及鄉遂屬吏者今乃并郊野之吏而補之其稽
　田有不去山林川澤城郭等三之一者今更通不易
　一易再易上中下之率而二夫當一夫則官益多而
　田益寡宜祿之不給尤甚也然以縣都已下數等之
　田食公卿大夫士數等之爵非獨相當且供他法用
　而有餘是田禄與官爵之數在本經曷嘗牴牾乃晦
　蝕且二千年而莫之開闡何也凡定公田之數以井
　數定祿之數以其等定爵之數以序官而定爵之等
　以命數定祿之等以爵等亦以命數云
　　官爵數
周天子制官之祿皆以爵為差於其内外諸侯官亦如
之故欲知周官之祿數必先考周官之爵數而欲并知
内外諸侯官之禄亦必先考其官之爵周天子具六官
官之爵六等曰公曰孤卿曰中大夫下大夫曰上士曰
中士曰下士庶人在官者屬焉后宫婦官之爵亦六等
女給事屬焉凡天子之官之爵其有常數可周知而見
本經及註者公三人孤三人卿五官官一人(冬官亡例/推於後雖)
(數定者/不計)又地官鄉大夫毎鄉卿一人六鄉則六人凡十
一人中大夫天官四人地官五人又州長每州一人三
十州則三十人遂大夫毎遂一人六遂則六人春官五
人夏官十四人秋官四人凡六十八人下大夫天官十
二人地官十五人又黨正每黨一人百五十黨則百五
十人縣正每縣一人三十縣則三十人春官二十四人
(其世婦下大夫/見後餘並同)夏官三十人秋官八人凡二百六十九
人上士天官四十六人地官四十八人又族師每族一
人七百五十族則七百五十人鄙師每鄙一人百五十
鄙則百五十人春官五十三人夏官六十七人又僕夫
十人(序官文故/闕今考補)秋官二十人又象胥每翟一人六翟則
六人凡千一百五十人中士天官百一十八人地官百
四十八人又閭胥每閭一人三千閭則三千人酇長每
酇一人七百五十酇則七百五十人春官百五十八人
夏官百五十八人秋官百五十二人又象胥每翟二人
六翟則十二人凡四千四百九十六人下士天官百七
十九人又寺人五人(故闕其爵/今考入此)地官二百七十二人又
比長五家一人萬五千比則萬五千人里宰每里一人
三千里則三千人司門每門二人王城十二門則二十
四人司闗每闗二人王畿十二闗則二十四人場人每
場二人九穀九場則十八人春官二百七十五人夏官
二百四十三人又馭夫二人(故闕此數/今考補)趣馬百九十二
人(如校人職駑馬三良馬之誤二/為三則百九十八人今考正)廋人每閑二人天子
十二閑則二十四人秋官百九十三人又條狼氏八人
(故為六人/今考正)象胥每翟八人六翟則四十八人凡萬九千
五百有七人其不見經註而數皆可推者上士為郊之
縣正十一縣則十一人中士為郊之鄙師野之縣正郊
五十五鄙野九百五十三縣人各如縣鄙之數凡千有
个人下士為郊之酇長野之鄙師郊二百七十四酇野
四千七百六十五鄙人各如鄙酇之數凡五千有三十
九人通計三萬一千五百六十五人其庶人在官者府
天官八十五人地官七十九人又司門每門一人十二
門則十二人司闗每闗一人十二闗則十二人場人每
場一人九場則九人春官百一十二人夏官七十六人
秋官七十人凡四百五十五人史天官百四十八人地
官百七十一人又司門每門二人則二十四人司關每
闗二人則二十四人場人每場一人九場則九人春官
二百七十一人(凡五官人數諸刊本或互異今定從明/嘉靖間重刋宋本每卷末記經註字數)
(者惟春官占人之史宜與龜人簭人諸官同二人而誤/作一人則别從明國子監及葛鼒本故其史共二百七)
(十一人至諸本皆誤而今/考正者則各註本官下云)夏官百八十一人又廋人每
閑二人十二閑則二十四人秋官百五十九人凡千有
一十一人胥天官百七十四人地官二百有二人春官
百六十六人夏官二百四十五人秋官百五十九人又
條狼氏八人(故為六人/今考正)凡九百五十四人徒天官二千
二百有四人地官二千五百三十二人又司門每門四
人則四十八人司闗每闗四人則四十八人場人每場
二十人則百八十人春官千八百四十人夏官千九百
四十八人又廋人每閑二十人則二百四十人又趣馬
千有八人圉師千五百一十二人(如校人誤字趣馬千/一百五十二人圉師)
(千七百二十/八人今考正)秋官千九百九十八人又條狼氏八十人
(故為六人/今考正)象胥每翟二十人六翟則百二十人又掌客
二十人(故為三十/人今考正)凡萬三千七百七十八人非府史胥
徒而相類者天官賈四十四人奄二十五人工二十二
人又閽人二十八人(故無此數/今考定)内豎十人地官賈八人
奄十二人春官奄八人瞽矇三百人眂瞭三百人韎師
舞者十六人工百有四人夏官賈八人虎士八百人狂
夫四人工四人馬醫四人又圉師六百一十二人圉人
二千五百九十二人(如校人誤字圉師六百四十八人/圉人二千八百有八人今考正)
秋官賈四人又罪隷百二十人蠻隷百二十人閩隷百
二十人夷隷百二十人貉隷百二十人凡五千五百有
五人通計二萬一千七百有三人其后宫婦官之爵夫
人視公三人嬪視孤卿九人春官世婦每宫卿二人視
中大夫后六宫凡十二人(見賈氏/公彦疏)下大夫每宫四人凡
二十四人天官女祝四人女史八人皆視上士凡十二
人春官世婦每宫中士八人凡四十八人天官内司服
女御四人(故為二人/今考正)縫人女御八人皆視下士凡十二
人通計百二十人其給事之女府及史春官世婦每宫
女府二人凡十二人女史二人凡十二人天官女酒三
十人女漿十五人女籩十人女醢二十人女醯二十人
女鹽二十人女幂十人女工八十人地官女舂扰二人
女饎八人又女稾每奄二人稾人八奄則女稾十六人
春官女祧每廟二人天子七廟通姜嫄為八廟(見/疏)則十
六人皆類於胥凡二百四十七人天官奚六百七十二
人地官奚四十五人又女稾每奄奚五人則四十人春
官守祧每廟奚四人則三十二人世婦每宫奚十六人
則九十六人皆類於徒凡八百八十五人通計千一百
五十六人其見於經而不可周知其數者五官之屬十
一上士都司馬二人家司馬二人(家司馬故無數/今考補餘並同)朝大
夫二人中士山虞四人澤虞八人都司馬四人家司馬
四人都則一人都士二人家士二人下士山虞十六人
林衡二十人川衡二十人澤虞三十二人都司馬八人
家司馬八人朝大夫四人都則二人都士四人家士四
人庶人在官者山虞百八十三人林衡二百二十五人
川衡二百二十五人澤虞三百六十六人都司馬九十
八人家司馬九十八人朝大夫三十一人都則八十七
人都士五十人家士五十人司市下胥師一人賈師一
人史四人司虣二人司稽四人胥十人肆長二十人皆
每官人數其凡無考其官本無爵數亦無常者春官之
屬四男巫女巫凡以神仕者(故以仕為士王氏應電周/禮傳云按其職當作仕今)
(從/之)旄人舞者其爵有常數而闕者冬官是也然以五官
爵數之可周知者去其婦官去其公孤及鄉遂郊野官
(鄉遂官二萬二千八百七十二/人郊野官六千有五十八人)存二千六百二十九人
而五分取一以例冬官之有爵者約五百二十餘人以
五官在官庶人數之可周知者而五分取一以例其在
冬官者約四千三百四十人并五官所可周知之數凡
五萬九千四百餘人此天子外内官爵及凡在官者大
總數之略也若内諸侯之官之爵由經註及他傳記所
見推之則在公四等自卿而下在孤卿三等自大夫而
下在大夫二等自上士而下其數公之卿二人下大夫
五人上下士各若千人孤卿之大夫二人上士五人下
士若千人大夫之上士二人下士五人其縣鄙之士皆
上士為縣正下士為鄙師公七縣三十三鄙孤卿二縣
八鄙大夫二鄙上下士皆各如縣鄙之數通計爵數之
可知者在公四十七人在孤卿十七人在大夫九人其
王子弟之官之爵在親者如公在次疏者如孤卿在更
疏者如大夫若外諸侯之官之爵則在上公六等自孤
而下在侯伯五等在子男四等皆自卿而下其數公之
孤一人卿三人下大夫五人上士二十七人中下士各
若干人侯伯之卿大夫士如之子男之卿大夫亦如之
士則上二十七人下若干人無中此皆見於經註及他
傳記其無所見而可推知者上公為大國三鄉三遂卿
鄉大夫三人下大夫州長十五人遂大夫三人凡十八
人上士黨正七十五人縣正十五人凡九十人中士族
師三百七十五人鄙師七十五人凡四百五十人下士
閭胥千五百人酇長三百七十五人凡千八百七十五
人其野二百二十六縣千一百三十鄙中士為縣正下
士為鄙師皆各如縣鄙之數侯伯為次國二鄉二遂卿
鄉大夫二人下大夫州長十人遂大夫二人凡十二人
上士黨正五十人縣正十人凡六十人中士族師二百
五十人鄙師五十人凡三百人下士閭胥千人酇長二
百五十人凡千二百五十人其野侯百四十四縣七百
一十九鄙伯七十二縣三百六十一鄙皆中士為縣正
下士為鄙師各如其縣鄙之數子男為小國一鄉一遂
卿鄉大夫一人下大夫州長五人遂大夫一人凡六人
上士黨正二十五人縣正五人凡三十人下士族師百
二十五人鄙師二十五人凡百五十人其野子三十一
縣百五十五鄙上士為縣正下士為鄙師皆各如縣鄙
之數男一鄙下士為鄙師如其數通計爵數之可知者
在上公三千八百二十八人在侯二千五百二十二人
在伯二千有九十二人在子四百有八人在男二百二
十三人其他有爵官及婦官及在官庶人女給事之在
内外侯者數皆無考
　周官之爵曰公曰孤曰卿曰中大夫曰下大夫曰上
　士曰中士曰下士凡八等而合孤卿為一等中下大
　夫為一等何也曰典命職云王之三公八命其卿六
　命不别言三孤命數則并孤於卿矣云其大夫四命
　則大夫不以中下殊矣爵與命之等常相因(如上公/特置孤)
　(於卿上而孤四命卿三/命則命又因爵而殊矣)故二者皆合為一等也且考
　工記稱九卿鄭康成以六卿三孤註之則孤亦名卿
　而為一等孟子王制序大夫皆止一等是又不分二
　等之明徵也經何以無上大夫也曰上大夫即孤卿
　也大戴禮記盛徳篇云三少皆上大夫也(漢書賈誼/傳亦云)
　三少謂三孤王制云諸侯之上大夫卿天子亦然
　地官鄉老二鄉公一人註以為三公兼之而鄉大夫
　每鄉卿一人則不以六卿兼何也曰鄉老無專職惟
　及鄉大夫帥其吏而禮賔賢能以獻其書於王退而
　以鄉射之禮五物詢衆庶而已故三公可兼若鄉大
　夫則職專而所掌多故别置而不以六卿兼也如或
　兼之亦與公之兼鄉老常暫殊矣
　僕夫之列於上士何曰按校人職僕夫領馭夫馭夫
　領趣馬註云趣馬下士馭夫中士則僕夫上士也
　寺人之列於下士何曰酒人之奄掌祭祀役於世婦
　疏以府史當之寺人佐世婦治禮事尊於酒人之奄
　則爵當為士内小臣爵上士后以下事無不掌而在
　后者為多寺人所掌多在内人及女宫而兼佐世婦
　其職卑於内小臣非止一等則不為中士而為下士
　明矣
　趣馬之定為百九十二人何也曰校人云良馬三乗
　為皁皁一趣馬駑馬三良馬之數八麗一師八師一
　趣馬註云八皆宜為六字之誤也麗耦也二耦為乘
　良馬一種四百三十二匹五種合二千一百六十匹
　駑馬千二百九十六匹今按三良馬之三宜為二駑
　馬止八百六十四匹耳良馬二千一百六十匹為皁
　百八十當趣馬百八十人駑馬八百六十四匹為師
　七十二當趣馬十二人并之為百九十二人也馭夫
　之下士二人何以補也曰良馬三皁為繫繫一馭夫
　則百八十皁為六十繫當六十馭夫序官中士二十
　人下士四十人數正相合駑馬六趣馬一馭夫則十
　二趣馬當亦有二下士為馭夫也僕夫之補何以十
　人也曰六繫為廐廐一僕夫六繫者二百一十六匹
　也良馬合二千一百六十匹當為十廐故十僕夫也
　駑馬無僕夫孰掌其廐曰駑馬卑當即馭夫掌之也
　駑馬之廐幾何曰六廐成校校有左右兩校凡十二
　廐良馬既為十廐則駑馬當二廐也以千二百九十
　六匹為二廐可乎曰駑馬四百三十二匹而一馭夫
　經有定數兩馭夫掌二廐當八百六十四匹不得增
　多愚所以必破三為二也良馬乘一師四圉二千一
　百六十匹為五百四十乘當五百四十師二千一百
　六十圉駑馬麗一圉六麗一師八百六十四匹為四
　百三十二麗當七十二師四百三十二圉故圉師凡
　六百一十二圉人凡二千五百九十二亦以駑馬二
　良馬之法定數也然則定趣馬圉師之徒數亦如之
　乎曰然趣馬之徒皁四人良馬百八十趣馬當七百
　二十徒駑馬十二趣馬一趣馬六皁則有七十二皁
　當二百八十八徒故并之為千有八徒圉師之徒乘
　二人良馬五百四十乘當千有八十徒駑馬四百三
　十二麗為二百一十六乘當四百三十二徒故并之
　為千五百一十二徒也何以知一趣馬六皁也曰十二
　匹為皁駑馬與良馬同六師一趣馬惟駑馬則然
　六師為七十二匹故一趣馬六皁也序官趣馬於駑
　馬官徒蓋皆略之
　條狼氏下士及胥徒之數何以皆破六為八也曰其
　職云王出入則八人夾道公則六人此下士屬王當
　八人也下士之夾道者八則隨而條狼之胥亦當八
　胥為什長胥八則徒當八十也
　郊野之設官何以知之曰小司徒見四郊之吏遂大
　夫見凡為邑者縣師見都鄙稍甸郊里之羣吏固厯
　有明文也且使鄉遂之外而無官則畿疆以内教多
　不逮聖人之所以擾萬民者豈若是其疎哉何以知
　郊之官為縣正鄙師酇長而爵為上中下士野之官
　為縣正鄙師而爵為中下士也曰遂之法計家以為
　縣鄙而郊野如之則即其縣鄙以設官亦如遂至官
　之爵等則遞降於遂也何以知郊野之亦為縣鄙也
　曰司常云州里建旟縣鄙建旐大司馬云鄉遂載物
　郊野載旐州里即鄉遂也於鄉舉大於遂舉細(説見/方氏)
　(苞周官析疑大/謂州細謂里)郊野即縣鄙也大司馬舉其地司常
　舉其家皆互相備也且縣鄙對州里而言則不在六
　遂之中而在郊野明矣郊野對鄉遂而言則在鄉遂
　之外而為縣鄙又明矣其縣鄙而亦計家以為也若
　之何曰王畿百同私田當五百一十二萬夫通不易
　一易再易三等之率而家受二夫當二百五十六萬
　家則一同當二萬五千六百家(詳中/卷)郊地四同當十
　萬二千四百家以七萬五千家為六鄉餘二萬七千
　四百家以二萬五千家為十縣中含鄙五十酇二百
　五十餘二千四百家以二千家為四鄙中含酇二十
　餘四百家以為四酇四酇當亦為一鄙并四鄙當亦
　為一縣則為縣十一鄙五十五酇二百七十四也野
　有甸稍縣畺四等地甸十二同當三十萬七千二百
　家以七萬五千家為六遂餘當二十三萬二千二百
　家稍二十同當五十一萬二千家縣二十八同當七
　十一萬六千八百家畺三十六同當九十二萬一千
　六百家(漢書地理志云初雒邑與宗周通封畿東西/長而南北短短長相覆為千里則分郊甸稍)
　(縣畺為大小五周雖算法歸於/整齊要亦隨地勢短長相覆也)去六遂家數存二百
　三十八萬二千六百家則為縣九百五十三中含四
　千七百六十五鄙也若其家而各有増減則縣鄙亦
　從而増減焉此所列者皆經傳舉中法也凡公邑皆
　稱縣鄙(詳析疑司常/大司馬二職)稍縣畺有都家則不知郊甸之
　皆為公邑而亦專計其縣鄙何也曰縣鄙者都家之
　所居也(本大宰及/大司徒註)故經於采邑必兼都鄙稱之且都
　家無定數而縣鄙有常計縣鄙則於官爵之多少考
　稽尤便也何以知郊野官之爵等遞降於遂也曰野
　與郊之差猶鄉遂也鄉遂制同而鄉内遂外則遂官
　之爵降鄉官一等故知郊野制同而郊内野外則野
　之官之爵亦降郊之官一等也至郊在遂内為六鄉
　餘地而官之爵反降於遂者乃因郊之家亦以縣鄙
　名為六遂屬别之餘其地等之降固殊常也然則遂
　人造縣鄙形體之法何在野而不在郊也曰野對郊
　為甸稍縣畺獨舉則或兼郊或兼郊與鄉遂人治野
　之溝塗兼郊而復兼鄉也經田野而造縣鄙不兼鄉
　而已兼郊也(析疑云曰治野以作溝洫畛涂言曰凡/治野曰以達於畿明自鄉郊至縣畺皆)
　(用此以治也又云鄉師以嵗時巡國及野而賙萬民/之囏阨鄉大夫之職野自六尺以及六十有五皆征)
　(之則城郭之外/通謂之野明矣)則名郊之家為縣鄙也又何疑曰郊
　之家必不以州黨名何也曰郊之家而以州黨名必
　其地止降於鄉尚等於遂而野之降於遂亦止一等
　則其官之爵遞高其祿亦遞増較今所考之祿田當
　益十萬五千餘夫是盡所餘之公田給之而不足矣
　他法用其何以供故不得不以縣鄙名而降於遂也
　蓋量公田之入以定其制也郊之官自里宰而下野
　之官自酇長而下曷不并計其數而列之曰是皆官
　之無爵者無爵則無祿與遂之鄰長同非考祿所須
　也至序官之無郊野官文脱耳否則即遂官為例而
　省也
　掌客之徒三十而破為二十何也曰胥為什長胥一
　則徒十胥十則徒百五官自玉府而外無不然者掌
　客之胥二則徒當二十也且掌客與掌訝其事相承
　掌客之府史胥皆半於掌訝徒亦當半之矣玉府四
　胥而徒乃四十八何也曰必十徒不足供一胥之科
　次故浮於常也五官之有徒而無胥者何曰殆其事
　易供而無庸有才智者率之耳
　工賈奄以下之列於庶人在官者何也曰不為有爵
　之士則皆在官之庶人矣其類府史胥徒也可别而
　言之乎曰工賈序官多列胥上或無胥而但有工賈
　則類胥也奄不稱士而領其官則類府也閽人内豎
　按其職則類胥若徒也瞽矇分上中下眂瞭為相亦
　如之二職相近而並列府史胥上則上瞽與其相類
　府中瞽與其相類史下瞽與其相類胥也韎師舞者
　列史下徒上則類胥也虎士列胥下則類徒也狂夫
　掌帥百隷當在徒上其等未詳馬醫列府上則類府
　也圉師下有徒則類胥也圉人役於圉師則類徒也
　五隷皆為役則亦類徒也又胥師賈師下各有二史
　則類府也司虣司稽列史下胥上按其職則類胥也
　肆長列胥下則類徒也朝大夫都則之史下徒上各
　有庶子則皆類胥也(胥師賈師至此皆/不可周知其數者)五隷之守王
　宮野舎諸役者固自為隷也其役於百官府及校人
　掌畜牧人服不氏者當即為諸徒及圉人而類徒中
　復計之不慮計食之重疊乎曰無可考而别不得不
　復計之然人不多而稍食寡於㑹計之大數重疊亦
　無幾耳大僕有所云御庶子者何也曰此即宮伯所
　掌王宮之庶子而直事路鼓所者非朝大夫都則二
　庶子之比也(詳朝大/夫疏)
　閽人之為二十八何以定之曰序官云王宮每門四
　人囿游亦如之宫門臯庫雉應路凡五當二十人囿
　游之門蓋二又當八人也閽人掌守王宮之中門之
　禁註以雉門為中門則是專守雉門與序官云每門
　異何也曰疏云彼言中門據有禁守者言之其實王
　之五門皆有守者是也何以知囿游之門為二也曰
　觀囿人掌囿游之守禁是游即在囿中而蒙上每門
　四人之文殆各有當守之門一矣
　世婦卿之視中大夫何也曰王之九卿六命十二小
　卿皆中大夫四命九嬪視九卿此卿十二人則當視
　四命中大夫也天官之世婦即春官之世婦乎曰然
　其職同故其人同也但兩著其職而爵數獨詳於春
　官則未之歸一耳朱子以周禮為草本蓋謂此類也
　女祝女史之視上士何也曰女祝所掌略如王之大
　祝女史所掌略如王之大史(女史云凡后之事以禮/從註云亦如大史之從)
　(於王餘詳周禮/訂義黄氏度說)大祝大史之長為下大夫次則上士
　后官事小故女祝女史視上士也内司服縫人之女
　御何以視下士也曰領之以無爵之奄宜不得視士
　名之以女御則御叙於王所者尤不得視府史也經
　之不著其為上士下士何也曰其數少不得如外官
　之於中士上半而下倍則變其例也内司服女御之
　數何破二為四也曰考女御之凡當七十二人固不
　可少此二人(女祝女史十二人中士四十/八人内司服縫人十二人)而内司服
　之女御於王后九嬪外内命婦之服無不掌則二人
　亦不足也何以知世婦之中士為女御也曰女御者
　九御之屬也九御者世婦之卿大夫也世婦之卿大
　夫為九御則世婦之中士為女御明矣且安知春官
　世婦中士八人上不元有女御每宮四字也女御為
　九御之屬九御為世婦之卿大夫其有徵乎曰内宰
　之教九御在教九嬪之下九嬪則掌教九御而二經
　别無教世婦之文則九御非世婦歟世婦之卿十二
　人下大夫二十四人并為三十六人則為九御者四
　九御非世婦之卿大夫歟九嬪教九御各帥其屬而
　以時御叙於王所則九御所各帥者女御也女御非
　九御之屬歟何以知女祝女史之為女御也曰上蒙
　女御之文也苟非女御則七十二人而少十二人尤
　不可也女御之必為七十二人何也曰七十二人則
　其數八九得倍於世婦之卿大夫為其屬乃足也且
　合夫人嬪婦而計之於王妃百二十之總數仍無闕
　也世婦女御之數與昏義所云二十七世婦八十一
　御妻者不合何也曰此周制也昏義所云夏制也故
　各與其外官之數相當也(周六卿之屬中大夫十二/人下大夫二十四人與世)
　(婦卿大夫之數適相當/惟上士以下參差耳)康成以昏義註周官誤也婦
　官而以卿大夫士名之何也曰白虎通云卿之言章
　夫之言扶士之言事婦人有是徳則亦以是爵爵之
　也内宗外宗之不列何也曰其人皆因事而至非專
　官雖有爵而無祿也
　女酒女籩等之類胥奚之類徒何也曰按註疏胥有
　才智為什長徒給使役夫女能曉解酒漿等事則有
　才智矣女酒三十人而奚三百人則一女酒為十奚
　之長矣女籩十人而奚二十人則一女籩亦為二奚
　之長故女酒之等類胥奚止堪給使役故類徒也若
　寺人之職有内人及女宮何也曰内人謂女酒女籩
　之等而上及女府女史也女宮謂奚也然則註以内
　人為女御非歟曰女御與九嬪世婦皆為内命婦内
　宰註已言之且閽人於外内命婦出入為之辟而内
　人之出入無帥則幾是又其下於内命婦之徵(本姜/氏兆)
　(錫周禮輯/義内宰職)尚安得以内人為女御也女府史在女御
　之下不為女御則為女府史而或類胥矣女宫之為
　奚何以知之曰女宮為刑女之在宫中者見於寺人
　註而序官酒人奚在女酒下註以奚為宦女禁暴氏
　奚與隷並稱註以奚為女奴女奴即司厲入舂稾之
　女子(此盜賊之帑從坐/者舂槀在宫中)宦女即掌戮守内之宮者(司/刑)
　(宫罪註兼宦男女則此/宮者亦不當專指宦男)是二者即在宫刑女故知女
　宮為奚也
　家司馬之上中下士在官庶人何以補也曰以序官
　家司馬各使其臣以正於公司馬之文移在都司馬
　職後都司馬職後家司馬亦如之之文移在序官都
　司馬後是家司馬亦如之即謂每家上中下士府史
　胥徒如都司馬之數矣蓋此本與春官家宗人秋官
　家士二目同例而其簡與職互錯也(約周禮輯義/家司馬二條)
　總五官所存之爵數而五分取一以例冬官之有爵
　者乃不及地官之鄉遂郊野官則所推得之冬官固
　大減於地官矣其遇大役而治民徒也亦足乎曰鄉
　遂郊野官平時屬司徒有大役令鄉師遂人致於司
　空故鄉師之職大役則帥民徒而至(包州長以下官/郊公邑官亦包)
　(之/)治其政令旣役則受州里之役要(此里字與司常/異司常以縣鄙)
　(對州里則縣鄙為郊野州為鄉而里為遂此以里對/州而並屬鄉師則州為鄉而里為郊蓋郊以近鄉屬)
　(鄉師/也)以考司空之辟以逆其役事遂人之職起野役
　則令各帥其所治之民而至(兼縣正以下官野/公邑官亦包之)蓋當
　役之時鄉自州長以下遂及郊野自縣正以下皆受
　法於司空以治民徒之役事是官屬之在司徒猶在
　司空也故冬官雖大減於地官而足以治也
　每都每山等官之人數不五分取一以例推冬官以
　悉并入大總數中何也曰得五官每數之一其人無
　幾而無從考其人之凡則亦無從得其食之凡皆不
　足算也
　凡内外諸侯之官其爵等人數何以定之曰大宰云
　乃施典於邦國而建其牧立其監設其參傅其伍陳
　其殷置其輔註云監謂公侯伯子男各監一國參謂
　卿三人伍謂大夫五人殷謂衆士王制諸侯上士二
　十七人(此下註引其中士下士各居其上之三分二/句以元文本不相屬故去之於諸侯獨計上)
　(士者猶於天子獨計元士/蓋卑中下士而不之及耳)輔府史庶人在官者此外
　諸侯官爵等人數之大略也何以知上公之一孤也
　曰典命云公之孤四命註以為九命上公得置孤卿
　一人也何以知子男之無中士也曰春秋公羊傳云
　古者上士下士(見襄十/一年)明中士非周官初制也若子
　男而有中士則田祿不皆以四為差(詳下/卷)而國亦不
　足於用矣公羊所云乃通指諸侯今獨歸之子男何
　也曰惟子男不當有中士耳謂公侯伯而亦無中士
　傳之誤也大宰又云乃施則於都鄙而建其長立其
　兩設其伍陳其殷置其輔註云長謂公卿大夫王子
　弟食采邑者兩謂兩卿疏以大夫降於卿不合有兩
　卿五大夫豈知卿降於公而亦不容有乎故惟在公
　則兩為卿五為大夫殷為上士若在卿則兩為大夫
　五為上士殷為下士在大夫則兩為上士五為下士
　蓋爵之等從其長而遞降爵之數從其等而遞減也
　春秋左傳謂周公舉蔡仲以為已卿士(見定/四年)瑕禽為
　王卿士伯輿之大夫(見襄/十年)是公之兩為卿卿之兩為
　大夫皆有明徵而其下可例推矣公卿大夫之無中
　士何也曰公之都小於男國男無中士則公可知而
　卿大夫不愈可知乎
　公卿大夫之縣鄙所以定其數者何曰公之都八十
　里受田者萬六千三百八十四家(詳中卷/餘並同)以萬五千
　家為六縣中含三十鄙餘千三百八十四家以為二
　鄙餘三百八十四家當亦為一鄙并二鄙當亦為一
　縣故七縣三十三鄙卿之都四十里受田者四千有
　九十六家以二千五百家為一縣中含五鄙餘千五
　百九十六家以為三鄙餘九十六家并三鄙當亦為
　一縣故二縣八鄙大夫之邑二十里受田者千有二
　十四家以千家為二鄙而奇零附之蓋亦並計其家
　之中數而定也其以上士為縣正下士為鄙師皆如
　男國(男以上下士為縣/正鄙師說見後)所謂禮窮則同耳公之都而
　加為百里也其亦有鄉遂乎曰在畿内而為鄉遂則
　嫌於有其國且上擬天子也大司徒施教法於邦國
　都鄙下連令比閭族黨州鄉之法似都鄙亦有鄉何
　也曰既名都鄙安得有鄉特使倣州黨以下之法教
　民耳有鄉者自在邦國也然則大宗伯頒祀於邦國
　都家鄉邑註云都家之鄉邑非歟曰此鄉邑謂鄉遂
　公邑(析疑/亦云)固與邦國都家並列也
　三等國鄉遂之官爵略倣王畿其鄉遂之數何以定
　之曰凡遂之數與鄉同鄉之數與軍同蓋鄉遂俱萬
　二千五百家鄉在郊内為正遂在郊外為副而軍則
　萬二千五百人天子六鄉故為六軍則大國三軍知
　其三鄉次國二軍知其二鄉小國一軍知其一鄉矣
　六鄉者六遂則三鄉者三遂二鄉者二遂一鄉者一
　遂矣費誓云魯人三郊三遂疏以三郊為三鄉魯次
　國而三鄉三遂何也曰諸侯地沃民衆蓋亦得為三
　鄉三遂以就大國之列然侯與伯同七命同食者三
　之一則二鄉二遂乃其常觀春秋書襄公十二年作
　三軍則伯禽之後襄公之前嘗為二軍其時固二鄉
　二遂也王畿之鄉遂比長里宰以下士而大國次國
　乃無爵何也曰降王畿一等也王制云諸侯之上大
　夫卿下大夫上士中士下士凡五等是其國不設中
　大夫故州長遂大夫知竝以下大夫為之遞降而下
　則下士適當為閭胥酇長矣小國之閭胥酇長何以
　知非下士也曰小國無中大夫且無中士則下士適
　當為族師鄙師耳蓋又降大國次國一等也
　大國次國之野皆中士為縣正下士為鄙師何以知
　之曰野在遂外降於遂一等遂之縣正鄙師以上中
　士則野之縣正鄙師以中下士明矣小國之野上士
　為縣正下士為鄙師不於遂嫌乎曰小國之野其鄙
　師亦掌五百家政令義無不以下士者而中士本無
　則縣正亦不得不以上士矣
　王畿之郊有縣鄙之官而三等國之郊無之何也曰
　郊之為縣鄙者皆鄉之餘地也康成註聘禮云周制
　天子畿内千里逺郊百里以此差之逺郊上公五十
　里侯伯三十里子男十里近郊各半之夫面各百里
　者方二百里面各五十里者方百里面各三十里者
　方六十里面各十里者方二十里其方二十里者無
　論若方百里方六十里而三分去一受田者家二百
　畝則方百里者止二萬五千六百家方六十里者止
　九千二百一十六家皆制其鄉而不足安得縣鄙故
　知無縣鄙之官也然使方百里之郊為不易之地而
　受田者家百畝則當五萬一千二百家制三鄉訖尚
　足制鄙二十七縣五而上士為縣正者五人中士為
　鄙師者二十七人此亦不可不知也何以知大國之
　郊而設官則上士為縣正中士為鄙師也曰國無中
　大夫則遂之縣正鄙師適當以上中士而在野者降
　一等郊尊於野而等於遂則其宫之爵亦等於遂也
　大國之郊之等於遂何以知之曰地雖大減於王畿
　而官之爵等亦減焉則取公田之入給其祿尚足以
　供他用不必降郊於遂以更降其官之爵也
　
　
　
　
　
　
　
　
　
　周官祿田考卷上
欽定四庫全書
　周官祿田考卷中
　　　　　　　　　　　　　　吳江沈彤撰
　　公田數
制王畿及畿内外國邑之地皆主於田田有公有私私
田民所受公田則祿所自出也故考周官及内外諸侯
官之祿者更必盡知公田之約數王畿地方千里為方
百里者百山陵林麓川澤溝瀆城郭宫室塗巷三分去
一為田六十四萬井為夫五百七十六萬有不易有一
易有再易一易者二而當一再易者三而當一通三等
而約之為二百八十八萬夫受田者二百五十六萬家
公田三十二萬夫若畿内都邑以下之地大都含四都
方八十里為方十里者六十四三分去一為田四千有
九十六井為夫三萬六千八百六十四通其等為萬八
千四百三十二夫受田者萬六千三百八十四家公田
二千有四十八夫小都如一都方四十里為方十里者
十六三分去一為田千有二十四井為夫九千二百一
十六通其等為四千六百有八夫受田者四千有九十
六家公田五百一十二夫家邑如縣方二十里為方十
里者四三分去一為田二百五十六井為夫二千三百
有四通其等為千一百五十二夫受田者千有二十四
家公田百二十八夫若大都旁各加十里為方十里者
三十六(所加兼四旁及四隅法本/康成小司徒註下並同)則方百里方百里曰
同小都旁各加五里為方五里者三十六則方五十里
家邑旁各加二里半為方二里半者三十六則方二十
五里其所加皆曰加田如都邑之法而無國征地之曰
成者皆方十里為方一里者百其三分去一者以其二
為甸其去不及一者甸之外或為邱或為邑或為不井
之田甸各方八里為田六十四井為夫五百七十六通
其等皆二百八十八夫受田者二百五十六家公田三
十二夫邱各方四里為田十六井為夫百四十四通其
等皆七十二夫受田者六十四家公田八夫邑各方二
里為田四井為夫三十六通其等皆十八夫受田者十
六家公田二夫井各方一里為田九夫為畝九百通其
等皆四百五十畝受田者四家公田五十畝若畿外邦
國之地上公方五百里為方百里者二十五三分去一
為田十六萬井為夫百四十四萬通其等為七十二萬
夫受田者六十四萬家公田八萬夫侯方四百里為方
百里者十六三分去一為田十萬二千四百井為夫九
十二萬一千六百通其等為四十六萬有八百夫受田
者四十萬九千六百家公田五萬一千二百夫伯方三
百里為方百里者九三分去一為田五萬七千六百井
為夫五十一萬八千四百通其等為二十五萬九千二
百夫受田者二十三萬有四百家公田二萬八千八百
夫子方二百里為方百里者四三分去一為田二萬五
千六百井為夫二十三萬有四百通其等為十一萬五
千二百家受田者十萬二千四百家公田萬二千八百
夫男方百里為方十里者百三分去一為田六千四百
井為夫五萬七千六百通其等為二萬八千八百夫受
田者二萬五千六百家公田三千二百夫其都邑以下
之公田法與數悉如畿内惟成亦有加云凡通不易一
易再易之等而約其夫數皆以二當一其地具三等者
即界内而通之不具三等者并界外以通之凡公田一
夫去二十畆為廬舎實八十畝
　王畿地方千里三分去一其井數夫數與康成載師
　註不合何也曰載師註計夫而不計井故方千里為
　九百萬夫去其三之一為六百萬夫今計井而後計
　夫則方千里而去其三之一止六十四萬井夫亦止
　五百七十六萬矣康成從王制今從漢書刑法志所
　以從漢書者以公田出於井也康成小司徒註亦計
　井而後計夫豈有異於漢書也曰漢書渾言畿内庶
　邦之井制未必不兼鄉遂公邑小司徒註則以井為
　專在都鄙也井不專在都鄙歟曰然小司徒大比六
　鄉四郊之吏而攷夫屋司馬法夫三為屋屋三為井
　(見小司/徒註)屋在鄉郊則井可知鄉郊有屋井則遂與公
　邑可知且六十四井為甸而甸師所掌之王藉在南
　郊(祭統云天子親耕/於南郊以共齊盛)孟子亦云鄉田同井則鄉郊之
　制井益明矣故康成分十夫有溝百夫有洫千夫有
　澮為鄉遂田不井之法匠人井間之溝成間之洫同
　間之澮為都鄙井田之法亦非也蓋二法無殊通行
　畿内與鄉遂郊野之制井相成云
　　附五溝異同說遂人云凡治野夫間有遂遂上有
　　徑十夫有溝溝上有畛百夫有洫洫上有涂千夫
　　有澮澮上有道萬夫有川川上有路以達於畿匠
　　人云匠人為溝洫耜廣五寸二耜為耦一耦之伐
　　廣尺深尺謂之􁅮田首倍之廣二尺深二尺謂之
　　遂九夫為井井間廣四尺深四尺謂之溝方十里
　　為成成間廣八尺深八尺謂之洫方百里為同同
　　間廣二尋深二仞謂之澮專達於川凡二篇五溝
　　之法皆徧行畿内似異實同而自漢迄今註解未
　　定彤沈潛反復有年乃能悉其㑹通而别為之說
　　曰遂人夫間有遂匠人田首謂之遂夫間為畎水
　　所入即田首本無異也若遂人十夫有溝匠人九
　　夫為井井間謂之溝遂人百夫有洫匠人成間謂
　　之洫為九百夫之地遂人千夫有澮匠人同間謂
　　之澮為九萬夫之地則地形有大小或且懸絶然
　　即夫與尋尺互計三溝之所占要無不合也井九
　　夫以溝加一夫則得十夫每九夫而間以溝其溝
　　不占井間乎十井為通通九十夫以洫加十夫則
　　得百夫(九十夫所加之十夫即并十井所各加之/一夫地非有多寡因溝涂之大小而異其)
　　(辭耳餘/皆倣此)九十夫於成為十之一每十之一而間以
　　洫其洫不占成間乎成九百夫以澮加百夫則得
　　千夫九百夫於同為百之一十成為終終九千夫
　　則又以九百夫加百夫而得千夫者九也九千夫
　　於同為十之一每百之一而間以澮焉每十之一
　　而仍間以澮焉其澮不占同間乎故遂人之所有
　　即匠人之所為特匠人多舉其全體遂人多舉其
　　偏隅(所以或舉偏或舉隅者十百千萬/既層遞而上文勢即不得不然)而學者不
　　察遂以為異法耳且井間廣四尺之溝一溝長三
　　百步六尺為歩三百步為千八百尺以四尺乘千
　　八百尺得七千二百尺除以六尺得千二百尺千
　　二百尺為二百步步百為畝畛如之共四畝畝百
　　為夫是即九夫所加之一夫而占其二十五之一
　　也其餘則以為洫與涂之屬焉成間廣八尺之洫
　　九洫長三千步九其廣為七十二尺七十二尺為
　　十二步以十二步乘三千步得三萬六千步為畝
　　三百六十為夫四而弱涂如之共七夫强是即每
　　九十夫所各加之十夫而占其十之一弱也其餘
　　則以為澮與道之屬焉同間廣二尋之澮縱横各
　　九(按畎縱者遂横畎横者遂縱遂與溝溝與洫亦/如之惟澮則有縱有横而四達蓋以川必環同)
　　(而澮專注於川四逹則水之來往便利且都邑之/封疆必環以溝以縱横之澮當之則四而皆廣深)
　　(而足為/阻固也)各長三萬步九其廣為百四十四尺百四
　　十四尺為二十四步以二十四步乘三萬步得七
　　十二萬步為畝七千二百為夫七十二倍之為百
　　四十四夫道如之共二百八十八夫是即每九百
　　夫所各加之百夫而占其百之三强也其餘則以
　　為川與路焉然則匠人之所占俱遂人之所加而
　　三溝之占地豈有殊哉至萬夫有川則以川之屬
　　而加千夫於九千夫也(九千夫之地為川之屬所/占者不及二百夫乃加千)
　　(夫而遂云萬夫亦遞舉十/百千萬成數之文勢然耳)乃匠人於川獨不見其
　　度數無從互計蓋是固川之天成者若其人為者
　　環一同受澮所達由澮而推之每一偏長當如澮
　　亦三萬步廣當倍澮為四尋四尋為五步二尺以
　　五步二尺乘三萬步得十六萬步為畝千六百為
　　夫十六四之為六十四夫川與四同為界當各分
　　其半半川為三十二夫川兩旁有路當去鄰界一
　　而為之長如道廣倍半川為六十四夫共九十六
　　夫是即每九千夫所各加之千夫而占其百之一
　　强也其餘則以為澮與道已上者焉凡一同含十
　　終去一終存九終九終含九十成九十成含九百
　　通九百通含九千井九千井所各加之一夫并而
　　為九百通所各加之十夫九百通所各加之十夫
　　并而為九十成所各加之百夫九十成所各加之
　　百夫并而為九終所各加之千夫數屢増而實不
　　増總為九千此九千夫即所去之一終自溝畛至
　　川路悉分布其間而占其十之二弱(溝畛占三百/六十夫洫涂)
　　(占六百四十八夫澮/道與川路所占見上)餘十之八而强則以為城郭
　　宫室之屬而所占亦無多其餘若平土則更為田
　　若山陵林麓川澤則可田者田之(按地官有山農/澤農則山澤之)
　　(地亦有/為田者)否則因之至遂與徑所占蓋即一夫之地
　　曰田首明不在田外也
　山陵林麓川澤溝瀆城郭宫室塗巷之一分其所占
　為井三十六萬為夫三百二十四萬較二分之田數
　何以贏百之四也曰古者制國稅軍賦皆因井田方
　百里為六千四百井方千里為六十四萬井苟井數
　無闕則賦稅亦無不足故有贏皆并入所去中也其
　所贏有過百之四者乎曰過百之四則井田數闕而
　不足以制賦稅矣載師疏謂畿内山林多豈有二分
　土田蓋地大或然地小者必不然也井田之數整則
　其形亦方平乎曰不方平田不可井然方平不盡如
　圖康成已言之若截長補短以方其實俾分數悉均
　亦賴有步算諸法耳凡山林之屬之所占可别而計
　之乎曰五溝五涂而去其徑遂其所占為井萬五千
　四百六十六為夫十三萬九千二百(溝畛占三萬六/千夫洫涂占六)
　(萬四千八百夫澮道占二萬八/千八百夫川路占九千六百夫)其餘則皆溝涂外數
　者所占也(商子來民篇云地方百里者山陵處什一藪/澤處什一谿谷流水處什一都邑蹊道處什)
　(一亦/約數)溝涂之夫數何以知之曰以匠人之尋尺乘
　除而得也其法具五溝異同說矣城郭宫室之所占
　可推知乎曰可推者惟王之城郭與農夫之家耳王
　城郭之所占畿何曰匠人營國方九里為井八十一
　為夫七百二十九逸周書作雒篇云城方千六百二
　十丈(故以六為七今從大平/御覽居處部所引改正)按百八十丈為一里其
　丈數與里數正相符則鎬京當亦然矣郭之大者曰
　郛(公羊春秋文十五年傳云郛/者何恢郭也註云城外大郭)作雒篇云郛方七十
　里(故以十為百則太大且下云郊甸方六百里不應/郊甸俱在郛内今從後漢志註所引博物記改正)
　(御覽引周書/作七十二里)則為井四千九百為夫四萬四千一百
　其下云南繫洛水北因郟山則郛之大小蓋因地勢
　異於城之有定數故鎬京之郛不可推也公卿大夫
　之城郭亦可推乎曰其所占夫數可推而采地無常
　城郭之總數不可推也其所占各幾何曰由王之城
　遞推之公城方七里侯伯城方五里子男城方三里
　三公之都視諸男城亦如之當為井九為夫八十一
　以差而下卿之城當方一里旁各加五分里之二(本/左)
　(傳隱元年中五/之一疏定數)為井三為夫二十七强大夫之城當
　方一里為井一為夫九也鄭祭仲之論都城云先王
　之制大都不過參國之一中五之一小九之一蓋畿
　内外通行之(中都猶畿内小都/小都猶畿内縣也)郭所占皆無考以孟
　子國䇿三里之城七里之郭推之(國䇿於即墨旣云/三里之城五里之)
　(郭而又云五里之城七里之郭明前/五字為七之誤後五字為三之誤矣)則郭之夫數當
　四倍於城强也農家之所占畿何曰廬在田中勿庸
　計其在邑之宅家亦二畝半(本趙氏/孟子註)受田者二百五
　十六萬家當占地六萬四千夫也
　地之分不易一易再易也惟見於大司徒制都鄙之
　條今以㮣畿内及庶邦何也曰無大小中外而各有
　厚薄地力之常故小司徒之均土地遂人之辨野土
　大司馬之以地制賦皆分上中下三等而通行畿内
　及庶邦不易即上地一易即中地再易即下地豈獨
　為都鄙之制也其所均所辨所制果通行畿内及庶
　邦乎曰小司徒稽國中及四郊都鄙之夫家九比之
　數頒比法於六鄉之大夫大比則受邦國之比要大
　司馬布政於邦國都鄙皆兼畿内與庶邦則其均土
　地及以地制賦可知矣遂人治野達於畿所謂野者
　乃城郭外之通稱(詳上/卷)則其辨野土之兼鄉郊都鄙
　可知而庶邦遂人之所辨亦可知矣不易一易再易
　之為上中下地何以知之曰大司徒不易之地家百
　畮而遂人上地夫一廛田百畮萊五十畮一易之地
　家二百畮而中地夫一廛田百畮萊百畮再易之地
　家三百畮而下地夫一廛田百畮萊二百畮畝數同
　則其地宜無不同也不易之地家百畝較上地之家
　不少萊五十畝乎曰家止百畝則為上地之上者而
　終不易百又五十畝則僅為上地而或易或不易(三/分)
　(百五十畝而嵗種其二休其一更三歳而/徧蓋每分連二歳不易至三歳乃易云)大司徒與
　遂人蓋各有二等彼此相備故畝數不同而同也孟
　子王制皆言一夫耕百畝而無易不易之差何也曰
　孟子王制因代耕之祿而計五等農夫食人之多寡
　以為差故專言所耕不及地等而地等固寓其中也
　(此五等農夫所受田在周官為上地以上地家七人/而此之中農亦食七人也由是例推則中農食八人)
　(而上食十人者為上上地中農食六人而下食四人/者為中地中農食五人而中次食四人下食三人者)
　(為下地皆/可知矣)通地之三等而約為二夫當一夫豈以其
　古法而輒用之乎曰非獨以古法而用之蓋二當一
　則去其夫數之半而所存皆歳種之田雖一易再易
　猶之不易而考祿可得其實也歳所種之夫數果皆
　準乎曰其數由通且約而得之安得皆準即間有準
　者亦不能無所增減蓋人稠則力田者多每化瘠為
　沃而歳種屢増稀則反是也然歳種之中數固即此
　通且約者而存亦不準而準者矣
　大都含四都而方八十里小都如一都而方四十里
　家邑如縣而方二十里何以知之曰小司徒四甸為
　縣四縣為都註云百里之國凡四都五十里之國凡
　四縣二十五里之國凡四甸按二十五里乃家邑之
　有加田者若四甸之正則方二十里也五十里乃小
　都之有加田者若四縣之正則方四十里也百里乃
　大都之有加田者若四都之正則方八十里也至載
　師以家邑之田任稍地稍地如甸地之制則四甸為
　家邑而家邑亦如縣地之縣也以小都之田任縣地
　則四縣為小都而小都亦如畺地之都也以大都之
　田任畺地畺地制為都則以四都為大都而大都含
　四都也然則小司徒之縣都與載師之都邑有異乎
　曰載師之都邑謂采地小司徒之縣都謂凡土田封
　則為采地未封則為公邑也(本縣/士註)本註亦專指采地
　殆未審耳何以知稍地如甸地之制而畺地制為都
　也曰四邱為甸出車一乘而稍人掌令邱乘之政令
　稍二十同并郊甸凡三十六同而作雒篇謂郊甸中
　六百里以甸包稍則稍地之亦制為甸明矣大宰之
　九賦家削之外繼以邦縣邦縣之外繼以邦都邦縣
　即縣地邦都即畺地則畺地之制為都亦明矣何以
　知家邑亦四甸小都亦四縣大都則四都也曰小司
　徒由縣而都則都之下為縣載師由家邑而小都則
　小都之下為家邑家邑之與縣小都之與都其等皆
　同則其制亦同而大都之制亦可推知也已
　制都邑之大小以地亦本載師及小師徒經註也而
　林氏椅據大司徒經謂家百畝家二百畝家三百畝
　皆計其室數以為都邑而都邑之大小初不繫其地
　(見訂/義)何歟曰林誤也大司徒云凡造都鄙制其地域
　而封溝之謂先量地定域也則都邑之大小正繫其
　地下云以其室數制之乃即域内之室數以為縣鄙
　之屬使多寡與地邑相得(民寡則徙之入/多則徙之出)非計其室
　數以制都邑也故仍從載師及小司徒云
　計縣都之地則三分去一計甸邱邑之地則不去三
　之一何也曰此亦定以小司徒經註耳九夫為井方
　一里四井為邑則方二里四邑為邱則十六井方四
　里四邱為甸則六十四井方八里本不兼三分之一
　無可去也四甸為縣則二百五十六井宜方十六里
　而方二十四縣為都則千有二十四井宜方三十二
　里而方四十本兼乎三之一不可不去也其或兼或
　不兼何也曰縣都地大則山陵林麓川澤六者必有
　所兼甸邱邑地小又皆井田積實數無自而兼也
　都家之地而三分去一亦必有山澤林麓乎曰然山
　澤林麓所以資灌溉助食用不可無也且使都家而
　無之則皆屬諸天子而鄉遂公邑之田所以供祿而
　給用者不亦有所不足哉然則邍師辨地之名物之
　可以封邑者何但及邱陵墳衍原隰也曰亦邍師分
　掌其所辨則然耳若大司徒之制都鄙固兼辨山林
　川澤之名物也故在王制惟山之名澤之大者不以
　朌則其他無不朌也所以都家之田亦約止三之二
　也有徵乎曰周頌云駿發爾私終三十里吳氏澄以
　為小都之里數(詳周禮/考註)夫小都之里方四十而但云
　三十則亦止三之二也小都如此則大都與家邑可
　知矣詩之云亦服爾耕十千維耦何也曰小都之田
　四千六百有八夫每夫耕者一耦當九千二百一十
　六人云十千者猶三分方四十里之二當三十二里
　而云三十里舉其成數也詩云駿發爾私而小都之
　田數則兼公得無異乎曰耦以十千則合公私田而
　大事其耕矣詩之義固上下相成也康成以夏少康
　在虞田一成而衆一旅為二夫當一夫則封邑亦專
　計田矣豈夏時畿外之法異於周之畿内乎曰所謂
　田一成者乃去三之一以為田亦止五百七十六夫
　或稍贏耳至衆有五百人蓋其田多不易而家受一
　夫者多也小雅云倬彼甫田歳取十千傳謂一成九
　萬畝其公田萬畝以為公卿之祿則所封不皆田乎
　曰李文貞以此為述豳公以來舊俗不係於公卿(詳/詩)
　(所/)則甫田非采地乃豳公之所闢適一成無山麓川
　澤又皆不易故公田有十千也由數事推之則地之
　無山麓川澤者雖介在都家亦必但為公邑而不為
　采邑矣
　都與家之地果皆有三等乎曰不易之地家百畮一
　易之地家二百畮再易之地家三百畮大司徒謂凡
　都鄙之受田者也註云都鄙謂王子弟公卿大夫采
　地是都家之地皆三等固有明文矣縣師云凡造都
　邑量其地辨其物而制其域邑者家邑物主易不易
　而言(本訂義黄/氏度說)則又家有三等地之徵也邦國之都
　家其地亦如畿内乎曰縣師兼掌邦國之地域則所
　謂凡造都邑者通乎畿外(本訂義王/昭禹説)而其地亦各有
　三等矣故康成謂齊國下大夫之邑三百家(詳坊/記疏)蓋
　方一成而去三之一又通三等六百夫而皆以二當
　一也(夲易訟卦疏三百/六百皆舉成數)凡地之三等亦相為贏縮乎
　曰縣師旣辨其物贏縮宜不相逺若商子謂方百里
　而惡田處十二良田處十四(見來/民篇)其大較也(良田即/不易一)
　(易者惡田即再易者較通為二當一/之率則良田贏十一惡田縮十一也)然夏少康在虞
　田一成而衆一旅殆又不易之等獨贏也(詳見/前)則周
　之所封宜亦有如是者矣
　加田見司勲謂田加於賞地也采地而亦有加田乎
　曰晉語云官宰食加乃統言凡益邑者家臣之所食
　則采地亦有加也庶邦如是畿内可知矣其所加里
　數何以定之曰王制畿内國不過百里乃殷周所同
　(漢書刑法志謂百里為采地之大者專就殷周言不/及夏蓋夏時采地在畿外侯服也詳胡氏渭禹貢錐)
　(指/)故八十里者以百里為極等而下之則四十里者
　極於五十里二十里者極於二十五里皆八分采地
　之邊數以其一為旁加之數蓋古法而存於小司徒
　註者也註雖不及加田然百里而止為四都則所餘
　三千六百井固足包加田於其間下焉者亦如是耳
　畿内國之不過百里何也曰過百里則不足於封矣
　古之百里當今幾何里曰五十五里有二十二步强
　蓋古者三百步為里(見穀梁春秋宣十五年傳孔/子家語大戴禮記王言篇)今
　三百六十步為里(三百六十歩為里見唐李氏翺平/賦書宋如唐見馬氏文獻通考王)
　(禮第十二卷元以二百四十步為里見陶宗/儀輟耕錄明如宋見洪武正韻今亦仍之)大於古
　六十步古一步六尺(從小司徒註所引司/馬法及漢食貨志)今一步五
　尺(一步五尺見唐杜氏通典刑類甲兵篇之守拒法/宋迄明沿之  國朝以五尺五寸為步見王貽上)
　(居易錄所載孔氏尚任周尺考今仍以五尺為步凡/歴代步弓尺長短不一今步之尺乃乾隆元年工部)
　(所重頒當今裁衣/尺之中者九寸)而古尺較今尺止七寸四分今尺
　較古尺乃一尺三寸五分古步較今步止四尺四寸
　四分今步較古步乃一步有七寸五分故今之三百
　六十步當古五百四十五步强百之為五萬四千五
　百有四步强其三萬步為古之百里以五百四十五
　步强除之則得五十五里有二十二步强也以所得
　數開方之其積有幾曰三千有二十九里强也凡旁
　加算法多有奇零其與之地也若何曰與之地非盡
　環其都邑必有但足其加之之數者若小都别以九
　成家邑别以二成一邱則已足而整也(九成即方五/里者三十六)
　(之整數二成一邱即方二/里半者三十六之整數)所加無國征何也曰不以
　田税四之一入於王也(入税法/詳下卷)司勲註云所以厚恩
　是也都邑而未加田也則宰何食曰分其粟與之而
　已加田之不及上士何也曰公卿大夫之田亦必有
　大功而後加上士則爵卑任輕雖有功不大故未嘗
　有采地也何況加田若受賞地與出封為附庸則有
　之矣(司勲云凡賞無常輕重眂功白虎通考黜篇云/元士有功者為附庸通典云天子元士出封為)
　(附庸加一命為四命但不進爵猶稱名與士同/故春秋傳云附庸之君名也詳職官類秩品篇)
　　附古尺圖
　
　
　　右圖摹宋秦熺鐘鼎欵識册所載册又載尺底篆
　　文銘云一周尺漢志劉歆銅尺後漢建武銅尺晉
　　前尺並同按宋高若訥依隋志定十五等尺第一
　　為周尺即此也(詳蔡氏律/呂新書)盖此於後人所定周尺
　　中為近古且最著云
　上公之地方五百里侯方四百里伯方三百里子方
　二百里男方百里見大司徒之經而孟子云公侯皆
　方百里伯七十里子男五十里大都之地方八十里
　加為百里小都方四十里加為五十里家邑方二十
　里加為二十五里本載師及小司徒之經注而孟子
　云天子之卿受地視侯大夫受地視伯元士受地視
　子男其說並殊於周官何也曰孟子因籍去而僅聞
　其略此所云並周所沿夏商之制耳考諸周官畿内
　外皆無七十里之國王制有七十里之國註疏以為
　夏殷之制(畿内有國始/於殷詳見前)而湯國七十里即見孟子書
　由是以觀而其他之沿於夏商亦明矣王制謂天子
　之三公之田視公侯卿視伯大夫視子男元士視附
　庸與孟子之説又殊何也曰王制蓋别有所据然要
　非周所定制也其曰田者即孟子之地篇末云方百
　里者為田九十億畝則未去三之一而已稱田矣或
　以為皆實田誤也周公於畿内外之國既各别差其
　里數而尚存夏商之制何也曰周制初定豈得盡行
　苟前代諸國無故而増減其地勢必煩擾不安故且
　因之即武王分土惟三之義也(詳朱子語類周/禮小戴禮二卷)周公
　别差諸國之里數畿内視夏商則減畿外則大増何
　也曰畿外諸國夏商以來漸相吞併廓地已大周公
　因更定其制以安其無辜者而又以待封大功徳之
　臣俾錯處其間以藩衞王室(亦詳朱/子語類)故大増若畿内
　諸國本無權力又象賢而世守者少(詳王制註疏及/訂義陳君舉說)
　周公因稍更焉以就井田以四上下之差故減也然
　則孟子於畿外諸國謂齊魯俱封百里而以今魯方
　百里者五為當損何也曰此孟子即所傳聞以論當
　時之地域意在諷止其戰伐耳(左傳襄二十五年載/子産責晉所云列國)
　(一同自是以衰者與孟子相類孔疏亦謂指/夏殷時朱子謂是應急之説非至論是也)若論封
　疆之實則必如晏子春秋謂太公受地五百里(見内/篇三)
　(蓋太公實以太師加命受上公之地故史記世家亦/特謂齊為大國其後嗣稱侯不稱公蓋更賜侯爵也)
　史記謂伯禽康叔各四百里者(見漢興以來/諸侯年表)乃與周
　官之制合也後人好以孟子駁周官否則强傅㑹之
　皆未及深考者也
　大司徒所云公之地方五百里侯方四百里伯方三
　百里子方二百里男方百里其封疆也所云其食者
　半食者參之一食者四之一鄭司農謂公侯等所食
　租稅則田也如其説田之多者不過地之半今以三
　分去一之外皆為田則其説果不可從歟曰然三分
　去一見於王制見於漢書刑法志乃三代畿内外所
　通行食貨志述魏李悝之言(悝言地方百里山澤邑/居三分去一為田六百)
　(萬/畝)且在戰國則井田未變此制亦未變豈周家方行
　井田而已紛更也若謂即食者而去其三之一則田
　且益寡何大其封疆如是而男更無以為國謂大其
　封疆以包附庸則附庸於諸侯非牧正帥長及有徳
　者未之輕錫而所錫亦在封疆之外(本康/成註)故知公侯
　等之田必皆三分之二也然則經所云食者必從康
　成地貢輕重之説歟曰地貢者市美物以貢王室特
　食者之一耳食者則并留穀五等國以待王之用所
　包甚廣(本東萊呂氏説詳馬/氏通考田賦第三卷)凡王行及使於諸侯及
　諸侯見王使於王往來過邦及王所以救邦國之食
　皆在其中(詳下/卷)故不曰貢而曰食食讀去聲如孟子
　食人之食蓋大司馬上地食者參之二云云自地之
　可食者言此則自有其地者之食人言也三分去一
　之文周官何以無之曰此司空之事當見於冬官冬
　官亡故無文也
　邦國之成之有加何以知之曰成者公侯伯以封下
　大夫子男以封卿者也(詳下/卷)及其有大功而加田亦
　法之常耳但成之旁加為方一里四分里之一者三
　十六較縣益奇零尤必即便近之整地與之矣
　凡通不易一易再易之等固約為二夫當一夫矣而
　有或易或不易者介其間則若之何曰或易或不易
　者與全不易者皆一夫二十五畝而當一夫并一易
　再易者為六夫二十五畝而當三夫四其所并又二
　十五夫而當十二夫也一夫二十五畝而當一夫何
　也曰不易之地家百畝或易或不易之地家百五十
　畝通其等而約之則家百二十五畝也六夫二十五
　畝而當三夫較二夫當一夫之率畿内宜減十一萬
　五千二百夫則公田宜減萬二千八百夫曷為不計
　其所減而專用二當一之率也曰二當一乃槩以三
　等六百畝之整數折半通算便於例推故專用其率
　若公田所減在三十二萬夫中僅去二十五之一於
　國家食用未甚贏縮且嵗種之夫數有時而増則公
　田亦不果減是可不計也
　公田一夫去二十畝為廬舎漢書食貨志之說也於
　經有徵乎曰中田有廬詩固言之矣孟子云八家皆
　私百畝同養公田漢志云八家各受私田百畝公田
　十畝二説其小異乎曰否孟子略而漢志詳也至各
　受與同養則分領而後助治事亦相因耳八十畝之
　稅入幾何曰九穀以粟為主(見倉/人註)十斗曰斛(見聘禮/及漢律)
　(歴/志)在中地歲常得粟百六十斛也何以徵之曰魏中
　地也(見詩甫/田疏)漢食貨志述魏之李悝云治田百畝歳
　收畝一石半為粟百五十石(按周官中地家六人中/歳人月食食三鬴六斗)
　(四升曰鬴每月食一石九斗二升歳食二十三石有/四升六人歳凡食百三十八石二斗四升則以百五)
　(十石食六人尚餘十二石弱悝復言供五人/不足者兼賦税及凡費用計之乃當時法)上孰其
　收自四中孰自三下孰自倍(張晏註云大孰收六百/石中孰四百五十石下)
　(孰三/百石)小饑則收百石中饑七十石大饑三十石若取
　上孰補大饑中孰補中饑下孰補小饑其所補之餘
　復補無年(如春秋莊二十八/年大無麥禾之類)及中歳之不足歳常得
　二百石斛亦稱石(宋以前皆然近代則/五斗為斛兩斛為石)八十畝故減
　四十斛也至上下地歳入之常則加減七者之所收
　以通其率而數亦無不得矣(管子治國篇云常山之/東河汝之間中年畝二)
　(石一夫為粟二百石按戰國䇿常山之東為趙河汝/之間即魏中年畝二石乃其上地兼饑孰通計之歳)
　(常得三百石也禁藏篇云歳兼美惡畝收一/石則一夫為粟止百石蓋又就下地而言)粟與米
　同乎曰對文則粟有甲米無甲粟一斛為米五斗禹
　貢之四百里粟五百里米是也散文粟即為米故食
　貨志以百畝之歳收為粟百五十石也苟有甲則畝
　百而米止七十五石尚得謂中地中歳哉百六十斛
　當今幾何石曰三十二石蓋漢之量與周同(詳律吕/新書)
　而漢量有容二斗七升者當今五升四合有容六升
　者當今一升二合是古之十當今之二也(本閻氏若/璩孟子生)
　(卒年月考容六升/者彤親見而較之)古之百畝當今幾何畝曰古者百
　步為畝自漢至今常以二百四十步為畝大於古百
　四十步(大畝始於漢見桓寛鹽鐡論顧氏玉篇謂始/秦孝公先師何學士云意秦但行之西陲漢)
　(乃徧於/天下也)古步六尺今步五尺漢之尺與古同今之尺
　以一尺當古一尺三寸五分五尺當古六尺七寸五
　分故今二百四十步當古三百六十四步强百之為
　三萬六千四百有六十四步其萬步為古之百畝以
　三百六十四步强除之得二十七畝强則所當今之
　畝數也(朱子語類周禮卷云古百步為畆今二百四/十步為畝百畆當今四十一畝彤按宋步弓)
　(之長短略同於周故但每畆加百四十步計/之也四十一畝下不云三分畆之二舉成數)粟之外
　有入乎曰有閭師縣師所徵草木鳥獸布帛之貢也
　草木布帛皆出邑宅田廬之所樹鳥獸則豕犬雞畜
　於宅廬馬牛羊畜於休不耕之地(詳見彤周/禮小疏)無一不
　闗涉公田而邑宅復與田廬相表裏故皆當有入也
　若不易之地歳耕種而不事馬牛羊之畜者若之何
　曰地之易者穀入少而有所休者以事畜則所貢益
　以馬牛羊不易之地無所休者以事畜則無馬牛羊
　之貢而穀入多矣易物而計其直蓋亦無不均也穀
　之入十取其一也草木烏獸布帛之入亦十取其一
　乎曰草木布帛與鳥獸之豕犬雞即載師園廛之征
　當二十而取一馬牛羊即載師逺郊牧地之征當二
　十而取三也(載師以牧田任逺郊之地則畜牧自逺/郊始其所征重於農田者人力少而利)
　(厚也餘詳彤/釋地征篇)
　
　
　
　
　
　
　
　
　
　
　周官祿田考卷中
欽定四庫全書
　周官祿田考卷下
　　　　　　　　　　　　　吳江沈彤撰
　　祿田數
周天子及内外諸侯官之祿雖其籍皆亡而未嘗不散
見經註及他傳記今即官爵公田二篇復以所散見者
參互考之以悉差其等而粗存其數周天子之官則公
食四都孤卿食都中下大夫食縣上士食甸中士食邱
下士食邑其庶人在官者食井若在内諸侯則公之卿
食甸下大夫食邱上士食邑下士與庶人在官者食井
孤卿之大夫士食如之大夫之士食亦如之親王子弟
之卿大夫士食如公次疏者之大夫士食如孤卿次更
疏者之士食如大夫若在外諸侯則上公之孤食都卿
食縣下大夫食甸上士食邱中士食邑下士與庶人在
官者食井侯伯之卿大夫士食亦如之子男之卿食甸
下大夫食邱上士食邑下士與庶人在官者食井若内
諸侯之加田則其宰各以其爵分食之外諸侯孤卿大
夫之加田亦如之凡所食皆取諸公田天子之公田三
十二萬夫公三人人食二千有四十八夫凡六千一百
四十四夫孤卿十四人人食五百一十二夫凡七千一
百六十八夫中下大夫三百三十七人人食百二十八
夫凡四萬三千一百三十六夫上士千一百五十人人
食三十二夫凡三萬六千八百夫中士四千四百九十
六人人食八夫凡三萬五千九百六十八夫下士萬九
千五百有七人人食二夫凡三萬九千有一十四夫庶
人在官者二萬一千七百有三人人食五十畝凡萬有
八百五十一夫五十畝又不見於經而推知其爵數者
上士十一人食三百五十二夫中士千有八人食八千
有六十四夫下士五千有三十九人食萬有七十八夫
又所闕冬官之有爵者約五百二十餘人其所食以五
官食數去其公孤及鄉遂郊野官之食(公孤去七千六/百八十夫鄉遂)
(官去十二萬五千五百二十夫郊/野官去萬八千四百九十四夫)存三萬五千有三十
夫而五分取一以例之當食七千有餘夫所闕庶人在
官者約四千三百四十人以五官在官庶人之食例之
當食二千一百七十夫通計二十萬六千七百四十餘
夫為員備位定而數可周知者常祿之總數王自食二
萬有四百八十夫后世子與王子弟之未官未封者婦
官女給事王宫士庶子之食及國中之法用皆於是給
焉其外九萬二千七百七十餘夫以食他有爵之官及
在官庶人以給國中及鄉遂郊野之法用亦分在所封
都邑中若内諸侯之公田公二千有四十八夫王食者
五百一十二夫自食者三百二十夫其卿二人食六十
四夫下大夫五人食四十夫上士七人食十四夫下士
三十三人食十六夫五十畝凡百三十四夫五十畝存
千有八十一夫强孤卿五百一十二夫王食者百二十
八夫自食者八十夫其大夫二人食十六夫上士七人
食十四夫下士八人食四夫凡三十四夫存二百七十
夫大夫百二十八夫王食者三十二夫自食者二十夫
其上士二人食四夫下士七人食三夫五十畝凡七夫
五十畝存六十八夫强凡所存皆以食他有爵之官及
在官庶人與給國中縣鄙之法用其所加之公田皆食
其宰與給縣鄙之法用若外諸侯之公田上公八萬夫
王食者四萬夫自食者五千一百二十夫其孤一人食
五百一十二夫卿六人食七百六十八夫下大夫二十
三人食七百三十六夫上士百一十七人食九百三十
六夫中士六百七十六人食千三百五十二夫下士三
千有五人食千五百有二夫五十畝凡五千八百有六
夫五十畝存二萬九千有七十三夫强侯五萬一千二
百夫王食者萬七千有六十六夫强自食者千二百八
十夫其卿五人食六百四十夫下大夫十七人食五百
四十四夫上士八十七人食六百九十六夫中士四百
四十四人食八百八十八夫下士千九百六十九人食
九百八十四夫五十畝凡三千七百五十二夫五十畝
存二萬九千一百夫强伯二萬八千八百夫王食者九
千六百夫自食者如侯其卿五人下大夫十七人上士
八十七人食並如侯國中士三百七十二人食七百四
十四夫下士千六百一十一人食八百有五夫五十畝
凡三千四百二十九夫五十畝存萬四千四百九十夫
强子萬二千八百夫王食者三千二百夫自食者三百
二十夫其卿四人食百二十八夫下大夫十一人食八
十八夫上士五十七人食百一十四夫下士三百有五
人食百五十二夫五十畝凡五百四十四夫五十畝存
八千七百三十五夫强男三千二百夫王食者八百夫
自食者如子其卿四人下大夫十一人上士五十七人
食並如子國下士百五十一人食七十五夫五十畝凡
四百有五夫五十畝存千六百七十四夫强凡所存以
給他祿食及法用與在所封都邑中悉如王畿凡外諸
侯食王自九貢而外皆供王行及使於諸侯及諸侯見
王使於王往來過邦及王所以救邦國之食與内諸侯
之入税殊若畿内賞地加賞田及致仕官進士學士守
固士庶子之食並無常數則減省攝官試官封邑官之
食足以當之畿外國亦如之
　天子之公食四都孤卿食都中下大夫食縣何以知
　之曰載師以家邑之田任稍地以小都之田任縣地
　以大都之田任畺地家邑即縣註云大夫之采地包
　乎中下小都即都(即縣即都專以大小/之制言餘詳中卷)註云卿之采
　地兼乎孤大都即四都註云公之采地夫公孤卿大
　夫之采地如是則未封者之所食可例推矣所以例
　推者何曰小宰聽祿位以禮命(禮命註兼九命言自/大夫而上以策書之)
　(所命皆主乎爵而以數為/之等詳見彤周禮小疏)明制祿之多寡本以爵等
　而兼命數也典命云王之三公八命其卿六命其大
　夫四命及其出封皆加一等是出封之前不以采地
　之有無而殊其命數明矣(疏云王朝公卿大夫亦有/舊在畿内有采地之封者)
　(今乃封於/畿外也)夫命數同者雖爵異而祿亦同故孤卿皆
　六命則皆食都中下大夫皆四命則皆食縣況爵等
　與命數俱同者寧以封不封而殊其食也封邑者之
　所食以報其大功徳也豈未封邑而不之稍殊乎曰
　封邑者其公田之入有貢於王然兼有山澤林麓之
　利且子孫世守之若未封者固無地貢而祿僅公田
　之入亦及身而止則所食雖同而多寡久近未嘗不
　稍殊也上士食甸中士食邱下士食邑庶人在官者
　食井何以知之曰由大夫食縣而差之每上以四則
　每下亦以四也是何田與爵之適相當也曰田自邑
　至都止五等四其都亦止六等而孤在卿上大夫有
　中下爵本八等若不令孤卿同六命中下大夫同四
　命以并爵為六等則上下之田安得皆以四為差是
　田與爵之適相當者由命數齊之蓋聖人於爵祿命
　三者固更迭參互以各得其制也
　公之卿食甸下大夫食邱上士食邑下士與庶人在
　官者食井何以知之曰其卿以下之爵等如男國則
　卿以下之食亦如男國也孤卿之大夫士大夫之士
　其食並如公不嫌乎曰孤卿之官已殺公一等大夫
　之官已殺公二等食雖同無嫌也若不同亦不足於
　食矣
　三等王子弟之卿大夫士其食之所如何以知之曰
　王母弟王之庶子與公同食八十里地有加同食百
　里稍疏者與孤卿同食四十里地有加同食五十里
　又疏者與大夫同食二十里地有加同食二十五里
　(夲大宰及/載師註疏)則其官之食當亦如公孤卿大夫之官矣
　王子弟之食何以不列也曰王子弟非官也若其為
　官者則公孤卿大夫中已該之矣
　上公之孤食都卿食縣下大夫食甸上士食邱中士
　食邑下士與庶人在官者食井何以知之曰凡命數
　同者祿亦同則命數殊者祿亦殊典命云公之孤四
　命其卿三命其大夫再命其士一命命各半於王國
　則其食當亦降於王國矣降止一等者以降二等則
　下士將不得祿也侯伯之卿大夫士食如公之國也
　何以知之曰典命稱侯伯之卿大夫士其命數皆如
　公國則其祿亦皆如公國也士之一命上中下同乎
　曰中下士不命其祿秩專以爵等耳何以知中下士
　不命也曰卿三命半王之卿大夫再命半王之大夫
　其上士之命適半王之中士而中下士不得命矣且
　卿三命比王之上士大夫再命比王之中士則一命
　而比王之下士者必上士獨也凡卿之食縣下大夫
　之食甸有徵乎曰左傳衛免餘云惟卿備百邑(見襄/二十)
　(七/年)鄭志以為邑方二里(見坊記疏熊氏説熊以免餘/辭邑之言當據古法故如此)
　(釋之杜氏解左傳謂一乘之/邑則據當時僭擬説誤也)是百邑即方二十里之
　縣也(若計其地則三分去一田止六十四邑若百/邑皆田則是縣之有加田者俱卿所食也)易
　訟卦邑三百戸鄭註云小國之下大夫采地方一成
　其定税三百家(見坊/記疏)小當作大(惠定宇云訟九二不/克訟歸而逋其邑人)
　(三百戸无眚鄭以爻位二為大夫三百戸於采地為/至薄苟自藏隱守至薄之祿而不敢與五為敵則无)
　(眚也但采地三百戸在大國誠至薄/在小國未嘗不厚小字恐大字之誤)成去三之一即
　甸也有此二徵而上下皆可無疑矣若未封者之食
　與己封者同亦如畿内耳(晉語叔向云大國之卿一/旅之田上大夫一卒之田)
　(按彼卿之祿如此下大夫彼上大夫之祿如此上士/蓋一旅之田即一甸不易者一卒之田即一邱不易)
　(者也時雖多所變/更猶有周官遺制)子男之卿食甸下大夫食邱上士
　食邑下士與庶人在官者食井何以知之曰子男無
　中士(詳上/卷)故上士降而食邑上士食邑則卿大夫之
　食之遞降明矣大國次國卿大夫士之食旣降於王
　國一等而小國又降於大國次國一等何也曰子男
　之卿再命其大夫一命其士不命皆降大國次國一
　等故也此亦以命數之殊而殊其祿也王制云大國
　三卿皆命於天子次國三卿二卿命於天子一卿命
　於其君小國三卿一卿命於天子二卿命於其君又
　云次國之卿命於其君者如小國之卿如謂如其祿
　是即一國之卿而非命於天子者則其祿亦有降耶
　曰此次國指七十里之國則卿以命於其君而祿有
　降或亦夏殷舊法非周官制也王制又云制農田百
　畝百畝之分上農夫食九人其次食八人其次食七
　人其次食六人下農夫食五人庶人在官者其祿以
　是為差諸侯之下士視上農夫祿足以代其耕也中
　士倍下士上士倍中士下大夫倍上士卿四大夫祿
　君十卿祿内史贊王制祿註全引其文亦皆夏殷舊
　法歟曰未可知也要其足註周官者惟卿四大夫祿
　與君十卿禄耳中士以上倍以為差在周官為差祿
　以四者之半或試官攝官致仕官之食有如是者(詳/見)
　(後/)豈正爵之常祿乎下士與庶人在官者同百畝固
　周室庶邦所通行然不言公私各五十畝又不言王
　畿之下士加一等則亦疏矣在官庶人之食井庶邦
　不殊於王畿而庶邦下士之祿不殊其庶人在官者
　何也曰亦所謂禮窮則同也
　庶邦孤卿大夫之加田其宰各以其爵而分食如王
　畿也可悉推而知乎曰宰者家之貴臣也喪服傳謂
　之室老曲禮謂之家相(詳喪服/傳註疏)在王畿公以卿為之
　孤卿以大夫為之大夫以上士為之由王畿例推而
　下則上公之孤之宰當卿卿之宰當大夫大夫之宰
　當上士侯伯之卿之宰當大夫大夫之宰當上士子
　男之卿之宰當上士矣有徵乎曰論語稱公叔文子
　之臣為大夫檀弓稱陳子車之宰為家大夫明侯國
　之卿其家臣有大夫而大夫即其宰也(潘景昶云陽/貨為季氏宰)
　(而援大夫之禮/自處亦以此)則餘所推者宜亦無不得矣文子子
　車果皆為卿乎曰苟子車非卿而大夫其宰安得並
　稱大夫至文子聽衞國之政亦見檀弓焉有聽國政
　而非卿者何以知上公之孤之宰非大夫而卿也曰
　上公之孤四命燕禮稱孤為公盖如王之公王之公
　以卿為宰故知上公之孤亦以卿為宰而不與三命
　卿之宰同也王之公果以卿為宰乎曰左傳有所謂
　王叔之宰者王卿士之大夫也(襄十年傳云王叔之/宰與伯輿之大夫坐)
　(獄於王庭按王叔伯輿皆王卿/士宰即大夫大夫即宰互文也)卿以大夫為宰則公
　之宰卿而大夫之宰上士皆可知矣凡宰之人數各
　有幾曰制事之謂宰(本白/虎通)蓋家止一人猶王之有冢
　宰諸侯之有執政也其宰之各分加田而食也如之
　何曰王之公之卿食甸則上公之孤之卿亦食甸矣
　王之孤卿之大夫食邱則上公侯伯之卿之大夫亦
　食邱矣王之大夫之上士食邑則上公侯伯之大夫
　之上士子男之卿之上士亦食邑矣子男之卿之宰
　亦上士而食邑何以知之曰以子男之卿再命與公
　侯伯之大夫同也
　凡所食之取諸公田也將與之田而今自取乎抑收
　其穀而給之乎曰與之田而令自取惟封邑頒賞地
　為然其餘則皆收其穀而給之廩人掌九穀之數(穀/為)
　(米粟委積/之通稱)以待國之匪頒賙賜稍食倉人掌粟入之
　藏辨九穀之物以待邦用邦用即匪頒賙賜稍食之
　屬匪頒中祿居大半(廩人註云匪頒謂遺人之職諸/委積也大宰註云匪頒王所分)
　(賜羣臣也皆/未盡其義)稍食則食之小者(廣韻訓稍為小蓋本/膳夫稍事註廪人之)
　(大者惟分頒則稍食其小者/也註云稍食祿廩義未析)是藏米於廩藏粟於倉
　積委積於場以待分給也楚語觀射父云天子之田
　九畡以食兆民王取經入焉以食萬官(畡與垓通玉/篇引風俗通)
　(云十千曰萬十萬曰億十億曰兆十兆曰經十經曰/垓彤謂畿内之田實不及九畡取所入以食官實不)
　(止一經觀射父皆約舉/大數言之耳詳中卷)正謂是也稍食與祿有異乎
　曰校人等馭夫之祿宫中之稍食(方氏析疑云宮/官字之誤也)馭
　夫為中士下士官中則師圉府史以下易氏祓云當
　時一命以上謂之祿庶人在官者稍食而已(見訂義/司士職)
　(肜謂邦國都鄙之士多不命其稱祿當即自下士以/上又婦官之食不稱祿而稱財内人女宮皆稱稍食)
　(略見内宰經内人女宮詳上卷/内宰經之内人實包女宮也)觀宮正食官府之衆
　寡内宰食王内之人民並稱稍食則易氏之說誠然
　而疏以稍食為命士以上之祿之通稱誤矣穀之入
　由民有多寡歳有豐凶而數不得齊則其給若之何
　曰王之圖國用也以民數而進退之倉人之待邦用
　也穀有餘則藏之以待凶而頒之二者雖不專言祿
　而祿在其中是即給之之法也(墨子七患篇云一穀/不收謂之饉二榖不)
　(收謂之旱三榖不收謂之凶四穀不收謂之餽五穀/不收謂之饑歳饉則仕者大夫以下皆損祿五分之)
　(一旱則損五分之二凶則損五分之三餽則損五分/之四饑則盡無祿稟食而已矣此蓋周官凶年頒祿)
　(之遺制若豐年則於常祿外有賜/也以民數而進退其祿蓋亦如此)若穀土多化瘠為
　沃而公田以大增也將亦均所增以益官之祿乎曰
　否公田之大增由受田者之甚稠也受田者甚稠則
　郊野之官當亦大增而朝官且必有加彼其祿皆取
　給於所増之公田矣又何以益舊官之祿況舊官之
　祿已足也其給以嵗乎月乎曰宮正之㑹稍食宮伯
　之均秩皆以月終則給祿當亦然耳大宰註云祿若
　今月俸蓋漢亦承周法也人給之乎給於其長乎曰
　王氏與之謂官長各受給而分之所屬也(見訂義/舎人職)觀
　舎人掌平宮中之政分其財守註以為計其用穀之
　數(按古者榖幣貨賄通謂/之財此則專指穀也)分送宮正内宰使守而頒
　之則其他可例推矣穀之外有草木鳥獸布帛之給
　乎曰有其孰掌之曰委人斂凡畜聚之物而以縣都
　之聚待頒賜所聚謂草木頒者分頒則草木之給掌
　於委人也大府受九賦九功貨賄之入而以家削之
　賦待匪頒(此賦此匪頒專指貨賄與在大宰九賦/九式中主粟米者異詳見彤周禮小疏)内
　府又受諸大府以待邦之大用所謂大用者分頒在
　其中(註以大用為朝覲/之頒賜亦未備)賄者布帛(木大/宰註)則布帛之給
　掌於大府内府也惟掌給鳥獸者無從考耳是三者
　殆非月給乎曰各以其時
　庶人在官者人食五十畝何以知之曰庶人在官者
　食井井公田百畝通率二而當一則五十畝也五十
　畝不足以代耕則其家更食私田五十畝載師有官
　田註以為庶人在官者之家所受田半於農夫(其受/田半)
　(農人者以半食於公田也載/師註蓋本古法特未及其義)是也亦轉足徵所食公
　田之止五十畝矣府史胥徒之所食其差若何曰小
　司徒論農夫所受田之等云上地家七人中地家六
　人下地家五人(七人六人五人各舉/所養中率下八人同)則是上上地家
　八人(上上地即不易之地周官/地等名三而實四詳中卷)府史胥徒之食蓋適
　如地所養之等也與孟子王制以次農以下四等等
　庶邦府史胥徒之食亦同耳若府史胥徒之家而不
　止八人七人六人五人也何食乎曰此别有餘子弟
　之田每人通受四十畝實二十畝也漢書食貨志云
　士工商家受田五口乃當農夫一人五口謂餘子弟
　蓋士與工商别為業如府史胥徒之在官其食當亦
　如之家有丈夫成人亦受田半農夫(載師士田下當有/工田其賈田則包)
　(商言/之)其餘子弟不得如成人故五口當一農夫各
　受田二十畝(夲載/師註)則是府史胥徒之餘子弟其受田
　當亦如士工商家也士工商之所食其差若何曰鄉
　遂賢能之入國學而升司馬者一謂之學士一謂之
　進士皆離農而未官類於府史則當食府史之食工
　商在官者類胥食當視胥不在官者其所獲當亦近
　胥之入(富商大賈晚周乃有之/如周官法固無其弊)管子云先王使農士
　工商四民交能易作終歳之利無道相過是以民作
　一而得均(見治/國篇)謂此等也至公卿大夫元士之適子
　衆子而為進士學士者食亦當如府史獨其家不受
　私田以父之祿厚也(詳見/後)賢能之在鄉遂也若之何
　曰在鄉遂則士猶農也載芟之有依其士謂農夫之
　子弟甫田之烝我髦士(若王制所云選士爾/雅釋言云髦選也)即農夫
　也故必入國學升司馬而士與農始判曰農夫自八
　人七人六人五人而外其餘子弟當受田幾何曰以
　士工商家餘子弟推之亦二十畝也孟子則云餘夫
　二十五畝也然則遂人之餘夫其受田何以如夫也
　曰遂人之餘夫謂餘子弟之成家而至五人六人七
　人者(本王氏/應電傳)故受田如夫也孟子之餘夫即餘子弟
　與遂人殊食貨志謂農家衆男為餘夫亦以口受田
　如比是誤合二事為一也凡食公田百畝者實八十
　畝在官庶人與内外諸侯下士之食五十畝其亦減
　十畝之入乎曰苟減之則雖受私田而代耕仍有所
　不足矣況在官庶人食各有差而罪隷之家且不得
　受田乎此必皆全給五十畝之入不與祿多者同也
　罪隷為盜賊之男子其女子已入舂稾而所食亦五
　十畝乎曰罪隷豈無弟若子(司隷云帥其民/蓋包此弟子言)少則所
　食宜減多且宜增亦五十畝以中者通其率也
　官爵不見於經而推知其數者祿固定矣若郊自里
　宰以下野自酇長以下皆以無爵而無祿則若之何
　曰此與遂之鄰長皆受田如農民而去其役賦則如
　庶人在官者也(士冠禮疏云府史胥/徒皆去役賦補置之)蓋鄉大夫之征
　於國中其貴者賢者能者服公事者老者疾者皆舎
　而遂人遂師遂大夫於可任可施舎者皆辨之則六
　者之不征略如國中矣服公事者在官庶人也遂郊
　野無爵之官各任其職亦各其地之賢能為之寧不
　得與在官庶人比乎其役賦之去奚若曰凡治城郭
　涂巷溝渠轉委積與㑹同師田行役令夫家出民徒
　備馬牛車輦旗鼓兵器斧斤版築之屬(坊記疏謂車/馬牛兵器諸)
　(物皆國家所給誤詳方氏周官辨惑/五析疑縣師職及彤井田軍賦説)以至其所而給
　徭役皆役賦也則無不去也惟縣師稍人作民徒車
　輦之屬當帥而至是為無爵之官之職非役也遂之
　鄰長與郊之里宰野之酇長固無爵中之稍尊者而
　不與庶人在官者同祿何也曰在官者不得食其力
　在田者自不必代其耕且三者之官約四萬人(遂鄰/長萬)
　(五千人郊里宰千冇九十六人野/酇長二萬三千八百二十六人)苟皆給以庶人在
　官者之祿當去公田二萬夫而他法用將有所不足
　(詳見/前)故不與同祿也
　常祿之總數而上蒙員備位定之文何也曰不及攝
　者故曰員備不及試者故曰位定不及祿食之增減
　者故曰常祿考常祿之總數宜粗得其全且增減各
　數不可知故必即員備位定者而言也凡所增若賞
　地加賞田是凡所減則試者攝者之祿食也在官庶
　人亦有攝與試而減其食者乎曰士官事無攝(本孟/子而)
　(淮南子主術訓亦/云古者士不兼官)則在官庶人亦如之蓋上職要而
　下職詳詳則煩且難惟分任則不勞而有功且下之
　食微亦不患衆給而財傷也若試在官之事而食減
　於在官者以進士試官之祿例推當亦有之也官之
　試與攝者祿果減乎曰司士以徳詔爵以功詔祿下
　士以上之祿也以能詔事以久奠食進士試為官之
　祿也夫試官降於正爵則其食不宜同且食必以久
　而奠則未乆不奠亦仍食府史之食耳是試官之祿
　減也夫子論管仲之家臣云官事不攝焉得儉則凡
　官之攝不皆儉乎儉不在祿之寡乎是攝官之祿減
　也若公卿大夫而封邑王子弟封邑而為公卿大夫
　則無庸别賦祿而總數復有所減此攝官之類亦不
　可稽者也
　王自食二萬有四百八十夫何以知之曰孟子王制
　言君十卿祿謂庶邦之君也差而上之王之三公食
　二千有四十八夫則王當食二萬有四百八十夫矣
　公自食三百二十夫王自食不當三千二百夫乎曰
　否公之所自食十其卿之全祿也則王所自食當亦
　十其公之全祿矣公自食果十其卿之全祿乎曰王
　制百里之國卿食二百八十八人君食二千八百八
　十人固殷周畿内外通行之祿制而八十里之國當
　亦無殊也(八十里即畿内百里國之去加田者故祿/制亦當如畿外百里國也詳前後及中卷)
　以一夫食九人推之食二百八十八人當三十二夫
　食二千八百八十人當三百二十夫則三十二夫非
　一卿之全祿歟三百二十夫非一卿之全祿而君十
　之歟何以知后世子與王子弟之未官未封者婦官
　女給事王宫士庶子之食皆於王所自食中給也曰
　膳夫掌王之食飲膳羞以養王及后世子饎人共王
　及后之六食内宰㑹夫人以下之財用㑹内人之稍
　食宮伯行王宮士庶子之秩並在宮中而舎人掌平
　宮中之政分其財守則王子弟之未官未封者當亦
　該之故知皆於王所自食中給也然則宮正所比官
　府之衆寡内宰所分居王内之人民皆給之稍食何
　以不列也曰宮正之衆寡内宰之人民即庶人在官
　者其所食皆列於前矣王宮士庶子之食奚視曰視
　府史而家不受田與公卿以下子弟之為進士學士
　者同也婦官及王子弟之未官未封者即視其所視
　爵之食乎曰否否后世子與王同養於膳夫所謂王
　者以天下為家不容一家自為分異也(詳訂義陳/君舉訊)然
　則三夫人以下當統於后之養未官未封之王子弟
　當統於世子之養(本/疏)其所食要無幾耳女給事之食
　奚視曰此自外而入役宮中其非刑女有家者當視
　在官庶人也
　考祿田而及他法用何也曰他法用亦出於公田其
　夫數與祿食為消長也他法用有幾其夫數幾何曰
　他法用自力役而外其在國中者舎人有賔客之簠
　簋之實車米筥米喪紀之飯米熬穀舂人有饗食之
　食米稾人有内外朝宂食者之食(析疑云謂之宂食/者以其人自有廩)
　(祿因給事外内朝不暇/自為食而官供之也)廩人有羣臣之賙賜其在國
　中及鄉遂郊野者遺人有鄉里之委積以恤民之囏
　阨門闗之委積以養老孤郊里之委積以待賔客野
　鄙之委積以待羈旅縣都之委積以待凶荒有凡賔
　客㑹同師役道路之委積掌固有衆庶守城郭溝池
　樹渠之稍食凡此諸條非人數不定則為期無常其
　歲用夫數皆不若力役之可稽然要必以萬計矣力
　役之所用幾何曰小司徒之法上地家七人可任也
　者家三人中地家六人可任也者二家五人下地家
　五人可任也者家二人王畿受田者二百五十六萬
　家通三等地之率俱二家任五人凡起徒役無過家
　一人實任二百五十六萬人均人以歳之上下均力
　征豐年公旬用三日中年公旬用二日無年公旬用
　一日如康成破旬為均而通其率則每年役二日共
　役五百一十二萬日人食米通上中下年之率日六
　升四合二日斗二升八合畿内二百五十六萬人役
　五百一十二萬日共食米三十二萬七千六百八十
　斛以中地中年一夫入二百斛之數除之則用千六
　百三十八夫强所入也如近日方氏冬役三旬之説
　(析疑云十月納禾稼日至而土功畢公私可/用之期不過一月公旬用三日蓋九日也)則豐年
　用九日中年六日無年三日通其率則每年役六日
　共役千五百三十六萬日皆三康成之數其食米用
　田之凡視前數亦三之也凡起徒役唯田與追胥竭
　作追胥不可稽四時之田其用幾何曰田不給食也
　小禽私之旣各有以自畀獲者取左耳上復計功而
　賞之(州長遂師主/田之賞罰)要足償其勞矣故遺人頒委積廩
　人治糧食皆專在㑹同師役而不及田也田不給食
　其他果皆足以供乎曰三代之制國用也孟冬視民
　數歳杪視年之豐秏又以三十年之通制國用量入
　以為出其均節詳審如此則祿食之外亦必各得其
　分夫安有一之不足也
　王制謂天子之縣内九十三國今不據以定王畿都
　邑之凡何也曰縣内有七十里之國固殷制之不通
　於周者以是為據則妄矣
　内諸侯之公田其王食與自食之數何以知之曰小
　司徒註云采地食者皆四之一其制三等百里之國
　凡四都一都之田稅入於王五十里之國凡四縣一
　縣之田税入於王二十五里之國凡四甸一甸之田
　稅入於王公食王五百一十二夫非一都之公田歟
　孤卿食王百二十八夫非一縣之公田歟大夫食王
　三十二夫非一甸之公田歟若公所自食則所謂君
　十卿祿也孤卿自食十其大夫大夫自食十其上士
　亦由公之十卿祿差之耳公孤卿大夫亦皆為君其
　采地亦皆為國乎曰都家之稱君稱國朝大夫有明
　文矣采地之食王皆四之一何也曰諸男之地封疆
　方百里其食者四之一公之地視諸男故稅入於王
　亦視諸男孤卿大夫之入稅於王又自公例推之則
　左傳所謂卑而貢重者甸服(見昭十三年此/甸服指畿内)是也其
　食王不及加田何也曰加田非采地之正無國征也
　其正者則八十里四十里二十里而足矣(詳中/卷)
　外諸侯之公田其王食與自食之數何以知之曰公
　之地方五百里其食者半故公田八萬夫而王食四
　萬夫也侯之地方四百里伯之地方三百里其食者
　皆參之一故公田五萬一千二百夫者王食萬七千
　有六十餘夫公田二萬八千八百夫者王食九千六
　百夫也子之地方二百里男之地方百里其食者皆
　四之一故公田萬二千八百夫者王食三千二百夫
　公田三千二百夫者王食八百夫也若其所自食則
　皆所謂君十卿祿也孤卿大夫之采邑其入税於君
　幾何曰亦如畿内之公孤卿大夫也
　内外諸侯之下士亦人食五十畝何以知之曰下士
　與庶人在官者同受代耕之祿而實殺中士四之三
　則亦五十畝也耕者之所獲實百畝則其家亦别受
　私田五十畝若家滿九人而有餘子弟其受田亦五
　口當農夫一人矣下士固有爵者而其家不免於農
　乎曰禮國君大夫之子免農士之子皆不免農少儀
　云問大夫之子長幼長則曰能從樂人之事矣幼則
　曰能正於樂人未能正於樂人問士之子長幼長則
　曰能耕矣幼則曰能負薪未能負薪是其徵也王之
　士之子有免農者乎曰是惟上士之子耳上士即元
　士故元士之適子衆子並學於諸樂官也(適子常在/成均衆子)
　(春合諸學秋合諸射/宮詳析疑諸子職)若中士下士祿以遞薄則子當
　業農以自食其力(本少/儀註)故載師有士田其家亦各受
　五十畝猶國君之士之子之耕也子男之大夫其祿
　不過王之中士公侯伯之上士則其子若之何曰大
　夫之子於國家祭祀為舞人豈以小國而殊則亦學
　於諸樂官而已下士與庶人在官者同受代耕之祿
　而耕者實百畝在孟子王制非謂其全食公田百畝
　之入而不别受田乎曰然蓋晚周士世其官則庶人
　在官者亦必世其職而子弟皆不復業農又或鄙酇
　之官不必盡存存者不必皆以士致食祿者少而公
　田亦有餘故其制如此也夫
　外諸侯之食王其九貢大宰有明文矣謂併供王行
　及使於諸侯及諸侯見王使於王往來過邦及王所
　以救邦國之食何以知之曰王行者王之巡守殷同
　征伐也掌客云王巡守殷國(按疏殷國即殷同肜謂/國當作同字之誤也方)
　(氏云殷同即巡守而㑹諸侯於/方嶽詳析疑大行人掌客二職)則國君膳以牲犢令
　百官百牲皆具百牲具則米禾之具不必言矣大宰
　九式無軍旅蓋有事則遺人致道路之委積出畿則
　侯國供其資糧也(見析疑/大宰職)左傳鄭申侯見齊桓曰師
　出於陳鄭之間供其資糧屝屨(見僖/四年)是小國於大國
　且然況諸侯於天子乎以斯三者知供王行之食也
　崧髙之詩云王命召伯徹申伯土疆以峙其粻式遄
　其行周語稱王使為過賔則膳宰致飱廩人獻餼皆
　官正涖事是皆供王使過邦之食也聘禮云使者若
　過邦餼之以其禮註云賔介米皆百筥夫諸侯於鄰
　國聘使之過猶供其米則其供鄰國君見王使於王
　過邦之食可知矣王之使於諸侯何曰在大宗伯則
　以吉禮事邦國之鬼神示而祭五嶽祭四瀆以凶禮
　哀邦國之憂以軍禮同邦國而各有五以嘉禮而以
　脤膰親兄弟之國以賀慶親異姓之國也在大行人
　則王撫邦國而嵗徧存三歳徧覜五歳徧省七嵗九
　歲十一歲又徧省也諸侯之見王及使於王何曰在
　大宗伯大行人則春朝夏宗秋覲冬遇時㑹殷同時
　聘殷頫與歸脤也在小行人則春入貢而秋獻功也
　王之所以救邦國者何曰此即大宗伯之以凶禮哀
　邦國之憂者五也小行人云若國札喪則令賻補之
　若國凶荒則令賙委之(大司徒亦云大荒大札/則令邦國移民通財)若國
　師役則令槁禬之若國有旤烖則令哀弔之皆治其
　事故夫令者固令鄰國之諸侯治者必使其國之有
　濟則於邦國之憂之大者不獨以侯國自食者救之
　而并以食王者救之亦可知矣
　賞地加賞田與致仕官進士學士守固士庶子之食
　以減省試官攝官封邑官之食當之其果足乎曰凡
　進士之任官必試故試官最多士官事無攝公孤卿
　大夫則皆有攝官(詳鄭氏伯謙太平經國書葉氏時/禮經㑹元及訂義陳及之説三家)
　(語亦各有/未當者)官而有封邑封邑而為官亦多有之三者
　之減省常祿實大以當賞地而下數者宜亦無不足
　也賞地之所自食有幾曰王食參之一則自食參之
　二矣經所云參之一食者何必非自食乎曰上云凡
　頒賞地下云惟加田無國正則參之一為國征而食
　之必在頒地之王矣致仕官之所食幾何曰於經無
　考也白虎通云三分其祿以一與之又引王度記云
　養之以其祿之半前説當謂食大夫以上後說當謂
　食元士以下也若其家則皆别受田五十畝耳何以
　徵之曰致仕者去官而居宅謂之宅者其家所受田
　謂之宅田亦半於農人見載師及士相見禮經註也
　中下士家已受五十畝致仕而家復有所受乎曰致
　仕則祿薄而子惟自食其力當更足之以五十畝也
　若元士以上則致仕而其家始受田蓋仕之時祿厚
　子為學士或任官無庸别受田致仕則子孫之不才
　者將不免於農故亦稍授田使習之也然則仕者不
　世祿乎曰惟受采地及賞地之官得世其祿(本趙氏/孟子註)
　未受地者本非有大功殆養之没身而已守固士庶
　子之食奚視曰此分守城郭溝池樹渠之固當視王
　宫士庶子也其他已備論於前矣
　　余著此書起乾隆七年之春其正文三篇甫畢而
　　心疾作疾已又他有修纂至十三年季秋乃能為
　　問答發明之凡得五十一條而書成友人顧君肇
　　聲與徐君靈胎欲推廣窮經致用之義請版行之
　　余遜謝不敢當旣復念此書固專考周家之祿然
　　其他均平天下之大經連類推闡者亦不少而凡
　　法與數間皆灼然美意之存矣苟明其法數以得
　　其意而即本其意以行其法數則雖時異乎古而
　　或潤澤之或變通之亦自可無所不宜然則此書
　　殆不無小補於治道而正可以質世之究心經濟
　　者乎遂以復於二君二君乃互勘而付諸梓人時
　　十五年冬也彤又書
　
　
　周官祿田考卷下
