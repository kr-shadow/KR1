#+TITLE: 劉氏春秋意林-宋-劉敞
#+DATE: 2018-05-12 10:14:27
#+SOURCE: github.com/kanripo/KR1e0023 master 39ab11c3                
欽定四庫全書　　　　經部五
　春秋意林　　　　　　春秋類
　　提要
　　　　(臣/)等謹案春秋意林二卷宋劉敞撰宋史藝文志
　　　　作二卷王應麟玉海作五卷馬端臨經籍考則併
　　　　春秋權衡春秋𫝊春秋意林總題三十四卷今考
　　　　權衡寔十七卷𫝊寔十五卷合以意林二卷
　　　　正得三十四卷與宋志合則玉海作五卷𫝊
　　　　寫誤也元呉萊常作是書後序云劉子作春
　　　　秋權衡自稱書成世無有能讀者至意林猶
　　　　未脱稿多遺闕今觀其書或僅標經文數字
　　　　不置一詞或草草數言文不相屬而下註云
　　　　云二字或一條之下别標他目一兩字與本
　　　　文逈不相閒或佶屈聱牙猝難句讀或僅引
　　　　其端而詞如未畢其為隨筆劄記屬稿未竟
　　　　之書顯然可証萊所説誠不誣也又敞既苦
　　　　志研求運意深曲又好雕琢其詞使在可解
　　　　不可解之間然考葉夢得石林春秋𫝊稱不
　　　　知經者以其難入或詆以為用意太過出于
　　　　穿鑿然熟讀深思其間正名分别嫌疑大義
　　　　微言灼然聖人之意者亦頗不少文體之澁
　　　　存而不論可矣乾隆四十五年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　劉氏春秋意林卷上　　　　宋　劉敞　撰
貴本
元年春王正月
隠不正而賢
盟于蔑
克段于鄢
或不與使而不稱使或與之使而不稱使
㑹戎
君子之行禮有過於厚無過於薄者也歸惠公仲子之
　賵何以為非禮
有不可朝而不與朝祭伯來是也有不能朝而不與朝
　介葛盧是也(云云/)均寰内諸侯也蕭叔使人得言聘
　祭伯親之猶不言朝
州吁
石碏
觀魚于棠人君者
考仲子之宫與其成之與曰與之(武/焬)
初獻六羽以其言初也是將復有終也以其言六也是
　將復有八也春秋紀人事莫隆于君親君親之過必
　為之隠至于僭主畔君雖不斥言其失猶迂其意㣲
　其詞此乃臣之所以諫君子之所以事親也
孔子曰禮樂征伐自諸侯出蓋十世希不失矣自隱公
　始者也衆仲之意欲遵君榮親也與聖人同而反陷
　之不義以漸其禍其所見者近也
君子之為國不恃天之無災不惡物之有災者也其記
　有年螽螟何邪
輸平
宋人取長葛何其疾之也舜之伐有苖文王之伐崇
滕侯卒猶周行人之禁僭也衛文公朝于周稱曰衛侯
　辟疆(云云/)
齊侯使其弟年來聘齊侯非不愛其弟也迷於其義迷
　於其義故以愛為害矣
戎伐凡伯于楚丘伐者以上討乎下者也執者以正治
　乎不正者也凡伯雖不能死而戎安得而伐之而執
　之也哉故深逃其名而奪之義此春秋所以道名分
　也孔子曰惟器與名不可以假人此之謂也虚名猶
　不以借人况其實乎
宋公衛侯遇于垂輕財重禮自為正之具也人之爭也
　常於其所怨其怨也常於其所親
公及莒人盟于浮來易曰謙尊而光卑而不可踰隱公
　之謂謙矣而春秋譏之何哉(渉他成何/執牛耳)
挾卒春秋貴大臣之意也
伐宋敗宋取郜取防滕侯薛侯來朝入許隠公之所以
　弑也徳薄而多大功慮淺而數得意也備其四竟禍
　反在内可不哀與孔子曰人無遠慮必有近憂不在
　顓史而在蕭墻也
宋人蔡人衛人伐戴鄭伯伐取之孔子謂子夏曰無欲
　速無見小利見小利則大事不成謂若此者也嘗試
　使鄭伯反此之義安其危而存其亡戴必北面終身
　不敢叛而四隣歸之矣鄭可以霸
滕侯薛侯來朝隠公之志也已驕晉侯使荀庚來聘衛
　侯使孫林父來聘固人臣也魯不敢同日而參盟丙
　午及荀庚盟丁未及孫良夫盟是也今一旦而朝兩
　國君不能識其非禮也而受之則非獨驕也志荒矣
　死不亦宜乎
公薨賊不討而書葬者多矣或者春秋之失與非然也
　彼或討矣而不見於經桓公是也
許田周公之邑也詩云居嘗與許復周公之宇蓋非方
　伯不得有湯沭之邑非周公不得世享其地
孔父(已見/)
郜大鼎言取非其有也孔子問公叔文子於公明賈曰
　夫子不言不笑不取乎公明賈曰否夫子時然後言
　樂然後笑義然後取耳故茍以義三代之取天下而
　不為貪茍不以義宋之郜鼎齊之衛寳終不得為已
　有
桓無王桓簒其兄外託於繼世而立是以免於諸侯之
　討至其喪終也宜以士禮見天子而受命焉又不能
　爾尚當因使者而請命以臨其民因使者而請命以
　臨其民雖非禮之正君子猶許之無衣之詩是也昔
　者晉武公兼其宗國而未得天子之命則不能安其
　身故其詩曰豈曰無衣七兮不如子之衣安且吉兮
　是上有事上之義而下得畏罪之善也今桓公一不
　受命遂終其身身沒之後乃追命耳安所受之邪茍
　無所受之享國雖久徒屬雖衆盗賊之未誅耳何諸
　侯之有
不逆詐不億不信故必待喪畢而不受命也則可以無
　王誅矣
齊侯衛侯胥命于蒲當此之時齊僖侯自以為小伯(見/國)
　(語/)而狄入廹逐黎侯黎之臣子亦以方伯連率之職
　責衛宣公也其在詩曰伯也執殳為王前驅所謂伯
　者州伯也八州八伯
有年奚謂六榖六榖汎名也稷之屬一榖黍之屬一榖
　稻之屬一榖麥之屬一榖菽之屬一榖麻之屬一榖
公狩于郎狩非其地爾而書之此春秋謹於㣲之意也
　以謂㣲事不謹則大事不立故每慎其㣲而後王徳
　全矣
宰渠伯糾春秋於大夫莫書其官至冡宰獨書之以此
　見任之最重也宰天下者莫名至糾獨名之以此見
　責之最備也周公作周禮冡宰之職固賞善誅惡進
　賢而退不肖
正月甲戌史之闕文與非也仲尼之後俄然亡之三家
　者皆莫能出其理吾獨以陸淳之言為信由是觀之
　聖人之心其不傳於世也多矣雖然未必不傳也人
　皆以親見之為詳而傳聞之為粗夫親見之果不足
　以為詳而傳聞之果不足以為粗
齊侯鄭伯如紀春秋惡其懷不義之心雖卒不能害而
　疾之與襲侵人之國無異此聖人誅意之效也故云
　兵莫憯於志莫邪為下矣問者曰今齊鄭以朝往以
　朝反而春秋惡之非逆詐與曰楚公子圍聘于鄭(云/)
　(云/)
盟于宋
大雩為說者皆曰成王康周公故賜魯以天子之禮樂
　祀上帝禘文王吾未知其然成王者周之盛王也其
　亦謹於禮矣禮之有天子諸侯之别自伏義以來未
　之有改也成王其惑歟然則魯之有天子禮樂殆周
　之末王賜之非成王矣昔者魯惠公使宰讓請郊廟
　之禮於天子天子使史角往惠公止之其後在魯實
　始為墨翟之學由是觀之使成王之世而魯已郊矣
　則惠公奚請惠公之請也殆由平王以下乎
焚咸丘淫獵之過也古者誅不逐奔追不越防
鄧侯吾離来朝鄧榖邇於楚而化其俗大國之君也而
　不能以禮自顯遂終春秋無與中國盟㑹者迹其衰
　亡之端自綏吾離始矣故禮者先王所以使人自定
　其位長世保民者也
正月己卯烝顔淵問為邦子曰行夏之時謂若此者也
祭公來遂逆王后于紀祭公之來命魯以昬因之事者
　也若是則茍大夫可矣何待於三公三公大任也非
　所當輕使也任之大而使之輕使祭公得縁其義專
　命不報遂行如紀由輕重不相副也故王以輕使為
　失而祭公以遂行為專君令過則臣事放矣為此之
　節者王當使大夫命魯侯曰予一人不能獨任天地
　宗廟之事未有内主予一人將卜于紀姜氏委諸伯
　父伯父其以予敬若先王之禮魯侯稽首對曰天子
　有命敢有弗恭使者以之言也復于王魯使大夫請
　於紀曰天子使某來命我寡君曰予一人不能獨任
　天地宗廟之事未有内主予一人將卜于紀姜氏使
　某也以告主人冝固辭固辭不獲命主人曰某也固
　辭不獲命敢不敬從先守某公之遺女若而人夫婦
　所生若而人然後天子命以其吉使上大夫用王后
　之禮逆以歸也此豈人臣之所當遂于竟外哉逆也
　稱王后歸也稱季姜此言禮之上下取予進退先後
　各有所冝而不相悖也公卿謀之諸侯主之龜筴諏
　之天子命之是王后矣然而未見宗廟也未覯君子
　也未覿羣臣也則不敢居其位其詞順以聽此正始
　之道王化之本也詩云未見君子憂心惙惙亦既見
　止亦既覯止我心則說周召之風也
曹伯使其世子射姑來朝古者為人子三賜不及車馬
　立不中門坐不主奥享食不為槩祭祀不為尸不敢
　乗父之車不敢衣其衣所以示民有親也如之何其
　以諸侯朝哉此後世所以多子亂也
十年春王正月其謂之存公何也曰諱之使若受命然
　春秋尊尊親親者也其於禮義刑政無所不為法非
　專為魯而已今桓公不受命當是時天子莫討諸侯
　莫非也獨春秋貶之爾故謂之無王春秋貶之謂之
　無王以此明天下則無乃傷于親親尊尊之意歟故
　於其甚極也諱而存之無甚乎六師移之之可諱矣
　詭而書王若謂桓公曰君之不能事天子若是其甚
　矣如又不改將不可救矣君如改諸則此其時矣此
　春秋之意也使桓公之臣有能及是母令其君終身
　不悟豈獨桓公得以受命書王為顯哉雖其臣子皆
　可録也王者之法蓋三不朝則六師移之六師移之
　宗廟墟矣禍孰重於此者是乃春秋所以殷勤於君
　親之至也譏惡不枉義諱過不誣善達其王心而已
　隠公喪終二年十一月是時始受命也當一朝後四
　年當再朝又四年當三朝凡桓公十八年唯其未畢
　喪未可以受命其餘以禮差之為六朝也三不朝輒
　一書王所以見天子制諸侯之節也非專為魯也
來戰於郎戰者仁人之所惡也有不得已而應者矣未
　嘗得已而先之者也
齊人衛人鄭人盟于惡曹齊自以為東州之長衛自以
　為北州之長而鄭固王卿士也相與㑹盟而君不行
　委之大夫春秋正本謹始知其後必且有大夫脅君
　交政之患則又有陪臣執國干上之禍其勢相召也
　故於是貶而絶之
突歸于鄭突内因强臣之力赤外援戎狄之衆以奪其
　嫡而禍其宗皆有不仁之心姦桀之材春秋所惡也
　專治突則祭仲不明專治赤則戎不見故挈其上而
　易其下其罪一施之所以絶禍本禁首惡也
鄭忽出奔衛使忽近君子遠小人與賢者圖事則固良
　子矣宋雖無道奚憚祭仲雖强奚恤(莒展/曹羈)
丙戌衛侯晉卒於此可以見聖人之政所可與人共者
　無不與人共也所不可與人共者則無與人共也嵗
　時之次日月之序此與人共者也襃貶之理予奪之
　義此不與人共者也與人共者因其舊不與人共者
　加吾王心焉故曰夫子之文章可得而聞也夫子之
　言性與天道不可得而聞也
燕師敗績春秋因行事以著成敗者也入春秋而來燕
　未嘗與諸侯之㑹也又未嘗交玉帛之使也其孤特
　僻陋之効可見於此矣殆不能守其國家幸而為榖
　之盟與中國通曽未旋踵也而反伐所與盟之國是
　慢於信而薄於義甚矣而不知惡者終於侵奪滅亡
　而不復序是以春秋貶而賤之曰為國家者視此偷
　得利而輕用衆其何如爾
葬衛宣公此下傳可以廣中庸義
宋人以齊人蔡人衛人陳人伐鄭賞當其功者也雖小
　人不害以有功賞罰當其罪者也雖君子不害以有
　罪罰是以王者賞不遺小人罰不隠君子象其事應
　其類而民信矣書宋人以齊人則足以知宋人者宋
　公也書晉人及姜戎則足以知晉人者晉侯也文不
　虚出必有其指縁於文以求其指則得之矣宋公殘
　人之國而毁其宗廟晉侯背父之殯而覆人之師其
　罪一也俱棄義犯禮於所至尊至親之地何其悖與
鄭祖厲王非禮也非禮之禮其不可毁何也曰天子固
　命之矣國人固奉之矣有王者作是不可復存則已
　矣諸侯安得而毁之哉鄭之祖厲王猶魯之郊上帝
　也魯之郊上帝蓋有以不郊致譏矣未聞其以不郊
　為禮也
鄭世子忽復于鄭忽之出無鄭者也而又不得稱子則
　忽之可以君國者無幾矣春秋别嫌疑明是非以謂
　忽雖失道乎固君之世子矣世子者必命於天子者
　也若側庶因亂得逐而奪之則天下之姦臣縱矣故
　正其名予之繼世深惡亂臣賊子之意也蒯瞶得罪
　乎母見逐乎父凡人之情疑於不可繼世春秋予之
　以為枉直有理也蔡友父死國滅凡人之情亦疑於
　不可繼世春秋予之以為友之死得古者不共戴天
　之義此聖人聽小大之獄以情者也復歸有君臣之
　異言固不可槩舉也以其世也故可言復可言復而
　不言復者奪其國之意也以其不世也故不可言復
　不可言復而言復者效其竊取位之意也孔子以六
　尺之孤(云云/)
邾人牟人葛人來朝滕薛之旅見也與邾牟葛無異滕
　薛之貶輕而邾牟葛之貶重何也曰古之諸侯朝者
　固曰間於天子之事考禮正刑一德以尊天子焉耳
　滕薛是也今天王崩魯與三國未嘗奔問弔贈脩臣
　子之職而方沛然以朝禮自處其義上僭是所以責
　之重也
伐鄭春秋亂世以不正討正以不義伐義者衆故非所
　當納者奪之名所以别黑白異隂陽也(歴序/)
衛侯朔出奔齊(二君/歴序)
蔡季自陳歸于蔡蔡季之去其國與秦伯之弟鍼無以
　異秦伯之弟鍼以富懼誅蔡季以賢見疑俱不得安
　其身而季為顯矣晉太子申生知必不免而終不去
　以稱其父之欲衛公子伋知必見殺而終不忍逃以
　遂其弟之求行非不難也而春秋不貴是皆不明於
　權者也明於權者則莫如法舜矣舜之事叟小杖則
　受大杖則走故曰烝烝乂不格姦使申生衛伋深見
　輕重之分因負罪引慝超然遠舉必母陷其父兄有
　不義之名豈不益賢乎上為吳太伯下為蔡季使人
　不間於其父母昆弟之言此閔子騫之所以稱孝也
　葬蔡桓侯諸侯之國亦多矣莫能正死生之禮者桓
　侯之賢又未有聞於春秋吾以此效之桓侯非賢而
　蔡季請之可知矣人亦多愛其君者矣莫能愛其君
　以禮而蔡季行之此乃賢者之所以異於衆人也齊
　人莫如孟子敬王(云云/)吾其為東周乎(云云/)深察衆
　人之事君(云云/)
公夫人姜氏遂如齊僖公亦嘗以夫人㑹齊侯矣獨不
　惡其伉何也曰桓公薨于齊魯之臣子未能知賊之
　由夫人也故原其禍之所自始以伉言之㣲而顯志
　而晦之意也公子遂季孫行父如齊則以起子赤之
　弑季斯仲孫忌如晉則以起陪臣執國命之禍事之
　始構而文已變矣此亦春秋慮患於㣲除禍於早之
　情也
葬我君桓公賊未討也而書葬春秋豈忘其君乎夫春
　秋之道將以為天下教後世必不忘其君茍不忘其
　君則桓公之書葬者賊既討也當是之時魯人卻尸
　以讓於齊曰請得彭生除君之惡亦徒知彭生之賊
　云爾齊强而魯弱故君子以謂討矣若使魯人知彭
　生之賊賊由齊侯齊侯之賊賊由夫人則必不但以
　誅彭生除君惡而春秋亦必不以殺彭生葬桓公矣
　知之有詳略故怨亦有深淺文應其事事如其理決
　獄聽訟之法也
夫人孫于齊母子至親而不得不絶者義也春秋為人
　之不明於義而私其親有不忍也故示之以絶之之
　文
單伯逆王姬上公九命侯伯七命子男五命公之孤四
　命此皆人君也有不生名之義故附庸稱字矣周禮
　有孤無附庸魯頌有附庸無孤附庸即孤孤即附庸
　附于大國故謂之附庸南面稱孤故謂之孤其實一
　也鄭康成以謂公無附庸侯伯子男有附庸以周禮
　考之公有附庸侯伯子男無附庸也何以言之邪周
　禮固云公之孤孤則附庸矣周禮無言附庸者而常
　獨言公之孤言公之孤必次之五等之下則孤者非
　諸臣也小國之君矣小國之君不得專達於天子而
　特附於大國之後是以謂之孤而儀禮或謂之諸公
　也謂之諸公者亦其自有國地之號也
王使榮叔來錫桓公命王者之義必純法天天道予善
　奪惡而無私者也今桓公簒君取國終不受命而王
　不能誅反追命之此無天法甚矣其失非小過小惡
　也與葬成風引之為夫人使妾並后無以異故其文
　一施之春秋所刺譏於王亦多矣皆莫謂之無天獨
　至於錫桓公命葬成風而以無天責之者王者之位
　至貴也至重也至大也不尸小事不任小義未可以
　小失貶也今臣殺君妾僭嫡而王尊禮之則王義廢
　人倫滅矣桀紂之所以失天下者固廢王義滅人倫
　者也不可以不深貶
齊王姬卒莊公為之大功之服所以尊王命厚同姓也
　傳曰喪事不敢不勉此之謂也其能勉者春秋書之
　以見其好禮其不能勉者春秋因沒不書以見其不
　好禮夫好禮與不好禮之間相去遠矣
葬桓王古者至敬不文故父黨無容非務為茍簡也以
　為父子天性其間不容言也故先王之制禮也象之
　有以多之為貴者矣又有以少之為親者矣有以文
　之為貴者矣又有以質之為親者矣道並行而不相
　悖也今春秋於魯至親於周至尊録魯之喪甚詳録
　周之喪甚略施於尊與親之文自然異也其情則一
　故以公親㑹之則不書葬不親㑹之則書葬以此見
　親㑹之常事也不親㑹之非常也使後世因是而明
　於臣子之義曰嗚呼臣之事君不可不親乎雖有功
　尚不可以為德乎其厚若此則天下之為君臣者定
　矣
紀季以酅入于齊紀季見齊之必將滅紀故請先下齊
　以退敵兵存宗國若是而不可得則後五廟雖非正
　禮春秋予之所以然者於王法諸侯本無得擅相滅
　之道也而有救攻捍患存亡繼絶之義如是則令紀
　將滅齊尚不得有其國而季固可因酅以續紀矣况
　但下之以存宗國乎與鄫世子巫異鄫君舉其國以
　仕魯欲身去南面而就臣虜之列是茍免而無亷恥
　者也况季公子耳以安君存國之故析地事仇又不
　可得然後援存亡繼絶之義使宗廟血食百姓有奉
　後嗣復見叔姬歸于酅是也可謂明於權矣易曰需
　于血出自穴順以聽也此之謂也剛長而進進且有
　傷善需之者順且聽而已故易不以為凶而春秋不
　以為貶此義之所需也易春秋之㫖豈有異哉
公次于滑非王事而去其國欲候便徼利焉猶冦也
紀侯大去其國國滅君死之正也紀侯何以得擅去昔
　者滕文公問于孟子曰(云云/)凡君與楚王坐少焉左
　右曰凡亡者三(云云/)太王之事狄也事之以珠玉犬
　馬幣帛猶不止然後去由是觀之紀季以酅入于齊
　亦紀侯之所以事齊矣猶不止然後去是以紀季無
　譏於前紀侯見賢於後也
王人子突救衛古者字雖曰伯某父而不備稱也有曰
　伯仲叔季者矣有曰某父者矣有曰子某者矣唯其
　所稱而書之子突討則不能服救則不能定春秋曷
　為貴之曰天下方無道賤奪貴少陵長天子不能禁
　者凡以紀綱失而賞罰不明也幸而𤼵憤赫然以誅
　衛為事而諸侯成同類黨同行沮逆天子之命前雖
　貶之稱人未足以效王所為之是也故復託正於子
　突子突正則王正矣
衛侯朔入于衛朔故嘗有國矣入而不言得復者不與
　復之意也為諸侯受之君君所不命而自取之雖有
　鄰國之助大亂之道也為此乃非所以復也
齊人來歸衛寳郜之鼎雖在宋猶謂之郜鼎衛之寳雖
　在齊猶謂之衛寳尊天子之命貴先祖之守也天子
　所命先祖所守而喪之猶喪其土也茍喪其土則奚
　君矣
星隕如雨自上下者謂之隕言不見其所自來從天而
　墮隕星隕石隕霜者也自下上者謂之雨言見其所
　自來有漸以致之雨雪雨雹雨螽者也螽必自地起
　雪雹則有雲霧之勢非若霜然自天隕也
師還不遷怒之義也莊公之行未能充於此言也然而
　春秋貴之者以王者之道貴乎此言者也故言近而
　指遠者謂之善言守約而施博者謂之善道
公及齊大夫盟于蔇夏公伐齊納糾仲尼正天下之義
　明德怨之處以謂德不可以報怨設之詭其理則去
　王遠矣故怨莫甚乎父母之仇而德莫重乎君國子
　民豈可相貿易哉楚王亡弓左右請求之王曰止亦
　楚人亡弓楚人得之耳仲尼聞之曰去其楚而可矣
　老子聞之曰去其人而可矣故譬斯言之於道也楚
　王其猶以怨報怨老子其猶以德報怨者乎皆非中
　於義之論也道之說若是者甚衆而學者莫能明也
　推老子以為至大不可及則悖矣夫豈知至髙者反
　下乃能成其髙至遠者反近乃能成其遠乎
戰于乾時我師敗績國君之恥莫甚乎去南面而虜矣
　春秋欲人之安志矜節不茍生於大辱之地故雖其
　君佚獲猶不能諱而匿之乃以謂生而辱不如死而
　榮也
齊師宋師次于郎公敗宋師于乗丘齊宋輕用其衆揚
　兵整旅以徑人之國而不名所伐欲闚利乗便快其
　攻取之意故使魯人恫疑憂恐出竒計詐謀以自救
　覆滅其軍百姓父子無辜陷沒此人君貪利輕用其
　衆之罪也蓋君子貴道德而賤功力上禮讓而下鄙
　爭魯人誠能不用詐謀推忠信奉辭令雖以膏沐止
　齊宋之師齊宋去矣其所以弭患止亂安國便民不
　亦益堅且久邪偷得一時之勝而忘長世之慮此小
　人釁於勇嗇於禍之咎非君子之道
荆敗蔡師于莘論者以吳楚徐越為夷狄乎不然也吳
　楚徐越有狄之名無狄之情聖人者愼絶人吳太伯
　之後也楚祝融之後也徐伯益之後也越大禹之後
　也其上世皆有元德顯功通乎周室矣與中國冠帶
　之君奚以異徐始稱王楚後稱王吳越因遂稱王王
　非諸侯所當名也故深抑之雖然猶不欲絶其類是
　以上不使與中國等下不使與外裔均推之可遠引
　之可來也此聖人愼絶人也庠序之間不帥教者左
　移之右右移之左尚不變則移之鄉尚不變則屏之
　四夷及其屏之四夷也天子縞素為之不舉樂吾以
　此知之王者亦愼絶人也
宋大水異者天所以譴人君使修德也故異至則内自
　省而已耳非所待於外也不當告告為失禮失禮則
　書災者害之及民物者也諸侯於四鄰固有恤病救
　急之義是所待於外也不可不弔弔為得禮得禮則
　書由此觀之凡物不當待於外者已不可不内自竭
　也其當待於外者人亦不可不勉趨之也此一天下
　之道也今居中國棄人道廢仁義則必死矣
天子自稱曰予一人大國之君自稱曰不榖列國之君
　自稱曰寡人小國之君自稱曰孤天子降名從大國
　大國降名從列國列國降名從小國自卑貶之義也
紀叔姬歸于酅紀君奔國滅紀侯之沒尚不書也叔姬
　何以得書乎春秋欲因叔姬之行以明紀季之義言
　季之以酅入齊非利之也凡欲存國耳此其效也試
　使紀季挾反側之意也見宗國之危析地而求利焉
　此邾庶其莒牟夷何異春秋當絶之奚暇褎乎衆人
　疑其迹而春秋明其心所謂樂道人之善也
齊人宋人陳人蔡人邾人㑹于北杏北杏之前未嘗有
　大夫羣㑹主斷於外者也猶惡曹以前未嘗有大夫
　羣盟主約於外者也二者皆首亂君臣之禮詩云弗
　躬弗親庶民弗信此之謂也君必自輕其任然後臣
　奪之國必自厭其政然後臣專之故名器不可以假
　人也子罕田常所以能刦君取國者非一日之積由
　君予之柄而資之勢稍以凌遲遂流不反也故有北
　杏之㑹而後有扈之㑹有惡曹之盟而後有溴梁之
　盟君若綴旈然可謂極矣不愼其始之禍也
宋人齊人邾人伐郳當是之時桓未成乎伯未成乎伯
　而伐人猶諸侯之相伐也諸侯之相伐則必推主兵
　者上之是以宋先序矣明年㑹于幽為九合之始始
　于幽終于淮合者九也而皆不以兵車
同盟于幽盟未嘗不同也而稱同焉非同時之謂也蓋
　同所以名盟焉耳以周禮言之則殷見曰同同者廵
　狩殷國也以古文言之則再㑹而盟以顯昭明以覲
　禮言之則設方明主日月而命事者同盟也此皆天
　子廵狩諸侯朝覲方伯臨之者也非諸侯所自相命
　也是以春秋愼之諸侯且不可又况諸侯之大夫乎
　其失已甚矣此之謂屢盟書周官曰六年五服一朝
　又六年王乃時廵考制度于方岳諸侯各朝于方岳
　之下周禮大宗伯曰時見曰㑹殷見曰同左氏傳叔
　向曰冄朝而㑹以示威再㑹而盟以顯昭明三者一
　也六嵗則㑹㑹于王城之外十二嵗則盟盟于方岳
　之下所言之有詳略耳及至晉文之制諸侯有事而
　㑹不協而盟亦原於時見殷同之義而稍簡濶矣用
　此觀之諸侯不得自相㑹盟可知也
齊人執鄭詹責齊之辭也鄭詹自齊逃來責詹之辭也
　詹自以為有罪邪雖死之可矣自以為無罪邪尚何
　逃之有詹恐其無罪見殺因逃而茍免則是不知命
　也不知命者不足以為大夫古者四十而仕五十命
　為大夫五十命為大夫者為知命也
公追戎于濟西此無愛民之意而有不仁之心任詐謀
　而尚竒功勝固不足多也况又不勝乎凡君之於其
　民也固猶父母之於子子陷水火父母不避焦溺而
　救之矣豈坐視之待其然且沒而施巧變哉
公子結媵陳人之婦于鄄遂及齊侯宋公盟好功名任
　智數者亦多為義與權矣未必中也故明於王者之
　制乃可以為義王者之制諸侯不得擅相伐而有親
　親友賢善鄰之義此結所以得為魯設免難之䇿為
　齊宋畫講好之計俱合於道其功甚羙而身固在竟
　外也與專命君側者異指是乃春秋之予結者也
伐我西鄙君子之於人常自反也曰我之不仁與人之
　不我愛也不信與人之不我誠也不恭與人之不我
　敬也則深思而篤行之既行之而彼猶若也斯拒之
　耳今魯未有以負於義而三國者輕加之兵故不受
　也君子可服以理而不可誣以過其自待也信而待
　人也正
肆大𤯝
陳人殺其公子禦冦以為大夫則非大夫也以為世子
　則非世子也然而書者知其為君之嫡也君之嫡雖
　未誓為世子未可以稱世子然而已有可以為世子
　之端矣故不可不重也王法貴嫡嫡子之生而其禮
　固己異矣王法正名嫡子雖生而異其禮茍未誓則
　不敢名世子也此道並行而不相悖者也輕重大小
　義各有施而不可亂此之謂禮之情
祭叔來聘祭非無臣也不達於春秋所以正上下之禮
　也孔子曰大夫具官祭器不假聲樂皆具非禮也此
　之謂也
公如齊觀社觀社與觀魚一也觀社稱如觀漁不稱如
　内外之辨也諸侯於其竟外可以言如於其竟内不
　可以言如
蕭叔朝公為禮非其時猶非其禮也為禮非其處猶非
　其禮也為禮非其義猶非其禮也為禮非其物猶非
　其禮也九月郊五月烝此之謂非其時蕭叔朝公此
　之謂非其處祭叔來聘齊侯來獻㨗此之謂非其義
　邾人牟人葛人來朝此之謂非其物雖有肅敬之心
　繁飾之容而君子不受也故禮非其禮而猶不受必
　歸之正而止又况乎未始有正者乎
夫人姜氏入入非致於廟之辭也將欲見大夫宗婦覿
　是以先言其入入非禮則覿非公矣古者以其所願
　於上者使下故下不勞以其所望於下者事上故上
　不忌廢其所以事上而欲下之向已也則怨舍其所
　以畜下而欲上之厚己也則僨僨怨者所以亡家喪
　身也
曹羈出奔陳赤歸于曹赤之為者與鄭伯突無以異突
　因宋赤因戎皆奪其君然而春秋一貶之無上下之
　異者春秋治治不治亂者也使鄭忽曹羈事親而孝
　為上而禮在喪而哀臨事而恭大夫順之國人信之
　雖有宋戎之衆突赤之孽何縁而起然而君臣交爭
　兄弟為讎者上有失故下得也
郭亡亡國之亡也未嘗不以其取亡亡之也而獨謂郭
　亡何哉郭之所以亡者與他國異他國之亡者所善
　不善所惡不惡也而郭之亡善善而惡惡善善而惡
　惡則賢賢而亡此天下之所疑故聖人愼之也善善
　而不能用無貴於知善矣惡惡而不能去無貴於知
　惡矣不能用之蔽至於怨不能去之蔽至於亂怨亂
　之興焉有不亡者乎故五榖之種非不羙也其為不
　熟不如荑稗治國亦有五榖五榖不成何處而善哉
㑹宋人齊人伐徐小事也而亂王者之制王者之制固
　曰諸侯不專征諸侯不專征是以屬之方伯連帥今
　齊以其事小其衆少而因使宋主之是則人自為政
　與諸侯無霸奚以異物蓋有其變㣲而其損大者此
　之類也不可不正也
大無麥禾此言為國者之不可以無九年之蓄也三年
　耕餘一年之食九年耕餘三年之食三九二十七年
　則餘九年之食百官之奉賔客之禮不外求而足雖
　有水旱如堯湯之久而上下不憂今莊公在位二十
　八年矣而麥禾曽不足以待國用所謂寄生之君也
　臧孫辰告糴于齊此言大臣任國事治名而不治實
　之蔽也務農重榖節用而愛人則倉廪實不知為此
　事至而憂之何其末與魯人恱其名而以急病讓夷
　為功君子責其實而以不能節用為罪此王政之務
　本也
莒慶來逆叔姬莒慶非有君命也叔姬非適諸侯也何
　以得書乎以公之自主之公之自主之則敵敵則書
　矣凡喜怒哀樂愛惡者人之情所不免也人之情所
　不免而無禮義之制則放而不反是以聖人物為之
　防使人乃廢心而任禮禮然而然不以私意損益其
　間未始有物者也每若是而天下服矣
新延廐春秋二百四十二年所興作脩舊多矣不必書
　也而延廐南門蓋㣲耳何故獨書哉又新宫災宣公
　之廟也太室屋壞魯公之廟也災與壞不能不修而
　經無修之文雉門及兩觀災記新作焉吾以此數者
　參之修舊不足書其書者皆非禮之制不務公室者
　也天子僭天道而後有諸侯僭天子諸侯僭天子而
　後有大夫僭諸侯大夫僭諸侯而後有陪臣僭大夫
　上為之下則有甚焉者矣故將欲撥亂世反諸正則
　莫若正己正己而物正矣故春秋於其僭君也必書
　必書之者必正之之意也而主人習其讀而問其傳
　則未知己之有罪焉此世學者所以迷而不悟也
張瓌唐公問於劉子曰昔僖公修泮宫詩人頌之而春
　秋不書何哉劉子曰泮宫者諸侯之學也僖公修之
　得其時制則諸侯之事也不可勝書故春秋不書也
　春秋以制度弼其上為法而詩人以恩厚愛其君為
　事詩有過厚而春秋無虚羙此其所以異也然則其
　書延廐南門何哉劉子曰延廐者天子之廐非諸侯
　之廐也南門者天子之門非諸侯之門也所謂庫門
　天子臯門雉門天子應門矣延廐之僭非莊公也過
　在可革而不革故曰新南門之僭自僖公始罪在不
　可為而為故曰新作夫春秋之記略常事簡小事謹
　大事所以經後世非史官之任也
秋有蜚蜚之為物狀若牛而白首一目虬尾行水則竭
　行草則死見則其國大疫非中國之禽也故曰有有
　者所以明其無也鸜鵒不逾濟而蜚非中國之物蹔
　而一至故不可言多而言有麋者中國所有也有之
　不足異而多則為異故不可言有而言多螽螟者中
　國所多也多不足怪而為災則害故不可言多而言
　災此制言之體也無所茍矣
葬紀叔姬滅國不葬紀非酅酅非紀也而葬紀於酅所
　以順紀季也季之不取為國審矣問者曰葬紀叔姬
　為順紀季書乎為賢叔姬書乎為順紀季則非賢叔
　姬為賢叔姬則非順紀季而二者并言之何哉曰季
　之不取為國前見矣無待於葬叔姬乃知之蓋非叔
　姬之賢則亦不足葬故於是引而合之録善不遺小
　之意也
齊人伐山戎桓公之威行乎天下天子不能制矣如是
　而又越竟以伐山戎諸侯震恐其重過於萬乗乃沛
　然自得矜功而語受命此君子所惡也故貶而人之
　昔文王三分天下有其二以服事紂有君民之大徳
　有事君之小心蓋春秋所貴也詩云匪革其欲聿追
　來孝今以桓公之内行不脩而多大功將有非望之
　圗何若哉
公子牙卒殺也而卒之殺之當其罪故遂其隠之之意
　也當是之時魯人知公子牙之罪而莫知季友之謀
　也聞公子牙之死而莫謂季友之誅也使季子謀不
　縁君誅不當罪則春秋猶將探其專誅之惡以示後
　世矣聖人原情議獄以季子之為忠於國而適於權
　聽而予之所謂大夫强而君殺之義也自三桓始者
　乃此之謂矣然則大夫非强雖有罪可殺君猶不得
　殺也
齊仲孫來桓公不務修霸主之義討有罪扶㣲國而更
　使智計之士覘伺虚實令慶父極惡魯君再弑此由
　桓公仲孫不臧之蔽也故奪其君臣之常辭以見君
　使臣不以禮臣事君不以忠聖人法之所禁也故田
　恒弑其君孔子沐浴而朝告於哀公請討之夫事君
　之義捨孔子無可為者矣豈嘗沮其君以齊人尚彊
　待其自斃哉
吉禘于莊公說者以禘為諸侯之禮也何謬歟不王不
　禘禘之為王禮明矣王者禘其祖之所自出以其祖
　配之虞之所自出黄帝也而祖顓頊夏之所自出黄
　帝也而祖則禹啇之所自出嚳也而祖契周之所自
　出嚳也而祖文王今魯既用天子禮樂而祖周公故
　其禘也則主文王矣禘者帝也帝者天子之號也諸
　侯不得祖天子故禘不及諸侯也天子禘諸侯祫大
　夫享庶人薦此上下之殺也言禘郊者皆先禘後郊
　此以祖考之逺近為次禘之先郊猶祖之先宗也非
　以禘祭天而郊享帝也孔子曰魯之郊禘非禮言魯
　之郊禘則先郊而後禘此魯之郊主后稷而禘主文
　王驗也左氏曰魯有禘樂賔祭用之禘非諸侯禮又
　明矣
髙子來盟魯君弑國亂夫人出奔上下莫相安齊桓公
　驁然有取魯之心使髙子將南陽之甲而至者非伐
　之也非正之也非聘弔之也髙子能深執忠臣之義
　勉其君於霸因事制宜立僖公而盟之魯國遂安以
　此見權在髙子髙子之為人臣忠也從義不從命矣
　孔子曰如有用我者吾其為東周乎夫東周之時大
　夫則强諸侯以凌天子陪臣則張私家以脅諸侯唯
　有道者不以利傷義耳
僖公於閔非父子也然而春秋之詞與親父子相襲無
　以異所以明臣子一體也君之則我以臣事之父之
　則我以子奉之是故為人後者則為之子矣夫為人
　後者為之子非施於未有後之語也是乃已為後之
　理矣彼君子之將取後者取於族人兄弟之子則順
　及乎不得已矣而取兄弟亦安可不正以父子之禮
　奉之哉徒謂之父子則昭穆有逆故春秋通其文於
　君臣明此兩者一也彼不以子繼父則必以臣繼君
　矣君臣猶父子則父子亦猶君臣也舜之有天下祖
　顓頊而宗堯堯非同姓也受國焉爾非同姓尚宗之
　况親親者乎
夫人氏之喪至自齊哀姜與乎亂殺二子幾亡國齊桓
　討而誅之是也此上之所以行乎下君之所以行乎
　臣伯者之所以行乎諸侯之義且哀姜安可復配宗
　廟復臨羣臣哉魯以臣子不得討而齊以伯主得舉
　法故臣子可縁伯主之命以尊宗廟伯主亦可縁天
　子之法以絶魯私請今齊以公義誅之而魯以私意
　請之是魯之不忍也而不可通於春秋故去姜氏以
　見焉異乎文姜文姜殺夫雖臣子得絶之矣哀姜殺
　子終不可以子故讎母唯伯主得行焉爾
城楚丘言齊桓者以桓公之封衛德莫大焉雖衛人亦
　自以謂桓公之於我德莫大焉春秋書之曽無以異
　於常諸侯爾彼衛已滅矣無王命而擅封之是擅王
　命也擅王命諸侯之大罪也故以小惠評之則桓公
　為有德以大法論之則諸侯無專封孟子曰五伯三
　王之罪人此之謂也
夏四月不雨六月雨文公之書不雨自十月至於秋七
　月其於民如此之慢也僖公之書不雨歴一時則書
　之其於民如此之閔也不獨書六月雨而已又先書
　四月不雨所以見有志乎民汲汲之甚也有志乎民
　汲汲之甚未足為聖人之法也然而春秋取之者凡
　南面而治有國家天下者患不與民同憂苛不與民
　同憂則亦不與民同樂矣唯有道者不然己未嘗有
　憂也民之所憂不可不憂己未嘗有樂也民之所樂
　不可不樂若是者所謂無常心而以百姓心為心是
　故與民同憂者王事之始也與民同樂者王事之成
　也此春秋所謂貴非得雨之謂其義則近矣
許男新臣卒以許男卒于師乎當曰卒于師卒于㑹乎
　當曰卒于㑹今一無稱焉者此去其師與㑹而復驗
　之也春秋褒不失實貶不違理新臣之為人君不知
　命者也人之患莫大於不知命不知命則必畏死畏
　死則必貪生貪生則必亂於禮矣而後有容身茍免
　之恥而後有淫祀非望之惑燕昭秦始皇浚民竭國
　以自封焉不知命之蔽也(云云/)
楚屈完來盟于師盟于召陵桓公之威可謂盛矣責楚
　之包茅則諾問昭王之不復則辭然而不以己力之
　有餘而加人此雖益賛于禹班師振旅之義何異凡
　人之情强則暴服則懾今齊强而不暴楚服而不懾
　俱捐其私以義理相勝者也苟以義理相勝而無喜
　怒愛惡之遷則王事純矣故不多齊之有功而多楚
　之服罪不貴楚之能拒敵而貴齊之能不遂也
齊人執陳袁濤塗齊桓之不可為周公亦明矣然而春
　秋以周公之義責焉者是乃其可以及可以責者也
　周公者自誠而明大而化變而神其桓公之謂乎至
　其用師治衆止於肅而已此猶可及也養民使臣止
　於恕而已此猶可及也聽訟决獄止於内自正而已
　此猶可及也為此三者是乃春秋所以責於桓公也
盟于首止㑹盟同地而再言之者首止爾葵丘爾宋爾
　平丘爾皆有懿德羙行超絶卓異非常之迹者也孔
　子曰書之重辭之複其中必有羙者焉此之謂也首
　止君君臣臣父父子子此大法大經也葵丘盡王者
　之禁而宋弭天下之兵平丘興滅繼絶兼弱攻昧其
　名號甚順其事實甚厚雖從此語王道可矣豈亶為
　伯者事哉
晉人執虞公春秋之記事原始見終不失其實者也故
　虞之滅自夏陽始夏陽滅則虞亡矣宫之竒舟之僑
　之徒皆知之獨其君不知故春秋因大見其釁於滅
　夏陽而深沒其迹於執虞公使天下之為人君者從
　而省之可以戒於此矣故曰家有既亡國有既滅由
　别之不别也可不大哀乎人君莫不惡亡而好存莫
　能固亡而保存是何也嗜欲之習近而憂患之來遠
　也扁鵲望見齊桓侯而却走人問其故對曰君有疾
　在骨髓不可救後五日桓侯體疾使人召扁鵲扁鵲
　去矣故當扁鵲之望而却走也雖謂桓侯之已死可
　矣桓侯雖未疾而有死形虞公之未執而有滅名桓
　侯仆於數日之後虞公虜於數嵗之末耳扁鵲善侯
　色而宫之竒善觀國其所為不同其深思遠慮一也
鄭殺其大夫申侯從俗論之則申侯未有罪也而春秋
　君臣皆譏以為鄭伯内忌而殺申侯申侯雖不當誅
　亦有以取之故恭儉卑讓者常生術也雖有死者寡
　矣謂之不幸貪侈爭欲者常死術也雖有生者寡矣
　謂之幸故君子道其常而小人計其功桎梏死者在
　文王則正命也在陽虎則非命也孔子曰不知命無
　以為君子此之謂也
禘于太廟用致夫人春秋雖亂世未有妾母稱夫人者
　也自成風始矣此禮之所由失教之所由廢上下之
　所由亂嫡庻之所由爭其惡乃比乎無父無君何以
　言之邪已之母父之妾也今背死而使之配此所謂
　知母而不知父故曰無父凡立小君嫡子必天子命
　之者也今以其私親而建之非有天子之命也故曰
　無君無父無君者王法所禁也而天子不能正是王
　無天也故召伯來㑹葬榮叔歸含皆以王之無天為
　譏也
晉里克弑其君卓里克能不聽優施之謀甯喜能不從
　孫林父之亂陳乞能不隨景公之惑則晉無殺世子
　之禍衛無逐君之惡齊無立嬖孽之變矣患皆在媮
　合苟容逢君之惡故春秋成其君臣之名以正其簒
　弑之罪也所謂不知其義被之空言不敢辭矣不然
　卓與剽荼豈有冝為君之義哉陳平之王吕氏誅少
　帝也似此皆不明於大臣之分者也
諸侯城縁陵異於城楚丘何也曰諸侯不專封專封而
　善僅可以贖過爾故平其文不使伯者獨享其功為
　人之迷於義而乃以專封為德也專封而不善是冐
　王法而又勤諸侯故異其文以見伯者之罪於專封
　之中而又有不善焉此皆貴王賤伯羞稱桓文之意
　比縁陵於城楚丘則楚丘善而縁陵不善矣比楚丘
　於王者之義則桓公救過之不給奚暇稱賢哉此其
　指也春秋貴義而不貴惠貴正而不貴功略小羙而
　優大節以正待人而已矣晉文公為城濮之盟使諸
　侯朝王蓋朝者非獨魯也而獨書魯焉者以謂彼之
　為未足以為功故反循吾之常道而稱朝焉耳齊桓
　公城楚丘而封衛蓋城者亦非獨魯也而獨書魯焉
　者以謂彼之為未足以為功故反循吾之常義而稱
　城焉耳傳曰君子道其常小人計其功此類之謂也
　使俗人論齊桓晉文之功則必以謂莫或比髙焉而
　春秋曽未異之常人也此以正待人之體也厚而深
　博而遠優優大哉天地之德也夫
沙鹿崩名號
六鷁退飛過宋都人君遇怪異非常之變者當自内省
　而已非所以告同盟也同盟有分災救患之義故水
　火兵戎之為敗則告告則赴之赴則弔之此所待於
　外者也竒物妖變之至則天之所以警人君雖有堯
　湯之智反而責其躬此無待於外者也無待於外者
　何赴告之有春秋因而書之以見人君之莫能畏天
　命乃反以責於己者望於人也
公子季友卒春秋譏世卿然莫甚於魯魯之大夫皆世
　卿然莫强季氏仲氏季氏出昭公而仲氏弑子赤此
　皆世卿能成其禍者也是以春秋異而書之其文婉
　其㫖遠主人習其讀而問其傳則未知己之有罪固
　曰賢之耳吾以此論之非通於聖法之所出明於王
　事之所止由百世之後等百世之王莫之或失者未
　足以論春秋也
宋公曹伯衛人邾人伐齊宋襄公有憂中國之心伯天
　下之意而道不足也故合諸侯舉大衆不務率義而
　先為不正以矜其力此其所以無成功也凡人之情
　以謂仁有置武有置仁置德武置服自公孫枝而有
　此言是故莫勉於為正而皆勉於為不正勉於為不
　正此及其所以失也秦穆宋襄既不遂伯而臧武仲
　又因以奔其身吾以此觀之順事恕施王事之始也
邢人狄人伐衛詩云騂騂角弓偏其反矣兄弟昬因無
　胥遠矣爾之遠矣民胥然矣夫邢棄兄弟之親而從
　逺人焉其為反也不已甚乎使衛怨之卒以滅國其
　為然也不已信乎召穆公有言兄弟鬩于墻外禦其
　侮如是則雖鬩猶禦其外矣奈何而内侮哉
宋人執滕子嬰齊執之是非决于稱人與稱侯而不繫
　名與不名者也然則嬰齊獨何為名哉諸侯不生名
　名者死之禮也今取死之禮加於執之日以此見其
　死矣不反矣然則虞公何以不名曰虞公者其國已
　亡其地已奪是滅而不能死者也雖釋之無所歸今
　嬰齊其身雖執其國尚全其釋之尚可復然而死不
　反甚可閔也所以異也
邾人執鄫子用之春秋謹諸侯之死死以道者雖時有
　不名然猶以為非禮其不以道者則無不名所以終
　也文甚㣲而難察所以寄襃貶見善惡也夫邾人執
　鄫君而用之其罪易見鄫子犯非禮以喪其身其惡
　難諭蓋春秋所愼而辨也故曰春秋之道可以一言
　而盡者其本之謂乎
楚人使冝申來獻㨗楚暴犯中國欺詐諸侯執宋公而
　伐其國威動天下然而自卑屈於魯使人獻㨗在衆
　人之情皆榮之而春秋抑而不予也既貶其君又隠
　其㨗乎宋以伸有道之弱而沮無道之勝孔子曰夷
　狄之有君不如諸夏之亡此之謂也
宋公及楚人戰于泓宋師敗績宋襄公不厄人於險不
　鼓不成列此天下所謂至仁大義雖文王之戰不能
　過之者也而春秋惡之以其好戰而不務本飾小名
　而妨大德此無異盗跖之以分均為仁出後為義也
　彼君子不然正其義不謀其利修其道不急其功子
　夏為莒父宰問政於孔子孔子曰無欲速無見小利
　所謂欲速者遺本者也所謂小利者計末者也
杞子卒論者以祀子為春秋貶之也是不然春秋謹名
　名正則言順言順則事成事成則禮樂興禮樂興則
　刑罰中今出爵分土以善惡為升降者此天子之任
　也而春秋得專之則名亂矣亂名改制且不免於誅
　何足以為春秋故春秋之所貴者名實不遷而是非
　之理正乃所以為不可及也
衛侯燬滅邢滅人之國春秋之所惡也於所惡之中又
　有甚焉秦穆公衛侯燬是也兩君皆有賢名其惠足
　以使衆其威足以服敵就令其不能遵法守制舉干
　戈以覆人之國并人之地此則諸侯之强暴者爾雖
　有罪人猶得而備之今兩君皆出詭計險謀亂天地
　之性使臣反其君下畔其上以快已兼并之欲使雖
　有道之國不知所備甚可惡也豈得與他滅國者等
　哉秦穆見貶夷狄衛侯燬以名此理之出也仲尼弋
　不射宿鳥以宿尚不射而况君臣父子之間乎以為
　人之所以為人者乃以此也有毁是者是去其所以
　為人者也
宋蕩伯姬來逆婦伯姬之嫁也固不見經今其來也且
　何為見經吾以此觀之内女雖親體不敵則不書於
　䇿不書於策所以尊君也今君失其禮以愛易典主
　大夫之昬是卑朝廷而慢宗廟非安上治民之節也
公追齊師至酅弗及向曰齊人今曰齊師因是而知之
　所謂弗及非弗能及也弗敢及也弗敢及者畏也故
　諸侯之恥莫甚乎以一國畏矣善飬氣者匹夫不為
　千乗屈孔子是也夾谷之㑹齊師四陳揖讓指麾而
　景公服計齊人之衆不足以當景公計僖公之勢足
　以勝定之末年冦至不能禦去又不敢及是舉百姓
　而棄之者也豈為民父母之道哉於是乃使公子遂
　遠乞師於楚以自防耳從此揆之其持國之術所失
　者多矣
楚人滅夔以夔子歸國滅而虜無不名者國滅罪也虜
　服辱也而夔何以獨不名夔之所以取滅者乃非其
　罪故假之也夔曰我先君熊摯有疾鬼神弗赦而自
　竄于夔吾是以失楚又何祀焉者楚祖鬻熊虁祖熊
　摯是不得祀者也諸侯之祀無過其祖者夔子可謂
　若於義矣而楚反以是滅之春秋以謂非其罪也故
　黜楚而伸夔夔雖不幸而實無負於義有王者作興
　滅國繼絶世則夔庶幾矣
公子買戍衛不卒戍刺之買貴矣率師以戍諸侯何以
　不書邪然則買自不當得書者也買受命而出在疆
　外矣進退得專之欲權冝以辟晉難故不卒戍也可
　謂識變矣而魯反誅之魯之脅於强楚不察忠臣之
　心甚矣故春秋憫而進之以謂不然買之徃何以不
　書邪
及楚人戰于城濮當是之時晉辟楚三舍欲戰者得臣
　也而春秋書晉焉得臣雖有必戰之意由先軫則激
　之是以書晉也此誅必原情之義也
衛侯出奔楚諸侯去其社稷或有代之者或無代之者
　有代之者衛侯衎是也無代之者魯昭公是也春秋
　書有代之者則名之書無代之者則不名今衛侯有
　代之者矣而不名何哉言叔武之代之也實非代之
　也所惡代其君者為其奪之也今叔武代其君乃將
　復之也故正其號謂之衛子衛子之不取為君明矣
　故衛侯不得名也
公朝于王所踐土之㑹天子自往也自往雖㣲而猶可
　言河陽之㑹臣召君也臣召君不可以訓故書狩焉
曹伯襄復歸于曹衛候以殺叔武名曹伯以賂得國名
　其惡不同其貶一也此正性命之理也
介葛盧來介盧中國之封也沉於蠻荒而變焉其車服
　辭命文物器械習與之同而不自覺焉故不得比儀
　父儀父以附庸之國能明其禮講信脩睦與强國大
　邦立㑹盟之信其後益大爵至於子雖未有異聞固
　已進矣而葛盧腌然日損至比於蠻荒雖自卑貶一
　年再至魯修朝㑹之義而其禮俗不合諸夏無以交
　中國人之賢不肖相去豈不遠哉孔子曰里仁為羙
　擇不處仁焉得智
盟于翟泉公及莒人盟于浮來莒獨有人耳不沒公公
　之欲也今此多大國而又在王城之内豈諸侯大國
　皆㣲者豈公固欲之哉明公獨能事天子而列國之
　卿亂王室之禮王子虎不能正也使陪臣盟天子之
　側此所謂下凌上替也揚子雲曰節莫差於僭此之
　謂矣善為天下者於此乎防之安有失哉
衛侯鄭歸于衛鄭之初歸也得言復當是之時叔武在
　内鄭雖無國國固其國也及其又歸也殺叔武矣執
　之歸於武師矣殺元咺及公子瑕矣鄭雖得國國非
　其國也故不言復春秋之襃善罰惡豈不至明至察
　哉向也無國而義可以有國則亦謂之有國今也得
　國而義不可以得國則亦謂之無國由是觀之天子
　者得天下之義者也非得其位也諸侯者得一國之
　義者也非得其勢也得其義雖未有其位君子謂之
　得矣失其義雖能專其勢君子謂之失矣故曰義重
　於富仁重於爵
公子遂如京師遂如晉人臣無遂事者也其在竟外權
　國家之利則有遂公子遂如京師在竟外明矣人臣
　無專行者也唯中於義而有成功使朝廷尊而君益
　榮則免罪焉取濟西田可謂功矣爭地以戰殺人盈
　野爭城以戰殺人盈城智欺愚强脅弱不云少矣而
　非春秋所謂功也春秋所謂功者能事大國能反侵
　地能復周公之宇能事大國義也能反侵地功也能
　復周公之宇榮也三者所以予其權也
四卜郊不從乃免牲魯之郊非禮也明矣於非禮之中
　又有非禮焉說者以謂三王之郊一用夏正然則奚
　稱周之始郊日以至邪凡郊者天子之所以事天也
　故三代各自以其歲首而祀之明禮之至尊極大無
　有敢先之者董仲舒之議是也魯既以諸侯郊天不
　敢盡同王者故卜自建子之月而始也孟獻子乃以
　謂郊者祈農事耳彼見郊不過三月則以為啟蟄聞
　配用后稷則以為祈農事何其陋於禮也而仲舒又
　曰成王之使魯郊者蓋報德之禮然則成王亦且為
　非禮之禮非義之義而春秋則因而從之矣奈何哉
　吾以謂使魯郊者必周也然而必非成王其殆平王
　以下乎
猶三望謂猶者可以己之辭何其不知春秋也春秋貴
　正貴偹安有廢大存小而又教之曰可以已哉是猶
　逐其父飬其母者而謂之曰可并逐母也亦誨之孝
　而已矣王介甫曰春秋内魯諱其惡而襃其善此内
　辭也曰不郊矣幸其猶三望也不告朔矣幸其猶朝
　于廟也然而春秋之義非致其至者也愈乎已則可
　矣是猶紾其兄之臂者而曰我且徐之以全吾愛云
　爾則可乎亦誨之悌而已矣故以猶為可以已者逐
　父而餋母之說也以猶為愈乎已者紾兄而徐之之
　說也君子不然彼不郊而三望自以謂猶愈乎已故
　譏之彼不告朔而朝廟自以謂猶愈乎己故非之君
　子之道乎致其至者也當其必為不曰可以已亦不
　曰愈乎已
大事于太廟春秋記嘗記烝記禘記郊未有曰大事者
　也此其曰大事何也曰是乃諸侯之大事也諸侯之
　事無大於此者矣祫之謂也奚以言之王者禘禘其
　祖之所出以其祖配之諸侯祫毁廟之主陳乎太祖
　大夫士享或四廟或三廟或二廟庶人薦於寢故曰
　徳厚者流光德薄者流卑時祭稱有事祫祭稱大事
　大之外無加者矣以是推之魯之郊禘非禮也大夫
　有善於其君則於祫及其髙祖諸侯有善於天子則
　禘其祖之所自出皆周之未造也非太平制名器正
　上下之分也楊子雲曰節莫差於祭唯心通其義者
　知之乎
逆婦姜于齊正始之道也待之不以夫人之禮故夫人
　不以其位終國亂子弑强臣擅命幾於亡矣夫文公
　非不欲存妻子傳世者也闇弱惰慢不能率禮而行
　以謂苛若而可何禮之守故卒至於禍也夫婦之際
　人倫之首可不愼哉故鑒末以原本因㣲以知著又
　非獨文公之罪也雖夫人預有罪矣當是之時夫人
　不能早避喪娶之辱冐大禮以徃國人皆賤之遂無
　所據依以危其身而亡其子由本不正故也殆而呼
　天不亦晚乎吾以此觀之禮之於人大矣是存則存
　是亡則亡文公之不能保其後嗣者由無以刑其妻
　也夫人之不能安其位者由無以謹於禮也此正始
　之道也
王使榮叔歸含且賵不知者乃以謂天子賵人之妾小
　過耳而譏之深求車殺母弟大惡也而譏之略是不
　及知春秋正人倫之意也君臣也父子也夫婦也治
　之三綱也道莫先焉桓以臣殺君而王命之成風以
　妾僭嫡而王成之於三綱廢矣是去人之所以為人
　也王之無天不亦明乎古之為文者三畫而一貫之
　為王一貫之者謂能法天也苟不能法天何王之稱
晉殺其大夫陽處父即事探情陽處父可謂無罪矣而
　春秋不免也以謂陽處父之自事其身者未始至於
　得其死之道則其死非不幸也孔子曰人之生也直
　罔之生也幸而免使處父而得其死者固幸爾豈直
　之謂乎子路侍側行行如也子曰由不得其死然盆
　成括有才而不聞君子之大道孟子曰死矣故君子
　愛其身全其生者必由其道由其道而死雖若比干
　焉仲尼謂之仁矣愛其身全其生而不由其道不由
　其道而死雖若處父焉春秋謂之罪矣春秋不貴幸
　而免
宋人殺其大夫不深惡其下之犯上專殺而反病其君
　大夫之不能親親此正本之意也詩云騂騂角弓偏
　其反而夫反之而反者固自古記之矣於是乎知堯
　之克明峻徳以親九族為王治之大也
公㑹諸侯晉大夫盟于扈趙盾既内專廢置其君而又
　外强諸侯盟王者之法所不當受也故斥而遠之若
　曰陪臣執國命漸不可長已此非其所得為也
宋人殺其大夫司馬愛人弗親反其仁敬人弗荅反其
　禮正己而物正矣宋君幼司馬惡故使華孫得因隙
　乗衆託於義而為利春秋并疾之故貶司馬於前冝
　其誅死而斥華孫於後以禁暴亂也
楚子使椒來聘前此者楚不與中國通其交於中國也
　名號僭而無法故外於中國得見於春秋者皆必有
　非常之事焉今使椒來聘其號辭順其禮節中然後
　始均之中國矣故諸侯一也能自藩飾以禮樂者則
　謂之中國不能自藩飾以禮樂上慢下暴者則外之
　中國内外之别不在遠近而在賢不肖苟賢矣雖居
　四海謂之中國可也苟不肖矣雖處河洛謂非中國
　可也楚成王以力為强執宋襄公戰勝天下威脅諸
　侯雖書春秋而不得以其爵通今使椒來聘常事耳
　自卑貶其名修下人之義而得編於諸侯君臣俱榮
　以此見徳為貴力為下矣
秦伐晉春秋褎善貶惡不失其實者也其可信在義不
　在事是故雖無其事而論之中於義援其比引取之
　可也雖有其事而論之倍於義推其比勿信之可也
　孔子曰舉一隅不以三隅反則勿復也此之謂也
叔孫得臣敗狄于鹹非長狄乎曰非也春秋正名狄也
　戎也淮夷也白狄也赤狄也山戎也夷蠻也陸渾戎
　也姜戎也是不一名
公還自晉鄭伯㑹公于棐文公之徳未能有以異於衆
　未足以任重也一舉動而二國附之者所履信而所
　思順也若是者天地應之而况於人乎試使文公於
　沓之㑹不能通其至誠以固兄弟之國則鄭將疑惡
　之奚有於好試使文公交二國而非除怨脩睦之謂
　則春秋將鄙賤之奚有於善吾以此觀之履信思乎
　順又以尚賢者春秋之事也
晉人納㨗菑于邾弗克納郤缺聞過而改見義而徙奚
　為而不免於貶曰春秋之所謂賢者非賢於人之謂
　也必致之仁聖之域王者之道然後止矣今郤缺之
　事不恥過作非以堯舜之法論之僅得免怙終之刑
　耳何足以言賢夫賢者之事其君言必謀於義動必
　順於道不逆寡不雄成是以無過舉奚有用賤凌貴
　用少凌長傷財害民以力為之者哉使此其為諸侯
　大夫則足矣以為王者之佐則未可
公孫敖卒于齊敖不循法度自絶於魯而猶卒之春秋
　不以為非以謂君臣之閒厚莫重焉故君誠有禮於
　其臣則臣可以死可以亡君誠有恩於其臣則臣雖
　死雖亡而不怨也若是而國家之禍亂遠矣
宋子哀來奔君子貴見㣲而賤死禍見㣲者大臣之操
　也孔子曰所謂大臣者以道事君不可則止
諸侯盟于扈大者天地其次君臣道莫先焉晉為伯主
　齊弑其君興諸侯而莫能正晉則固有罪矣諸侯又
　莫之討不亦病乎夫諸侯不專征者也田恒弑簡公
　而孔子請討焉是豈非義而孔子行之哉固以謂天
　地之道君臣之義是乃其冝者也從此觀之盟于扈
　之意晉則固有罪而諸侯亦病矣
齊人來歸子叔姬出夫人者未嘗不使大夫將命也彼
　其曰郯伯姬來歸此其曰齊人來歸子叔姬何哉曰
　春秋正名别賢不肖使勿相亂者也義屈則屈義直
　則直郯伯姬以罪出雖父母於其子而不敢以私愛
　害公義辭不教而已矣子叔姬以禍亂逐非得罪於
　先君者也魯雖受之其義固可以自直故謂之齊人
　來歸明罪之在也凡人之議法也所親則回所踈則
　察君子不然親則憐之而不以愛妨公踈則容之而
　不以枉誣正所以見王者之事也
毁泉臺臧文仲祀爰居而文公毁泉臺此皆迷民以怪
　者也爰居之不書展禽之力矣君子愼所以導民乎
公子遂叔孫得臣如齊春秋之文有常有變變用於變
　常用於常不相襲也變之甚㣲讀者難知也則以為
　史耳乃春秋則欲起問者見善惡也公子遂將弑君
　謀之齊而後決陽貨將竊國謀之晉而後發而經書
　子卒盗竊寳玉大弓其實尚隠故原其禍亂之始邪
　謀之發著之奉使之日以見非常也使學者比其類
　揆其情因是而知之所謂㣲而顯志而晦者也非聖
　人孰能修之哉齊與人之大臣謀弑其君晉與人之
　陪𨽻謀覆其國意俱惡而禍俱大此春秋所以異而
　惡之也
　
　
　劉氏春秋意林卷上
欽定四庫全書
　劉氏春秋意林卷下　　　宋　劉敞　撰
晉放其大夫胥甲父于衛秦穆公悔不用百里奚之言
　以亡三帥自狀其過而作秦誓晉靈公恥不得志於
　秦而追咎善謀放胥甲父于衛人之度量相越豈不
　遠哉仲尼刪書以秦穆為賢而措之帝王之末及修
　春秋以胥甲父無罪而譏晉之濫從此觀之明莫要
　於自見智莫先於自知善莫大於自反矣假使晉之
　君臣因胥甲父之言推而廣之修已而不責人鄰國
　將來服奚患秦哉不恥政之不修而疾戰之不勝不
　憂德之不仁而忿民之不為用不責己不中義而疾
　人之為謀忠未有用此而保其國者也晉靈公之弑
　不亦冝乎乃其兆先見矣
公及齊侯平莒及郯莒人不肯公伐莒取向孔子稱片
　言可以折獄者其由也與夫兩怨相仇能辨其曲直
　使人信之者唯已有道也此仲由所以稱政事矣小
　邾射以邑歸魯魯使大夫盟之辭曰使子路約我無
　所用盟於是謂子路子路不可季孫曰千乗之國不
　信其盟而信子之一言何故不為子路曰魯有事於
　小邾不敢問故死其城下可也彼不信而使由盟之
　是義之也由弗能故子路可謂能以言信矣推子路
　之心居郯莒之間安有不聽者哉使子路動而違義
　言而廢信不可以决郷黨之平况千乗之國乎
陳殺其大夫洩冶洩冶則信能諫其君然而非大臣之
　操也所謂大臣者必絜其身於進退之始不可入焉
　則止矣今陳侯君臣之淫非一嵗之積洩冶猶安其
　朝至不勝其欲而大亂廢男女之節然後言之則其
　從君於昬多矣夫謂之從則具臣也居大臣之位而
　為具臣之操過而見殺未為不幸也且陳侯之淫舉
　國皆惡之不獨洩冶而後知之也然則非能知君淫
　之為賢以能止君淫之賢也非能言國亂之為智以
　能去國亂之智也此兩者絜矩之道也春秋責賢者
　備此之謂也
天王使王季子來聘季子不稱爵未爵也不稱字未字
　也未字則未冠也而天子之大夫不名欲明其尚幼
　是以謂之王季子也王不推至公選賢與能而篤於
　下流之愛使幼稚之人居大夫之任交於諸侯示天
　下以私治何由興哉
楚子入陳納公孫寧儀行父于陳齊桓公内行不治以
　淫驕聞天下然而孔子稱之曰正而不譎㣲管仲吾
　其被髪左衽矣為其尊天子正君臣也功烈若此盛
　矣及至序大道猶不免於貶謂為三王之罪人能各
　有所施也公孫寧儀行父從君為淫使徴舒有縁而
　弑其君罪則大矣然而能赴命大國誅亂除讎社稷
　復存宗廟復享於君臣之義雖齊桓正而不譎殆無
　以過然而猶不得繫之陳者本不正故也以彼其有
　功而又能正其本則王者之臣也王者之臣功烈未
　必皆多而羞稱五伯者誠在正本而已矣
同盟于清丘諸侯之臣也而同盟僭其君矣非禮也
王札子殺召伯毛伯不知者以為王札子文不足與其
　知者則以為當上也召伯毛伯爭政而誅春秋不專
　惡王札子也宋司馬司城官亂見殺春秋不專惡華
　孫也以謂上必先失之然後下得之已必先予之然
　後人奪之湯放桀武王伐紂從此生矣
公弟叔肹卒見公弟之重者所以非宣公之弑也舉叔
　肹之于者所以知其人之賢也肹非賢則不得字字
　而不稱弟則與季友仲遂亂故見其重而後賢之是
　以春秋無虚文也甚㣲而顯甚志而晦不可不盡心
　焉叔肹不仕宣公則非大夫非大夫而書於春秋以
　叔肹之義則固可以為大夫矣此春秋之舉逸民也
　逸民伯夷叔齊虞仲夷逸朱張栁下惠少連孔子曰
　作者七人七人者不同操然而不降其志不辱其身
　身中清廢中權叔肹則兼之矣
元年作丘甲魯不務廣德而務廣力不務益義而務益
　兵以王者之制論之則作丘甲之罪大矣王者之制
　諸侯不得擅賦其民擅稅其民稅為足食也賦為足
　兵也足食足兵民信之矣然而不得擅者先王之稅
　既足以食矣先王之賦既足以用矣今不循先王而
　以意為准必亂之道也是以聖人禁之
王師敗績于茅戎不言戰而言敗此王術也以謂天下
　莫之敢亢故不可言戰而有天下者一失其道則人
　能奪之故不恥言敗是以王者脩已而不責於人也
　周公相成王營洛邑其言曰使有徳易以興無徳易
　以亡嗚呼豈所謂周道如砥其直如矢者邪
季孫行父臧孫許叔孫僑如公孫嬰齊帥師魯次國爾
　三卿而四軍大夫安得不僭公陪臣安得不執國命
　此乃春秋所由作也
及國佐盟于袁婁郤充一戰勝齊反魯衛之侵地功大
　矣而春秋惡之以謂失上下之節凡功者為之於君
　君臣臣父父子子之間則安以榮反是則危以辱人
　皆多郤子之能伸其意而春秋絀之為其先力而後
　禮也
公及楚人盟于蜀是嬰齊也其以力為功薄於義而陋
　於禮與郤克一耳郤克不得稱諸侯之大夫故嬰齊
　亦不得以其名通也此文異而意等也
叔孫僑如帥師圍棘棘外邑邪應有伐文内邑邪曷為
　圍之以此知其叛矣而不言何哉蓋以謂棘之罪非
　敢叛者也凡在己爾己未能事君則人孰能事我不
　察己之所以失而疾人之不我服强國之術若五伯
　之事則有之非王道也春秋不然己之所未能不以
　責人見不肖則内自訟者也季氏患盗問孔子孔子
　對曰苟子之不欲雖賞之不竊曰如殺無道以就有
　道則如之何曰子為政焉用殺子欲善而民善矣夫
　孔子之知本也以盗不足患則叛未可誅以無道不
　可殺則叛未足圍此其指也
及荀庚盟及孫良夫盟諸侯有聘無盟聘禮也盟非禮
　也良夫不務引其君當道志於仁而已而生事專命
　為非禮不信以干先王之典故不繫於國以見其遂
　事之辱非人臣之操也
立武宫魯諸侯也僭天子之禮雖欲尊其祖鬼神不享
　也而學者習於魯之故更大而稱之曰魯公之廟文
　世室也武公之廟武世室也人之迷固久矣夫其以
　僭為典也此乃春秋所由作也
宋公使公孫壽來納幣納幣不書者也公孫壽何以獨
　書乎以謂禮邪彼其不書者且非禮矣而公子遂禮
　乎以謂録伯姬邪伯姬之賢不過有常操死耳其且
　未歸何用録乎以謂不當使公孫邪凡諸侯之大夫
　孰非公孫者昬禮稱父兄師友父兄猶稱之而况公
　孫乎故此皆非也春秋正始始不正則王道不立人
　倫之重莫重於昬因公子遂納幣以父之喪娶也公
　孫壽納幣以母之喪娶也父喪見母喪不見然而齊
　斬之情三年之憂天下之達禮也不得以不見之故
　而降此經所以書也事同則文等矣學者所冝以三
　隅反者也
天子使召伯來賜公命古者制三公一命卷若有加則
　賜也不過九命次國之君不過七命小國之君不過
　五命夫有加而賜所謂賜命者也以義觀之錫命者
　其世世相襲衮不廢矣賜命者服過其爵所以章有
　德止於其身不世傳者也成公未有明德大功簡於
　王室而服過其爵非沮賞之典也是以稱天子天子
　者臨天下之言也天王者臨諸侯之言也今居中國
　備采衛而得臨天下之言何榮之有焉
晉人敗狄于交剛春秋之記戰伐侵入也甚詳然而於
　外裔未有言戰者是何也曰四裔者春秋之所外也
　中夏者春秋之所内也所内者將以德治之所外者
　將以力治之故抗兵相加未嘗不戰也然而在中國
　則書戰書戰者以德治之之意也在外裔則不書戰
　不書戰者以力治之之意也王者非於中國厚而於
　外裔薄也勢不得不爾也中國故不結日不偏陳雖
　有道猶惡之外裔之來為冦能勝之而已矣雖不結
　日不偏陳無譏焉𫝊曰徳以柔中國刑以威四裔乃
　亦此之謂也
公如京師主人習其讀而問其傳則以謂如京師固羙
　志也而未知春秋以是譏之也曰公不伐秦豈能朝
　天子乎天子者天下之父也朝有年聘有時盡心竭
　力致其誠慤專一之意以將之則所謂子事親臣事
　君之道矣焉有挾二事以往哉重於伐人輕於事君
　雖有朝之名而無朝之誠書曰享多儀儀不及物惟
　曰不享此春秋所惡也
㑹吳于鍾離㑹又㑹非殊而卑之也又非異而尊之也
　以吳子在是不得稱吳人而吳復不可獨稱故便文
　也晉侯㑹狄於攅函亦猶是矣異乎首止黄池首止
　者先及而後㑹所以别王世子尊儲君也黄池者先
　㑹而後及所以别兩伯主進吳子也獨鍾離不然有
　以知其文近而實逺也太山之為大弗察不見而况
　聖人之文乎故曰差之毫釐失之千里此類之謂也
　欲以殊㑹吳為卑之邪吳序諸侯之下矣安在其不
　卑而戚之㑹又何事哉欲以殊㑹吳為外之邪首止
　之㑹王世子亦殊矣安在其外之而戚之㑹何獨不
　外也此皆似是而非者也未可以論春秋春秋之外
　吳也在於稱其君以國稱其大夫以人而不在㑹又
　㑹也
晉人執季孫行父舎之于苕丘執之者以歸也歸而未
　至故不可言以歸不可言以歸故著舎之於苕丘焉
　此皆春秋别嫌明㣲愼用獄之意也苕丘非晉地明
　矣若苕丘晉地也則必曰以歸既曰以歸矣則無所
　復著苕丘未有諸侯入其封内而復殊其地者也九
　月用郊經言執鄫子用之又曰執蔡世子友用之莫
　言其所以用而直謂之用而已明用者用人也古者
　固謂用人為用乎用之為字卜中也卜而中斯用之
　矣不言用牛羊而言用人牛羊所常也人非所常也
　所常可言非所常不可言也不可言故專謂之用其
　意㣲而顯矣世衰禮廢淫於祭祀而用非所用春秋
　多有之秦穆宋襄皆顯諸侯也而猶欲用列國之君
　而况魯成者乎
圍宋彭城楚為不道奬亂助惡使臣畔其君春秋所惡
　也雖得其地春秋不與也凡諸侯受封於天子固有
　常分强者不得獨兼弱者不得獨失有王者作强者
　將損之弱者將益之故宋雖失彭城猶未為非宋也
　彭城言宋大鼎言郜齊寳言衛取非其所有據非其
　所安雖歴百世猶不得名也取非其所有據非其所
　安可不戒哉遂城虎牢此其曰虎牢彼其曰鄭虎牢
　豈兩也哉虎牢之不繫鄭可知矣彭城不可取而楚
　取之故謂之宋彭城虎牢可取而諸侯不取故不謂
　之鄭虎牢當是之時晉方脩伯者之義申天子之禁
　鄭不用命則國尚非其有也何但虎牢之一邑乎其
　義不得專之則無所繫國無所繫國者亦所以明不
　外王命於鄭也春秋賤用兵而惡取邑今用兵反以
　為是取邑反以為可以謂有能如晉悼公之賢先自
　治而後治人雖用兵取邑焉可也又况取而不貪怒
　而不暴乎孟獻子之謀忠且禮矣於此乎見之
叔孫豹及諸侯之大夫及陳袁僑盟春秋襃善貶惡不
　失其實者也諸侯皆在是又稱叔孫豹及諸侯之大
　夫大夫受命於其君之詞也異乎湨梁湨梁者諸侯
　皆在是而大夫盟其非受命而專之也明矣諸侯之
　失其政奪於其臣不亦冝乎詩云不自為政卒勞百
　姓其為得失也逺矣
叔孫豹鄫世子巫如晉臣之事君也非苟益其君之謂
　也子之事親也非偷安其親之謂也不義而富雖可
　以得利者而臣不為君然後榮無恥而安雖可以得
　存者而子不為親然後尊今豹自謂强足以兼人而
　不度於義巫自謂智足以便親而不慮於恥此小人
　以為功而君子以為羞者也孔子曰不患貧又曰不
　患寡豹之為君謀冝曰君擅劫天子之地奪諸侯之
　國以自封樹為益愈耳非所以創業垂統也君以正
　却之諸侯將自服何患於貧巫之為親謀冝曰君私
　棄先王之命卑宗廟之守以偷欲休其恥甚於去位
　而虜也君以正守之七十里之地而可以王何患於
　寡如此而臣子之義得矣此乃聖人之所貴也
鄭伯髠頑如㑹未見諸侯丙戌卒于鄵諸侯於其封内
　猶大夫於其家也義不可外其君是以雖卒不地也
　鄵何以獨書乎然則鄭伯之卒可知矣彼必以合乎
　中國之故而見外於其臣也為變文以起其見弑因
　赴告以絶其同惡故春秋亂世也弑君者非一皆可
　得而誅者也至於見知故縱使大惡不發君仇不復
　其罪與親弑者無以異是乃春秋所當絶也季孫問
　具臣從之者與孔子曰否弑父與君不可從也夫不
　可從者固以從為罪而况於大臣乎
㑹吳于柤春秋所甚謹者莫如君臣吳楚徐越此皆聖
　賢之後非周室之伯父叔父則伯舅叔舅也見周之
　弱而諸侯放恣自以逺於中國王靈不及而皆僭名
　號其無等為己甚是以春秋亦因而遂外之聖人愼
　用人重棄人雖曰外之而未忍遽没其所始封也尚
　委曲為之造說故稱其君國稱其大夫無爵命名氏
　之辨以貶逺之不使得齒中國而已所謂一字之貶
　有嚴于斧鉞者在此也嗚呼可不省乎將以求榮邪
　乃反辱焉將以求安邪乃反危焉及其思善悔過去
　僣號從中國然後許之有君有大夫吾以此觀之凡
　人之善惡損益榮辱無不自已為之者詩云永言配
　命自求多福
戍鄭虎牢向者鄭虎牢也而不言鄭不使鄭得專之意
　也今者非鄭虎牢也而繫之鄭不取於鄭之意也故
　義可以取雖過千乗君子不以為非義所不取雖已
　失之猶予使得名焉取之以義予之以義雖用天下
　可也况其下乎孔子問公叔文子於公明賈曰人謂
　夫子不言不笑不取信乎對曰非也夫子時然後言
　樂然後笑義然後取耳故取之與予亦大矣非君子
　孰能冝之哉
作三軍論者以謂天子六軍諸侯大國三軍次國二軍
　小國一軍此似是而實不然魯於周室封最廣者也
　至襄而作三軍春秋譏之明襄之前未有三軍也及
　其舍之也又曰舍中軍明二軍猶在也故魯之師行
　每一軍出輒書之所以明王制愼用衆也
㑹于蕭魚鄭伯如㑹歟則冝以如㑹書乞盟歟則冝以
　乞盟書今一皆沒之獨稱㑹何哉曰春秋嘉善矜不
　能而成人之羙悼公之服鄭也有道其信義著於諸
　侯非一日之積此善之可嘉者也鄭伯之欲從中國
　也亦非一日之積逼於楚之强而未果此不能之可
　矜者也然則晉之取鄭鄭之下晉不始於㑹蕭魚之
　日其信已在前矣至其㑹也諸侯以小息中國以小
　安是乃有貴乎約信者也其義不言而諭不盟而壹
　故略其文以見其實蓋春秋成人之羙之意也故以
　戰伐為事者殘人民敝財用未必能下敵也以盟誓
　為信者繁犠牲費辭令未必能合衆也今示以救災
　患恤禍亂同好惡奬王室而遠人服矣為天下豈可
　以詐力哉
季孫宿帥師救台遂入鄆衆人之所以為衆人者彼不
　義加己則己以不義報之彼不仁遇己則己以不仁
　報之釁於勇而嗇於禍之死而不避欲以為快非君
　子之道也君子者不然彼以不義來我則以義正之
　彼以不仁來我則以仁示之因於禮故不遷怒止於
　當故不貳過是王伯之君所以兼服天下者也故禍
　莫大於兵兵莫憯於志志莫害於亂春秋豈以王徳
　望於季孫宿哉因季孫宿之事以達王徳也
己未衛侯出奔齊奔而名者兩君之辭剽已立矣而衎
　不名何邪曰春秋雖亂世君不君臣不臣至於劫奪
　之禍尚皆有縁而作窮惡極亂猶不為也今剽以公
　孫秉國政交於諸侯有日矣親逐其君而自取之惡
　有甚焉故絶其兩君之稱以見所惡也叔武攝位而
　鄭不名剽簒國而衎不名其不名也同而所以不名
　異叔武稱子而剽稱侯稱子者讓之意也稱侯者簒
　之實也故曰貴賤不嫌同號美惡不嫌同辭為春秋
　安可弗察邪
晉人執莒子邾子以歸晉人知莒子邾子之可以討矣
　而未知己之不可討也用亂治亂用不肖治不肖禍
　乃始作非正本之意也沈同問孟子燕可伐與孟子
　曰可沈同伐燕齊人以孟子為勸之也孟子曰否彼
　如曰孰可以伐之則將曰為天吏者可伐之譬猶殺
　人者而問曰人可殺與亦將應之曰可彼如曰孰可
　殺之則將曰為士師者可殺之今以燕伐燕曷為勸
　之哉夫孟子可謂知本矣
白狄來諸侯間於天子之事則相朝相朝者考禮正刑
　一徳以尊王室為之也是以春秋亦予其朝夫外裔
　於中國無事焉其於天子世一見則諸侯雖善其交
　際不得而通也是以春秋亦不予其朝不予其朝者
　懲淫慝一内外也周公致太平越裳氏重九譯而獻
　其白雉周公曰君子徳不及焉不享其䞇此乃天子
　而讓也况列國之君守藩之臣乎
晉人執衛行人石買假晉欲明天子之禁修方伯之義
　黜叛夫而誅亂臣者則莫如正孫蒯之惡而諸侯服
　矣今置所先而收所後急所輕而緩所重伯者之討
　固有若是乎夫賞不當其功罰不當其罪不祥莫大
　焉大惡不舉而小過必察猶不當其罪也
晉欒盈出奔楚不以范匄逐之為文而以盈之自出為
　說使盈無可逐之釁則匄不得逐矣匄之罪易見盈
　之失難知此春秋所以深探其情而大正其本也道
　莫難於治天下而天下之治在國國之治在家家之
　治在身身不治國家不可得治也詩之首周召書之
　首堯舜皆從此生矣春秋述堯舜者也是以謹於人
　道之始閨門之内易曰閑有家悔亡家之不閑悔不
　亦冝乎
甯喜弑其君剽季子然問仲由冉求可謂大臣乎孔子
　曰所謂大臣者以道事君不可則止今由與求也可
　謂具臣矣季子然曰然則從之者與曰弑父與君亦
　不從也由此論之具臣者其位下其責簿小從可也
　大從罪也大臣者其任重其責厚小從罪也大從惡
　也夫據國之位而享其禄臨禍不死聞難不圗偷得
　自存之計使簒弑因己而立後雖悔之不可長也里
　克趙盾甯殖之貶不亦冝乎曽不如公孫寧儀行父
　之猶有益於其君也又况商人陳乞之懐惡以濟逆
　者乎夫商人陳乞懐惡以濟逆與里克趙盾甯殖之
　事則輕重有間矣然而春秋不别也以謂君臣之間
　義不容失故其文一施之所以教天下之為人臣者
　也
衛侯之弟鱄出奔晉衛侯忌小忿以誅有功捐大信以
　疑至親使鱄至於去國逃死者無人君之道故也詩
　不云乎人之無良我以為君人之無良我以為兄當
　此之時鱄以全身不離於惡名為智以母使其兄有
　誅弟之惡為義以不翹世以自絜為忠以不仕而能
　矯國之失為廉可為重己乎是乃君子之所貴也
豹及諸侯之大夫盟于宋葵丘之盟以明天子之禁書
　宋之㑹以弭諸侯之兵書推趙武屈建之力以當齊
　桓不亦過盛乎據十有餘嵗之安以接治平不亦淺
　近乎應之曰伯者有五而桓公為首非以其力也固
　以謂九合諸侯不以兵車也而宋之㑹亦不以兵車
　何以不能比葵丘孔子曰回之為人也三月不違仁
　其餘則日月至焉而已又曰我未見好仁者惡不仁
　者好仁者無以尚之惡不仁者其為仁矣有能一日
　用其力於仁矣乎夫宋之㑹百姓免兵革之患猶出
　之湯火也養老長幼者十有餘年非獨一日之仁也
　何謂淺近哉吾以此觀之聖人之愛民深矣固有有
　其意無其功而善之者矣孰有有其功有其名而遺
　之者邪
公在楚主人習其讀而問其傳則以謂公在楚云者釋
　不朝正于廟焉爾而未知己之有罪也昭公去國至
　於以乾侯寄是以書公在乾侯當此之時季氏居君
　之位攝君之祭魯之一民非公之有聖人嫌於國無
　公公無國也故因正月以正之今襄公亦去其國季
　孫亦叛於内居君之位攝君之祭其與乾侯也同同
　則其文等矣故存公則無所復存存公則失國可知
　矣此正春秋之所欲明也在易坤之剥曰龍戰于野
　其血𤣥黄夫嫌於無陽而後稱龍猶嫌於無君而後
　存公安可不察邪
吳子使札來聘世或謂季子之讓不若其受國之愈也
　季子之去不若其誅惡之愈也此欲速之士宋墨之
　徒權一時以期功名非正徳修本之道也彼其爭故
　明吾讓以鎭之彼其賊故明吾仁以静之由是而訓
　雖未治王者之功聖人之守也不由是雖偷有成為
　快耳非至徳之風也季子豈不欲饗一國哉又惡不
　由其道豈不欲討國亂哉又惡父子兄弟之相簒奪
　無已時此固季子之所以稱賢也
葬宋共姬使共姬避火而全生未足以害其貞也然而
　不以己之可以全其生之故而違天下之常義此安
　乎性命者乃能之故審乎死生之度辨乎榮辱之境
　知禮之重重於生辱之甚甚於死伯夷叔齊餓於首
　陽之下求仁得仁何以過此乎詩云彼其之子舍命
　不渝
葬蔡景公蔡世子般弑其君固云者足以見般之罪矣
　未有以明固之惡也君不君則臣不臣父不父則子
　不子固賊未討而葬以既討之文非寛弑之者之罪
　也使夫弑者亦有以自省也
宋災故天下之事不一也君子慮所逺而小人恤所近
　夫災雖諸侯所當救然而一時之變一國之禍也財
　足以周其乏粟足以濟其用則已矣非所以為天下
　之憂也彼天下之憂者臣弑君一子弑父二如是則
　夷狄矣雖有粟吾得而食諸故孔子論天下之信則
　曰寧去食論陳恒之變則曰請討之其察於道之輕
　重緩急大小先後也審矣豈以姑息愛人哉
莒展出奔吳莒展子也而不謂之子展失子之道也凡
　人之所以稱乎臣者以有君也所以稱乎子者以有
　父也君弑矣而臣不討賊父殺矣而子不復讎是固
　無臣子之理也展之見奪不亦冝乎魯叔孫氏之豎
　牛殺孟丙仲壬以立昭子昭子既立朝其家衆曰豎
　牛禍叔孫氏殺適立庶使亂大倫將以赦罪而罪不
　可赦必速殺之仲尼聞之曰叔孫昭子不賞私勞不
　可能也書云無偏無黨王道蕩蕩豈其掩義隠賊而
　忘君父哉
鄭殺其大夫公孫黒賞罰之於政非春秋所先言者也
　然而賞罰不當春秋必譏所以效王者之政雖不以
　賞罰為本而猶不可廢也君專殺大夫非王法所得
　為者也然而君殺大夫春秋或予之所以效春秋亂
　世急於見君臣之禮扶上而抑下也夫聖王之罰不
　誅不教不誣無罪百姓未見其惡也則雖方命圯族
　堯不殛鯀及其惡成而罪見誅之猶鷹鸇之發也無
　留獄矣此所以禁姦止邪除禍持國之道也豈幸而
　勝之哉
公如晉至河乃復道千乗之國至重也而動不以禮雖
　為之卑伏曲從猶之無益也適得輕焉譬之鄭衛之
　處子蒙珠玉而過中山之盗也滋益恭而滋益侵耳
　吾以此觀之為國以禮者處勝人之地矣孔子曰恭
　而無禮則勞又曰事君數斯辱矣朋友數斯䟽矣數
　猶數數也進之不以禮節者謂之數(莊子曰彼於致/福未數數然左)
　(氏傳曰無日不數於六/卿之門皆謂進不以禮)
執齊慶封殺之春秋之予人也不求備其責楚子也求
　全焉何哉曰春秋明王道之大本者也政刑寄焉不
　求備者敘才用之意也非出乎身加乎民之正也出
　乎身加乎民者不正則不行不信則不服是以不使
　若楚子者得專天下之善也天下之善不專在楚子
　則楚子之善未免於戮矣以此治天下所謂洒濯其
　心一以待人者也故殺人者可殺而非士師亦不得
　殺殺之為專殺專殺之罪與殺人等王者之政也夏
　書曰昬墨賊殺己惡而掠羙為昬貪以敗官為墨殺
　人不忌為賊楚子有二焉
舎中軍向曰作三軍三軍皆始作也今曰舎中軍去三
　之一也然則今之舎者非向之作者明矣若今之舎
　乃向之作則向之作亦曰作中軍矣魯之本不有二
　軍豈不然乎
暨齊平齊大魯小魯為齊弱久矣然而能暨齊以平者
　介於楚也夫不自計徳之厚薄勢之利害而借人之
　威以慿諸侯是逺者不服近者不親此最得失之機
　也詩云肆不殄厥愠亦不隕厥問夫文王不以昆夷
　之陋而隕其問是以能成王業奈何其崇夷狄侮中
　國哉昭公之棄其國死於外諸侯莫之殺也從此生
　矣
蒐于紅姦臣之將蔽其君而奪之也未嘗不先為非禮
　而動民也蒐于紅吾見其反天時矣吾見其易地理
　矣吾見其悖人倫矣而昭公猶未之悟也至於奔走
　失其社稷以死豈不哀哉
陳災當是之時楚子在陳彼赴而我弔此其所以書也
季孫意如叔弓仲孫貜帥師伐莒向者舎中軍也自以
　謂得於節矣而未知其猶非制也今也為三軍以出
　自以謂權一時之利焉爾而未知其猶僭也非制且
　僭此春秋所謹也義豈得略哉
執蔡世子友以歸用之鄭忽疑於失國蔡友疑於不立
　衛蒯瞶疑於出奔春秋正父子之親君臣之禮貶姦
　逆退不義以此三人者雖道徳不足猶可以世其國
　蓋不登畔人之意也傳曰斯民也三代之所以直道
　而行其斯之謂與
叔弓帥師圍費季康子患盗問於孔子孔子曰苟子之
　不欲雖賞之不竊曰殺無道以就有道則如何孔子
　曰子為政安用殺子欲善而民善矣故春秋未嘗不
　惡臣不臣子不子也又察其本本治而末亂者有之
　矣天下所共棄也本不治而末亂者是乃其理君子
　所宜内自審者也嘗試使周之王必毋廢文武之法
　毋過天之道諸侯雖大國孰敢慢其上諸侯必毋僭
　天子其大夫孰凌大夫必毋脅其君其陪臣孰畔故
　南蒯雖以費入齊而春秋未以畔誅蒯非寛蒯弗誅
　也事有本末法有原省季氏未得以畔名蒯則魯亦
　未得以强討季氏魯未得以强討季氏則周亦未得
　以僭絶魯其不正相乗非一日之積矣衆人之治則
　以謂苟君君臣臣焉可矣王者之術必將曰君不君
　則臣不臣父不父則子不子正己而物正乎此之謂
　王者之術
同盟于平丘政莫善於興滅國繼絶世自三代之王皆
　傳用之平丘之㑹雖未可以言王然而王使大夫臨
　之諸侯約之王者之政行焉未命而蠻夷服唯其信
　也推其羙殆與葵丘明天子之禁無以異此則春秋
　所貴也
蔡侯廬歸于蔡陳侯吳歸于陳陳蔡不計己之所以能
　復其世者天子之徳諸侯之功也而皆欲速貪利反
　受封于仇讎之楚忘其宗廟之辱社稷之恥殆匹夫
　所不為其道雖可復其行不可復惡足以君國子民
　哉是以其禍亂相繼終亦至於滅亡而莫之振也豈
　不哀哉夫道可復者人也故曰歸行不可復者已也
　故名之君子之膺受多福可不省邪
莒殺其公子意恢郊公不慼其親之憂使意恢得縁以
　闚覦意恢不隠其兄之惡使蒲餘侯得縁以專禍是
　上下交失也書不云乎于弟不念天顯乃疾厥兄兄
　亦不念鞠子哀大弗友于弟惟弔兹不于我政人得
　罪蓋痛之矣聽訟蔽獄可弗熟察邪
楚子誘戎蠻子殺之誘一也或名或不名或誘而滅之
　或誘而殺之誘而滅之其罪雖著春秋猶惡其懐惡
　而討不義誘而殺之其義雖貶春秋猶探其罪而棄
　之於天下此似相反而實非相反也曰道並行而不
　相悖茂而有間連而不相及此之謂矣鄫子貪色而
　亡禮縱欲而昧禍猶禽獸也雖無邾人之虐有王者
　作固不免於誅戎蠻子怙亂而輕百姓不信而侮四
　鄰雖無楚子之誘有王者作固不免於亡春秋皆略
　其名以見其賤禍之來也己有以取之易曰不節若
　則嗟若無咎孔子曰不節之嗟又誰咎乎此之謂也
曹公孫㑹自鄸出奔宋春秋之時臣能專其邑無不畔
　其國者能使其衆無不要其君者臧武仲之智可謂
　智矣然猶据防以求為後於魯是以孔子譏之以謂
　其罪與不孝非聖者均也不孝則無親非聖則無法
　要君則無上三者皆大亂之道也故深察公孫歸父
　之至檉奔齊公孫㑹之自鄸奔宋也其賢於臧武仲
　遠矣降而無憾憾而能眕唯知命而好禮者能之孔
　子曰不知命無以為君子不知禮無以立也此之謂
　也
宋華亥向寧華定自陳入于宋南里以畔吾以其言畔
　也知其不可言復入以其不言復入也知其為畔矣
　畔者猶未絶其為君臣之稱者也
劉子單子以王猛居于皇陳人蔡人從王伐鄭君臣之
　辭也大不以乎小貴不以乎賤君顧可以乎臣哉夫
　臣者為上為徳為下為民者也治煩去惑以道事君
　不可則止者也不乗君之昬而以封己者也不挾君
　之勢而以崇黨者也今劉單之為天子臣也則不然
　君昬則不諫國危則不憂禍已成矣亂已兆矣然後
　挾天子而令諸侯此則姦雄之所以冀非望者也源
　必始于此上下舛逆是以謂之以王猛居于皇也孔
　子曰危而不持顚而不扶則將焉用彼相矣世治則
　有良臣無功臣夫尊尊親親不失其理則何功之稱
　矣曰大夫以夫人致若是則何如曰是亦猶是也然
　而以逆順為差大夫之以夫人者有君命存焉劉子
　單子以王猛者則專之爾察響者原其聲視影者觀
　其形則何疑之有
叔孫婼至自晉民生於三事之如一報生以死報賜以
　力古之道也婼不忍自同於季氏而謀納公正也不
　忍見欺於季氏而反自殺忠也然而君子以為難不
　以為法者昭公在外婼可以無死婼之死畏也曽晢
　使曽參過期而不反人曰其畏乎曽晢曰彼雖可畏
　我在必死也此曽子之所以稱善事父也孔子畏於
　匡顔淵後子曰吾以汝為死矣顔淵曰子在回何敢
　死此顔子之所以稱善事師也使婼少聞曽氏顔子
　之風則必不以死易生矣此春秋所由不以死襃婼
　也婼之死雖不可以當襃而其忠也不可忘矣故因
　其可襃而襃之傳曰苟志於仁矣無惡也此之謂也
宋公佐卒于曲棘十有二月齊侯取鄆置天子者非以
　優天子以收天下也置諸侯者非以優諸侯以収一
　國也諸侯有方伯連帥州牧卒正者非以優强大以
　存小國也故小事大大字小為治之要春秋之所甚
　貴也分災救患扶傾濟弱誅叛討亂王政之所急仁
　義之本也諸侯卒其竟内猶大夫之卒其家未有言
　其地者也而佐卒獨見外取邑不書書之未嘗不稱
　人也而齊獨稱侯以宋公有親附鄰國憂諸侯之心
　齊侯有修伯討不登畔人之意是以異之也詩云何
　其處也必有與也何其久也必有以也又曰豈不懷
　歸畏此簡書簡書同惡相恤之謂也文王嘗以此懷
　西方矣
盟于鄟陵公自㑹居于鄆居于鄆者猶曰居于鄭矣有
　天下者固家天下有一國者固家一國上雖失之下
　莫敢有也及至天子棄天下而不守諸侯失其國而
　不保是以天子有曰出居于鄭而諸侯有曰公在楚
　矣出居于鄭非實棄天下也其道則無以異於棄天
　下也公在楚非實失國也其道則亦無以異於失國
　也豈虚加之哉說不免焉
楚殺其大夫郤宛君不明故臣得專其威至於殺其大
　夫而莫之止也不亦甚乎然而郤宛則有以取之有
　以取之者辟嫌不審也辟嫌不審罪也詩云侈兮哆
　兮成是南箕趙簡子欲簒晉疾天下之議己者曰殺
　孔丘竇鳴犢則庶幾矣已殺竇鳴犢使人聘孔子於
　魯將濟河孔子聞其殺鳴犢也於是止曰羙哉水乎
　丘之不濟此水命也夫趙簡子卒不得施其謀由是
　觀之孔子之禦患也早矣逢蒙學射于羿盡羿之道
　思天下唯羿為愈已於是殺羿孟子曰是亦羿有罪
　焉公明儀曰宜若無罪然孟子曰淺哉言之也安得
　無罪孟子可謂知春秋矣春秋之責於義也未嘗不
　欲其無罪也人亦有有罪而無禍者矣非春秋所貴
　也人亦有無罪而有禍者矣非春秋所戒也春秋道
　其常而衆人計其功傳曰人之生也直罔之生也幸
　而免此之謂也
公在乾侯向曰居今曰在向也魯而今也晉一民莫得
　使焉尺地莫得有焉人固曰乾侯之君耳而春秋則
　以為猶吾君也冉有謂子貢曰夫子為衛君乎子貢
　曰吾將問之入曰伯夷叔齊何人也曰古之賢人也
　曰怨乎曰求仁而得仁又何怨出曰夫子不為也故
　君雖不君臣不可以不臣父雖不父子不可以不子
　古今之大義也子貢其知之矣
黒肱以濫來奔謂之邾黒肱則邾大夫矣而非也謂之
　濫黒肱則濫之君矣亦非也諸侯不得擅相封其籍
　不通乎天下故謂之黒肱以濫也因是觀之則邾之
　私爵人其罪一黒肱之專取濫其罪一其義深切而
　著明猶六鶂五石矣不可奪也
元年春王君子莫重乎授受授受王事之本也授之者
　以禮受之者以義正也正已而後可以正人矣故擇
　其所處不汚於偽不誘於利不脅於威楚公子閭吳
　公子札衛公子郢是矣可以取而不取之無正故不
　可取也以宗廟為重以國家為本亂非己之所及也
　不得已而起衛公子晉晉公子周漢文帝是也當是
　之時社稷無所寄人民無所奉羣臣以謂莫冝己者
　故受國也可以受而受受之無害於正故受也今定
　公不然汙於偽誘於利脅於威雖欲正人人何由而
　正道能得之非王功也非王功則春秋奚取焉漸之
　象曰進得位往有功也進以正可以正邦也故天下
　非得其位而能有功者未之有也非進以正而能正
　邦者亦未之有也聖人其知之矣
新作雉門及兩觀天子三門諸侯三門天子之門曰臯
　門曰應門曰畢門詩曰乃立臯門臯門有伉乃立應
　門應門將將是道天子之制文王之徳者也諸侯之
　門曰庫門曰雉門曰路門魯用王禮是以其庫門天
　子臯門雉門天子應門而設兩觀僭君甚矣習舊而
　不知以為非覩變而不知以為戒無怪於季氏之脅
　其主矣此春秋之㣲辭至意也
公及諸侯盟于臯鼬衛靈公門陳于孔子孔子對曰俎
　豆之事則嘗聞之矣軍旅之事未之學也聖人之惡
　兵之害如此然而田常弑其君則沭浴而朝告於哀
　公請討之是聖人非惡兵也惡夫不義也楚之不義
　甚矣晉以伯主之勢慿王命之重而不能討顧而使
　吳乗其釁中國不振旅功近而禍逺矣不亦病乎孔
　子曰夷狄之有君不如諸夏之亡是所以眷眷於臯
　鼬之盟者也
劉卷卒王者之制内諸侯禄外諸侯嗣此三代之禮最
　所重者也於經未有以言之觀乎劉卷卒則可信矣
　故生稱爵其禄也卒稱名從正也葬稱公主人之事
　也豈苟而言之哉
季孫意如卒意如親逐其君而卒之其異於翬何也曰
　以定公為君則不得不以意如為大夫矣孰有大夫
　卒而君不為之變者乎夫意如之逐昭公也明翬遂
　之弑君也隠而叔仲惠伯之蔽惡也未形春秋固曰
　有不待貶絶而罪惡見者此之謂也且夫意如之罪
　固著矣及其卒也而絶之則其著不亦彌信乎而春
　秋弗為也以為定不書正月適足以見定之非正而
　猶未足以効其受國於季氏故於是復明意如為定
　之大夫也使定公誠能明君臣之義不賞私勞討先
　君之賊致季氏之誅則意如不免矣故雖逆取而順
　守之猶賢乎已今一不然苟於利而忘其辱幸於禍
　而忘其讎謂意如定之大夫也不亦宜乎
季孫斯仲孫何忌如晉陽虎陪臣也而執國命欲蕩覆
　公室以自封已三世矣事不成故盗寳玉大弓以逃
　春秋本其禍之所構自二子之使夫以二子之力專
　國擅君而陽虎能制之進云則進止云則止猶𨽻僕
　也而莫之戒者方復為之脅請於伯主之國此其無
　所忌必為亂之效也雖然不介晉權亂亦不得發春
　秋彰往察來而愼於幾㣲故因事以宣其指原指以
　見其變子惡之卒陽虎之盗皆簒君亡國之禍也苟
　甚之必録之録之故必自其禍之所起矣
仲孫忌古者已孤不更名名者所受於親者也事親者
　不為存沒生意不為利害易慮故不變也人之背死
　忘先者常必以利害汨其中者也背死忘先以利害
　汨其中者非獨更名之謂也更名蓋其小小者耳而
　聖人禁之者背死忘先之情惡雖小不可為也小且
　不可為况其大乎此固禮之止亂於未形者也
齊人執衛行人北宫結以侵衛善為國者親近而逺信
　之附内而外歸之衛侯欺其羣臣以紿晉殘其百姓
　以奉齊齊之執結也固非伯討矣而衛之無良又甚
　焉從此觀之孟子曰今之諸侯五霸之罪人不亦信
　乎
從祀先公從祀為祫邪冝曰大事于太廟為禘邪冝曰
　禘于太廟為時享邪冝曰有事于某宫所以不正言
　之者其事可醜出於陽虎故也陽虎將作亂而惡不
　得民心故於是為小正以售其大不正立小義以遂
　其大不義從祀先公其事則順矣其情則逆故仁義
　禮智信五者天下之通道羙術也在君子則治在小
　人則亂小人者挾欲為利之心而為之者也名愈髙
　則利愈富功益多則禍益大是盗跖之所以合乎徒
　衆也君子不然經徳不回非以干禄也立事建功非
　以狥名也矯政易俗非以封己也忠恕而已矣春秋
　原情情誠善而功惡弗誅也情誠惡而功善弗與也
　故曰兵莫慘於志禍莫大於徳有心為道者之言也
齊人來歸鄆讙龜隂田使魯多其車徒衆其兵革構怨
　連禍以攻齊為事未必能得其故土地也厚其幣帛
　重其使介繁禮巧辭以請齊為事亦未必能得其故
　土地也仲尼一言爾威重於三軍利加於萬乗豈有
　他哉順於理故也天下之事常服於順而違於逆逆
　之必歸於敗也猶順之必取於勝也中賢猶足以自
　持况聖人乎不動而至不言而信不疾而速此之謂
　也故必先自勝也而後可勝人必先自治也而後可
　以治人夫不自勝而務勝人不自治而務治人皆逆
　之類也故齊雖强以其逆而奪魯雖弱以其順而得
　得失非强弱也在道而已
宋公之弟辰暨仲他石彄出奔陳暨非欲之也有不得
　已焉不得已非大臣也而况乎得已而不已者乎自
　陳入于蕭以叛以此見春秋之斷獄詳矣其出也謂
　之暨其入也謂之及及非不得已之言也得已而不
　已之說也君親無將將而誅焉又况據邑以伐其君
　者乎其罪一施之
帥師墮郈季康子患盗子曰苟子之不欲雖賞之不竊
　今諸侯僭天子而大夫强大夫執國命而陪臣畔事
　勢則然矣不務以所望乎下者事上則治奚由順哉
　譬之伐木不自其根必復滋塞水不自其源必復流
　源與根無他在己而已矣故師行邦域之中而書之
　若異國然此孔子所謂不在顓㬰而在蕭墻之内之
　意也
趙鞅入于晉陽以叛古之大臣有奪而後義險而後平
　者矣齊王問貴戚之卿孟子曰君有大過則諫反覆
　之而不聽則易位問異姓之卿孟子曰君有大過則
　諫反覆之而不聽則去若由是言之趙鞅保晉陽之
　甲以逐荀寅士吉射伊尹之忠已然而名不免於畔
　者當是之時其志未信其功未見要以功成事立然
　後可信爾易曰利用為大作元吉無咎此之謂也故
　大作而得元吉元吉而得無咎無咎之羙不過乎趙
　鞅之書歸爾是孔子之所以貴權者也孔子曰可與
　共學未可與適道可與適道未可與立可與立未可
　與權人之生也困而不學者多矣知學之為益其性
　知道之為得於學或進取焉或有所不為焉是可與
　共學者也有常矣而未及乎中行也未及乎中行則
　未可與適道適道者必中行者也不踐迹亦不入於
　室是可與適道者也善人矣而未及乎大成也未及
　乎大成則未可與立可與立者必大成者也不憂不
　懼君子之成名矣是可與立者也而有不仁焉則未
　可與權權者聖人仁人之所施也湯放桀武王伐紂
　伊尹周公攝其君此之謂權甚逆而下不疑甚利而
　上不憂必忠信至於此則權安有不可哉
晉趙鞅帥師納衛世子蒯瞶于戚世子者世世子也諸
　侯不得世其子誓於天子然後稱世子世子之貴達
　於王室然則諸侯雖欲以愛易世子猶不得也桓公
　葵丘之盟曰毋易樹子故蒯瞶之得罪君父君母而
　出奚遽失其位哉鄭忽見逐於强臣見奪於其弟突
　春秋為人之不知義乃反以其突正而忽不正也故
　君雖薨猶謂忽世子蔡友君滅衆散守其先人之國
　不與讎共戴天至于死之春秋為人之疑於誅君之
　子不立乃反是楚而絶蔡也故君雖沒猶謂友世子
　蒯瞶知以禮事其親而不知幾諫見志之順而無隙
　也使其母惡而逐之羈旅於外春秋為人之不知權
　及反責蒯瞶之出走而不計申生之死為非孝也故
　君雖沒猶謂蒯瞶世子三者異事同指皆别嫌明疑
　予正而奪不義者也
齊國夏衛石曼姑帥師圍戚曼姑受命而立輒其不可
　以圍戚何也或問乎孟子曰舜為天子臯陶為士瞽
　叟殺人則執之乎孟子曰執之然則舜不禁乎曰舜
　安得而禁之是有所受之者也今以蒯瞶為瞽叟以
　輒為舜以曼姑為臯陶此孟子之義已曰孟子未盡
　於義也伯夷叔齊讓國不取餓於首陽之下終身訢
　然以謂求仁得仁故無怨也夫不以能有其國家為
　貴而以能全其志義為安故孔子稱之舜有天下瞽
　叟殺人是亦將且循伯夷之義矣安在必申有司之
　法而以己之貴加其親乎此不為知春秋春秋抑曼
　姑於齊以明臣之不可侵其君離戚於衛以明子之
　不可加其父一言而君臣父子之道正矣詩云示我
　顯德行此之謂也故為曼姑之義冝明言於其君曰
　子無討父之道臣不足為三軍將也輒之義亦冝明
　言於其國曰臣無乗君之禮我不可為千乗主也若
　是上讓下競而兵偃不用矣又何其紛紛哉故昔者
　子路問於仲尼曰衛君待子而為政子將奚先子曰
　必也正名乎所謂正名者君君臣臣父父子子者也
　君不君臣不臣父不父子不子此輒與曼姑之事也
　不其然歟
己酉入邾以邾子益來伐國而克此衆人之所禱祠而
　求玉帛而賀者也而君子諱之諱之者不敢多其功
　不敢享其名非惡功名也功不可訓而名不可傳也
　其事好還是以明年而吳伐我魯之存者幸而已矣
　且吳之强不能以是行於楚魯之弱顧能以是行於
　吳乎孔子曰人之生也直罔之生也幸而免此之謂
　也
吳伐我君子之道不貴其勝人而貴其自勝也說命曰
　干戈省厥躬躬為善而外物横逆者有之矣君子拒
　而弗受也躬為不善而外物横逆者亦有之矣君子
　受而弗懟也受而弗懟此之謂能自勝故君子之守
　約也
齊國書帥師及吳戰于艾陵事君者自盡而後求進焉
　成民而後求用焉治内而後求服焉夫以吳之無道
　犯間上國渉數千里之地以伐人之邦固求棄疾於
　人與之俱靡焉爾國書之用齊也内不能安其君外
　不能交鄰國而輕與之戰其不愛百姓也不亦甚乎
　故善戰者服上刑所謂為志乎此戰者是也湯事葛
　太王事熏粥文王事昆夷不以其養害所養乃所謂
　君子之道也
孟子卒夫人之必命於天子猶諸侯之必命於天子也
　桓公不受命終身無王孟子亦不受命死不得稱夫
　人其義一也所以異者桓治外孟子治内其文不可
　得而一耳
公㑹晉侯及吳子于黄池吳戰勝天下威强諸侯動不
　以徳義春秋所惡也何縁而以兩伯之詞言之邪曰
　天下無王久矣吳楚皆僭號叛命莫能尊周室吳知
　自卑貶其號率諸侯以奉天子其事雖淺近猶不得
　不引而進之孔子曰一日克己復禮天下歸仁焉者
　此之謂也夫西子蒙惡過之者掩鼻苟有惡人齊戒
　沐浴可以事上帝由是觀之吳子之霸也不亦冝乎
　
　
　
　
　
　
　
　劉氏春秋意林卷下
