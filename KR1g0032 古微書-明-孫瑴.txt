#+TITLE: 古微書-明-孫瑴
#+DATE: 2018-05-12 10:14:51
#+SOURCE: github.com/kanripo/KR1g0032 master 5a846425                
欽定四庫全書　　　　　　　　經部七
　古微書　　　　　　　　　　　五經總義類(附録)
提要

　　　　(臣)等謹按古微書三十六卷明孫㲄編㲄字子雙
　　　　華容人考劉向七畧不著緯書然民間私相傳習
　　　　則自秦以來有之非惟盧生所上見史記秦本紀
　　　　即吕不韋十二月紀稱某令失則某災至伏生
　　　　洪範五行傳稱某事失則某徴見皆讖緯之
　　　　說也漢書儒林傳孟喜得易家候隂陽災變
　　　　書尤其明證荀爽謂起自哀平據其盛行之
　　　　日言之耳隋志著録八十一篇燔燒之後湮
　　　　滅者多至今僅有傳本者朱彛尊經義考稱
　　　　易乾鑿度乾坤鑿度禮含文嘉猶存顧炎武
　　　　日知録又稱見孝經援神契然含文嘉乃宋
　　　　張師禹所撰非其舊文援神契則自宋以來
　　　　不著於録殆炎武一時筆誤實無此書則傳
　　　　於世者僅乾鑿度乾坤鑿度二書耳我

皇上光崇文治四庫宏開二酉祕藏罔弗津逮又

　　　　於永樂大典之中搜得易緯稽覽圖通卦驗
　　　　坤靈圖是類謀辨終備乾元序制記六書為
　　　　數百年通儒所未見其餘則仍不可稽盖遺
　　　　編殘闕十不存其一矣㲄嘗雜採舊文分為
　　　　四部總謂之微書一曰樊微輯秦以前逸言
　　　　一曰綫微輯漢晉間箋疏一曰闕微徴皇古
　　　　七十二代之文一曰删微即此書今三書皆
　　　　不傳惟此編在遂獨被微書之名實其中之
　　　　一種也所採凡尚書十一種春秋十六種易
　　　　八種禮三種樂三種詩三種論語四種孝經
　　　　九種河圖十種洛書五種以今所得完本校
　　　　之㲄不過粗存梗概又唐瞿曇悉逹開元占
　　　　經去隋未逺所引諸緯如河圖聖洽符孝經
　　　　雌雄圖之類多者百餘條少者數十條㲄亦
　　　　未睹其書故多所遺漏又摘伏勝尚書大傳
　　　　中鴻範五行傳一篇指為神禹所作尤屬杜
　　　　撰然其採摭編綴使學者生於千百年後猶
　　　　見東京以上之遺文以資考證其功亦不可
　　　　沒經義考毖緯一門其所引據出㲄書者八
　　　　九則用力亦可謂勤矣緯與經名雖相輔實
　　　　各自為書卦氣之說孟喜始據以詁易何休
　　　　鄭元援引尤多宋歐陽脩乞校正五經劄子
　　　　欲於註疏中全削其文而說不果用魏了翁
　　　　作九經正義始盡削除此實說經家謹嚴之
　　　　㫖與孫復說春秋而廢傳鄭樵說詩而廢序
　　　　深文巧詆務排漢學者不同然義理則當尊
　　　　正軌考証則不廢旁稽如鄭元註禮五天帝
　　　　具有姓名此與道家符籙何異宋儒闢之是
　　　　也至於蔡沈書集傳所稱周天三百六十五
　　　　度四分度之一實洛書増耀度尚書考靈耀
　　　　之文黒道二去黄道北赤道二去黄道南白
　　　　道二去黄道西青道二去黄道東實河圖帝
　　　　覽嬉之文朱子注楚詞崑崙者地之中也地
　　　　下有八柱互相牽制名山大川孔穴相通實
　　　　河圖括地象之文三足烏陽精也實春秋元
　　　　命包之文(案此四條皆朱彛尊經義考之說)以至七日來復
　　　　自王弼以來承用六日七分之說朱子作易
　　　　本義亦弗能易實稽覽圖之文洛書四十五
　　　　㸃邵子以來傳為秘鑰其法出於太乙九宫
　　　　實易乾鑿度之文是宋儒亦未能盡廢之然
　　　　則㲄輯此編於經義亦不無所禆未可盡斥
　　　　為好異故今仍附録五經總義之末焉乾隆
　　　　四十五年十月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
古微書原序
昔聞之仲尼愛義子長愛奇予小子亦竊有愛焉曰愛
其古世之人得一醆一斚流傳三古間則必什襲之而
寳之而矜之曰我得古矣古人之奥帙逸文豈直一醆
一斚耶夫以聲響俱邈誦覽所畧舉世之不必經見者
而我得見之其可愛孰甚矣又況乎爇天香奏雲璈羅
上古之天球赤刀而環列丈室中又豈直一醆一斚之
細耶荀子曰夫學貧而富鄉也窶然貧之夫也俄而治
天下之大噐舉在此非竆古力哉是以古人之學恒富
今人之學恒貧古人之學恒富然而非富於書也今人
之學怛貧然而非貧於書也漢雖秦餘哉書皆道古故
其學最富至唐若宋而人人著籍矣人人著籍則人人
競傳人人競傳古安得復存今日者著錄之繁篇帙之
廣詎不什百倍於漢然而試探其業力與其所就今之
不若宋猶宋之不若唐者何哉寖侈於近日之書而寖
減於古何怪乎書愈富學之愈貧也余不佞家世藏書
稍有異本輙從羲頡以降斷乎陳隋取其凡蒂於古綫
於古駢枝於古響象依悠於古者聚而成書伯之以删
曰以旌讖緯之伏遁仲之以焚曰以攬灝噩之什一叔
之以綫曰以索箋疏之象罔季之以闕曰以甄玄古之
記歴為巻不多證學差逺庶古人之奥帙逸文將湮不
湮而亦使海内竆古之儒不至貧於學之無從遡者頼
是乎或曰古則傳矣古而既傳安用是書也使古而不
傳者子又安得其所傳而傳於世曰是不然予所愛傳
而未嘗傳傳於古人之篇􁑋不盡傳於今人之誦覽者
也集古者梯崖抇冡形命可遺彼性也好之而力之富
又足以聚之然自予視之猶以林囘之樹子當千壁焉
何也謂非其神也文也者古人之神而傳焉故可寳也
茍古之所傳帖則腕矣畫則日矣之二物夫寧非神雖
然義弗主焉文以神秘神以義尊夫文而無其義亦不
足以規億載矣余貧夫也擴余目於穹壤間曽不數里
置諸古博士之林無秒分焉謂耳目之褊也而多未逮
則信有矣若夫予以為寳愛而人將瓦礫視之曰是直
斷缺無用之文嵬瑣不經之學抑何敢强焉孫㲄序
古微書畧例
　一曰删微
地南北為經東西為緯今也經存而緯亾是有南北無
東西也聖人之言理數具舉既師其理安遺其數可付
之删後之文無足取也哉兹所遇圖緯諸家雖細録也
雖偽收也惟斷章者亦取焉首删微
　一曰焚微
書以焚亾亦以焚重非焚之重焚而有不焚故焚重也
漢桓錮黨黨愈烈齊武滅僧僧愈繁時勢固然然則上
古至文星星皪皪雖秦之炎而寒烟落灺中猶可拾取
焉是亦鳳之一毛而虬一甲也次焚微
　一曰綫微
象緯者天之轉注也海嶽者地之轉注也畿輔之内數
百里所談所習莫非君舉莫非朝事蓋其近也春秋而
降末光絶焰殆無盛於漢儒倍漢而欲談經吾烏識其
所本矣所得漢晉間疏箋輙復登之以為經翼次綫微
　一曰闕微
書删矣焚矣孔子而前遂無帝系帝系而上遂無七十
二代之皇哉春秋夏五或不月月或不事闕之也闕之
而又書之者以待備也聖人闕之以待備吾輩安得不
備之以待闕三代以降而有能力遡混芒者雖齒之邃
古之篇亦何讓焉次闕微
　一是集皆逺古漆書竹簡之遺非唐宋縹緗所盛傳
　者即歴史經籍藝文諸志及内府天下書目亦僅存
　其名而亾其書雖藏書家疑未必有也兹所錄著每
　一書各指一事其牘長者孤行為卷短狹者萍合之
　烏集之彚以成卷正不足文字觀耳
　一是集多得之十三經注疏及二十一史書志太平
　御覽玉海通典通考通志畧諸大部所援引中或載
　數段或數行或數句前所見者俟後續之後所得者
　徴前冠之中有異同者詰前後絡之皆眞琭珞非贋
　琬琰蒐羅緝綴纍月竆年故其首尾都無倫次正不
　必苛其端緒摘其掛漏也
　一邇年坊肆翻刻古書汗牛充棟如古今逸史漢魏
　叢書古書十九種秘册彚函每一部中各百十家皆
　是流行篇卷故於此集絶不雷同至如百川學海百
　家名書古今說海歴代小史稗海小說等又皆唐宋
　以後耳目近事亦此中所不贅也
　一是集文多贅軋理或奥實故每卷之首輙有小引
　為之論次其卷中篇目間有難晥者竊以數語疏釋
　之至本文有古注者錄其原注無原注者復汎拾異
　說與之旁通使讀之者開卷而豁然則又賁居子苦
　心之餘事也
說緯

緯之興其興於符命乎五德承運逓有感生故首尚書
焉符命之替也灾異滋多獲麟而經亦孔子之龍與馬
也故次春秋有灾有異天人之道洽易數幽玄乃可證
嚮也易緯至博而傳尚存故又次之禮行變化樂動神
示皆倚易而滋矣又次之久矣夫樂之不作也盖後詩
而亡也故詩次樂焉正樂刪詩復為誰孔子也孔子邁
九聖而無其遇迄為素王諸賢悼惜故論語緯又次之
語莫大於孝孝至通天北落為降紫麟聿來而孔子之
元命亦可知矣孝經緯又次之嗟嗟此以悲河不圖也
惟河與洛天諄諄命羣聖以闢諸經以祖焉是不可以
無述終之以河洛緯
欽定四庫全書
　古微書巻一
　　　　　　　　　　　　　明　孫㲄　編
尚書緯
賁居子按隋史經籍志尚書緯三卷其目凡五曰


旋璣鈐曰考靈曜曰刑德放曰帝命騐曰運期授


皆主言天咫地游帝王運歴之大事而五逸其三


矣稍可窺者考靈曜帝命騐二文亦復無篇第無

章次姑循其義類而榷為班部至其叢沓錯零不


可為顛委者雖一語雖三數語猶復綴之以志探


賾之助其中候諸䜟别自為篇

　尚書考靈曜

賁居子曰學莫大於稽天自堯歴象舜璣衡於是


禮樂兵刑一祖以天矣後世以宣夜為殷制周髀


託於周公然於天度多不相應惟渾儀之圖師准


璿璣歴代寳用自漢張衡鑄為銅儀迄唐之梁令


瓚李淳風以至許衡郭守敬莫能外焉而不知其


秘皆原於緯書漢儒竆緯故談天為至精此考靈


曜所繇名也孔門之學揆合唐虞以故其傳天官


亦最宻云謂緯書不出於孔門者漢儒亦何自而


溯其術哉此亦可為闢緯者抉疑

天從上臨下八萬里天以圓覆地以方載
　鄭康成注曰天者純陽清明無形聖人則之制璿璣
　玉衡以度其象
　張衡靈憲曰天有九位自地至天二億一萬六千二
　百五十里懸天之晷薄地之儀皆千里而差一寸
　楊泉物理論曰所以立天地者水也成天地者氣也
　水土之氣升而為天天者君也夫地有形而天無體
　譬如火焉烟在上灰在下也又儒家立渾天以追天
　形猶車輪焉周髀立盖天言天氣循邊而行猶磨石
　焉斗極天之中也言天者必擬之人故自臍以上人
　之陽也自臍以下人之隂也自極以南天之陽也自
　極以北天之隂也
天如彈丸圍圜三百六十五度四分度之一
度二千九百三十二里千四百六十一分里之三百四
十八
　按孔頴逹疏云周天百七萬一千里者是天圓周之
　里數也以圍三徑一言之則直徑三十五萬七千里
　此為二十八宿周囘直征之數也然二十八宿之外
　上下東西各有萬五千里是謂四遊之極謂之四表
　據四表之内并星宿内總有三十八萬七千里然則
　天之中央上下正半之處則一十九萬三千五百里
　地在其中是地去天之數也
　天文錄曰天曰廣南北二億三萬三千五百里七十
　五步東西短減四步周六億十萬七百里二十五步
　從地至天一億一萬六千七百八十六里半下地至
　厚與天髙等
　漢書律歴志云二十八宿之度角一十二度亢九氐
　十五房五心五尾十八箕十一東方七十五度斗二
　十六牛八女十二虚十危十七營室十六璧九北方
　九十八度奎十六婁十二胃十四昴十一畢十六觜
　二參九西方八十度井三十三鬼四柳十五星七張
　十八翼十八軫十七南方一百一十二度丒為星紀
　初斗十二度終婺女七度子為玄枵初婺女八度終
　於危十五度亥為娵觜初危十六度終於奎四度戍
　為降婁初奎五度終於胃六度酉為大梁初胃七度
　終於畢十一度申為實沈初畢十二度終於井十五
　度未為鶉首初井十六度終於柳八度午為鶉火初
　柳九度終於張十六度已為鶉尾初張十八度終於
　軫十一度辰為夀星初軫十二度終於氏四度卯為
　大火初氐五度終於尾九度寅為析木初尾十度終
　於斗十一度
二十八宿之外各有萬五千里是為四遊之極謂之四
表
　按天鏡經天有四表三道四表者房星也三道者房
　間三道南間為上道中央為中道北間為下道也
春則星辰西遊夏則星辰北遊秋則星辰東遊冬則星
辰南遊
地有四遊冬至地遊北而西三萬里夏至地遊南而東
三萬里春秋二分其中矣地常動不止譬如人在舟中
閉牖而坐舟行而人不覺七戎六蠻九夷八狄據形而
言之謂之四海言皆近海海之言昬晦無所睹也
　鄭注云天旁行四表之中冬南夏北春西秋東皆薄
　四表而止地亦升降於天之中冬至而下夏至而上
　二至上下盖極地厚也地與星辰俱有四遊升降四
　遊者自立春地與星辰西遊春分西遊之極地雖西
　極升降正中從此漸漸而東至春季復正自立夏之
　後北遊夏至北遊之極地則升降極下至夏季復正
　立秋之後東遊秋分東遊之極地則升降正中至秋
　季復正立冬之後南遊冬至南遊之極地則升降極
　上至冬至復正　地盖厚三萬里春分之時地正當
　中自此地漸漸而下至夏至之時地下遊萬五千里
　地之上畔與天中平夏至之後地漸漸向上至秋分
　地正當天之中央自此地漸漸而上至冬至上遊萬
　五千里地之下畔與天中平自冬至後地漸漸而下
　孔疏云此是地之升降於三萬里之中也但渾天之
　體雖繞於地地則中央正平天則北髙南下北極髙
　於地三十六度南極下於地三十六度然則北極之
　下三十六度常見不没南極之上三十六度常没不
　見南極去北極一百二十一度餘若逐曲計之則一
　百八十一度餘若以南北中半言之謂之赤道去南
　極九十一度餘去北極亦九十一度餘此是春秋分
　之日道也赤道之北二十四度為夏至之日道去北
　極六十七度也赤道之南二十四度為冬至之日道
　去南極亦六十七度　但日與星辰四遊相反春分
　日在婁則婁星極西日體在婁星之東去婁三萬里
　以度言之十二度也則日没之時去昬中之星近較
　十度旦時日極於東去旦中之星逺較十度若秋分
　日在角則角星極東日體在角星之西去角三萬里
　則日没之時去昬中之星逺較十度旦時日極於西
　去旦中之星近較十度此皆歴乖違於數不合也
日道出於列宿之外萬有餘里正月假上八萬里假下
一十萬四千里
　鄭注夏日道上與四表平下去東井十二度為三萬
　里又云夏至日與表平冬至之時日下至於地八萬
　里上至於天十一萬三千五百里也
　孔疏云所以有假上假下者鄭意以天去地十五萬
　三千五百里正月雨水之時日在上假於天八萬里下
　至地一十一萬三千五百里夏至之時日上極與天
　表平也後日漸向下則是夏至之日上極萬五千里
　星辰下極萬五千里故夏至之日下至東井三萬里
　也計夏至之日日在井星正當嵩髙之上以其南遊
　之極故在嵩髙之南萬五千里所以夏至有尺五寸
　之景也於時日又上極星辰下極故日下去東井三
　萬里也
日有九光光照四極日光隆照四十萬六千里
　地書說曰日照四十五萬里也
　周髀曰日光外照徑八十一萬里周二百四十三萬
　里
　淮南子曰日出於暘谷浴於咸池拂於扶桑是謂晨
　明登於扶桑爰始將行是謂朏(窟)明(將明也)至於曲阿
　是謂旦明至於曾泉是謂蚤食至於桑野是謂晏食
　至於衡陽是謂禺中至於昆吾是謂正中至於鳥次
　是謂小還至於悲谷是謂餔時至於淵虞是謂髙舂
　至於連(爛)石是謂下舂至於悲泉爰止其御爰息其
　馬是謂縣車至於虞淵是謂黄昬至於蒙谷是謂定
　昬日入於虞淵之汜(几)曙於蒙谷之浦行九州七舍
　有五億萬七千三百九里(自暘谷至虞淵几十六所為九州七舍也)
日萬世不失九道謀
　鄭注黄道一青道二出黄道東赤道二出黄道南白
　道二出黄道西黑道二出黄道北
　廣雅云立春春分東從青道二出黄道東交於房二
　度中立夏夏至南從赤道二出黄道南交於七星四
　度中立秋秋分西從白道二出黄道西交於胃十二
　度中立冬冬至北從黑道二出黄道北交於虚二度
　中四季之月還從黄道(又)日月五星行黄道始營室
　東璧奎婁胃之陽入昴畢間行觜觽參之隂度東井
　輿鬼行柳七星張翼軫之隂入角間貫氐房出心尾
　箕之隂入斗牽牛間行須女虚危之陽復至營室
凡九百四十分為一日二十九日與四百九十九分為
一月　日月東行而日行遲月行疾何君舒臣勞也日
日行一度月日行十三度十九分度之七
　按隋志日行自秋分以後至春分其勢速計一百八
　十二日而行一百八十度自春分以後至秋分日行
　遲計二百八十二日而行一百七十六度每氣之下
　即其率也月行月道二十七日有餘一周天月道交
　絡黄道每行黄道内十三日有奇而出又行黄道外
　十三日有奇而入終而復始(又)歴象之說則月一日
　至於四日行最疾日行十四度餘自五日至八日行
　次疾日行十三度餘自九日至十九日行則遲日行十
　二度餘自二十日至二十三日又小疾日行十三度
　餘自二十四日至於晦行又最疾日行一十四度餘
　此是月行之大率也二十七日月行一周天至二十九
　日强半月及於日與日相㑹乃為一月
　周髀曰日月俱起建星月度疾日度遲日月相逐於
　二十九日三十日間而日行天二十九度餘未有定
　分於是三百六十五日南極影長明日反短以歲終
　日影反長故知之三百六十五日者三三百六十六
　日者一故知一歲三百六十五日四分日之一歲終
　也
　孔疏云凡二十八宿及諸星皆循天左行一日一夜
　一周天一周天之外更行一度計一年三百六十五
　周天四分度之一日月五星則右行日一日一度月
　一日一十三度十九分度之七是一月二十九日之
　外至第三十日分至四百九十九分月及於日計九
　百四十分則四百七十為半今四百九十九分是過
　半二十九分也
分周天為三十六頭頭有十度九十六分度之十四長
日分於寅行二十四頭入於戍行十二頭短日分於辰
行十二頭入於申行二十四頭此之謂也
　按周髀冬至晝極短日出辰而入申陽照三不覆九
　照三者南三辰巳午未也東西相當正南方夏至晝
　極長日出寅而入戍陽照九不覆三不覆三者北方
　三辰亥子丒冬至日出入之三辰屬晝晝夜互見是
　出入三辰分為晝夜各半明矣
仲春仲秋日出於卯入於酉仲夏日出於寅入於戍仲
冬日出於辰入於申
　按晉志日最南去極最逺故景最長黄道斗二十一
　度出辰入申故日亦出辰入申日晝行地上百四十
　六度彊故日短夜行地下二百一十九度少弱故夜
　長自南至之後日出極稍近故景稍短日晝行地上
　度稍多故日稍長夜行地下度稍少故夜稍短日所
　在度稍北故日稍北以至於夏至日在井二十五度
　去極六十七度少彊是日最北去極最近景最短黄
　道井二十五度出寅入戍故日亦出寅入戍日晝行
　地上二百一十九度少弱故日長夜行地下百四十
　六度强故夜短自夏至之後日出極稍逺故景稍長
　日晝行地上度稍少故日稍短夜行地下度稍多故
　夜稍長日所在度稍南故日出入稍南以至於南至
　而復初焉斗二十一井二十五南北相應四十八度
　春分日在奎十四少强秋分日在角五少弱此黄赤
　二道之交中也去極俱九十一度少强南北處斗二
　十一井二十五之中故景居二至長短之中奎十四
　角五出卯入酉故日亦出卯入酉日晝行地上夜行
　地下俱百八十二度半强故日見之漏五十刻不見
　之漏五十刻謂之晝夜同夫天之晝夜以日出没為
　分人之晝夜以昬明為限日未出二刻半而明日入
　二刻半而昬故損夜五刻以益晝是以春秋分漏晝
　五十刻諸家歴法參差不齊
日永景尺五寸日短一十三尺(一作)景尺三寸日正南千
里而減一寸
　按周髀夏至南萬六千里冬至南十三萬五千里日
　中立竿測影此二者天道之數周髀長八尺夏至之
　日晷一尺六寸髀者股也正晷者勾也正南千里勾
　一尺五寸正北千里勾一尺七寸日益表南晷日益
　長候勾六尺即取竹空徑一寸長八尺捕影而視之
　空正掩日而日應空之孔繇此觀之率八十寸而得
　徑一寸故以勾為首以髀為股從髀至日下六萬里
　而髀無影從此以上至日則八萬里若求邪至日者
　以日下為勾日髙為股勾股各自乗并而開方除之
　得邪至日從髀所旁至日所十萬里以率率之八十
　里得徑一里十萬里得徑千二百五十里故曰日晷
　徑千二百五十里
　隋志祖暅推地中其法曰先騐昬旦定刻漏分辰次
　乃立儀表於凖平之地名曰南表刻漏上水居日之
　中更立一表於影末名曰中表夜依中表以望北極
　樞而立北表令參相直三表皆以懸凖定乃觀三表
　直者其立表之地即當子午之正三表曲者地偏僻
　每觀中表以知所偏中表在西則立表處在地中之
　西當更向東求地中若中表在東則立表處在地中
　之東也當更向西求地中取三表直者為地中之正
　又云宋元嘉十九年使使往交州測影夏至之日影
　出表南三十二分何承天遙取陽城云夏至一尺五
　寸計陽城去交州路當萬里而影實差一尺八寸二
　分是六百里而差一寸也後魏信都芳稱梁天監之
　七年見洛陽測影又見公孫崇集諸朝士共觀祕書
　影同是夏至日其中影皆長一尺五寸八分以此推
　之金陵去洛陽北畧當千里而影差四寸則二百五
　十里而影差一寸也
　唐志僧一行作大衍歴其議曰周禮大司徒以土圭
　之法測土深日至之景尺有五寸謂之地中鄭氏以
　為日景於地千里而差一寸尺有五寸者南戴日下
　萬五千里地與星辰四游升降於三萬里内是以半
　之得地中今頴川陽城是也開元十二年測交州夏
　至在表南三寸三分與元嘉所測畧同使者大相元
　太言交州望極纔髙二十餘度八月海中望老人星
　下列星粲然明大者甚衆古所未識迺渾天家以為
　常没地中者也大率去南極二十度已上之星則見
　又鐡勒囘紇在薛延陀之北去京師六千九百里其
　北又有骨利幹居瀚海之北北距大海晝長而夜短
　既夜天如曛不瞑夕胹羊髀纔熟而曙盖近日出没
　之所太史監南宫說擇河南平地設水凖繩墨植表
　而以引度之自滑臺始白馬夏至之晷尺五寸七分
　又南百九十八里百七十九步得浚儀岳臺晷尺五
　寸三分又南百六十七里二百八十一步得扶溝晷
　尺四寸四分又南百六十里百一十步至上蔡武津
　晷尺三寸六分半大率五百二十六里二百七十步
　晷差二寸餘而舊說王畿千里影差一寸妄矣其北
　極去地雖秒分微有盈縮難以月較大率三百五十
　一里八十步而極差一度極之逺近異則黄道執景
　固隨而變矣若令距陽城而北至鉄勒之地亦差十
　七度四分與林邑正等則五月日在天頂南二十七
　度四分極髙五十二度周圓百四度常見不隠北至
　晷四尺一寸三分南至晷二丈九尺二寸六分定春
　秋分晷五尺八寸七分其没地纔十五餘度夕没亥
　西晨出丑東較其里數已在囘紇之北又南距洛陽
　九千八百一十五里則極長之畫其夕常明然則骨
　利幹猶在其南矣今測日晷距陽城五千里已在戴
　日之南則一度之廣皆三分減二南北極相去八萬
　里其徑五萬里宇宙之廣豈若是乎十三年南至岱
　宗禮畢自上傳呼萬歲聲聞於下時山下夜漏未盡
　自日觀東望日已漸髙據歴法晨初迨日出差二刻
　半然則山上所差凡三刻餘其冬至夜刻同立春之
　後春分夜刻同立夏之後自岳趾升泰壇僅二十里
　而晝夜之差一節設使因二十里之崇以立勾股術
　固不知其所以然況八尺之表乎今更為覆矩圖南
　自丹穴北暨幽都每極移一度輙累其差可以稽日
　食之多少定晝夜之長短而天下之晷皆協其數矣
　古微書卷一
欽定四庫全書
　古微書卷二
　　　　　　　　　　　　　明　孫㲄　編
　尚書考靈曜
天有九野九千九百九十九隅去地五億萬里(一野千一百一)
(十一隅)何謂九野中央鈞天其星角亢(一作角亢氐)東方皥天
(吕氏曰蒼天廣雅上天)其星房心(亦作房心尾)東北變天(陽氣始作萬物萌芽故曰)
(變)其星斗箕(一作箕斗牽牛)北方玄天其星須女(一作須女虚危營室)西
北幽天其星奎婁(一作東璧奎婁)西方成天(吕氏曰皓天淮南曰昊天)其星
胃昴(一作胃昴畢)西南朱天其星參狼(一作觜嶲參東井)南方赤天
(淮南曰炎天)其星輿鬼柳(一作輿鬼柳七星)東南陽天其星張翼軫
(純乾用事故曰陽)
　按素問引太始天元冊文丹天之氣經於牛女戊分
　黅天之氣經於心尾已分蒼天之氣經於危室柳鬼
　素天之氣經於亢氐昴畢玄天之氣經於張翼婁胃
　所謂戊已分者奎璧角軫則天地之門户也又曰丹
　天之氣經於奎璧牛女四宿之上下臨戊癸之位立
　為火運黄天之氣經於心尾角軫四宿之上下臨甲
　已之位立為土運素天之氣經於亢氐昴畢四宿之
　上下臨乙庚之位立為金運玄天之氣經於張翼婁
　胃四宿之上下臨丙卒之位立為水運蒼天之氣經
　於危室柳鬼四宿之上下臨丁壬之位立為木運戍
　為天門乾之位也已為地戸㢲之位也自房至畢十
　四宿為陽主晝自昴至心十四宿為隂主夜通一日
　也
　淮南天文訓子午卯酉為二繩丑寅辰巳未申戌亥
　為四鉤東北為報德之維也西南為背陽之維東南
　為常羊之維西北為􁋮通之維
分寸之晷代天氣生以制方員方員以成參以規矩昬
明主時乃命中星觀玉儀之游(注以玉為渾儀)玉儀之制昬
明主時(謂晝夜漏刻也)
　按晉志張衡制渾象具内外規南北極黄赤道列二
　十四氣二十八宿中外星官及日月五緯平子既作
　銅渾天儀於密室中以漏水轉之令伺之者閉户而
　唱之其伺之者以告靈臺之觀天者曰璇璣所加某
　星始見某星已中某星今没皆如合符也
　隋志王蕃云渾天儀者羲和之舊器積代相傳謂之
　璣衡其為用也以察三光以分宿度者也又有渾天
　象者以著天體以布星辰而渾象之法地當在天中
　丌勢不便故反觀丌形地為外匡於已解者無異在
　内詭狀殊體而合於理可謂奇巧攷古舊渾象以二
　分為一度周天七尺三寸半張衡更以銅製以四分
　為一度周天一丈四尺六寸一分蕃今所作以三分
　為一度周天一丈九寸五分四分之三黄赤道各廣
　四分半相去七寸二分又云黄赤二道相共交錯其
　間相去二十四度以兩儀凖之二道俱三百六十五
　度有竒又赤道見者常一百八十二度半强又南北
　考之天見者亦一百八十二度半强是以知天之體
　圓如彈丸南北極相去一百八十二度半强也
在璇璣玉衡以齊七政璿璣未中而星中是急急則日
過其度不及其宿璿璣中而星未中是舒舒則日不及
其度夜月過其宿璿璣中而星中是周周則風雨時則
草木蕃盛而百穀熟萬事康也
　按羅苹路史注堯歴象立其數舜璣衡立其器璿生
　於淵月魄終焉隂精之純也玉生於山虹氣藏焉陽
　精之純也璣運於上以璿為之衡望乎下以玉為之
　取則乎隂陽之運也堯正經星舜齊緯星所以相濟
　器出於人故占之以齊七政於上數出於天故推之
　以授人時於下
　唐志貞觀初李淳風上言漢落下閎作渾儀其後賈
　逵張衡等亦各有之而推驗七曜並循赤道按冬至
　極南夏至極北而赤道常定於中國無南北之異盖
　渾儀無黄道久矣太宗異其說因詔為之至七年儀
　成表裏三重下據凖基狀如十字末樹鼇足以張四
　表一曰六合儀二曰三辰儀三曰四游儀開元九年
　詔僧一行與梁令瓚等更鑄渾天銅儀圓天之象具
　列宿赤道及周天度數注水激輪令其自轉一晝夜
　而天運周外絡二輪綴以日月令得運行每天西旋一
　周日東行一度月行十三度十九分度之七二十九
　轉有餘而日月㑹三百六十五轉而日周天以木櫃
　為地平令儀半在地下晦明朔望遲速有凖立木人
　二於地平上其一前置鼔以候刻至一刻則自擊之
　其一前置鍾以候辰亦自撞之皆於櫃中各施輪軸
　鉤鍵關鏁交錯相持其黄道游儀以古尺四分為度
　旋樞雙環表裏畫周天度其一面加之銀釘使東西
　運轉玉衡望筩孔徑六分衡旋於軸中用窺列宿陽
　經雙環置於子午左右用八柱亦畫周天度半出地
　上隂緯單環與陽經相銜平上為兩界内外為周天
　百刻天頂單環直中國人頂之上東西當卯酉之中
　稍南使見日出入令與經緯相固如鳥殻之裹黄赤
　道單環當天之中二十八宿位也雙規運動度穿一
　穴傍在卯酉之南上去天頂三十六度而横置之黄
　道單環設於赤道環内仍開合使運轉東西列周天
　度數南北列百刻可使見日知時白道月環設於黄
　道環内使就黄道為交合以測每夜月離游儀四柱
　為龍龍下有山雲俱在水平槽上皆用銅至元太史
　郭守敬乃創為簡儀仰儀及圭表景符正方案大明
　殿燈漏皆古人所未及者又勝國四海測景之所凡
　二十有七東極髙麗西至滇池南踰朱崖北盡鐡勒
　亦古人所未又為者也又所傳西域儀象亦多與古
　渾天合
主春者鳥星昬中可以種稷主夏者心星昬中可以種
黍主秋者虚星昬中可以種麥主冬者昴星昬中則入
山可以具器械王者南面而坐視四星之中而知民之
緩急急則不賦力役敬授民時
鳥星為春候火星為夏期專陽相助虚星為秋候昴星
為冬期隂氣相佐徳乃弗邪子助母收母合子符
　按尚書孔疏天道左旋日體右行故星見之方與四
　時相逆春則南方見夏則東方見秋則北方見冬則
　西方見此則勢自當然而書緯為文生說言春夏相
　與交秋冬相與互謂之母成子子助母斯假妄之談
　耳　四方皆有七宿各成一形東方成龍形西方成
　虎形皆南首而北尾南方成鳥形北方成龜形皆西
　首而東尾計仲春日在奎婁而入於酉地則初昬之
　時井鬼在午柳星張在已軫翼在辰是朱鳥七宿皆
　得見也計仲夏日在東井而入於酉地即初昬之時
　角亢在午氐房心在已尾箕在辰是東方七宿皆得
　見也計仲秋日在角亢而入於酉地初昬之時斗牛
　在午女虚危在已室璧在辰是北方七宿皆得見也
　計仲冬日在牽牛而入於酉地則初昬之時奎婁在
　午胃昴畢在已觜參在辰是西方七宿俱得見也
歲星木精熒惑火精鎮星土精太白金精辰星水精也
心火星天王也其前星太子後星庶子也歲星得度五
穀孳熒惑順行甘雨時鎮星得度地無灾太白出入當
五穀成熟人民昌(隂稱母也)
　按天官星占歲星蒼帝之子人主之象也歲星農官
　也主五穀春不勸農則歲星盈縮熒惑主憂赤帝之
　子方伯之象也為天候主歲成敗司察妖孽所往有
　兵鎮星主德女主之象也所居國有德不可以兵加
　也太白白帝之子天將之象也一名天相辰星黒帝
　之子宰相之祥也主德常行四仲當出不出天下旱
　色黄五糓熟色白中謀泄色青大臣憂
　長沙太守星備云立春歲星王七十二日其色有白
　光角芒土王三月十八日其色黄而大休則圓廢則
　内虚立夏熒惑王七十二日色赤角黄土王六月十
　八日其色黄而大立秋太白王七十二日光芒無角
　土王九月十八日其色黄而大立冬辰星王七十二
　日其色白芒角土王十二月十八日其色黄大星當
　王相不芒角其邦大弱强國取地大弱失國亡土也
　又云五星初起牽牛　歲星一日行十二分度之一
　十二歲而周天熒惑日行三十三分度之一三十三
　歲而周天鎮星日行二十八分度之一二十八歲而
　周天太白日行八分度之一八歲而周天辰星日行
　一度一歲而周天
　淮南天文訓太隂在四仲則歲星行三宿太隂在四
　鈎則歲星行二宿二八十六三四十二故十二歲而
　行二十八宿日行十二分度之一歲行三十度十六
　分度之七十二歲而周熒惑常以十月入太微受制
　而出行列宿司無道之國為亂為賊為疾為喪為饑
　為兵出入無常辦變其色時見時匿鎭星以甲寅元
　始建斗歲鎭行一宿當居而弗居其國亡土未當居
　而居之其國益地歲熟日行二十八分度之一嵗行
　十三度百一十二分度之五一十八歲而周太白元
　始以正月甲寅與熒惑晨出東方二百四十日而入
　入三十五日而復出東方出以辰戍入以丑未當出
　而不出未當入而入天下偃兵當入而不入當出而
　不出天下興兵辰星正四時常以二月春分効奎婁
　以五月夏至効東井輿鬼以八月秋分効角亢以十
　一月冬至効斗牽牛出以辰戍入以丑未出二旬而
　入晨候之東方夕候之西方一時不出其時不和四
　時不出天下大饑
春政不失五穀蘖初夏政不失甘雨時季夏政不失地
無笛(笛謂土不稼穡)秋政不失人民昌冬政不失少疾喪五政
不失百穀稚熟日月光明(晚熟曰稚討曰伯稚叔麥)春夏民欲早作
故令民先日出而作是謂寅賓出日秋冬民欲早息故
令民候日入而息是謂寅餞納日春迎其來秋送其去
無不順
春佩蒼璧乘蒼馬以出遊發令於外春行仁政順天之
常以安國也
季夏可以居正殿季夏無出兵秋絶太白是謂太武用
時治兵有功
　按周禮疏一年有二十四氣皆節氣在前中氣在後
　節氣一名朔氣朔氣在晦則後月閠中氣在朔則前
　月閠節氣有入前月法中氣無入前月法中氣匝則
　為歲朔氣匝則為年
　淮南子先王之政四海之雲至而修封疆蝦蟆鳴燕
　降而逵路除道隂降百泉則修橋梁昬張中則務種
　穀大火中則種黍菽虚中則種宿麥昴中則收歛畜
　聚積伐薪木(又)正月失政七月凉風不至二月失政
　八月雷不藏三月失政九月不下霜四月失政十月
　不凍五月失政十一月蟄蟲冬出其鄉六月失政十
　二月草木不脫七月失政正月大寒不解八月失政
　二月雷不發九月失政三月春風不濟十月失政四
　月草木不實十一月失政五月下雹霜十二月失政
　六月五穀疾狂　說文卯為春門萬物已出酉為秋
　門萬物已入
　抱朴子春向東食歲星青氣使入肝夏服熒惑赤氣
　使入心四季之月食鎮星黄氣使入脾秋食太白白
　氣使入肺冬服辰星黑氣使入腎
五百載聖紀符(五百法天地之數也)　四千五百六十歲精反初
握命乙起河出圖聖受思(鄭注曰聖謂堯也天掘命人當起者河乃出圖堯受而思)
(之以受歴數也)
　按乾坤鑿度孔子曰立德之數先立木金水火土德合
　三百四歲五德備凡一千五百二十歲大終復初其
　求金木水火土德日名之法道一紀七十六歲因而
　四之為三百四歲以一歲三百六十五日四分乘之
　凡為十一萬一千三十六以甲為法除之餘三十六
　以三十六甲子始數立立算皆為甲旁算亦為甲以
　日次次之母算者乃木金火水土德之日也德益三
　十六五德而止六日名甲子木德主春春生三百四
　歲庚子金徳主秋成收三百四歲丙子火德主夏長
　三百四歲壬子水德主冬藏三百四歲戊子土德主
　季夏致養三百四歲六子德四正四正子午卯酉也
　而期四時凡一千五百二十歲終一紀五徳者所以
　立尊號論天律志長久
　張說握符頌序昔在唐虞之際以斗精受命者七神
　得四均間氣而生者又二十八人所謂三十五際者
　也禹以金德王故夏后之有天下也生數四百年契
　以水徳王故殷人之有天下也成數六百年稷以木
　德王故周人之有天下也成數八百年伯益之命
　中天而堯族以火德乘之故漢室之有天下也生數
　再及二百年其間距王而興不能復大禹九州之跡
　及勝殘百年之命者皆五神之餘氣也臯陶降德皇
　唐復興土精應王厚德載物生數五百成數千年命
　歴有歸此其大較轉算之徒莫能究也緯以入元三
　百四歲為德運七百六十歲為代軌千五百二十歲
　為天地出符四千五百六十歲為七精返初天人相
　應合若符節
　沈約宋書五德更王唯有二家之說鄒衍以相勝立
　體劉向以相生為義然相勝之說於事為長若同張
　蒼黜秦則漢水魏土晉木宋金若同賈誼取秦則漢
　土魏木晉金宋火也
天地開闢元歴紀名月首甲子冬至日月五緯俱起牽
牛初仰觀天形如車盖日月若懸璧五星若編珠衆星
纍纍如連貝青龍甲子攝提格孳
　按漢歴志伏羲有甲子元歴是太昊已有甲子顓帝
　歴術云天元正月乙巳朔旦立春俱以日月起於天
　廟營室五度與月令合
　路史顓帝注新歴十三月以為元歲紀甲寅土日乙
　已日月直艮維之初而五星㑹於天歴冰始離蟄始
　動時雉三號而立春至天曰作時地曰作昌人曰作
　樂是以萬物應和而百事理是為歴宗
　淮南子天一元始正月建寅日月俱入營室五度天
　一以始建七十六歲日月復以正月入營室五度無
　餘分名曰一紀凡二十紀一千五百二十歲大終日
　月星辰復始甲寅元日行一度而歲有竒四分度之
　一故四歲而積千四百六十一日而復合故舍八十
　歲而復
　乾坤鑿度歴以三百六十五日四分度之一為一歲
　易以三百六十䇿當朞之日此律歴數也五歲再閏
　故再扐而後掛以應律歴之數故乾坤氣合戍亥音
　受二子之節陽生秀白之恨載鍾名大一之精也其
　帝一世紀錄事明期推移不奪而消焉元歴無名推
　先紀曰甲寅
　宋志云晉劉智推三百年斗歴改憲以為四分法三
　百年而減一日以百五十為度法三十七為斗分飾
　以浮說以扶其理琅邪王朔之以其上元歲在甲子
　善其術欲以九萬七千歲之甲子為開闢之始何承
　天云悼於立意者也
冬至日月在牽牛一度求昬中者取六項加三旁蠡順
餘之　斗二十二度無餘分冬至在牽牛所起
　鄭玄注曰盡行十二項中正而分之左右各六項也
　蠡猶羅也昬中在日前故言順數也明中在日後故
　言却也據此則旁羅乃測天度之器如今之日晷地
　羅也十二項者十二時分為十二方也此可補史記
　注之遺
晝夜漏之數三十六頃
　按隋志昔黄帝創觀漏水制器取則以分晝夜冬至
　互起其首凡有四十一箭晝有朝有禺有中有晡有
　夕夜有甲乙丙丁戊昬旦有星中每箭各有其數梁
　天監六年武帝以晝夜百刻分配十二辰辰得八刻
　仍有餘分乃以晝夜為九十六刻一辰有全刻八焉
　至大同十年又改用一百八十刻依尚書考靈曜晝
　夜三十六頃之數因而三之冬至晝漏四十八刻夜
　漏六十刻夏至晝漏七十刻夜漏三十八刻春秋二
　分晝漏六十刻夜漏四十八刻昬旦之數各三刻先
　令祖暅為漏經皆依渾天黄道日行去極逺近為用
　箭日率
通天文者明審地理者昌明者天之時也昌者地之財
也明王之治鳳凰下之
　按皇極經世書以元統十萬年為一元一萬八百年
　為一㑹初間一萬八百年而天始開又一萬八百年
　而地始成又一萬八百年而人始生有一元十二會
　三十運十二世十二萬九千六百年為一元歲月日
　辰元㑹運世皆自十二而三十自三十而十二堯之
　時在日甲月已星癸辰甲當十二萬九千六百年之
　半以止為六萬四千八百年之已往以下為六萬四
　千八百年之方來是以謂中數也禹即位後八年得
　甲子初入午㑹前至元元年甲子初入午會第十一
　運從天開甲子至泰定甲子得六萬八千八百二十
　一年
　古微書卷二
欽定四庫全書
　古微書巻三
　　　　　　　　　　　　　明　孫㲄　編
　尚書帝命騐
賁居曰帝王之興自有運命五德終始錄圖更承


皆先革之於天象錯之以地文是故皇帝王伯春


夏秋冬望氣前知占瑞逆見未有運世無本而得


崛起在位矣河不圖鳳不至孔子以不王而命騐

鍾漢此圖緯之書所以著於刪後與不然緯耳緯


耳亦何重之云

天有五號尊而君之則曰皇天元氣廣大則曰昊天仁
覆閔下則稱旻天自上監下則稱上天據逺視之蒼蒼
然則稱蒼天
　按說文云天顛也
　劉熈釋名云天顯也又云坦也
　白虎通天之為言鎭也居髙理下為人鎮也
　楊泉物理論天者旋也均也積陽純剛其體迴旋羣
　生之所大仰
　太玄經九天一中天二羡天三從天四更天五晬天
　六廓天七咸天八沈天九成天
天宗日月北辰地宗岱河海也日月為隂陽宗北辰為
星宗河為水宗海為澤宗岱為山宗
　按尚書疏歐陽及大小夏侯說尚書皆云所祭者六
　上不謂天下不謂地旁不謂四方在六者之間助隂
　陽變化實一而名六宗矣孔光劉歆以六宗謂乾坤
　六子水火雷風山澤也賈逵以為六宗者天宗三日
　月星辰地宗三河海岱也馬融云萬物非天不覆非
　地不載非春不生非夏不長非秋不收非冬不藏此
　其謂六也劉歆孔光以為乾坤之子六為六宗王肅
　用家語之文以此四時也寒暑也日也月也星也水
　旱也為六宗許君謹按與古尚書同鄭駮之云既六
　宗云禮山川言望則六宗無山川明矣大宗伯云以
　禋祀祀昊天上帝以實祡祀日月星辰以槱燎祀司
　中司命風師雨師又祭義曰郊之祭大報天而主日
　配以月則郊天並祭日月可知其餘星也辰也司中
　也司命也風師也雨師也此之謂六宗亦明矣星謂
　五緯也辰謂日月所會十二次也司中司命文昌第
　五第四星也風師箕也雨師畢也晉張髦云臣謂禋
　於六宗祀祖考所尊者六三昭三穆是也又劉昭作
　六宗辨繁故不錄
帝者天號也王者人稱也天有五帝以立名人有三王
以正度天子稱爵也皇者煌煌也
　按乾坤鑿度曰孔子曰易有君人五號也帝者天稱
　也王者美行也天子者爵號也大君者與上行異也
　大人者聖明德備也變文以著名題德以别操
帝者承天立府以尊天重象也五府五帝之廟蒼曰靈
府赤曰文祖黄曰神斗白曰顯紀黑曰玄矩唐虞謂之
五府夏謂世室殷謂重屋周謂明堂皆祀五帝之所也
　宋均注云天有五帝集居太微降精以生聖人故帝
　者承天立帝之府是謂天府文祖者赤帝熛怒之府
　火精光明文章之祖故謂之文祖周曰明堂神斗者
　黄帝含樞紐之府斗主也土精澄静四行之主故謂
　之神斗周曰太室顯紀者白帝招拒之府紀法也金
　精斷割萬物故謂之顯紀周曰總章玄矩者黑帝光
　紀之府矩法也水精玄脉能權輕重故謂之玄矩周
　曰玄堂五府者蒼帝靈威仰之府周曰青陽
　按禮大傳王者禘其祖之所自出
　鄭注曰王者之先祖皆感太微五帝之精以生蒼則
　靈威仰赤則赤熛怒黄則含樞紐白則白招拒黑則
　汁光紀皆用正歲之正月郊祭之盖特尊焉
　祭法有虞氏禘黄帝而郊嚳祖顓頊而宗堯夏后氏
　亦禘黄帝而郊鯀祖顓頊而宗禹殷人禘嚳而郊冥
　祖契而宗湯周人禘嚳而郊稷祖文王而宗武王
　鄭注祭上帝於南郊曰郊祭五帝五神於明堂曰祖
　宗
　明堂月令春曰其帝太昊其神勾芒夏曰其帝炎帝
　其神祝融中央曰其帝黄帝其神后土秋曰其帝少
　昊其神蓐收冬曰其帝顓頊其神玄冥有虞氏以上
　尚德禘郊祖宗配用有德者而已自夏已下稍用其
　姓氏之先後之次有虞氏夏后氏宜郊顓頊殷人宜
　郊契郊祭二帝而明堂祭五帝小德配寡大德配衆
　亦禮之殺也
堯夢長人見而論治舉舜於服澤之陽
虞舜聖在側陋光曜顯都握石椎懷神珠(椎讀曰錘錘平輕重也握)
(謂知玉衡之道懐神珠喻有聖性也)順堯攷德題期立象(注曰堯廵省河洛得龜文圖書)
(舜禪習禮題五德之期立將起之象也)
姚氏縱華感樞(注云縱生也舜母姚氏感樞星之精而生舜重華)
舜受終赤鳳來儀
　按路史帝堯碑其先出於塊隗翼火之精有神龍首
　出於常羊慶都交之生伊堯不與凡等龍顏日角眉
　八彩謖自侯伯游於玄河龍龜負銜投鈐授與然後
　授命
　堯母碑云三土為堯壤也惟土能壤即為優饒後下
　加乃人字象引乞之
　按尸子云舜兩童子是謂重明作事成法出言成章
　夫舜葍也蔓地蓮華之名有睒矅意故目好動而曰
　舜或作瞬
　公孫尼子云舜牧羊於潢陽堯舉之以為天子
　干寳云舜耕歴山獲玉歴於河際之巖知天命之在
　已體道不倦
　墨子云堯教化及雕題蜀越撫交趾身涉流沙地封
　獨山西見王母訓及大夏渠叟北中幽都及狗國與
　人身而鳥面及焦僥
　尸子云虞舜灰於常羊什器於壽丘就時負夏未嘗
　暫息頓丘買貴於是販於頓丘傳虗賣賤於是債於
　傳虗以均救之
　類林云叟塡井後兩目方瞽又云舜耕歴山歲不熟
　舜糶其母語糴每還錢與叟問之子也因相抱泣拭
　其父目尋自明堯聞而妻之貞源亦云糶於平陽市
　父認之乃䑛其目目以光明
　呂氏春秋曰堯以天下讓舜鯀為諸侯怒於堯曰得
　天之道者為帝得地之道者為三公今我得地之道
　而不以我為三公以堯為失論欲得三公乃使猛獸
　欲以為亂比獸之角能以為城舉其尾能以為旌召
　之不來仿佯於野以患帝舜於是殛之於羽山副之
　以吳刀禹不敢怨而反事之官為司空
白帝精以星感修紀山行見流星貫昴感生姒戎文命
禹(注星金精姒禹氏感生戎地名文命也)
禹身長九尺有咫虎鼻河目齒鳥喙耳三漏戴成鈐
襄玉斗(靈凖聽云有人出石夷掘地代戴成鈐懷玉斗注姚氏云禹胸有墨如北斗鄭云懷璇璣玉衡)
(之道戴鈐謂有骨表如鈎鈐星也)玉骭履已(世紀云首戴鈐虎鼻大口足文履已)
　按吳越春秋鯀娶於有莘氏之女名曰女嬉年壯未
　孳嬉於砥山得薏苡而吞之意若為人所感因而姙
　孕剖脇而產髙宻家於西羌地曰石紐石紐在蜀西
　川也
　水經注禹生於蜀之廣柔縣石紐村今之石泉縣也
　路史初鯀納有莘氏曰志是為修已年壯不字獲若
　石於石紐服媚之而遂孕歲有二月以六月六日屠
　疈而生禹於僰道之石紐鄉所謂刳兒坪者蜀本記
　作痢兒畔夷人共營其地方百里不敢處及畜牧有
　罪者逃之捕者不逼三年則原之畏禹之神亦猶竆
　山不敢西畏軒轅之兵也
　眞仙通鑑夏禹治水隨山濬川老君遣雲華夫人往
　隂相之時禹駐巫山之下大風卒至崖谷振隕力不
　可制忽遇雲華夫人禹拜而求助夫人即勅侍女授
　禹䇿召鬼神之書因命其神狂章虞余黄麾大翳庚
　辰童律巨靈神等助其斬石疏波決塞導阨禹甞謁
　雲華於崇巘之巅顧盼之際化而為石或倐然飛騰
　散為輕雲油然而止聚為夕雨或為遊龍或為翔鶴
　千態萬狀不可親也
　十洲記昔禹治洪水既畢乃乗蹻車渡弱水而到鐘
　山祠上帝於北阿歸大功於九天
　又吳越春秋禹三十未娶行到塗山恐時之暮失其
　度制乃辭云吾娶也必有應矣乃有白狐九尾造於
　禹禹曰白者吾之服也其九尾者王之證也塗山之
　歌曰綏綏白狐九尾庬庬我家嘉夷來賔為王成家
　成室我造彼昌天人之際於兹則行明矣哉禹因娶
　塗山謂之女嬌取辛壬癸甲禹行十月女嬌生子啟
　啟生不見父晝夕􁀾􁀾啼泣　禹崩之後衆瑞並去
　天美禹德而勞其功使百鳥還為民田大小有差進
　退有行一盛一衰往來有常
桀無道殺關龍逢絶滅皇圖壞亂歴紀殘賊天下賢人
逃遁淫色慢易不事祖宗　桀失金鏡用其噬虎(注金鏡謂)
(清明之道噬虎謂其暴虐也)
　按太公金匱桀怒湯以䛕臣趙梁計召而囚之均臺
　寘之種泉嫌於死湯乃行賂桀遂釋之而賞之賛茅
　夏桀之時有芩山之水桀常以十月發民鑿山穿陵
　通於河民諌曰孟冬鑿山穿陵是泄天氣發地之藏
　天子失道後必敗桀殺之期年芩山崩為大澤湯率
　諸侯伐之
太任生子昌時季秋之月甲子有赤雀銜丹書入於酆
止於昌戸其書云敬勝怠者吉怠勝敬者滅義勝欲者
從欲勝義者凶凡事不强則不枉不敬則不正枉者廢
滅敬者萬世以仁得之以仁守之其量百世以不仁得
之以仁守之其量十世以不仁得之不仁守之不及其
世
　按宋書志初黄帝之世䜟言曰西北為王期在甲子
　昌制命發行誅旦行道及公劉之後十三世而生季
　歴季歴之十年飛龍盈於殷之牧野此蓋聖人在下
　位將起之符也季歴之妃曰太任夢長人感已􁊎於
　豕牢而生昌是為周文王龍顏虎肩身長十尺胸有
　四乳太王曰吾世當有興者其在昌乎
季秋之月甲子赤雀啣丹書入即止昌戶昌拜稽首至
於磻谿之水呂尚釣涯王下趨拜曰公望七年乃今見
光景於斯答曰望釣得玉璜刻曰姬受命吕佐旌遂置
車左王躬執驅號曰師尚父
　按宋書志文王之妃曰太姒夢商庭生棘太子發植
　梓樹於闕間化為松栢棫柞以告文王文王幣率羣
　臣與發並拜並夢季秋之甲子赤爵啣書及豐置於
　昌户昌拜稽首受其文要曰姬昌蒼帝子亾殷者紂
　王將畋史徧卜之曰將大獲非熊非羆天遺汝師以
　佐昌臣太祖史疇為禹卜畋得臯陶其兆如此王至
　於磻溪之水呂尚釣於涯王下趨拜曰望公七年乃
　今見光景於斯尚立變名答曰望釣得玉璜其文要
　曰姬受命昌來提撰爾雒鈐報在齊尚出游見赤人
　自雒出授尚書有命曰佐昌者子
　潜夫論曰太姒有吉夢文王不敢康吉祀於羣神然
　後占於明堂並拜吉慶修發戒懼聞喜若憂故能成
　吉以有天下虢公夢見蓐收賜之土田自以為有吉
　因史嚚令國賀夢聞憂而喜故能成凶以滅其封
赤爵啣丹書止於昌戶民踰山穿穴老㓜相扶歸者八
十萬户
　按嫏嬛記南方有比翼鳳飛止飲啄不相分離雄曰
　野君雌曰觀諦總名曰長離言常相離著也此鳥能
　通宿命死而復生必在一處紂時集於長桐之上人
　以為雙頭鳥不祥及文武興始悟曰此並興之瑞也

賁居子曰河不圖鳳不至孔子以為悲信帝王運


數之不偶也顧河洛雖著有圖無文今周室丹書則


灼灼七十八字夫倉頡初作書鬼且夜哭是天帝


惡人之作書也天既惡人之書此七十八字必將


如雲龍之篆幻不可識又誰為束晢而識竒字耶


使在後世則以為魚腹書狐鳴書甚則為天書之


誚而已矣古之世帝何其神而民何其愚易惑也


然以雁帛書燕足書推之則此丹書毋亦當時有


幻術畸人繋書赤雀偶炫其竒而此雀偶集于昌


之户遂以為神聖之符未可知也又不然便佞臣


皆能為之爾

有人雄起戴玉英(玉英寳物之名戴之功骨表)履赤矛(鄭注赤矛瑞星名)祈
昌失䈁亾其金虎(祈讀曰哲白也謂之秦也且天䈁戶將開金白獸之長喻於秦君)東
南紛紛注精起(紛紛動擾之貌注星之精起謂劉氏也)昌光出軫已圖之
(謂大星當起翌野之軫)
天鼓動玉弩發驚天下(注曰秦野有枉矢星形似弩其行如流天下見之而驚呼其柄)
(曰臂似人臂也)成類出髙將下(成類謂秦始皇也呂不韋之妻任身而秦襄王納之生始皇髙)
(謂丞相趙髙始皇出趙髙下言天生之也)賊起蜚卯生虎(注賊始皇虎髙祖)　卯金
出軫握命孔符(卯金劉字之别軫楚分野之星符圖劉所握天命孔子制圖書)
秦失金鏡魚目入珠(鄭玄曰金鏡喻明道也始皇呂不韋子言亂真也)
河圖子提期地留赤用藏龍吐珠(鄭注曰河圖子劉氏而提起也珠寳物喻)
(道也赤漢當用天之秘道故河龍吐之)
　按王命論初劉媪妊髙祖而夢與神通震電晦冥有
　龍虵之怪及長而多靈有異於衆是以王武感物而
　折契吕公覩形而進女秦皇東游以厭其氣吕后望
　雲而知所處始受命則白虵分西入關則五星聚故
　淮隂留侯謂之天授非人力也
　又按乾坤鑿度孔子曰推即位之術乾坤三上中下
　坤變初六復曰正陽在下為聖人故一聖二庸三君
　四庸五聖六庸七小人八君子九小人十君子十一
　小人十二君子十三聖人十四庸人十五君子十六
　庸人十七聖人十八庸人十九小人二十君子二十
　一小人二十二君子二十三小人二十四君子二十
　五聖人二十六庸人二十七君子二十八庸人二十
　九聖人三十庸人三十一小人三十二君子三十三
　小人三十四君子三十五小人三十六君子三十七
　聖人三十八庸人三十九君子四十小人四十一聖
　人四十二庸人孔子曰極至德之世不過此乾三十
　二世消坤三十六世消代聖人者仁繼之者庸人仁
　世淫庸世狠又曰日者提不者殆易物之慎命不在
　(雖有錄圖所當土必待日旁有氣提之五乃復可起也無此氣者且當止雖有錄圖第且勿順)仵者
　覇横者距命歴握執并投者上契輔摘推失排絀者
　咸名紀所錯中與用材毁苴(仵與横與錯者三皆旁氣名投摘亡排絀益為)
　(叐氣投天投力之屬摘亾微也排絀納也伯者齊桓晉文也距之若秦始皇者契輔推契而輔之也若夏)
　(太康之昆弟苴始毁者當任用英才之臣毁者八風之時所行之見異皆有云為下行則上毁)五行
　旋代出輔接相拒與更用事終始相討期有從至有
　餘運有託除要有知衙合三八以視璇璣審矣(接拒相錯)
　(之言也記除衙言其長短在改之也)
　古微書卷三
欽定四庫全書
　古微書卷四
　　　　　　　　　　　　　明　孫㲄　編
　尚書中候
謹按隋志河洛七經緯合八十一篇又有尚書中


候洛罪級五行傳雜讖等書則中候屬讖不屬緯


矣其說云孔子求尚書以其十八篇為中候以故


漢世之學緯候並稱考梁志八卷隋惟五卷今所

見寥寥數則耳握河摘洛倘皆其篇目之遺用繁


厥族

天地開闢甲子冬至日月若懸璧五星若編珠
黄帝時天氣休通五行期化鳳凰巢阿閣讙於樹
黄帝巡洛龜書赤文成字象軒
黄帝軒提象配永循機(軒轅黄帝名永長也循順也黄帝軒轅觀攝提之象配而行之)
(以長為順升機為政焉)天地休通五行期化(休美也天地美氣應四時之變)河出
龍圖洛出龜書曰威赤文像字以授軒轅(一本河龍圖出洛龜書感)
(無曰威二字)
黄帝時麒麟在囿鸞鳥來儀

賁居子按黄帝有土德之瑞黄龍地螾見也螾土


精大五六圍長十餘丈螾即蚓也河圖說徵篇黄


帝起大螾見帝王世紀黄帝時螾大如虹使在後


世豈不為灾怪之尤而聖世輙以為瑞要之天亦


何心也然則石虎時之芝草數萬蒼麟十五吾未


知其不為祥也

帝堯即政之十載景星出翼鳳凰止庭朱草生郊嘉禾
孳連甘露潤液醴泉出山(朱草可以染服者嘉美也書序曰唐叔得禾異畆同穎)
修壇河洛仲月辛日昧明禮備榮光起河休氣四塞(休美)
(也榮光五色從河出美氣四塞炫熠熠耀也)白雲起囘風揺龍馬御甲赤文
綠地(龍形像馬也赤熛怒之使也甲所以藏圖赤文色而綠地也)臨壇止霽吐甲圖
而帶定(霽齊亦止也帯音帝帶定安也)
堯時龍馬銜甲赤文綠色臨壇上甲似龜廣袤九尺圓
理平上五色文有列星之分斗政之度帝王錄紀之數
堯率羣臣東沉璧於洛退候至於下稷赤光起玄龜負
書出赤文成字(稷讀曰側)
堯即政七十載稷為大司馬舜為大尉德政清平比隆
伏羲鳳凰巢於阿閣驩林(下文同月)
堯即政七十載鳳凰止於庭伯禹拜曰黄帝軒提象鳳
凰巢阿閣
堯祗德匪懈醴泉出文命盛德俊乂在官醴泉出山(醴甘)
(也取名醴酒)
文命咸得俊乂在官則朱草在郊
堯沉璧於河洛赤色起有玄龜負書出於背甲赤文朱
字止壇　堯沉璧於河黒龜出赤文題
　按述異記堯為仁君一日十瑞宫中芻化為禾鳳凰
　止於庭神龍見於宫沼厯草生堦宫禽五色烏化白
　神木生蓮萐莆生厨景星耀於天甘露降於地是為
　十瑞　兎園策註堯時三年耕餘一年之食謂之升
　平九年耕餘三年食謂之登平二十年耕餘七年食
　謂之太平
舜沈璧於河榮光休至黄龍負圖舒卷出入壇畔
　按淮南子堯之時十日並出焦禾稼殺草木而民無
　所食猰貐鑿齒九嬰大風封豨修蛇皆為民害堯乃
　使羿誅鑿齒於疇華之野殺九嬰於凶水之上繳大
　風於青邱之澤上射十日而下殺猰貐㫁修蛇於洞
　庭擒封豨於桑林萬民皆喜置堯以為天子於是
　天下廣陜險易逺近始有道里舜之時共工振滔
　洪水以薄空桑龍門未開吕梁未發江淮通流四海
　溟涬民皆上丘陵赴樹木舜乃使禹疏三江五湖闢
　伊闕導瀍澗平通溝陸流注東海鴻水漏九州乾萬
　民皆寧其性是以稱堯舜以為聖

賁居曰堯之業多不傳者而羿之有功至等於大


禹亦所未聞且云洪水為共工所播上古何多怪


也不有絶怪之孽亦不足以徵絶聖之功

初堯在位七十載矣見丹朱之不肖不足以嗣天下乃
求賢以㢲於位至夢長人見而論治舜之潛德堯實知
之於是疇咨於衆詢四嶽明明揚側陋得諸服澤之陽
堯之長子監明蚤死不得立監明之嗣封於劉朱又不
肖而弗獲嗣
　按此堯之後所謂劉累者也夏后世之豢龍而漢世
　之所祖也呂覽曰堯有子十人不與其子而授舜舜
　有子九人不與其子而授禹
伯禹撫庶(伯官既號曰禹因為德諡庶庶人也)四嶽師舉薦之帝堯(四嶽摠四)
(方諸侯師衆也薦進也)握括命不試爵授司空(禹握括地象天已命之故不復試以)
(衆官司空於周為冬卿掌制國之田溝行道水三事)伯禹稽首讓於益歸(稽首拜頭至手)
(益歸二人堯臣歸讀曰䕫)帝曰何斯若真(何不聽讓之辭斯此也若汝也此汝真其人)出
爾命圖示乃天(爾女也禹方讓隠之故曰出汝所天命也圖括地象示讀曰祗祗是也乃天使)
(汝治水非我也)伯禹曰臣觀河伯面長人首魚身出曰吾河精
也(觀河觀於河水也)授臣河圖帯定入淵(河圖謂括地象帶定安也音帝)伯禹
拜辭
禹理洪水觀於河見白面長人魚身出曰吾河精也授
禹河圖而還於淵
　按吳越春秋禹傷父功不成循江泝河盡濟甄淮乃
　勞身焦思以行七年聞樂不聴過門不入冠挂不顧
　履遺不躡功未及成愁然沈思乃案黄帝中經厯蓋
　聖人所記曰在於九山東南天柱號曰宛委赤帝左
　闕其巖之顛承以文玉覆以盤石其書金簡青玉為
　字編以白銀皆琢其文禹乃東巡登衡嶽血白馬以
　祭不幸所求禹乃登山仰天而嘯因夢見赤繡衣男
　子自稱玄彝蒼水使者聞帝使文命于斯故來候之
　非厥嵗月將告以期無為戲吟故倚歌覆釜之山東
　顧謂禹曰欲得我山神書者齋於黄帝巖嶽之下三
　月庚子登山發石金簡之書存矣禹退又齋三月庚
　子登宛委山發金簡之書案金簡玉字得通水之理
　復返歸嶽乘四載以行川始於霍山徊集五嶽詩云
　信彼南山惟禹甸之遂巡行四瀆與益䕫共謀行到
　名山大澤召其神而問之山川脉理金玉所有鳥獸
　昆蟲之類及八方之民俗殊國異域土地里數使益
　疏而記之故名之曰山海經
　玄女占法禹問于風后曰吾聞黄帝有勝負之圖六
　甲陰陽之道今安在乎風后曰黄帝藏㑹稽之山下
　其坎深十丈廣十丈鎮以盤石致難得也禹北見六
　子問海口所出禹乃决江口鳴角㑹稽龍神為見匱
　玉浮出禹乃開而視之中有太一經十二卷禹未及
　持之其四卷飛上天禹不能得也其四卷復下陂池
　禹不能及也禹得中四卷開而視之　自古之功莫
　奇于禹矣則呼召神鬼鞭撻風霆理應有之不得為
　誤
夏桀無道枉矢射山亡土崩
桀為無道地吐黄霧
　按世紀湯禽桀於焦門放之歴山乃與妺嬉及嬖妾
　同舟浮海奔南巢之山
　述異記曰夏桀宮中有女子化為龍不可近俄而復
　為婦人甚麗而食人桀命為蛟妾告桀吉凶又曰桀
　時泰山山走石泣先儒說桀之將亡泰山三日泣今
　泰山山石逺望之若人泣蓋是也
玄鳥翔水遺卵娥簡易拾吞生契封商後崩水昜(注云易疑)
(浴娥簡在水中浴而吞卵生契後人當天應嘉乃以水昜為湯)　又曰玄鳥翔水遺卵
下流娥簡拾吞生契封商
契後十三世生主癸主癸之妃曰扶都見白氣貫月意
感以乙日生湯號天乙
　按易乾鑿度孔子曰自成湯至帝乙帝乙湯之玄孫
　之孫也此帝乙即湯也殷錄質以生日為名順天性
　也玄孫之孫外絶恩矣同以乙日生疏可同名湯以
　乙生嫁妹本天地正夫婦夫婦正則王教興矣故曰
　易之帝乙為成湯書之帝乙六世王同名不害以明
　功

賁居曰昔者桀名履癸而湯之稱亦云予小子履


足以知古人之質矣

湯牽白狼握禹籙
天乙在亳諸鄰國襁負歸德東觀于洛習禮堯壇降三
分沈璧(降下也以厚三分之璧玉沈雒水)退立榮光丕起黄魚雙躍出
濟於壇(魚者無足翼言桀孤特無黨可代也黄者土色土所以遏水今土歸湯雖祭猶為位告神故有)
(壇)黒烏以雄(黒烏叶光紀之使以用也)隨魚亦止化為黒赤玉勒曰
玄精天乙受神福代桀克三年天下悉合
　按呂覽曰桀為無道天下顫恐无辜任威國人大崩
　湯欲令伊尹往視曠夏恐其不信湯乃自射伊尹伊
　尹奔夏三年反報于亳曰桀迷於妹嬉好彼琬琰不
　恤其衆民心積怨皆曰上天不恤夏命其卒湯與伊
　尹盟以示必滅夏伊尹又往視曠夏聽于妹嬉之言
　以告湯湯良車七十乘必死六千人以戊子戰于郕
　遂禽移大犧登自鳴條乃入巢門遂有夏民大悅親
　御如夏
　按管子曰女華者桀之所愛也湯事之以千金曲逆
　者桀之所善也湯事之以千金内則有女華之隂外
　則有曲逆之陽隂陽之議合而得成其天子此湯之
　隂謀也

賁居曰信斯言則伊尹與妹嬉比而亡夏固不謬


矣隂謀之端乃開于聖人乎雖然非聖人亦不可


以用隂謀

殷紂時十日雨土於亳紂卒國滅
紂末年雨石皆大如甕
　按劉向别錄辛甲事紂七十五諫不聽而去召公與
　語賢之告文王親自迎之以為公卿封於長子
　淮南子曰紂為無道左强在側太公並世故武王之
　功立
太公釣于磻溪夜夢北斗神告以伐紂之意
文王遊磻溪之水呂望釣其涯王下拜曰乃今見光景
于斯尚曰望釣得玉璜刻曰姬受命呂佐旌
　按竹書紀言王將畋史編卜之曰將大獲非熊非羆
　天遣太師以佐昌臣太祖史疇為禹卜畋得臯陶其
　兆類此至於磻溪之水呂尚釣於涯王下趨拜曰望
　公七年乃今見光景于斯尚立變名答曰望釣得玉
　璜其文要曰姬受命昌來提撰爾洛鈐報在齊尚出
　游見赤人自洛出授尚書命曰召佐昌者子
　又說苑云呂望年七十釣于渭渚三日三夜魚無食
　者望即忿脫其衣冠上有農人者古之異人謂望曰
　子姑復釣必細其綸芳其餌徐徐而投無令魚駭望
　如其言初下得鮒次得鯉刺魚腹得書書文曰呂望
　封于齊望知其異
周文王為西伯季秋之月甲子赤雀銜丹書入鄷鄗止
於昌户乃拜稽首受最(最要言也)曰姬昌蒼帝子
　按竹書文王夢日月著其身又鷟鸑鳴于岐山孟春
　六旬五緯聚房後有鳳凰銜書游文王之都書文曰
　殷帝無道虐亂天下星命已移不得復乆靈祗逺離
　百神吹去五星聚房昭理四海
文王廢伯邑考立發為太子王曰修我度導德紀後恒
稱太子發　文王廢考立發為太子
維王既誅崇侯虎諸侯貢萬民鬱喜(鄭玄曰王文王也貢貢國異物色也)
文王曰我終之後恒稱太子　太子發以紂存三仁附
即父位不稱王(文王得赤雀銜書故號以應天道未成而崩武王以誅未行謙不自玉故稱太)
(子明統諸侯未成王)予稱太子發明慎父以名卒考(文王命武王我終之後恒)
(稱太子者明慎文王之命也)
太子發以紂存三仁附即位稱王渡于盟津中流受文
命待天謀白魚躍入王舟王俯取魚長三尺赤文有字
題目下名授右有火自天出于王屋流為赤烏五至以
榖俱來赤鳥成文雀書之福(一作祥)有火自上復於王屋
流為烏其色赤其聲魄
發行誅紂且弘道也是七百年之基騐也
武王觀於河沈璧禮畢至於日昧榮光塞河青雲浮洛
青龍臨壇銜元甲之圖吐而去之
　按克殷解周車三百五十乘陳于牧野帝辛從武王
　使尚父與伯夫致師王既以虎賁戎車馳商師商師
　大敗商辛奔内登于廪臺之上屏遮而自燔于火武
　王乃手太白以麾諸侯諸侯畢拜遂揖之商庶百姓
　咸俟于郊羣賔僉進曰上天降休再拜稽首武王答
　拜先入適王所乃尅射之三發而後下車而擊之以
　輕呂斬之以黄鉞折懸諸太白適二女之所乃既縊
　王又射之三發乃右擊之以輕呂斬之以玄鉞懸諸
　小白乃出埸于厥軍
　又世俘解時甲子夕商王紂取天智玉琰㻱身厚以
　自焚凡厥有庶告焚玉四千五百武王乃俾於千人
　求之四千庶則銷天智玉五在火中不銷凡天智玉
　武王則寳與同凡武王俘商舊玉億有百萬

賁居曰武王入殷三日五灾不之忌而白魚赤鳥


顧獨為瑞然則灾與瑞亦何定論

周成王舉堯舜之禮沈璧於河白雲起而青雲浮乃有
蒼龍負圖臨河
成王觀於洛河洗璧禮畢王退俟至于日旰榮光併出
幕河青雲浮洛(一云)榮光出河休氣四塞(榮光即五色也)嘉禾
莖長五尺三十五穗
周公旦即攝七年鸞鳳見蓂莢生青龍銜甲元龜背書
周公歸政於成王太平制禮鸞鳳見有玄龜負圖出周
公援筆以時文寫之　周公攝政七年制禮作樂成王
觀於洛沈璧禮畢王退有玄龜青純蒼光背甲刻書上
躋于壇赤文成字周公寫之
　按龜書所言自周公訖于秦漢盛衰之符麒麟遊苑
　鳳凰翔庭成王援琴而歌曰鳳凰翺兮於紫庭余何
　德兮以感靈頼先王兮恩澤臻于胥樂兮民以寧
維嵗二月侯在東館嘆曰於戲仲父寡人聞古霸王封
太山刻石紀號立顯象今寡人名為何君管子曰衛困
於狄案兵須滅乃存之仁不純為霸君昔古聖王功成
道洽符出乃封太山今比目之魚不至鳳凰不臻麒麟
遯未可以封　齊桓公封禪謂管仲曰寡人日暮仲父
年艾
　按封與禪非一處管子曰昔無懐氏封泰山禪云云
　虙羲封泰山禪云云神農封泰山禪云云炎帝封泰
　山禪云云黄帝封泰山禪云云顓頊封泰山禪云云
　帝嚳封泰山禪云云堯封泰山禪云云舜封泰山禪
　云云禹封泰山禪㑹稽湯封泰山禪云云周成王封
　泰山禪社首皆受命然後得封禪及至漢武帝登封
　泰山至于梁父而後禪肅然亦封與禪二處
維天降紀秦伯出狩至於咸陽天振大雷有火光下化
為白雀銜籙集公車
自號之王霸姓有工(工項字之側)
卯金刀帝出復禹之常
　古微書卷四
欽定四庫全書
　古微書卷五
　　　　　　　　　　　　明　孫㲄　編
　尚書五行傳
此篇伏生大傳引以傳洪範班固五行志因祖之


以徵五行遡其來自緯書則大禹之文也緯書獨


此為完簡耳

維王后元祀帝令大禹歩于上帝(歩推也)維時洪祀六沴
用咎于下是用知不畏而神之怒若六沴作見若是共
禦帝用不差神則不怒五神乃降用章于下若六沴作
見若不共禦六伐既浸六極其下禹乃共辟厥德受命
休令羞用五事建用皇極五事一曰貌貌之不恭是為
不肅厥咎狂厥罸常雨厥極惡時則有服妖有龜孽有
雞禍有下體生於上之疴青青青祥維金沴木次二事
曰言言之不從是謂不乂厥咎僣厥罰常陽厥極憂時
則有詩妖有介蟲之孽有犬禍有口舌之疴白青白祥
維木沴金次三事曰視視之不明是謂不悊厥咎荼(緩也)
厥罸常燠厥極疾時則有草妖有倮蟲之孽有羊禍有
目疴赤青赤祥維水沴火次四事曰聽聽之不聰是謂不謀
厥咎急厥罰常寒厥極貧時則有鼓妖有魚孽有豕禍有耳
疴黒青黒祥維火沴水次五事曰思心思心之不睿是謂
不聖厥咎雺厥罰常風厥極凶短折時則有脂夜之妖
有華孽有牛禍有心腹之疴黄青黄祥金木水火沴土
皇之不極是謂不建厥咎雺厥罰常隂厥極弱時則有
射妖有虵龍之孽有馬禍有下人伐上之疴日月亂度
星辰逆行維五位復建辟厥沴曰二月三月維貎是司
四五月視六七月言八九月聽十十一月思心十二月
與正月皇極凡六沴之作嵗月日之朝則后王受之嵗
月日之中則正卿受之嵗月日之夕則庶民受之其三
辰以次相將其受之星辰莫同是離逢非沴維解之功
禦貎於喬忿言於訖衆視於忽似聽於攸怵思心於有
尤王極於宗始以其月從其禮祭之參乃從其事禮曰
格祀(格祀篇名也)曰某也方祀曰播(讀曰藩)國率相行祀其祀
也曰若爾神靈洪祀六沴是合無差無傾無有不正若
民有不敬事則㑹批之六沴六事之機以垂示我民人
無敢不敬事上下王祀
田獵不反宿飲食不享出入不節奪民農時及有奸謀
則木不曲直棄法律逐功臣易太子以妾為妻則火不
炎上治宮室飾臺榭内淫亂犯親戚侮父兄則稼穡不
成好戰攻輕百姓飾城郭侵邊城則金不從革簡宗廟
不禱祠廢祭祀逆天時則水不潤下
　按管子㓜官圖若因夜虚守靜人物則皇五和時節
　君服黄色味甘味聽宮聲治和氣用五數飲於黄后
　之井以倮獸之火爨藏温濡行敺養坦氣修通春行
　冬政肅行秋政雷行夏政則閹十二地氣發戒春事
　十二小卯出耕十二天氣下賜與十二義氣至修門
　閭十二清明發禁十二始卯合男女十二中卯十二
　下卯三卯同事八舉時節君服青色味酸味聽角聲
　治燥氣用八數飲於青后之井以羽獸之火爨藏不
　忍行敺養坦氣修通夏行春政風行冬政落重則雨
　雹行秋政水十二小郢至德十二絶氣下下爵賞十
　二中郢賜與十二中絶收聚十二大暑至盡善十二
　中暑十二小暑終三暑同事七舉時節君服赤色味
　苦味聽羽聲治陽氣用七數飲於赤后之井以毛獸
　之火爨藏薄純行篤厚坦氣修通秋行夏政葉行春
　政華行冬政耗十二期風至戒秋事十二小卯薄百
　爵十二白露下收聚十二復理賜予十二始節賦
　事十二始夘合男女十二中夘十二下夘三夘同
　事九和時節君服白色味辛味聽商聲治濕氣用九
　數飲於白后之井以介蟲之火爨藏恭敬行搏銳坦
　氣修通冬行秋政霧行夏政雷行春政烝泄十二始
　寒盡刑十二小榆賜予十二中寒收聚十二中榆大
　收十二寒至靜十二大寒之隂十二大寒終三寒同
　事六行時節君服黒色味鹹味聽徵聲治隂氣用六
　數飲於黒后之井以鱗獸之火爨藏慈厚行薄純坦
　氣修通
　五行篇睹甲子木行御天子不賦不賜賞而大斬伐
　傷君危不殺太子危家人夫人死不然則長子死睹
　丙子火行御天子敬行急政旱札苗死民厲七十二
　日而畢睹戊子土行御天子修宮室築臺榭君危外
　築城郭臣死七十二日而畢睹庚子金行御天子攻
　山擊石有兵作戰而敗士死喪執政七十二日而畢
　睹壬子水御天子决塞動大水王后夫人薨不然則
　羽卵者􁍹毛胎者􁏸􁎺婦銷棄草木根本不美七十
　二日而畢也
　又淮南天文訓甲子氣燥濁丙子氣燥陽戊子氣濕
　濁庚子氣燥寒壬子氣清寒丙子干甲子蟄蟲早出
　故雷早行戊子干甲子胎夭卵􁍹鳥蟲多傷庚子干
　甲子有兵壬子干甲子春有霜戊子干丙子霆庚子
　干丙子夷壬子干丙子雹甲子干丙子地動庚子干
　戊子五榖有殃壬子干戊子夏寒雨霜甲子干戊子
　介蟲不為丙子干戊子大旱苽封漢壬子干庚子大
　剛魚不為甲子干庚子草木再死再生丙子干庚子
　草木復榮戊子干庚子嵗或存或亡甲子干壬子冬
　乃不藏丙子干壬子星墜戊子干壬子蟄蟲冬出其
　鄉庚子干壬子冬雷其鄉
　又素問五常篇岐伯曰木曰敷和火曰升明土曰備
　化金曰審平水曰靜順帝曰其不及奈何岐伯曰木
　曰委和火曰伏明土曰卑監金曰從革水曰涸流帝
　曰太過何謂岐伯曰木曰發生火曰赫曦土曰敦阜
　金曰堅成水曰流衍
　搜神記曰天有五氣萬物化成木清則仁火清則禮
　金清則義水清則智土清則思五氣盡純聖德備也
　木濁則淫金濁則暴水濁則貪土濁則頑五氣盡濁
　民之下也中土多聖人和氣所交也絶域多怪物異
　氣所産也
　尚書璇璣鈐

或亦載厯象之奥秘而術已亡傳矣

禹導江水决岷山流九貢(注曰九州之貢)
禹開龍門導積石出玄珪刻曰延喜玉王受德天錫佩
湯受金符帝籙白狼銜鈎入殷朝(注云鈎縛束之要明得天下之要也)
述堯世放唐文
日傍氣白者為虹日傍赤青者為霓
太白經天水决江
流星色青赤名地雁其所墜處兵起天雁軍甲之精華
也
　其說皆見春秋緯
孔子求書得黄帝玄孫帝魁之書迄於秦穆公凡三千
二百四十篇斷逺取近定可以為世法者百二十篇以
百二篇為尚書十八篇為中候
尚者上也書者如也上天垂文象布節度書也如天行
(一作)上天垂文以布節度如天行也　書務以天言之
因而謂之書加尚以尊之是為尚書篇題號
　按尚書疏鄭玄云尚書上也尊而重之若天書然蓋
　玄依書緯以尚字是孔子所加故書賛曰孔子乃尊
　而命之曰尚書璿璣鈐云因而謂之書加尚以尊之
　洞冥記云李充馮翊人自言三百嵗從始皇發㑹稽
　望江海少好學為博士門徒萬人伏生時年十嵗乃
　就充石壁中受尚書以口傳授伏子四代之事畧無
　遺脫伏子因而誦之嘗以繩十餘尋縛腰誦一遍一
　結十尋之繩皆繩結矣誦記之數萬遍且云食榖損
　人精慧故有遺失伏子今所傳百卷得其一矣堯舜
　二典所闕殊多帝聞神異乃聘徵充衣荷草畚負五
　嶽真形圖而至帝禮待之亦號負圖先生
　尚書刑德放
益為司馬卨為司徒禹為司空聖帝即位三公象三能
矣(能古台字)禹長于地理水泉九州得括象圖故堯以
為司空
火者陽也烏有孝名武王卒大業故烏瑞臻
東方春龍房位其規仁好生不賊其帝青表聖明行趍
德
涿鹿者竿人顙也黄帝殺之涿鹿之野身首異處故别
塟豈竿其首於涿鹿地乎　涿鹿者竿人顙也黥者馬
黥竿人面也臏者脫去人之臏也臏法之屬五百象七
精宮者女子淫亂執宮中不得出也割者丈夫淫割其
勢也
劓象七政日月五星應政變易臏象七精宿變易即氣
色生也墨象斗華
　尚書運期授(缺)
白帝之治六十四世其亡也枉矢參射
黒帝亡二日並出
桀失玉鏡用其噬虎(注玉鏡謂清明之道噬虎喻暴虐也)
房四表之道(宋均云四星閒有三道日月五星所從出入也)
　按古今占日月行房三道其政太平行上道昇平行
　中道霸世行下道可視瞻之短於厯舊影為行上道
　與厯合為行中道長於舊影為行下道
　尚書帝騐期(缺)
西王母於太荒之國得益地圖慕舜德逺來獻之王母
之國在西荒凡得道授書者皆朝王母於崑崙之闕
　中候握河紀

世紀堯與羣臣沈璧于河乃為握河紀今中候也


告禪後二年刻璧為書沈洛今中候運衡篇也所

授之圖書今握河紀也

堯即政十七年仲月甲日至於稷沈璧于河青雲起囘
風揺落龍馬御甲赤文緑色自河而出臨壇而止吐甲
迴遰甲似龜廣九尺有文言虞夏商周秦漢之事帝乃
寫其文藏之東序
堯即政七十年受河圖帝立壇磬折西向禹進迎舜契
陪位稷辨䕶(辨䕶者供時用相禮儀也)堯曰嗟朕無德歟奉丕圖賜
爾二三子斯封稷契臯陶皆賜信號又沈璧于洛赤光
啟有靈龜負書出背甲赤文成字止壇堯曰皇道帝德
非朕所事
　中候考河命
若稽古帝舜曰重華欽翼皇象(注翼奉象厯也言欽奉皇天之厯數也)舜
曰朕惟不艾蓂莢孚著百獸率鳳司晨(注如雞司晨)舜至於
下稷榮光休至(稷讀曰側下之側日西之時休美也榮光滿也)黄龍負卷於館
圖出水壇畔赤文緑錯(錯分也赤文以緑色分其間)
　按易乾鑿度孔子曰天之將降嘉瑞應河水清三日
　青四日青變為赤赤變為黒黒變為黄各各三日河
　中水安井天乃清明圖乃見見必南向仰天言見三
　日以三日見六日以六日見九日以九日見十二日
　以十二日見十五日以十五日見皆言其餘日
　中候摘洛戒
若稽古周公旦欽惟皇天順踐祚即攝七年鸞鳳見蓂
莢生青龍銜甲玄龍背書以上
周公踐祚理政與天合志萬序咸得休氣充塞藩侯陪
位羣公皆就立如舜周公差應(差應邪錯在後聖人受神位故近之)至於
日昃榮光汨河(日覆也)青雲浮至青雲仰玄甲臨壇上濟
止圖滯(青龍臨仰之使玄甲所以裹圖)周公視三公視(聖人故先精明視)其文
言周世之事五百之戒與秦漢事
　中候雜篇

中候書佚而類書所引中候篇目猥多然章句已


不倫矣遇一語二語輙為羅之

　中候運行(行作衡)
帝堯刻璧率羣臣東沈于雒書天子臣故勛德薄施行
不元(元善也)
　中候洛予命
湯觀於洛沈璧而黒龜與之書黄魚雙躍
　中候擿雒貳
剡者配姬以放賢山崩水潰納小人家伯罔主異載賔
(剡指艶妻也)
　中候義明
祠五九禮閼郵
　宋注閼止也郵過也言五帝後祠三王之世其治各
　九百嵗當以禮止遏也
　中候勅省圖
德合五帝坐星者稱帝
　中候稷起
蒼耀稷生感跡
　(附)洪範緯
日中行道移節應期德厚受福重華留之
　中候準纎哲
仲父年艾誰將逮政(一作年耆既艾)
　古微書卷五
欽定四庫全書
　古微書卷六
　　　　　　　　　　　　　明　孫㲄　編
春秋緯
賁居子曰漢末有郎中郄萌集圖緯纎襍占為五


十篇于是七經緯各自為篇部至宋均始合而集


之得三十卷總名曰春秋灾異而言緯者始主春


秋諸書徵引殊不别疏皆曰春秋緯以故緯之篇

春秋為多至其詮次先後茫無辨也梁文思博要


春秋緯猶三十卷今惟隋志緯目十有三篇曰演


孔圖曰元命包曰文耀鈎曰運斗樞曰感精符曰


合誠圖曰考異郵曰保乾圖曰漢含孳曰佐助期


曰握誠圖曰潛潭巴曰說題辭是其本序中惟元


命包流衍最贍相傳應最古它文碌碌硌硌膏之


不續也兹各拾其部綴以成篇

　春秋元命包

元者大也命者理之隱深也包言乎其羅絡也萬


象千名靡不括也然主以春秋立元之意為之履


端故其名則然

黄帝受圖立五始元者氣之始春者四時之始王者受
命之始正月者政教之始公即位者一國之始
元年者何元宜為一謂之元何曰君之始元也(杜預傳注曰凡)
(人君即位欲其體元以居正)
元者端也氣泉(註云元為氣之始如水之有泉泉流之原無形以起有形以分窺之不見聽之)
(不聞)春秋以元之深正天之端以天之端正王者之政也
　王不上奉天文以立號則道術無原故先陳春後言
王天不深正其元則不能成其化故先起元然後陳春
矣
　按春秋繁露說唯聖人能屬萬物於一而繫之元也
　是以春秋變一謂之元元猶原也其義以隨天地終
　始也故元者為萬物之本而人之元在焉安在之乃
　存乎天地之前故人雖生天氣及奉天氣者不得與
　天元本天元命而共違其所為也故春正月者承天
　地之所為也繼天之所為而終之也此義足相發明
律之為言率也所以率氣令達也(率猶導也)嵗之為言遂也
三年一閏以起紀也(遂出也出行事於所直辰也)冬至百八十日春
夏成夏至百八十日秋冬成合三百六十日嵗數舉陽
氣數極于三故時三月陽數極于九故三月一時九十
日(宋衷曰四時皆象此類不惟春也)
春者神明推移精華結紐(神明猶隂陽也相推相移使物精華結成紐結要也)春
含名蠢位東方動春氣明達六合俱生萬物受節五行
並起各以名利其精青龍
正朔三而改文質再而復三王有失故立三教以相變
夏人之立教以忠其失野故救野莫若敬殷人之立教
以敬其失鬼故救鬼莫若文周人之立教以文其失蕩
故救蕩莫若忠如此循環周則復始窮則相承
　按何休公羊說夏以斗建寅之月為正平旦為朔法
　物見色尚黒殷以斗建丒之月為正雞鳴為朔法物
　牙色尚白周以斗建子之月為正夜半為朔法物萌
　色尚赤
天道煌煌非一帝之功王者赫赫非一家之常順命者
存逆命者亾
皇者煌煌也道爛然顯明帝者諦也王者往也神之所
輸向人所樂歸也
　後漢白馬令李雲所說帝者諦也以此觸罪
文王造之而未遂武王遂之而未成周公旦總少主而
成之故曰成王
聖人一其德智者循其轍長生乆視(一其德言盡得其帝之精氣也循其)
(轍言不違其帝所尚也如是則皆得長生乆視言所行當天也)不以命制則愚者悖慢
智者無所施其術殘物逆道天不殺故立三命以垂策
所以尊天一節三者法三道之術(不以命制愚慢之人則賢人道術不得施)
(行勢相反)命者天之命也所受於帝行正不過得夀命夀命
正命也起九九八十一(帝天帝也八十一陽氣相乘之極)有隨命隨命
者隨行為命也(援神契曰隨者逆天道常善之行則隨其暴虐行以教之)有遭命遭
命者行正不誤逢世殘賊君上逆亂棄咎下流灾譴並
發隂陽散迕暴氣雷至滅日動地絶人命沙鹿襲邑是
(迕錯也襲猶淪也河水淪沙鹿之邑溺殺人也)
　按春秋繁露說人始生有大命是其體也有變命存
　其間者其政也政不齊則有忿怒之志若將施危難
　之中而時有隨遭者神明之所接絶屬之符也亦有
　變其間使之不齊如此不可不省之
神農生三辰而能言五日而能行七朝而齒具三嵗而
知稼穡般戲之事
黄帝龍顔得天庭陽上法中宿取象文昌戴天履隂秉
數制剛顓頊駢幹上法月參集威成紀以理隂陽(併猶重也)
(水精主月參伐主斬刈成功兼此月職重助貴以為表)帝嚳戴干是謂清明發節
移度蓋象招揺(干楯也招揺為天戈楯相副戴之像見天下以為表)堯眉八彩是
謂通明厯象日月璇璣玉衡舜重瞳子是謂承原(承原一作)
(慈原慈原又作慈凉宋注云有滋液之潤且清凉光耀而多見也)上應攝提下應三元
后稷岐頥自求是謂好農蓋象角亢載土食榖(宋注曰頥有土)
(象也頥面為下部下部為地乃地利也)湯臂四肘是謂神剛象月推移以
綏四方文王四乳是謂含良蓋法酒旗布恩舒惠(惠一作明)
(酒者乳也能乳天下布恩之意也)文王龍顔柔肩望羊(柔肩言象龍膺曲起)武王
駢齒是謂剛强逐命誅害以順天討一曰取象參房誅
害以從天心(注曰房為明堂主布政參為大辰主斬殺兼此二者故重齒為表)

賁居子曰帝王之相亦有不必奇而奇者如周靈王


生而有髭是謂髭王劉聰虜耳亦生而眉白左耳


毫長至二尺其父淵當心有赤毫三根長三尺六

寸此何解也漢高帝左股七十二黒子而宇文泰


亦背有黒子宛轉若龍盤梁武帝有文在右手曰


武隋文帝有文在左手曰王苻堅何人背有赤文


隱起成字曰草付臣又土然則天之篤生亦安問


時地哉瑞氣之所偶值因而謂之英雄其實徐偃


王之有筋無骨李克用之獨眼宋太祖之正黒色


未始非英雄也

少典妃安登游於華陽有神龍首感之於常羊生神子
人面龍顔好耕是為神農(又)女登生神農人面龍顔始
為天子
黄帝時大星如虹下流華渚女節夢接意感生白帝朱
宣(朱宣少昊氏)
神農世怪義生白阜圖地形脉道(怪義帝妃名生子白阜為神農圖畫地形)
(通水之脉)
　按神農有子曰柱七嵗而佐神農以名百藥種百榖
　豈即白阜耶
堯為天子季秋下旬夢白帝遺吾馬喙子其母曰扶始
升高丘睹白帝上有雲虎(有雲狀如虎也)感巳生皋陶堯聘索
扶始問之如堯言徴與語明於刑法罪次終始故立皐
陶為大理
姜嫄游閟宮其地扶桑履大人迹而生稷(一本)周先姜
原履大人跡於扶桑生后稷推種生故稷好農(又云)蒼
神積感姜嫄而生卦之得震故周蒼代商(蒼神謂俈木王者也)
代殷者為姬昌(姬昌之言甚始也昌兩日重見言明象)生於岐立於豐精
翼日(為日精所羽翼故遂以為名也)衣青光(木神以其方色表衣)遷造(遷造西)刻消
(遷造西蓋文王為西伯時西方造意東入討紂十刻之間即消滅之言聖人所向無前也)　姬昌蒼
帝之精位在房心　殷紂之時五星聚於房房者蒼神
之精周據而興(一本)文王之時五星以聚房也
堯游河渚赤龍負圖以出圖赤如綈狀龍没圖在有鳳
銜書遊文王之都故武王受鳳書之紀
成王時西方獻孔雀
　按此篇言瑞應事視諸緯為畧惟堯之子有一皐陶
　而不以為嗣比于神農之生白阜惜其不傳也故為
　存之
王者不空作樂(内鄉人外邦國咸歌之)樂者和盈於内動發於外
應其發時制禮作樂以成之是故作樂者必反天下之
始樂於已為本舜之時民樂其紹堯業故樂名韶韶者
紹也(舜報繼堯之業)禹之時民大樂其駢三聖相繼故樂名夏
夏者大也(駢讀曰頻頻猶並也)湯之時民大樂其救於患害故樂
名大䕶䕶者救也武王之時民樂其興師征伐故樂名
武武者伐也四者天下所同樂一也其所同樂之端不
可一也(各樂其君所為故不可合四家以為一也)
周爵五等法五精春秋三等象三光公之為言平也公
平正直侯者候也候王順逆者也伯之為言白也明白
於德也子者奉恩宣德男者任功立業王者封國上應
列宿之位(若角亢為鄭房心為宋之比)其發小國不中星辰者以為
附庸(象星辰大小也)公之言公公正無私侯之言候候逆順兼
伺候王命矣伯之言白明白于德子者孳恩宣德男者
任功立業皆上奉王者之政教禮法統理一國修身絜
行矣陽成於三列於七三七二十一故每州二百一十
國也
王者置廷尉讞疑刑者官之平下之信也尉者尉民心
撫其實也按立字士埀一人詰屈折者為廷示戴尸首
以寸者為言寸度治法數之分示帷尸稽於寸舎則法
有分故為尉示與尸寸(宋均注曰士事也垂係也尸人死也人死不可無乃戴之者示)
(天下不可無死也)
斧鑕主亂行斬狂詐斧之為言補也
人君樹棘槐聽訟於下棘赤心有刺言治人情者原其
心不失赤實棘所以刺人令其情各歸實槐之言歸也
情見歸實也
墨劓辟之屬各千臏辟之屬五百宮辟之屬三百大辟
之屬二列為五刑罪次三千
五氣之精交聚相加以迎陽氣道人致和
隂陽之性以一起人副天道故生一
仁者情志好生愛人故其為人以仁其立字二人為仁
頭者神所居上員象天氣之府也嵗必十二故人頭長
一尺二寸在天為文昌在人為顔顙太一之謂也顔之
言氣畔也陽立於五故顔博五寸天有攝提人有兩眉
為人表候陽立於二故眉長二寸(注云攝提兩星頰曲人眉似之)口之
為言達也陽立於三故舌在口中者長三寸象斗玉衡
隂合有四故舌淪入嗌内者長四寸(宋注曰玉衡三星也魁四氣也)唇
者齒之垣所以扶神設端若有列星與外有限故曰唇
亾齒寒
目者肝之使肝者目之精蒼龍之位也鼻者肺之使肺
者金之精制割立斷耳者心之候心者火之精上為張
星火成於五故人心長五寸隂者腎之寫腎者水之精
上為虚危口者脾之門户脾者土之精上為北斗主變
化者也脾之為言附著也如龍蟠虎伏合附著也
脾者胃之主故府稟氣胃者糓之委故脾稟氣也膀胱
者肺之府也肺者斷决膀胱亦常張有勢故膀胱决難
也
髮精散為鬚髯腦之為言在也人精在腦膏者神之液
也
掌圓法天以運動指五者法五行陽立於三故人脊三
寸而結隂極於八故人旁八幹長八寸齊者下流並㑹
合為齊腹(齊中上下並凑者也)腰上者為天尊高陽之狀腰而下
者為隂豐厚地之象數合於四故腰周四尺髀之為言
跂也隂二故人兩髀
　按道藏五符經天生萬物人為貴也人身包含天地
　無所不法立天子置三公九卿二十七大夫八十一
　元士九州百二十郡千二百縣也膽為天子大道君
　脾為皇后心為太尉左腎為司徒右腎為司空封八
　神及臍為九卿珠樓神十二胃神十二三焦神三合
　為二十七大夫四肢神為八十一元士合之百二十
　以法郡數也又肺為尚書府肝為蘭臺府
　又素問靈蘭篇心者君主之官也神明出焉肺者相
　傳之官治節出焉肝者一軍之官謀慮出焉膽者中
　正之官決斷出焉膻中者臣使之官喜樂出焉脾胃
　者倉廪之官五味出焉大腸者傳道之官變化出焉
　小腸者受盛之官化物出焉腎者作强之官伎巧出
　焉三焦者決瀆之官水道出焉膀胱者州都之官津
　液藏焉氣化則能出矣凡此十二官者不得相失也
　夫等之為形體耳緯書則以律天象而道藏醫經則
　以擬之朝廷列之官爵詎不貴哉其莫知惜也
自開闢至獲麟二百七十六萬嵗
　古微書卷六
欽定四庫全書
　古微書卷七
　　　　　　　　　　　　　明　孫㲄　編
　春秋元命包
天人同度正法相受垂文象人行其事謂之教教之為
言效也上為下效道之始也
天不足西北陽極於九故周天九九八十一萬里
　按闗令内傳天地南午北子相去九千萬里東卯西
　酉亦九千萬里四隅空相去九千萬里而鄒衍云九
　州之外如赤縣神州者九又淮南子亦云天之九野
　凡九千九百九十九隅則九九之說不為無稽惜大
　章豎亥足跡猶淺畧耳
地不足東南故隂右動終而入靈門(右動動而東也靈門巳也隂藏於巳)
(也)　地所以右轉者氣濁精少含隂而起遲故右轉迎
天佐其道(地生於離既不敢當陽動退居少隂則亦宜右行而迎陽者受其施育而成陽故曰佐其)
(道也)　地者易也言養物懐任交易變化含吐應節故其
立字土力於一者為地(地加土以力又加一者言奉天也)　土無位而
道在故太一不興化人主不任部地出雲起雨以合縱
天下勤勞出於地功歸於天(土以謙自止以卑自歛終不自伐生養之苦乃興雲)
(下雨以為功一歸于天也)
陽數起於一成於二故日中有三足烏　日有三足烏
者陽精其僂呼也僂呼濕潤生長之言
月之為言闕也兩設以蟾蜍兎者隂陽相居明陽之制
隂隂之倚陽
七政度日月明
一嵗三百六十五日四分度之一言陽布散立數合一
故立字四合其一
日左行周天二十三萬里
日圓望之廣尺以應千里日尊故滿滿故明明故精在
外日滿者常盛無虧也(鄭注云凡日景於地千里而差一寸異千里同一寸也)
太隂水精為月日行十三度常朏任而受明受陽精也
陽精在内故金水内景
　按黄氣陽精經日陽之精德之長也縱廣二千三十
　里金物水精暈於内琉光照於外其中有城郭人民
　月暉之圍縱横二千九百里白銀琉璃水精映其内
　城郭人民與日宮同
　大戴記曾子曰參聞之夫子天道曰圓地道曰方方
　曰幽而圓曰明明者吐氣者也是故外景幽者含氣
　者也是故内景故火日外景而金水内景吐氣者施
　而含氣者化是以陽施而隂化也
隂陽聚而為雲隂陽和而為雨隂陽揚為雪隂陽合為
雷隂陽激為電隂陽交為虹蜺離為背僪分為抱珥怒
而為風亂而為霧霧隂陽之氣也霜以殺木露以潤草
　又大戴天圓篇隂陽之氣各靜其所則靜矣偏則風
　俱則靁交則電亂則霧和則雨陽氣勝則散為雨露
　隂氣勝則凝為霜雪陽之專氣為雹隂之專氣為霰
　霰雹者一氣之化也
土之為言吐也子成父道吐也氣精以輔也陽立於三
故成生其立字十夾一為土
水之為言演也隂化淖濡流施潜行也故其立字兩人
交一以中出者為水一者數之始兩人譬男女言隂陽
交物以一起也
火之為言委隨也故其字人散二者為火也
木者陽精生於隂故水者木之母也木之為言觸也氣
動躍也其字八推十為木八者隂合十者陽數
山者氣之苞所以含精藏雲故觸石而出
水者天地之包幕五行之始焉萬物之所繇生元氣之
津液也(水又作河)
牛女為江潮江潮者所以開神潤化故其氣遄急
太微為天庭五帝以合時紫微宫為大帝中有五帝座
五帝合明　天生大列為中宫太極星星其一明者太
一帝居傍兩星巨辰子位故為北辰以起節度亦為紫
微宫(宋均以為十二宫中外位名定總謂之紫宫)紫之言此也宫之言中也
天神圖法隂陽開閉皆在此中也(又)宫之為言宣也宣
氣立精為神垣也
　按淮南子太微者太一之庭也紫宫者太一之居也
　軒轅者帝妃之舍也咸池者水魚之囿也天阿者羣
　神之闕也四宫者所以為司賞罰太微者主朱雀紫
　宫執斗而左旋日行一度以周於天
昴畢間為天街散為冀州分為趙國立為常山其下有
祠有安天王牽牛流為揚州分為越國立為揚山軫星
散為荆州分為楚國荆之為言强也陽盛物堅其氣急
悍也虚危之精流為青州分為齊國立為菜山天弓星
主司弓弩流為徐州别為魯國徐之為言舒也言隂牧
内安詳也五星流為兖州兖之為言端也言隄精端故其
氣纎殺分為鄭國鉤鈐星别為豫州豫之為言序也言
隂陽分布各得處也東井鬼星散為雍州分為秦國東
距殽阪西有漢中南含高山北阻居庸得東井動深之
萌其氣險也觜參流為益州益之為言隘也謂物類並
決其氣急切決列矣箕星散為幽州分為燕國幽之為
言窈也言風出入窈㝠敏勁易曉故其氣躁急營室流
為并州分為衛國之鎮立為明山并之為言誠也精含
交并其氣勇抗誠信也(又云)五星流為兖鉤鈐星别為
豫昴畢散為冀箕星散為幽營室流為并觜參流為益
虚危流為青天氐流為徐軫星散為荆牽牛流為揚
　按淮南子星部地名角亢鄭氐房心宋尾箕燕斗牽
　牛越須女吳虚危齊營室東壁魏奎婁魯胃昴畢韓
　觜嶲參趙東井輿鬼秦栁七星張周翼軫楚
　及讀史記天官書又與小異其文曰角亢氐兖州房
　心豫州尾箕幽州斗江湖牽牛婺女揚州虚危青州
　營室至東壁并州奎婁胃徐州昴畢冀州觜觹參益
　州東井輿鬼雍州栁七星張三河翼軫荆州此或古
　天家所傳之異也
　前漢志所載占法則又云秦之疆候太白占狼弧吳
　楚之疆候熒惑占鳥衡燕齊之疆候辰星占虚危宋
　鄭之疆候嵗星占房心晉之疆亦候辰星占參伐自
　河山以南者中國為陽陽則日嵗星熒惑填星占於
　街南畢主之其西北則胡貉月氐旃裘引弓之民為
　隂隂則月太白辰星占於街北昴主之然太白主中
　國而辰星出入躁疾常主夷狄其大經也併録於此
　以備參互
紫宫之垣上將建威武次將正左右貴相理文緒司禄
賞功進士司命主灾咎司中主佐理也
北者極也極者藏也言太一之星高居深藏故名北極
立三台以為三公北斗九星為九卿二十七大夫内宿
部衛之列八十一紀以為元士凡百二十官焉下應十
二子
玉衡北兩星為玉繩玉之為言鏤刻也瑕而不掩折而
不傷(宋均曰繩能直物故名玉繩鏤謂作器)
魁下六星兩兩而比曰三台主闓德宣符德立題(宋均曰皆)
(升文昌三台也立題題五帝之德行主其職也)能之為言耐也天官器人各以
其材因而任之則分職治其象以見符(能今之台字也耐今之能字也)
三台星色齊君臣和不齊大乖天一上星為大將　天
尉主甲卒設武備(今時尉官准此義)為獄圜者象斗還合(注曰作獄)
(圜者象斗運也)
　以上皆紫宫星
左角理物以起右角將率而動故曰左角理右角將攝
提之為言提擕也言能提斗攜角以接於下也
亢四星為廟庭
房有鉤鈐兩星以閉防神主闓舒為主鉤距以備非常
也
心三星五度有天子明堂布政之宫　兩口銜士為喜
喜得明心喜者為憙憙天心(宋均曰心為天王布政之宫萬物須之乃盛所以為)
(喜也今于口間士移一畫直者于字體安也是為兩口士也喜得明明得所喜也)
尾九星箕四星為後宫之塲列為南宫其庭太微
織女之為言神女也成衣立紀故齊能成文繡應天道(女工之事)
(齊能神天下故懸以衣人得此氣)　織女主瓜果
　按織女三星近牛宿
須女四星十二度主布帛
危東六星兩兩而比曰司空主水金木守之天下憂水
營室十星埏陶精類始立紀綱包物為室
奎十二星十六度主武庫之兵
漢中四星曰騎(一曰)天駟
帝位明即畢星光大也昴畢間為天街日月五星以出
入熒惑守之而不通天下危　卷舌主口語熒惑臨之
下多亂謀國君以口舌之害寇起
咸池主五穀其星五者各為其職以精委為國也(宋均曰穀)
(有五故五星主之)咸池之為言皆水也言穀生於子水含秀懐
實至秋精垂故一名五車以載歸之為言扶而化之
潢主河渠所以度天神通八方(宋注天潢天津也津湊也主計度也)
　按卷舌咸池天潢皆近畢宿
古司恠主卜(司恠星名近觜星)
離位有九星勾曲一處一為天旗司五星之處日月之
過熒惑守之日食星墜天下亂(注曰天旗參旗也參旗色明於常則日月五星)
(亦變為色應之若熒惑守之不窹則將有日食星墜為篡弑之先徵)
天弓矢之張候敵禦難用戒不虞矢附於天星四射(注四)
(方射之也)　直弧北有一大星為老人星治平則見見則主
夀亡則君危主亡常以秋分候之南郊
　按弧矢星近井宿
東井八星主水衡
天狗主守財(近鬼宿)
酒旗星主上尊酒所以侑神也　酒者乳也王者法酒
旗以布政施天乳以哺人
　按酒旗星近栁宿
熒惑守軒轅貴妾爭熒惑守營室羣妃鬭
　按軒轅近星宿
翼星主南宫之羽儀文物聲明之所豐茂為樂庫為天
倡先王以賔於四門而列天庭之衛王俳倡近太微而
為尊
蟾蜍隂精流星織女立地候(宋均注曰地候鎮星别名也)
北方辰星水生物布其紀故辰星理四時(宋均曰辰星正四時之法)
(得與北辰同名也)
　古巫咸甘石三家星經所傳猶存而緯候談星殊各
　異說至如二十八宿夷夏所同仰也道釋二部則各
　載其姓字衣佩宫室觀雲笈七籖所疏織女能致神
　芝傳舍星旦為馬書為鹿暮為獐天市星能致明月
　珠旦為木晝為兎暮為狢平門星能致神女倡樂旦
　為生木晝為豕暮為蛦蝓穀土星能致飛鳥來朱雀
　旦為雞晝為烏暮為鳶積水星能致四方萬物恣其
　所欲坐在立亡狼星能致天帝君百二十神文昌星
　能致山内菓實旦為猨晝為猴暮為死石五車星能
　致甘露麒麟三台星旦為龍晝為蛇暮為魚軒轅星
　天之后妃其神旦為羊晝為蟹暮為鱉殆又即二十
　八禽而衍其說者精氣幻化倘有是乎要不可執一
　而准
日月出内道璇璣得常天帝崇靈聖王相功
三年閏不告朔非禮也夫閏正時以作事厚民生之道
樞機是在
麟龍鬭日月薄食　猛虎嘯谷風起類相動也
龍之言萌也隂中之陽也故言龍舉而雲興
火流為烏烏孝鳥陽精天意烏在日中從天以昭孝也
火離為鸞鳳為孔雀
君失德則地吐泉魚銜兎(兎隂精魚是陽見制也)
槐木者靈星之精人君樹槐聽訟其下
　古微書卷七
欽定四庫全書
　古㣲書卷八
　　　　　　　　　　　　　明　孫㲄　編
　春秋演孔圖
此耑為血書鳥圖而述也故以演孔立名而旁及


帝王

正氣為帝間氣為臣宫商為姓秀氣為人
天子皆五帝之精寳各有題序以次運相據起必有神
靈符紀諸神扶助使開階立遂是以王者常置圖籙坐
旁以自正(遂當作隧隧道也)
倉頡四目是謂並明顓帝戴干是謂崇仁帝俈戴干是
謂清明堯眉八采是謂通明舜目重童是謂無景禹耳
三漏是謂大通湯臂二肘是謂栁翌文王四乳是謂含
良武王齒是謂剛強
　按荀子帝堯長帝舜短文王長周公短仲尼長子弓
　短(又)仲尼面如蒙倛周公身如斷菑臯陶色如削瓜
　閎夭面無見膚傅說身如植鰭伊尹面無鬚麋禹跳
　湯偏堯舜参牟子然桀紂長巨姣美而為天下大僇
　是非容貌之患也
　莊子亦云闉跂支離無脤說衛靈公靈公恱之而視
　全人其脰肩肩甕㼜大癭說齊桓公桓公恱之而視
　全人其脰肩肩故德有所長而形有所忘後人慕古
　而過神其說則以為聖人之有竒表耳其實形貎安
　足異于人烏知千嵗之下而有傳楊虎其狀者不以
　為真夫子也
黄帝之將興黄雲升於堂文命之候玄龍御雲天命於
湯白雲入房(注白雲金精)　一曰天命之見候期門靈龜穴
庭玄龍御雲(注靈龜虚虎也穴庭者星入太㣲門玄龍水精也御雲者盖召氣也)　一曰
天命湯白虎戯朝其終白虎在野(一本)湯地七十内懐
聖明白虎戯朝(又曰)夏民不康天果命湯白虎戯朝白
雲入房
黑精用事百木共根(百枝木共一根天下共一主之徴也)　黑帝治生五
角之禽以觸民(注曰陽數五也)
聖人在後曰望羊苞懐至德據少陽(文王子也故曰在後嗣曰在後)有
人叩金豐擊玉鼓駕六龍(鼓喻所行青年人服其威勢也)　其人日角
龍顔姓卯金刀含仁義(卯金刀名為劉中國東南去荆州故為漢分也)　戴玉
英(玉英文帝之首表象玉英而秀出)光中再(光日光也再再中也稷含孽曰夜景移位復中支庶)
(起也)仁雄出日月角(為仁人之雄保既戴玉英且日角也謂明於天下)
　按光中再者即本方士新垣平日郤復中之誑而附
　以其說故知緯書多雜于漢儒不盡孔門
孔子母顔氏徴在遊太冡之陂睡夢黑帝使請與已交
語曰女乳必於空桑之中覺則若感生丘於空桑首類
尼丘山故以為名
孔胸文曰制作定世符
孔子長十尺大九圍坐如蹲龍立如牽牛就之如昴望
之如斗
　按古家語云叔梁紇年餘七十無妻顔父有三女顔
　父謂其三女曰鄒大夫身長七尺武力絶倫年餘七
　十誰能與之為妻二女莫對徴在進曰從父所制將
　何問焉父曰即爾能矣遂以妻之為妻而生孔子三
　歲而叔梁紇卒近本家語本姓解叔梁紇其妾生孟
　皮字伯尼求婚顔氏禱尼丘山而生孔子十九娶于
　宋之开官氏生伯魚是叔梁紇故有妻而孔子故有
　兄也神孔子之生者則又過竒伏侯古今注云孔子
　生之夜有二蒼龍自天而下有二神女擎香霧於空
　中以沐徴在先是有五老列於庭則五星之精有麟
　吐玉書於闕里人家云水精之子繼商周而素王出
　故蒼龍繞室五星降庭徴在知其為異拾遺記所志
　亦同唯云蒼龍附徴在之旁因夢而生夫子天帝下
　奏鈞天之樂列於顔氏之房空中有聲言天感生聖
　子故降以和樂笙鏞之音異於俗世也恐或出好竒
　之口未敢為信
得麟之后天下血書魯端門曰趨作法孔聖沒周姬亡
彗東出秦起政胡破術書記散孔不絶子夏明日往視
之血書飛為赤鳥化為帛鳥消書出署曰演孔圖中有
作圖制法之狀又曰鳥化為書孔子奉以告天赤爵集
書上化為黄玉刻曰孔提命仰應法為赤制
　何休注獲麟亦同又曰孔子仰推天命俯察時變却
　觀未來豫解無窮知漢當繼大亂之后故作撥亂之
　法以授之則幾于誣聖矣
孔子曰丘作春秋天授演孔圖中有大玉刻一版曰璇
璣一低一昂是七期騐敗毁滅之徴也
孔子曰丘援律吹命隂得羽之宫
孔子作法五經運之天地稽之圖象質於三王施之四
海　詩含五際六情即六義也一曰風二曰賦三曰比
四曰興五曰雅六曰頌
仁義之道日月循環
駈除名政顛倒吾衣裳坐吾曲牀濫長九州滅六王至
于沙丘亡
　按秦世有謡曰秦始皇何彊梁開吾户據吾床飲吾
　酒唾吾漿飱吾飰以為粮張吾弓射東墻前至沙丘
　當滅亡始皇既坑儒焚典乃發孔子墓欲取諸經傳
　壙既啟於是悉如謡者之言又言謡文刋在塜壁政
　甚惡之乃逺沙丘而循别路見一羣小兒輦沙為阜
　問云沙丘從此得病
孟子生時其母夢神人乘雲自泰山來將止於嶧母疑
視乆之忽片雲墜而寤時閭巷皆見有五色雲覆孟子
之居焉
　按玉鈐經人始受生值賢宿則賢值貴宿則貴故知
　聖賢之生皆不偶也相傳云㣲子感牽牛星顔淵感
　中台老子感火星張良感弧星樊噲感狼星子路感
　雷精而生又如傅說之死騎箕尾而上為列星張華
　既死而中台一星為之閉則孟子泰山氣象降神而
　下固有由然
紫極宫内諸侯為外蕃三公為中輔
王者德政海内富昌則鎮星入闕(鬼華闕也門當帝坐)
天子舉賢則景星放於天
天子官守以賢舉則鸞在野
鳳火之精也
麟木之精也蒼之滅也麟不榮也
麒麟鬬日無光(宋均曰麒麟少陽之精鬬作于地則日月亦將争于上)
海精死彗星出(海精鯨魚)彗星出則國樞橛
八政不中則天雨刀(又曰)則人無唇(人恃唇乃語命無隂不制)則鉄
飛
霓者斗之亂精也斗失度則投霓見態主惑于毁譽天
子外苦兵威内奪臣無忠則天投霓
　春秋合誠圖

此主赤龍一圖因而立名明夫天人之合皆有誠


通而其象已先著于圖則龜馬之書皆不悞也故


其述赤帝為多

伏羲龍身牛首渠肩達掖山準日角奯目珠腨駿毫翁
䑕龍唇龜齒長九尺有一寸望之廣視之専
赤帝之為人視之豐長八尺七寸豐下兊上龍顔日角八采三眸
鳥庭荷勝琦表射出握嘉履翌竅息洞通
蒼帝之為人望之廣視之専而長九尺一寸
黄帝冠黄文白帝冠白文黑帝冠黑文

據宋均感精符注則赤帝為堯黄帝為舜白帝為


禹黑帝為湯蒼帝為文王此下備錄者䜟圗之失


傳也所云冠黄文等皆圗所預載故諗其竒昔漢


祖斬蛇時有嫗旁哭曰吾兒白帝子為赤帝所殺

此五帝感生之所起乎譔此圖者附而益熾

黄帝徳冠帝位　赤帝之精生於翼
黄帝坐玄扈閣上與大司馬容光等臨觀鳳皇􁋚圗置
前帝再拜而受(一作)黄帝遊玄扈上洛與大司馬容光
左右輔周昌等百二十人臨之有鳳􁋚圖以置帝前
堯坐中舟與太尉舜臨觀鳳皇負圗授堯圗以赤玉為
匣長三尺廣八寸黄金檢白玉繩封兩端其章曰天赤
帝符璽五字(又)赤龍負圗以出河見堯與太尉舜等百
二十臣集發藏之大麓

上古之圗籙亦何數數也不直有畫且有字有語


如述異志所載陶唐之世越常國獻千歳神龜方


三尺餘背上有文科斗書記開闢已來帝命錄之


謂之龜歴此科斗書跡皆從何來倘亦理之不可


詰也

大帝之精起三河之州中土之腴
堯母慶都有名於世盖大帝之女生於斗維之野常在
三河之南天偶大雷電有血流潤大石之中生慶都長
大形像大帝常有黄雲覆盖之夢食不饑(夢一作蔑注云天地以氣)
(食)及年二十寄跡伊長孺家無夫出觀三河之首常若
有神隨之者有赤龍負圗出慶都督讀之云赤受天運
下有圗人衣赤光面八彩鬚髮長七尺二寸銳上豐下
足履翌宿署曰赤帝起成天下寳奄然隂風四合赤龍
與慶都婚有娠龍消不見既乳視堯如圗表及堯有知
慶都以圖予堯

賁居子曰履帝武敏歆如有人道說已怪矣至謂赤


龍與慶都婚而有娠又徴在夢黑帝請與已交不


太誕乎然小說家有云唐肅宗為太子時吳皇后


之初侍寢厭乆不寤呻吟氣不屬手掩其左脇曰


夢中有神人長丈餘介甲操劍曰帝命吾與汝為


子自左脇劍决而入痛不可忍肅宗撿之于燭下


則若有綖而赤者存焉遽以狀聞果生代宗據是


則赤龍來婚之說亦或不悮也又釋家說中有投

胎若男子於母起愛想當亦如是但其說圗人衣


冠鬚眉皆見則似屬玄矞難以臆占

大帝冠五彩衣青衣黑下裳抱日月日在上月在下黄
色正方居日間名曰五光五光垂彩天下大嘉
天皇大帝北辰星也含元秉陽舒精吐光其星有五居
紫宫中制馭四方冠有五采
中宫天極星其一明者太一常居旁三星三公或曰子
屬後勾四星末大星正妃餘三星後宫之屬也
紫宫太帝室太乙之精也太㣲主法式陳星十二以備
非常也
天文地理各有所主北斗有七星天子有七政也
　按馬融註尚書云七政者北斗七星各有所主第一
　曰主日法天第二曰主月法地第三曰命火謂熒惑
　也第四曰煞土謂填星也第五曰伐水謂辰星也第
　六曰危木謂歳星也第七曰罰金謂太白也日月五
　星各異故名曰七政也
天理在斗中司三公也如人喉在咽以理舌語(宋均曰斗為天)
(之口舌主出政教三公主遵道揚君命喻於人則宜如人喉在咽以理口舌使言有條理)軒轅主雷
雨之神旁有一星玄戈名曰貴人旁側郎位主宿衛尚
書
少㣲處士位　王良主天馬也　大陵星主死喪　東
井主水衡　獄漢主逐王(獄漢填星介)　五殘主國亡旬始
主争兵
　按天官書獄漢星出正北方之野星去地可六丈大
　而赤數動察之中青此四野星所出出非其方其下
　有兵衝不利五殘星出正東方之野其星狀類辰星
　去地可六丈旬始出於北斗旁狀如雄雞其怒青黑
　象伏鼈
天子精懼心憤務徳則景星見
赤彗火精如火曜長七尺
霹靂擊於宫殿者妃后争政
明堂在辰巳者言在木火之際辰木也巳火也木生數
三火成數七故在三里之外七里之内
黄帝請問太乙長生之道太乙曰齊戒六丁道乃可成
　古㣲書卷八
欽定四庫全書
　古㣲書巻九
　　　　　　　　　　　　明　孫㲄　編
　春秋文耀鈎
大率闡星燿而幽曲言之故曰鈎

東宫蒼帝其精為蒼龍南宫赤帝其精為朱鳥西宫白
帝其精為白虎北宫黑帝其精為玄武
春起青受制(一作蒼帝春受制)其名靈威仰夏起赤受制(赤帝夏受)
(制)其名赤熛怒秋起白受制(白帝秋受制)其名白招拒冬起
黑受制(黑帝受制)其名叶光紀季夏六月土受制(一作黄帝受制王四)
(季)其名含樞紐
鎮星黄帝含樞紐之精其體琁璣中宿之分也
中宫大帝其精北極星含元出氣流精生物也一曰中
宫大帝其北極星下一明者為太一之先含元氣以斗
布常是天皇太帝之號也咸池天潢五星五帝居舍也
(宋注曰舍庫也五帝居府)
　按大象列星圖北極五星其第一星為太子第二星
　最明者為帝第三為庶子餘二後宫屬
　文獻通考曰其第四星為后宫第五星為天樞即紐
　星所為北辰居其所也又太乙一星在紫宫門右天
　帝之神也主戰鬬知人吉㓙天乙一星相近亦天帝
　神也主使十六神知風雨水旱兵革饑饉疫疾灾害
　所生之國其勾陳六星在紫㣲宫華盖之下隋志云
　大帝之正妃張衡云大帝所居之宫也亦將軍之象
　也勾陳口一星曰天皇亦曰大帝其神曰曜魄寳主
　御羣靈束萬機神圖也其星隱而不見見則為灾而
　此緯文以極星明者稱為太乙又即為天皇大帝與
　合誠圖所稱大帝皆指北辰何所傳之殊異至於五
　帝之座亦不係五星張衡云帝坐有五一座在紫㣲
　宫一坐在大角一坐在心中一坐在天市垣一坐在
　太㣲宫咸云帝坐一曰神農所居不見則大人當其
　咎此文以鎮星為含樞紐恐别有傳
斗者天之喉舌玉衡屬杓魁為琁璣
布度定記分州繫象華岐以北龍門積石至三危之野
雍州屬魁星大行以東至碣石王屋砥柱冀州屬樞星
三河雷澤東至海岱以北兖州青州屬璣星蒙山以東
至江南會稽震澤徐揚之州屬權星大别以東至雷澤
(一作大别以東至富春九江衡山皆雲夢)九江荆州屬衡星荆山西南至岷
山北􁔸鳥䑕梁州屬開星外方熊耳以至泗水陪尾豫
州屬揺星此九州屬北斗星有七州有九但兖青徐揚
并屬二州故七星主九州也
　按徐整長歴云北斗七星星間相去九千里其二隂
　星不見者相去八千里也
　闗令内傳曰北斗一星面百里相去九萬里亦何寥
　濶之過矣石氏云一主秦二主楚三主梁四主吳五
　主燕六主趙七主齊毋乃近是
　天官書曰杓攜龍角衡殷南斗魁枕参首用昏建者
　杓杓自華以西南夜半建者衡衡殷中州河濟之間
　平旦建者魁魁海岱以東北也此其布度分州所自
　祖與
斗魁戴匡六星曰文昌宫為天府
　按天官書一曰上將二曰次將三曰貴相四曰司命
　五曰司中六曰司禄
亢為疏廟(宋均云疏外也廟或為朝)
房心天帝之明堂布政之所出也
老人星見則主安不見則兵起王者安静則老人星見
　人主偏黨不决則熒惑乆留守於樞
水土合則成爐冶爐冶成則火興火興則土之子焠金
成銷鑠則土無子無子輔父則益妖孽故子憂也(星經曰火)
(與水合為焠與全火守兩河間兵起合為爍水土合為憂主孽卿)
春致其時華實乃滋　商絃絶蠶珥絲
女媧以下至神農七十二姓
　按譙周古史以為伏羲以次有三姓始至女媧女媧
　之後五十姓至神農神農至炎帝一百三十三姓是
　不當身相接譙周以神農炎帝為别人非古義也鄭
　玄六藝論云燧人至伏羲一百八十七代未知孰是
伏羲氏作易名官髙辛受命重黎說天文帝堯即位羲
和立渾儀盖名渾耳夏后制德昆吾列神成周改號萇
弘分官
楚立唐氏以為史官有蒼雲如蜺圍軫七蟠中有荷斧
之人嚮軫而蹲(蟠猶周也)楚驚唐史曰君慢命又簡宗廟(命天)
(命也軫於天文楚之分也向之而居是慢命踞簡宗廟)於是晝遺炎烟耀於蒼雲
精消無文(軫火精雲水氣圍軫水也晝日陽也炎火亦陽也遺之者蒙蟠所也火難勝水三陽併氣)
(日火炎上宜消滅也文則蜺也)又楚有蒼雲如蜺唐史曰君慢令簡宗
廟以無禮見患七國俱謀皆懷屠君於是立禮正推禱
醮於廟堂之前曰唐史之策上滅青雲謂之神史也不
以知道之原哉(又云)太史唐勒以葭灰遺於地乃更拂
滅之其蒼雲為之半滅又遺灰如前乃盡去之(一云)楚
有蒼雲如蜺圍軫七蟠中有荷斧之人向軫而蹲於是
楚唐史畫遺灰而雲滅故曰唐史之策上滅蒼雲
白虹貫牛山管仲諫曰無近妃宫恐失權齊侯大懼去
色黨更立賢輔使后出望上牛山四面聽之以厭神(宋均)
(曰山君位也虹蜺隂氣也隂氣貫之君惑于妻黨之象也望謂祭以謝過也)
王者往也神所向往人所歸落
庶人争權赤帝之精(庶人謂劉項也)

賁居子曰按天星之貴亦有遊戲人間如長乳星


為女子浴于渭河而張寛知之又太乙星不見東


方朔令迎于海中會稽太守果見一人丫角坐卧

一紅蓮長丈餘而手持一黄書至于太白竊織女


侍兒為天帝所捕抑愈怪矣唐開元中北斗為羣


豕入渾天寺僧一行伺而掩之甕中尤可大噱要


之神物變化亦復何常窮理未至其眇者未可以


輕訶古人也唐史之術直其一端耳

　春秋運斗樞

此耑述璿璣不及衆星也故以斗命篇

伏羲女媧神農是謂三皇皇者天天不言四時行焉百
物生焉三皇垂拱無為設言而民不違道徳玄泊有似
皇天故稱曰皇皇者中也光也弘也含弘履中開隂布
綱上合皇極其施光明指天畫地神化潜通煌煌盛美
不可勝量
　按鄭玄六藝論以伏羲女媧神農為三皇引運斗樞
　之說也宋均引甄耀度數燧人伏羲神農為三皇禮
　含文嘉尚書大傳譙周古史考並同惟白虎通取伏
　羲神農祝融為三皇而孔安國則以伏羲神農黄帝
　為三皇皆與鄭異
黄帝得龍圗中有璽章文曰天皇符璽(又)黄帝坐玄滬
與大司馬容光觀鳳皇􁉅圗置黄帝前
舜以太尉之號即天子五年二月東巡狩至於中州與
三公諸侯臨觀于河黄龍五采負圗出置舜前䠠(䠠去也)
入水而前去黄玉為匣長三尺廣八寸有户白玉為檢
黄金為繩紫芝為泥封兩端章曰天皇帝符璽鳥文舜
與大司空禹臨侯博望等三十人集發圗玄色綈長三
十二尺中有七十二帝地形之制天文位度之差藏之
大麓　黄龍從雒水出諧虞舜鱗甲成字舜令寫之寫
竟去　赤龍負圗以出河見堯與太尉舜等百二十人
集發藏之大麓

賁居曰地形天文固可圗而戴矣七十二帝篇册


不已侈乎天上鳥文伊誰握管若不可辨則必非


書若其可辨豈仍同人間篆迹也至以太尉臨侯


為疑則譔書者不陋至此安知秦漢官號不襲自

上古乎

北斗七星第一天樞第二璿第三璣第四權第五玉衡
第六開陽弟七揺光第一至第四為魁第五至第七為
杓合而為斗居隂布陽故稱北斗
　按石氏星經第一曰正星主陽徳天子之象也二曰
　法星主隂刑女主之位也三曰令星主中禍四曰伐
　星主天理伐無道五曰殺星主中央助四旁殺有罪
　六曰危星主天倉五榖七曰部星主兵又一主天二
　主地三主火四主水五主土六主木七主金又樞為
　天璿為地璣為人權為時玉衡為音開為律揺光為
　星兼此數義故謂之七政
太㣲宫有五帝星座五帝所行同道異位皆循斗樞機
衡之人遵七政之紀九星之法故天樞得則景星見甘
露零鳳皇翔朱草生璿星得則嘉禾液璣星得則狐九
尾衡星得則百獸率舞麒麟至靈龜躍萬人夀維星得
則日月光烏三足禮義循物類合揺光得則陵醴出玄
芝生江吐(闕)
樞星散為麞為虎為象為橘為薑又為雲母
璣星散為雉為鷃為鶉為菝葜
玉衡星散為雞為鴟為兎為䑕又散為李為桃為椒為
荆為榆又為菖蒲
維星散為蘪蕪
瑶光散為象為麋為鳥為雀為燕為鵲為鷹為龜又為
人参為鹿
行失樞星失徳逆時即薑有翼辛而不臭
逺雅頌著倡優則玉衡不明菖蒲冠環雄雞五足李生
瓜
廢江淮山瀆之祠斬伐無度則揺光不明人参不生服
翼九足(服翼飛䑕也)彘生鹿(又)揺光攜則服翼兩頭並翔(又)
行失瑶光則矛生角矛生角則有赤風(又)行失瑶光則
兎出月
　按五星之降而為人為物為石為玉此多有也至於
　瓜果禽鳥皆繫七星而一失舉動即應于璣衡惟此
　緯為悉
　靈臺秘苑曰王者失道下將畔去則星畔天而隕以
　見其象將有兵凶則星墜為鳥獸天下將亡則星墜
　為飛蟲將大兵則星墜為金鐵將水星墜為土主亡
　有兵則星墜為草木兵起主亡則星墜為沙有大喪
　則星墜為龍又為人星墜為人而言者善惡如其言
王政和平則老人星臨國萬民以歌
日行失則雖當煖而寒日血濁霧天下小寃
政紀乖則蟾蜍月積四頭咸翔(咸翔為妖也)
后族擅權月生足芒主勢奪於后族羣妃之黨横僣則
月盈並出小月承大月羣姦在宫主若贅旒大月承小
月近臣起讒人横陪臣執命三公望風又勢集于后族
羣妃之黨僣黄雲四合女訛驚邦(又)赤人刺房
黄帝行天樞則枉矢出射所謀
房為龍角月蝕則見于大辰　星孛賊起守大辰于五
堂亂兵填門三王争周以分
牽牛神名略(石氏云名天闗)
地動則見于天象四角主灾月蝕則見　邑之淪隂吞
陽下相屠焉　土躍沙城后族黨也
山者地基也
徳義少殘百家則鷃無頭　四方煩擾小民失恩虎啣
魚
飛翔羽翮為陽陽氣仁故烏反哺
椒桂合剛陽(椒桂陽星之精所生也合猶連體而生也)椒桂連名士起粟五
變而以陽化生為苗秀為禾三變而祭謂之粟四變入
臼米出甲五變而蒸飯可食
四時王者休王所勝者死相所勝者囚假令春之三月
木王水生木水休木勝土土死木王火相王所生者相
相所勝者囚火勝金春三月金囚
黄金千歳生黄龍青金千歳生青龍赤金十歳生赤龍
白金千歳生白龍玄金千歳生玄龍
　按淮南子曰正土之氣也御乎埃天埃天五百歳生
　缺缺五百歳生黄埃黄埃五百歳生黄澒黄澒五百
　歳生黄金黄金千歳生黄龍黄龍入藏生黄泉黄泉
　之埃上為黄雲隂陽相薄為雷激揚為電上者就下
　流水就通而合于黄海偏土之氣御乎清天清天八
　百歳生青曾青曾八百歳生青澒青澒八百歳生青
　金青金八百歳生青龍青龍入藏生清泉清泉之埃
　上為青雲隂陽相薄為雷激揚為電上者就下流水
　就通而合于青海壯土之氣御于赤天赤天七百歳
　生赤丹赤丹七百歳生赤澒赤澒七百歳生赤金赤
　金千歳生赤龍赤龍入藏生赤泉赤泉之埃上為赤
　雲隂陽相薄為雷激揚為電上者就下流水就通而
　合于赤海弱土之氣御于白天白天九百歳生白礜
　白礜九百歳生白澒白澒九百歳生白金白金千歳
　生白龍白龍入藏生白泉白泉之埃上為白雲隂陽
　相薄為雷激揚為電上者就下流水就通而合于白
　海化土之氣御于玄天玄天六百歳生玄砥玄砥六
　百歳生玄澒玄澒六百歳生玄金玄金千歳生玄龍
　玄龍入藏生玄泉玄泉之埃上為玄雲隂陽相薄為
　雷激揚為電上者就下流水就通而合于玄海
常占有經世史所明
夏不田
　按禮記疏鄭玄釋之云四時皆田夏殷之禮孔子雖
　有聖徳不敢顯然改先王之法以教授於世若其所
　欲改其隂書於緯藏之以傳後王糓梁四時田者近
　孔子故也
月八日刺是謂害地有分民九日刺其饑民以食弱以
兵行十日刺女子執政十一日刺其下有隂死者十二
日刺其下昏亂十三日刺是謂始強得地十四日刺是
謂不和其下女傷十五日刺是謂盛強其下多兵十六
日刺是謂内弱臣叛其主十七日刺是謂滅法有兵十
八日刺是謂温犯十九日刺是謂陽衰隂治女執事二
十日刺其地有土功二十一日刺是謂千里外有聚兵
二十二日刺是謂始衰貴人多死二十三日刺是謂隂
盛女子有主二十四日刺中有大謀二十五日刺是謂
隂隱國有殃二十六日刺是謂多憂二十七日刺是謂
大饑二十八日刺是謂自伐有内亂
星孛東方將軍謀王星孛西方羌胡叛中國星孛南方
天下兵起星孛北方夷狄内侵
彗星見委曲象旗王者征伐四方長竟天人主失天下
　古㣲書卷九
欽定四庫全書
　古㣲書卷十
　　　　　　　　　　　　　明　孫㲄　編
　春秋感精符
此言一切灾祥皆精神之感召而天物來符故多


述人事

天統十一月建子天始施之端也謂之天統者周以為
政地統十二月建丑地助生之端謂之地統商以為政
人統十二月建寅物大生之端謂之人統夏以為政
蒼帝之始二十八世滅蒼者翼也滅翼者斗㓕斗者參
滅參者虚滅虚者房
　宋均注云堯翼星之精在南方其色赤舜斗星之精
　在中央其色黄禹參星之精在西方其色白湯虚星
　之精在北方其色黑文王房星之精在東方其色青
孔子按錄書含觀五常英人知姬昌為蒼帝精
　按王勃作大唐千歲歴其大㫖云以土王者五十代
　而一千年金王者四十九代而九百年水王者二十
　代而六百年木王者三十代而八百年火王者二十
　代而七百年此天地之長期符歴之大數也　此豈
　於五運之秘有窺及耶不然何論之鑿也
人主含天光據璣衡齊七政操八極故君明聖人道得
正則日月光明五星有度
人君日月同明四時合信故父天母地兄日姊月
　宋均注父天與圓丘之禮也母地與方澤之祭也兄
　日於東郊也姊月於西郊也
三綱之義日為君月為臣也
月者隂之精地之理
地為山川山川之精上為星辰各應其州城分野為國
作精符騐也
王者上感皇天則鸞鳳至則景星見德下淪於地則嘉
禾興則醴泉出王者德洽於地則朱草生食之令人不
老王者德澤旁流四表則白雉見
麟一角明海内兵一主也王者不刳胎不剖卵則出於
郊(又)王者德及幽隱不肖斥退賢人在位則至明於興
衰武而仁仁而有慮禽獸有塪穽非時張獵則至(又)明
王動則有義静則有容麒麟乃見
　按徴祥記麟一角為天禄兩角為辟邪無角為符拔
　麟之鳴牡曰遊聖牝曰歸和夏曰扶幼秋曰養緩
日無光主勢奪羣臣以讒誅色赤如炭以急見伐(又)兵
馬發　日暈黑則水淫溢　日朝珥則有喪孽　日巳
出若其入而雲皆赤黄名曰日空不出三年必有移民
而去者也　羣臣恣則日黄無光羣臣争則日裂人主
排斥則日夜出　虹貫日天下悉極文法大擾百官殘
賊酷法横殺下多相告則刑用及族世多深刻獄多怨
宿吏皆惨毒(又曰)國多死孽天子命絶大臣為禍主將
見殺
君行非是則言不見從言不見從則下不治下不治則
僣荖過制度奢侈驕泰天子僣天大夫僣人主諸侯僣
上陽無以制從心之喜上憂下刻常陽從之推設其跡
考之天意則大旱不雨而民庶大灾傷
國大旱寃獄結旱者陽氣移精不施君上失制奢淫僣
荖氣亂感天則旱徴見
隂厭陽移君淫民惡隂精不舒陽偏不施(陽偏下怨徴也)在所
以感之者上奢則求多求多則下竭下竭則潰君不仁
火者陽之精也人合天氣五行隂陽極隂反陽極陽生
隂故應人行以灾不祥在所以感之萌應轉旋從逆殊
心也
隂盛臣逆民悲情發則水出河決也
隂氣之專精凝合生雹雹之為言合也以妾為妻大尊
重九女之妃闕而不御坐不離前無舊相去之心同與
參駟房衽之内歡欣之樂事政失人施而不博隂精凝
而見滅　九月十月日色青則寒有雪雹　大臣擅法
雨雹
霜者殺伐之表秋季霜始降鷹隼擊王者順天行誅以
成肅殺之威若政令苛則夏下霜誅伐不行則冬霜不
殺草
九女並譌則九虹並見后妃恣則澤烏海
妻黨翔則黄雲入國候今冬至日見黑雲有水雲黄白
如人頭懸鏡之狀禍流
失陽事則無雲而雨(四月純陽事失陽故無雲而雨)

賁居曰為此書皆憂世之士也春秋之世亟僣亂


故為之尊王抑臣以示筆削西漢之季憂女謁矣

故于女黨之戒三致意焉此必京房翼奉之流而


托于緯書以重其說

齊晉並争吳楚更謀不守諸侯之節競行天子之事作
衡車厲武將輪有兩衡著劒以相振懼(宋均曰衡一敵之車也輪有鑿)
(輪者兩衡馬輕也)　強傑並侵兵雷合龍門溺驂(宋均曰龍門魯門也時與)
(宋齊戰敗相投血溺驂馬者也)
魯昭公時雉銜環入雉之為言弟也喻昭公弟為季氏
入之言君也
魯哀公時政彌亂絶不日食政亂之類當致日食之變
而不應者譴之何益告之不悟故哀公之篇絶無日食
之異
冬至日人主與羣臣左右縱樂五日天下人衆亦家縱
樂五日以迎日冬至人主致八能之士偹人主乃使八
士撞黄鍾之鐘擊黄鍾之皷用馬革皷員徑八尺一寸
皷黄鍾之瑟瑟用槐木瑟長八尺二寸吹黄鍾之律間
音以竽補竽長四尺二寸天地以和應黄鍾之音得𬎼
賓之律應則公卿大夫列士以德賀於人主因請政所
行請五官之符管各受其質聲之調者諸氣和則人主
以禮賜公卿列士五日儀定天地之氣和人主公卿大
夫列士章之德則隂陽之晷如度數夏日至之禮如冬
至日之禮舞八樂皆以龎敬為戒(八音者雲門五英太壁大巻大韶大夏護)
(大武也)黄鍾之肯調諸氣和人主之音順則𬎼賓之律應
磬聲和公卿大夫列士誠信(以下缺文)
　(當與易通卦騐參之)
冬至隂雲祁寒有雲迎日者來歲大美
　按京房律術曰夫五音生於本姓分為十二律轉生
　三十六律皆所以紀升氣効物類也天効以影地効
　以響即律也隂陽和則影至以律氣應則灰除是故
　天子常以冬至御前殿合八能之士陳八音聽樂韻
　度晷影候鍾律權土灰校隂陽冬至陽氣應則韻清
　影長極黄鍾通土灰輕而衡仰夏至隂氣應則韻濁
　影短極㽔賓通土灰重而衡低進退於先後五日之
　中八音之能各以候狀聞太史合封上効則和否則
　占
西秦東窺謀襲鄭伯晉戎同心遮之殽谷反呼老人百
里子哭語之不知泣血何益
　春秋考異郵

此篇則耑談物應耳郵與尤通

周天一百七萬一千里一度為二千九百三十二里七
十一步二尺七寸四分四百八十七分分之三百六十
二
　按晉志陸績云天東西南北徑三十五萬七千里此
　言周三徑一也周禮日至之景尺有五寸謂之地中
　鄭玄云凡日景於地千里而差一寸景尺有五寸者
　南戴日下萬五千里也以此推之日當去其下地八
　萬里矣日邪射陽城則天徑之半也以勾股求弦法
　入之得八萬一千三百九十四里三十步五尺三寸
　六分天徑之半而地上去天之數也倍之得十六萬
　二千七百八十八里六十一步四尺七寸二分天徑
　之數也以周率乗之徑率約之得五十一萬三千六
　百八十七里六十八步一尺八寸二分周天之數也
冬至十一月陽之氣也陽立于五極于九五九四十五
日一變風以隂合陽故八卦主八風距同各四十五日
艮為條風震為明庶風巽為清明風離為景風坤為涼
風兊為闇闔風乾為不周風坎為廣莫風
八風殺生以節翺翺距冬至四十五日條風至條者達
生也(距猶起也自冬至後四十五日而立春此風應其方而來生萬物)四十五日明庶
風至明庶者迎惠也(春分之後言庶衆也陽以施惠之恩徳迎衆物而生之)四十
五日清明風至清明者精芒挫收也(立夏之後也挫猶止也時齊麥之屬)
(秀出已備故挫止其鋒芒收之使成矣)四十五日景風至景者強也強以
成之(夏至之候也強言萬物強盛也)四十五日涼風至涼風者寒以閉
也(立秋之候也閉收也言隂寒收成萬物也)四十五日閶闔風至閶闔者當
寒天收也(秋分之候也閶闔盛也時盛收物盖藏之閶或為當)四十五日不周風
至不周者不交也隂陽未合化也(立冬候也未合化言消息純乾無陽也月)
(令曰天地不通而閉塞成冬也)四十五日廣莫風至廣莫者精太滿也
(冬至之候也言冬物無見者風精太滿無偏)風之為言萌也其立字䖝動於
几中者為風
　按爾雅南謂之凱風東謂之谷風北謂之涼風西謂
　之泰風(又)吕氏春秋東北曰焱風東風曰淊風東南
　曰薰風南方曰巨風西南曰凄風西方曰颼風西北
　方曰厲風　載名各異故併志之
條風至王者赦小過出稽留
日冬至辰星升　夏至井水躍
孟夏戴絍降陽御表以期達蠶珥絲在四月故孟夏戴
絍出以任氣成天津也故戴絍出蠶期起(注曰維而戴之明趨時急)
(也銜天表候以期至惟急是務)珥吐也　
立秋促織鳴女工急故促之
隂氣之精凝合生雹雹之為言合也以妾為妻隂精凝
而見戒也強臣擅命夷狄内侮后妃専恣刑殺無辜則
天雨雹
霜者隂精冬令也四時代謝以霜收殺霜之為言亡也
物以終身也　天雨木氷貴臣將死也　旱之言悍也
陽驕蹇所致也　火者陽之精也人火為火天火為災
　河者水之氣四瀆之精所以流化故曰河潤千里
黄星騁海水躍(宋均曰黄星土精土主安静躍則失常)鯨魚死彗星合(鯨魚)
(隂隂生於水今出而死是特有兵相殺之祥也故天應之以妖彗)　熒惑不明雉生兎
焉　五殘類辰星有角見則政在伯　國皇大而赤類
南極見則兵起天下急　旬始照其下必有滅主　枉
矢精狀如流星蛇行有尾
　按晉志五殘出正東方星表有氣如暈有毛大而赤
　察之而青主乖亡為五方亦為備急兵　國皇去地
　三丈如炬火主内冦内難旬始出北斗旁如雄雞其
　怒有青黑象伏鼈見則臣亂兵作期十年聖人起伐
　羣猾横恣枉矢類流星色蒼黑蛇行望之如有毛目
　長數匹著天見則謀反之兵合以亂伐亂
下有謀則星入月　諸侯謀叛則月生爪牙后族専政
則日月並照又后族専則土踊　臣恣盛地裂坼臣謀
反偏刺日
虹蜺出亂惑棄和(荀爽書曰不謂夷之初旦明而未融虹蜺揚輝棄和取同)
　按晉志妖氣曰虹蜺日旁氣也斗之亂精主惑心主
　内淫主臣謀君天子詘后妃顓妻不一
黄帝將起有黄雀赤頭立日旁帝占曰黄者土精赤者
火精雀者賞也明余當立大功乎黄赤者桑也
　按黄青黄祥俱不聖之咎而此於黄帝時為瑞殆不
　可解
僖公即位隕霜不殺草臣威強也又李梅實梅李大樹
比草為貴是君不能伐也定公即位隕霜殺菽菽者稼
最強季氏之萌
僖公三年春夏不雨於是僖公憂閔玄服避舍率羣臣
禱山川以六過自讓絀女謁放下讒佞郭都等十三人
誅領人之吏受貨賂趙祝等九人釋更徭之逋罷軍冦
之誅去苛刻峻文惨毒之教所蠲浮令四十五事曰方
今天旱野無生稼寡人當死百姓何罪不敢煩人請命
願撫萬人害以身塞無狀禱已舍齊南郊雨大㴻也
昭公九年秋三年冬並大雨雹時昭公專樂齊女綺繡
珠璣之好掩月光隂精凝為灾異昭公事晉隂精用密
故灾
襄公朝于荆士卒度歳愁悲失時泥雨暑濕多霍亂之
病
繆公即位仲夏大寒氷錯亂甚也
劉子單子折猛入城天王奔走尹氏立朝獻金鈐大㦸
五十張
龍門之下血如江(宋均注龍門戰在魯桓十三年)
黄池之㑹滕薛扶轂魯衛驂乗
長狄兄弟三人各長百尺狄者隂氣時中國衰有夷狄
萌北狄之氣主生幽都西夷之氣如幡旗狀
　按繁露云春秋之法上變古易常應是而有天災者
　謂幸國孔子曰天之所幸有為不善而屢極楚莊王
　曰天不見灾地不見孽則禱之於山川曰天其將亡
　予耶不說吾過極吾罪也以此觀之天灾之應過而
　至也春秋之所獨幸也聖王賢君尚樂受忠臣之諫
　而況受天譴也
輿重救之地地傷不相動而踊故物淖者易變動鴝鵒
者飛行居于陽夷狄之鳥穴居于隂
隂陽氣貪故題肩多(題肩鷂也)　金伐木故鷹擊雉　水滅
火故䖟螫鷃(鷃柔良之鳥䖟為水也)　土勝水故守宫食蠆(守宫生于)
(土蠆藏屬坎水色)　蝍蛆搏蛇(蝍蛆生于土蛇之物屬坎)　承石取鐵玳瑁
吸喏(自目至也喏養也音若)
貪擾生蝗
蠶陽者火火惡水故食不飲桑者土之液木生火故蠶
以三月葉類會精合相食　陽立于三春故蠶三變而
後消死于三七二十日故二十一日而繭
二九十八主風精為蟲八日而化風烈波激故其命從
蟲蟲之為言屈申也
三九二十七七者陽氣成故虎七月而生陽立於七故
虎首尾長七尺般般文者陽雜也
七九六十三陽氣通故斗運狗三月而生也(狗斗之精所生也)
狗三月而生陽生于三故狗各髙三尺
　按淮南子天一地二人三三三而九九九八十一一
　主日日數十二主偶偶以承竒竒主辰辰主月月主
　馬馬故十二月而生七九六十三三主斗斗主犬犬
　故三月而生六九五十四四主時時主彘彘故四月
　而生五九四十五五主音音主猨猨故五月而生四
　九三十六六主律律主麋鹿麋鹿故六月而生三九
　二十七七主星星主虎虎故七月生二九十八八主
　風風主蟲蟲故八月而化
　此語較備盖即緯書本文故錄之以相證
　古㣲書卷十
欽定四庫全書
　古㣲書卷十一
　　　　　　　　　　　　　明　孫㲄　編
　春秋潜潭巴
潜潭者水之沉深也巴又木之曲屈也蜀江學巴


字而流盖其逺也撰名若此弔詭之甚

天子有三寳謂璿璣玉衡律度也璿璣者轉舒天心玉
衡者平氣立常也
異之為言怪也謂先發感動
君德應陽君臣得道度則日含王字(含王字者日中有王字也王者德象)
(日光所照無不及也)　君臣和得道叶度則日月大光明天下和
平上下俱昌延年益壽
　按漢文帝時日中有王字
日之將蝕則斗第二星變色㣲赤不明七日而蝕日蝕
既君行無常公輔不修德夷狄強侵萬事錯
　按南齊書日有五蝕謂起上下左右中央是也漢尚
　書令黄香曰日蝕皆從西月蝕皆從東無上下中央
　者春秋魯桓三年日蝕貫中上下竟黑疑者以為日
　月正等月何得小而見日中鄭玄云月正掩日日光
　從四邉出故言從中起也
日食以甲子夷狄兵起(一云)有兵敵強乙丑食大旱丙
寅食乆旱多有徴(一云)旱蝗丁夘旱有兵戊辰地震隂
盛已已火災庚午憂火兵(一云)庚午食後火燒宫有兵
辛未大水(一云)水潦壬申水滅陽潰隂欲翔諸侯相攻
癸酉淫雨數降(一云)連隂不解淫雨毁山有兵甲戌草
木不滋王命不行乙亥陽不明冬無水東國發兵丙子
夏霜為災丁丑三公有慶戊寅天下大風己夘多盗庚
辰有兵旱辛巳后妃有謀壬午乆雨旬望癸未仁義不
明甲申四月雨霜乙酉賢臣消退君弱臣強司馬將兵
反征其王丙戌多寃訟丁亥有謀為逆君臣無别(一云)
匿謀滿玉堂戊子宫中有憂(一云)宫室内婬雌必成雄
己丑天下唱之(一云)下民憂庚寅將相憂骨肉相賊移
有水(一云)將來誅大水多死傷辛夘臣伐其王壬辰江
河决乆霧連隂癸巳權不一甲午蟲螟為害乙未天下
多邪氣鬱鬱蒼蒼丙申諸侯叛夷狄内侵歲旱丁酉侯
王侵戊戌有土殃主后死天下諒隂己亥小人用事庚
子君有疑辛丑王疑臣三公免壬寅大臣驕恣天下苦
兵癸卯外國伐王甲辰四騎脅大水乙巳東國起兵丙
午民多流亡丁未王者崩戊申地動諸侯争強己酉有
相疑者庚戌臣下相侵辛亥有臣憂子為雄壬子妃后
專恣女謀王癸丑水潦為敗甲寅雷電擊殺骨肉相攻
乙夘雷不行霜不殺草不長姦人入宫丙辰山水大出
夷狄内攘丁巳其下有聚兵(一云)敗兵戊午乆旱傷榖
己未王失其土庚申夷狄相侵辛酉奸邪欲謀妃主(一)
(云)女謀王壬戌羣小用事君子縶癸亥王者憂疑(一云)
大人崩
　按史記天官書甲乙四海之外日月不占丙丁江淮
　海岱也戊巳中州河濟也庚辛華山以西壬癸恒山
　以北日食國君月食將相當之漢志則云甲齊乙東
　夷丙楚丁南夷戊魏巳韓庚秦辛西夷壬衛癸越子
　周丑翟寅楚卯鄭辰晉已衛午秦未宋申齊酉魯戍
　趙亥燕淮南子又云甲戌燕也乙酉齊也丙午越也
　丁巳楚也庚申秦也辛夘戎也壬子趙也癸亥胡也
　戊戌巳亥韓也己酉己夘魏也戊午戊子八合天下
　也
　武宻占曰日食以子日兵起丑寅夘皆旱辰兵已火
　災午兵未水申酉皆為兵戍草木傷亥小人用事(又)
　曰日食自日出至食時宋鄭當之食時至禺中楚當
　之禺中至日缺秦當之日缺至晡時魏當之晡時至
　日入燕當之日入至人定代當之皆為不出三年其
　下有大喪云

賁居子曰此皆古窮理達數者之言也其源皆出


於緯書故可互參

君德應陽則醴泉出焉　旅星得則醴泉出
君臣和得道度叶中則􁏱脯生於庖厨
里社鳴此里有聖人出其呴百姓歸天辟亡(宋均曰呴鳴之怒者)
(聖人怒則天辟亡矣)
火從井出有賢士從人起
鳳行鳴曰歸嬉止鳴曰提扶夜鳴曰善哉晨鳴曰賀世
飛鳴曰郎都
　按宋書瑞應志鳳晝鳴曰滿昌昬鳴曰固常夜鳴曰
　保長(又)何法盛徴祥記鳳晨鳴曰發明晝鳴曰保長
　舉鳴曰上翔集鳴曰歸昌昏鳴曰固常雄鳴曰即即
　雌鳴曰足足　一鳳也而鳴聲各異豈皆從伶倫悉
　其音耶抑有介葛盧者從旁而析其語耶
天赤有大風發屋折木兵大起行千里
大霧三十日羣猾起上下承蒙上少下多故羣猾也疾
風拔木讒臣恣忠臣辱
雲色沐沐不濁賢人去位小人得禄
大雪甚厚必有女王天雪連月隂將作威(宋注雪為隂臣道也)
陽制於隂故水為雨
虹出后妃隂脅王者　虹五色迭至照于宫殿有兵革
之事
霹靂擊宫君精泄下有謀起(泄失也)
枉矢出臣不忠　枉失或南或北無聚衆伐戰國枉矢
黑軍士勇疾流腫(矢當揚光明今黑有見喪之氣明腫死也)
天子文繡布地地必動絶無嗣
河水逆流怨氣盛也　水逆流隂氣盛不及上令其揚
沙下不争天子失道聖人受命
宫桂鳴下土諸侯號有聲(桂好木植於宫中猶天子封有聲譽者為諸侯今乃鳴是)
(成其聲名于下土之祥)　宫亙自墮諸侯強凌主(又)宫瓦自墜至
地不祥
宫有牛鳴政教衰諸侯相并牛兵之符也
白狐至國民利不至下驕恣
下不廉蜚廉之草為不生
蟋蟀集天子無逺兵
朝有大蜂武士中蜂赤強黑不梁(蜂有刺毒以扞難武士象也梁或為良)
女子化為丈夫賢人去位君獨居丈夫化為女子隂氣
淖小人聚
為國家者亂五行之度失五常之性則填星為動而地
震矣地震則隂類應之人心恐懼當為寇至臣專女横
其災大喪而社稷憂也
　春秋說題辭

此譔書者統諸緯之義而繹其文也

河以通乾出天苞洛以流坤吐地符河龍圗發洛龜書
感王者沈禮焉故圗有九篇書有六篇
六經所以明君父之尊天地之開闢皆有教也
尚書者二帝之迹三王之義所以推其期運明授命之
際書之言信而明天地之情帝王之功凡百二篇第賜
委曲尚者上也上世帝王之遺書也
易者氣之節含五精宣律歴上經象天下經計歴文言
立符彖出期節象言變化繫設類跡
詩者天地之精星辰之度人心之操也在事為詩未發
為謀恬淡為心思慮為志故詩之為言志也
禮者所以設容明天地之體也
禮得則天下咸得厥宜隂陽滋液萬物調四時和動静
常用不可須臾惰也
春秋經文備三聖之度
孔子曰伏羲作八卦丘合而演其文瀆而出其神作春
秋以改亂制　孔子作春秋一萬八千字九月而書成
以授游夏之徒游夏之徒不能改一字
孝經者所以明君父之尊人道太素天地開闢皆在孝
人非父不生非母不長天地開闢而生人承天地是故
觀生膝下以養父母
孔子謂子夏曰得麟之月天當有血書魯端門孔聖沒
周室亡子夏往觀逢一郎云門有血飛為赤鳥化而為
書
　按拾遺記浮提之國獻神通善書二人乍老乍少出
　肘間金壺四寸壺中有黑汁如淳漆洒地及石皆成
　篆隸科斗之字記造化人倫之始佐老子撰道徳經
　及金壺汁盡二人刳心瀝血以代墨焉遞鑚腦骨取
　髓代為膏燭及至經成工畢二人亦不知所往　顧
　孔子之書何以莫賛一辭也安知顔淵冉牛軰不即
　浮提善書之神而人持不知測耶
天之為言鎮也居髙理下為人鎮也羣陽精也合為太
一分為殊名故立字一大為天(一云)天之言顯也居髙
理下為人經紀故其字一大以鎮之地之為言婉也承
天行其義也居以下山為位道之經也山陵之大非地
不制含功以牧生也
星之為言精也陽之榮也陽精為日日分為星故其字
日生為星
雲之為言運也動隂路觸石而起謂之雲含陽而起以
精運也
山之為言宣也含澤布氣調五行也(又)隂含陽故石凝
為山周易艮為山為小石石隂中之陽陽中之隂隂精
補陽故山合石石之為言託也託立法也
山有水石精流以生木木含火故山有魄火生土故地
有載石
陵之為言臨也輔山成其廣層秣扶推益厥長也丘者
基也丘谷輔氣元士扶化也原者端也平而有度也下
濕者隰也下澤也髙平曰大原廣延曰大鹵
河之為言荷也荷精分布懷隂引度也濟之為言齊也
齊者度也度者圓也渭之為言布也渭渭流行貎洛之
為言繹也繹其燿也言水繹繹光燿也淮出桐栢淮者
均也均其務汝出猛山汝之為言女也(女取其生孕也)
　按此詮釋文義似佐元命包而拾其遺者
盛陽之氣温煖為雨隂氣薄而脅之則合而為雹盛隂
之氣凝滯為雪陽氣薄而脅之則散而為霰一歳三十
六雨天地之氣宣十日小雨應天文也十五日大雨以
斗運也大節二十四小節十二功徳分也故一歳三十
六雨
　按梁元帝篡要疾雨曰驟雨徐雨曰零雨乆雨曰苦
　雨亦曰愁霖雨晴曰雨水曰潦雨
天文以七列精以五故嘉禾之滋莖長五尺五七三十
五神盛故連莖三十五穗以成盛徳禾之極也禾者銜
滋液也稻之為言藉也稻冬蒼水盛其徳也故稻太隂
精含水漸洳乃能化也江旁多稻固其宜也(稻包裏也稻非水不)
(生故曰隂精也)麥之為言殖也寢生觸凍而不息精射刺直故
麥含芒事且立也菽者屬也春生秋熟理通體屬也菽
赤黑隂生陽大體應節小變象陽色也精移火轉生黍
夏出秋改黍者緒也故其立字禾入米為黍　酒之言
乳也所以䇿身扶老也
孔子言曰七變入臼米出甲謂磑之為糲采也舂之則
粺米也(甲恐作臼)之則鑿米也(音普各切齊謂舂為)之則毇米
也又䆃擇之䑗䑘(音蕩遳)之則為晶米
　按九章算法云粟五十為糲三十粺二十七糳二十
　四御二十一皆三之一也米之細者乃窮於御通于
　糳楊桓六書統曰糳米五升舂為四升曰毇為五減
　而四也古篆作　象四　以以見意小篆作毇米減
　而三曰晶古篆作　象三　以以見意糲而糳糳而毇
　毇而晶細之極也窮于御言其可御于君也
麻之為言㣲也隂精寢密女作織㣲也麻生於夏夏衣
物成禮儀故麻可以為衣陽成於三物以化故三變縷
布如也(宋均曰麻須隂以成夏枝葉成謂之衣亦夏生可作衣也三變謂麻生成形一變也漚取皮二)
(變也續成為縷三變也)
地精為馬十二月而生應隂紀陽以合功故人駕馬任
重致逺利天下月度疾故馬善走　斗星散時精為彘
四月生應天理　羊者祥也合三而生以養生也故羊
髙三尺
雞為積陽南方之象火陽精物炎上故陽出雞鳴以類
感也雞之為言隹也隹而起為人期莫寳也
促織為言趣織也織興事遽故趣織鳴女作兼
雁之言雁雁起聖以招期知晚蚤故南北以陽動也(雁雁)
(音聲也聖王閒其音聲知為時節雁為隨日南北以常動也)
鶴所以夀者無死氣於其中也鶴知夜半(鶴水鳥也夜半水位感其)
(生氣則益喜而鳴)
猩猩者矜精者也故能言可使陽烈之類以撿下(矜謂使人)
(自矜莊精審也猩猩言說人善惡是陽氣之烈好善而惡惡佐王者所以檢下也)
孔子曰徳合元者稱皇皇象元逍遥術無文字徳明謚
合天者稱帝河洛受瑞可放仁義合者稱王符瑞應天
下歸往
朝者不占而到諸侯秉政尊卑有序各來朝講文徳明
禮讓天下法制四方受度會者所以興徳明義考遺廢
于天下
號者功之表諡者行之迹所以追勸成徳使尚務節伐
人者國内行威有所斬壞伐之為言敗之也
葬尸下藏也人生于隂含陽充死入地歸於隂也知生
則賻知死則賵賻之為言助也賵之為言覆也輿馬曰
賵貨財曰賻玩好曰贈决其意也衣被曰襚養死具也
贈稱也襚遺也口實曰唅緣生象食孝子不忍虚其欲
(不忍虚故欲其食口)天子以珠諸侯以玉大夫以璧士以貝唅之
為言實具口含也(生常食故死食所含)
孔子卒以所受黄玉葬魯城北
　古㣲書巻十一
欽定四庫全書
　古㣲書巻十二
　　　　　　　　　　　　　明　孫㲄　編
　春秋漢含孳
賁居子曰昔翁難雉乙卜於白若之龜猶知夏之


後有商商之後有周謂孔子之後不應知有漢亦


誤也顧可以言漢亦可以言晉魏可以言晉魏亦


可以言唐若宋若今日若無窮際矣謂書出漢儒

又不應如是之膚固知是商瞿馯臂軰偶然而推


故訖于漢

天子所以昭察以從斗樞禁令天下繼體守文宿思以
合神保乆長
天子受符以辛日立號冡宰奉圖宗人共觀九日悉見
後日之過方來之害以告天(受位謂應期之人當起者之符代行其錄運者也)
曰請封禪到岱宗畫期過數告請命
經十有四年春西狩獲麟赤受命倉失權周滅火起薪采得麟孔
子曰丘覽史記援引古圖推集天變為漢帝制法陳叙圖
錄(又)丘水精治法為赤刺功(又)黑龍生為赤必告示象
使知命　有人握夘金刀在軫北字季天下服夘在東
方陽所立仁且明金在西方隂所立義成功刀居右字
成章刀擊秦枉矢東流水神哭祖龍死
　諸如此說皆疑于夫子之不王也不知自商瞿一卦
　曰子有聖智而無位夫子巳歎訖而息志矣賁居子
　曰昔夫子適周見老𣆀意欲相招以力挽氣運更始
　太平也老氏一見夫子目營四海心竊鄙之遂望望
　焉西去而不顧于是聖人之氣不王于中夏而集于
　逺夷矣故夫子亦欲遊九夷從風嬉焉及聞太子晉
　之上賓也睠然嗟曰明王不作天下其莫能宗予此
　以感于鳳不至也使子晉無死將法堯禪舜與曰聖
　人亦不能為時子晉之語師曠已云一姓不再興矣
　然則夫子亦安能為東周哉惟有作春秋已耳
房心為明堂天王布政之宫　少㣲之北大夫位為帝
者佐也
三公在天為三台九卿為北斗三公象五嶽九卿法河
海二十七大夫法山陵八十一元士法谷阜合為帝佐
以匡綱紀
強幹弱流天之道也
水火交感隂陽以設夫婦象也妻象太隂臣法金位(金隂)
(中之職故喻臣位水能純柔純柔妻象也)
臣子謀日乃食陽弱辰逆太白經天(陽弱君柔不堪也)
女主盛臣制命則地動坼畔震起山崩淪
九卿阿黨擠排正直驕奢僣害則江河潰決
專一精并氣凝為雹(宋均曰謂若魯僖公脇于齊以妾為妻尊重齊媵無迴曲之心感隂)
(水氣乃使結而不解散)
穴藏之蟻先知雨隂曀未集魚巳噞喁巢居之鳥先知
風樹木未揺禽巳羽翰
蝗起於貪螽者飛而甲為害故天雨螽則刑法醜螟應
苛尅
斷木寒水泥土當根(注泥上穿土出泥也)
雩祭禱辭曰萬國今大旱野無生稼寡人當死百姓何
謗不敢煩民請命願撫百姓以身塞無狀
請雨祝曰昊天生五谷以養人今五榖病旱恐不成敬
進清酒搏脯再拜請雨雨幸大㴻
　春秋佐助期

此主為炎漢佐命豫幟其籙故蕭何之狀現于圖


文當時必併及諸傑後不傳耳

天子法斗諸侯應宿
諸侯上象四七三公寅亮参兩四七二十八宿也参兩
天地也
古語曰月麗于畢雨滂沱月麗于箕風揚沙
武露布文露沈(注云甘露降其國布散者人尚武沈重者人尚文)
角為天門左角神名其名芳右角神名其光率
亢為廟廷房為四表布三公道　尾箕為后宮之長奎
主武庫婁主苑牧昴主獄事　天女主布帛　虚主禮
堂　營室主軍糧　鬼主神明　栁主教令　咸池主
五糓　昴畢為天街
織女神名收隂　廐星傳令伸名詩時　太尉主甲卒
神名辦㑹　天弓主司弓弩之張神名推亡　粟神名
許給姓庸天　麥神名福習　黍神名侜佞蘭　郝荳
神名靈殖姓樂
　按星辰之位號已難諗矣復從而注其姓字其形狀
　其衣服其居處靡密巳甚顧道釋二藏所稱引名狀
　各殊則必皆襲自緯書而後稍汎濫也今㨿雲笈七
　籖有云角星神姓賓名逺生衣緑玄單衣亢星神姓
　扶名司馬馬頭赤身衣赤緹單衣帶劍氐星神姓王
　名師子衣青紗單衣房星神姓洪名寄生衣絳緋單
　衣心星神姓女名凃祖牛頭人身衣黄單衣帶劍尾
　星神姓凃名徐澤兎頭人身衣青單衣箕星神桑木
　之精姓元闕名仲衣飄颻玉紗單衣南斗星神姓陽
　名多衣青單衣持矛牛星神姓栁名將生衣絳玄單
　衣女星神姓刁名徐字鬰子犬頭人身虚星神槐之
　精也姓木名徐他䑕頭人身衣艮黑單衣帶劍危星
　神姓劉名歸生衣瓊紋單衣帶劍營室之内五色襍
　神營室天子受命之司姓吕名昇衣黄錦單衣東璧
　星神姓石名蘓和豕頭人身衣黑單衣帶劍奎星神
　姓黑名石勝衣丹紗單衣帶劍婁星神姓竺名逺來
　衣流熒單衣胃星神姓馮名謝君衣流黄單衣帶劍
　昴星神姓張名弩小衣緑青單衣畢星神姓柔名公
　孫帶劍衣白毛單衣觜星神姓王名平衣龍青單衣
　参星神姓銅名徐舒衣黄緋單衣帶劍井星神名搏
　陽衣黄水單衣帶劍能致鳳凰玄武鬼星神主震姓
　作名凃于蛇頭黑身帶劍衣赤野單衣柳星神主坎
　姓角名石襄羊頭人身衣黄韋單衣七星神主艮名
　勝子衣飛霞單衣張星神主巽姓李名神子衣赤血
　單衣翼星神主離姓張名奴子衣赭黑單衣軫星神
　主兊姓(闕)名蘓子衣流黄單衣
　又法苑珠林初置星宿昴為先首形似剃刀次置畢
　形如立义觜形如鹿頭参性多嗔怒一星如婦人黶
　井兩星形如脚跡鬼嵗星之子其性温和如佛胸滿
　相栁亦如婦人黶復置南方七星形如河岸張形如
　人脚跡翼亦如脚跡軫形如人手角屬喜樂天亦如
　婦人黶亢形同氐屬於火天形闕復次西方房宿形
　如瓔珞心屬帝釋天形如大麥尾形如蠋尾箕屬形
　如牛角斗形如人拓地牛形如牛頭女如大麥粒復
　置北方虚形如鳥危屬多羅挐天室壁皆如脚跡奎
　如婦人黶婁形如鳥頭胃形如鼎足　参此二藏於
　星宿名狀若有實諦要之緯書所由來非一世也其
　稱姓字亦必上古十巫之家有為此說者
太白入軫兵大起(又)五星有入軫者皆為兵大起庫兵
動鼓自鳴諸侯得衆也(一云)得諸侯象也
螽之為蟲赤頭黑身兩翼而行隂中陽也螽之為言衆
暴衆也
八月雨夜苽菜生於洿下地中作羮􁂄甚美吳中以
鱠魚作膾苽菜為羮魚白如玉菜黄若金稱為金羮玉
膾一時珍食
天門山上有䓗所種畦瓏悉成行人拔取者悉絶若精
誠而求即不拔自出竒異辛香
凡黍為酒陽據隂乃能動故以麥釀黍為酒(麥隂也是先潰麴黍)
(後入故曰陽相感皆據隂也相得而沸是其動也凡物隂陽相感非為作酒)
不當華而華易大夫不當實而實易相室
漢相蕭何長七尺八寸昴精生也耳三漏月角火形
　春秋保乾圗
天皇地皇人皇皆九人分為九州長天下
天皇於是斟元陳極以立易威(言酙酌元化該皇極以建易道宋均云咸則也)
(言斟酌元氣陳列樞機之行以改立先法也)
女蝸氏命娥陵氏制都梁管以一天下之音命聖氏為
班管以合日月星辰名曰充樂(又令)隨作笙簧
　按續博物志女蝸之功烈上際九天下契黄壚名聲
　被後世光輝垂萬物乗雷車服應龍驂青虬席蘿圗
　震黄璐援絶瑞前白螭後奔虵而後世不知其有娥
　陵三臣亦未讀緯書耳
黄帝坐於扈閣鳳凰銜書至帝前其中得五始之文焉
移河為界在齊吕填閼八流以自廣(言齊桓拓境塞其八枝并使歸徒駭)
(一河也)
吐珠於澤誰能不含(珠出於野澤之中誰能不含取以為寳也)
天子之尊也神精與天地通血氣含五帝精天愛之子
之也
三百年斗歴改憲
　春秋握成圗
孔子作春秋陳天人之際記異考符
執家要含始游雒池赤珠上刻曰玉英吞此為王客以
其年劉季為漢皇(為王客者為王者所賓客)
漢賊臣名孫登大形小口長七尺九寸巧用法多技方
詩書不用賢人杜口也
江充之害其萌反舌鳥入殿(一作保乾曜篇)
　春秋内事

春秋孝經各有内事雖不係緯䜟篇目而其文詞


殊甚龎噩又俱有宋均之注故以為錞

天有十二分以日月之所躔也地有三十分王侯之所
居也
自開闢後五緯各居其方至伏羲乃消息禍福以制
吉凶始合之以為元
伏羲氏以木徳王天下之人未有宅室未有水火之和
於是乃仰觀天文俯察地理始畫八卦定天地之位分
隂陽之數推列三光建分八節以文應瑞凡二十四消
息禍福以制吉凶
神農地過日月之表
軒轅氏以土徳王天下始有堂室髙棟深宇以避風雨
風后善於伏羲之道故使推衍隂陽之事當天天宫也
隂宅以日竒陽宅以月耦隂宅先内男子當令竒陽宅
先内女子當令耦乃吉隂宅内男子三人陽宅内女子
二人
夏后氏金行初作葦茭言氣交也殷人水徳以螺首慎
其閉塞使如螺也周人木徳以桃為梗言氣相更也今
人元日以葦插户螺則今之門鐶也桃梗今之桃符也
太黄負山能動天地氣者孔甲遇之是為天
日者陽徳之母
　古㣲書卷十二
欽定四庫全書
　古微書卷十三
　　　　　　　　　　　　　明　孫㲄　編
　春秋命厯序
春秋緯十有三篇無所謂命厯序者諸書徵引㝠


莖歳代帝皇籙運顧多主于命厯則欲推邃古之


聞不得不列是書矣

自開闢至獲麟二百二十七萬六千歳分為十紀每紀
為二十六萬七千秊凡世七萬六百年一曰九頭紀二
曰五龍紀三曰攝提紀四曰合雒紀五曰連通紀六曰
叙命紀七曰循蜚紀八曰因提紀九曰禪通紀十曰疏
仡紀
　按廣雅天地辟設人皇以來至魯哀公十有四年積
　二百七十六萬歳分為十紀註云帝王世記自人皇
　以來迄魏咸熈二年凡二百七十二代積二百七十
　六萬七百四十五年分為十紀
天地初立有天皇氏十二頭澹泊無所施為而俗自化
木徳王歳起攝提兄弟十二人立各一萬八千歳地皇
十一頭火徳王姓十一人興於熊耳龍門等山亦各萬
八千歳人皇九頭乗雲車駕六羽出谷口兄弟九人分
長九州各立城邑凡一百五十世合四萬五千六百年
又曰天皇氏以木王地皇氏以火紀人皇出晹谷分九
河　人皇氏依山川土地之勢財度為九州謂之九囿
囿各居其一而為之長人皇居中州以制八輔
　按路史考之正閏五徳終始之傳乃謂天地之初有
　渾敦氏者出之為治即代所謂盤古氏也繼之以天
　皇氏地皇氏人皇氏在洞神部又有所謂初三皇君
　而以此為中皇葢難得而稽矣
皇伯皇仲皇叔皇季皇少五姓同期俱駕龍號曰五龍
(闕)
大腹出天齊號曰皇次屈駕六飛麋上下天地與神合
謀神皇氏駕六蜚鹿政三百歳
　按路史循蜚紀鉅靈氏之後為句强氏譙明氏涿光
　氏鈎陣氏乃至黄神在􁓶神氏之前
次民氏是為次是氏　次是氏没元皇出天地易命以
地紀穴處之世終矣
　按循蜚紀􁓶神氏之後有犂靈氏大騩氏鬼騩氏弇
　兹氏泰逢氏冉相氏葢盈氏大敦氏雲陽氏巫常氏
　泰壹氏空桑氏神民氏倚帝氏乃至次民而穴處之
　世終矣
辰放氏是為皇次屈渠頭四乳駕六蜚麐出地郣而從
日月上下天地與神合謀古初之人卉服蔽體次民氏
没辰放氏作時多隂風乃教民􁌩木茹皮以禦風霜綯
鬢闊首以去靈雨而人從之命之曰衣皮之人

此因提紀之首也


賁居子曰大古之事有不可以理詰者有不可以


跡拘者較於目今其怪奇更什伯矣


路史氏曰無物不有而後為天地無事不具而後


成世道由是而究之則非常之故不慮之變皆適


然而已矣是以太公有云天之為逺矣地之為廣


矣人生其間各自利也何莫之有乎夫使世俗而


能常有其有是乃溟涬鴻濛世以為主莫之有七


十六聖矣嗚呼天地之間信何莫之有乎奚物而


為常奚物而為怪通之則物我一也不然吾值我

非怪邪天下之物固不以自怪也必値我而後怪


始未常識遇之皆可為駭惑怪固在我不在物也


四海之下四臂九首六足兩口獨目三身二體旁


口反舌交脛反踵馬首狗􁋮三瞳四舌四耳三角


結匈岐踵半體聶耳毛身玄髕貫匈離耳無腸蜚


頭羽民尾濮豕啄狗頭厭火流鬼野父落刹充衂


其間北方有不釋之氷南方有不死之草東方有


君子之域西方有殘刑之尸寢居直夢人死為鬼


豈得謂之無邪

帝辰放在位二百五十年離光次之號曰皇談銳頭日
角駕六鳳凰出地衡治二百五十歳
　按因提紀辰放氏之後為蜀山氏蜀之為國肇自人
　皇其始蠶叢拍濩魚鳬各數百歳最後乃得望帝杜
　宇寔為滿桿葢蜀之先也次有豗傀氏渾沌氏東戸
　氏當是之時禽獸成羣竹木遂長道上顔行而不拾
　遺耕者餘餼宿之隴首其歌樂而無謡其哭哀而不
　聲皆至徳之世也其次乃至皇覃氏即離光氏也
栢皇氏是為皇伯登出摶桑日之陽駕六龍而上下以
木紀徳
　按因提紀皇覃氏之後為啓綂氏吉夷氏几蘧氏天
　下之人惟知其母不知其父鶉居殻飲而不求不譽
　晝則旅行夜乃類處及其死也槀舁風化而已令之
　曰知生之民天下葢不足治也有聖者作樓木而巢
　教之巢居以避之號大巢氏有聖人者游於日月之
　都至于南垂有木焉鳥啄其枝則㷠然火出聖人感
　之於是仰察辰心取以出火作鑽燧别五木乃教民
　取火以灼以焫以熟臊胜以燔黍捭豚然後人無腥
　之疾號遂人氏後有庸成氏庸成者垣墉城郭也
　群玉之山平阿無隘四徹中繩庸成氏之所守先王
　之册府也其民僮蒙莫知西東摩蜃蓐食而莫知其
　止息託嬰巢中樓糧隴首寔有季子其性喜淫晝淫
　于市帝怒放之于西南季子儀馬而産子身人也而
　尾􁋮馬是為三身之國因提訖矣　禪通紀起于史
　皇氏乃至栢皇栢皇以後命厯叙缺焉今按栢皇氏
　後有中央氏大庭氏栗陸氏昆連氏軒轅氏赫胥氏
　葛天氏尊盧氏祝誦氏昊英氏有巢氏朱襄氏隂康
　氏無懷氏乃至大昊氏云
　路史曰軒轅氏古封禪之帝在黄帝之前昔蒙莊氏
　論至徳之世軒轅氏後乃有赫胥而尊盧祝融次之
　又後乃有伏羲神農黄帝其明著若是訊昔幣欵有
　黄帝金而又有軒轅金封禪文識有軒轅氏而又有
　黄帝氏則軒轅自為古帝信矣後世惟見史遷紀黄
　帝名軒轅更弗復攷於古失之又曰昔在上世有聖
　人者教之巢居冬則為營窟夏則居曾巢而王天下
　號曰有巢氏木處顛風生燥顛傷燥夭於是有聖人
　者教之編槿而廬緝藋而扉塓塗茨翳以違其高卑
　之患而避風雨以其革有巢之化故亦號有巢氏禮
　運所言有巢氏在遂人氏之前六韜所叙乃昊英氏
　之後有巢也而汲書所說有巢氏為在夏商間誤矣
伏羲遂人始名物蟲鳥獸
　按古三墳云伏羲遂人之子也因風而生為風姓通
　卦驗云遂皇始出握機矩表計寘而其刻曰蒼牙通
　靈昌之成謂伏羲也故云遂人有傳教之臺伏羲立
　十二言之教而魏淳于俊亦以為伏羲因遂皇之圖
　以制八卦則羅泌置遂人于因提紀中未知何據黄
　囊經云伏羲父葬震山下作丙放巽或代王世言伏
　羲無父其母感迹而生者妄也則三墳以為遂人之
　子亦誣依命厯序反在伏羲後矣古學之難稽如是
有神人名石年蒼色大眉戴玉理(注玉理猶玉英也)
　按禪通紀母安登感神於常羊生神農於列山之石
　室生而九井出焉荆州記云井在山北重塹周之廣
　一頃二十𤱔内有地云神農宅神農生處神農既育
　九井育穿舊言汲一井則八井震動又荆州圖言永
　陽縣西北二百三十里厲鄉山東有石穴高三十丈
　長二百尺謂之神農穴神農生此老子亦生于此
又云有神人駕六龍出地輔號皇神農始立地形甄度
四海遠近山川林藪所至東西九十萬里南北八十一
萬里
　按因提紀命白阜度地紀脉水道窬木方竹杭潢洋
　而有亡達遂甄四海紀地形遠近山川林藪所至而
　正其制近國地廣而遠國彌小負海之邦率三在地
　呂氏春秋云神農分國近國地廣遠國地愈小海上
　有十里之國與二十里也諸子言神農王天下地東
　西九十萬里南北八十五萬里所謂地過日月之表
　也
炎帝號曰大庭氏傳八世合五百二十歳
　按因提紀古之有天下最長世者無神農若也故尸
　子曰神農七十世有天下豈每世賢哉牧民易也呂
　覽亦以神農七十世有天下而書傳止存八葉何哉
黄帝一曰帝軒轅傳十世二千五百二十歳次曰帝宣
曰少昊一曰金天氏則窮桑氏傳八世五百歳次曰顓
頊則高陽氏傳二十世三百五十歳次是帝嚳即高辛
氏傳十世四百歳
入元三百四歳為徳運七百六十歳為代軌千五百二
十歳為天地出符四千五百六十歳為七精反初以文
命者七九而衰以武興者六八而謀天人相應若合符
節
　按禪通紀自伏羲以來以斗精受命者七神得間氣
　而生者又二十有八所謂三十五際者也
　博物志曰昔西夏仁而去兵城郭不修武士無位唐
　伐之西夏以亡昔玄都賢鬼神道廢人事之謀臣不
　用龜筴是從忠臣無祿神巫用國榆烱氏之君孤而
　無使曲沃進伐以亡昔有巢氏有臣而貴任之專國
　主斷已而奪之臣怒而生變有巢以亡昔者清陽强
　力貴美女不治國商伐之有洛以亡　此葢史記解
　之略也
河圖帝王之階圖載江河山川州界之分野後堯壇于
河作握河紀逮虞舜夏商咸亦受焉
五徳之運同徵合符膺籙次相代

賁居曰上世之寳河圖猶三代之重神鼎漢以下


之爭傳國璽也璽能存而不能亡有道者得之無


道者亦可以力挾而奪之神鼎則不然能存亦能


亡有道之主得之無道之國則不入矣若夫河圖


或世見或世不見雖有興王非絶盛之徳猶夫不


見耳雖然謂龜與馬果上帝之傳命耶上帝有命


而傳之則何不生一窮靈亶慧四目兩口之人下


教于羲軒而語其詳乎夫天所生窮靈亶慧則孰


有逾于羲軒者羲軒未嘗不傳天之言然而愚俗


未必信固不若託諸不世見之神物以為天也然


則當其世有仙矣有神矣羲軒者何不召其仙若


神而倩之言曰仙與神固非羲軒所能檄也寢降


于世其言有聞有不聞而愚俗猶將訝之曰人耳

人耳惟龜惟馬欻忽出河赩然圖見里巷老稚爭


趨謁之曰此烏乎來哉是復何書惟聖人能通其


解耳安得不畏之寳之其實於天無與也在聖人


者亦猶夫師螘師蛛之故智而已矣

桀無道地吐黄霧夏隕霜冬下露
成康之隆醴泉湧出
孔子治春秋退修殷之故厯使其數可傳於後春秋宜
以殷厯正之今攷之交會不與殷厯相應
魯僖公五年正月壬子朔旦冬至積獲麟至漢起庚子
蔀之三十三歳竟己酉戊子及丁卯蔀六十九歳合為
二百七十五歳
　古微書卷十三
欽定四庫全書
　古微書卷十四
　　　　　　　　　　　　　明　孫㲄　編
　易緯
賁居子曰諸緯文俱佚矣惟乾坤鑿度二册猶存


故不贅錄秦燬經而易完隋錮緯而易緯完故知


易之神力遠也通卦騐雖無繕本而散見尚多他


如是類謀辨終備稽覽坤靈二圖千百之十一焉

亦曰鼎一臠羅一目于是道古

　易通卦騐

隂陽律厯皆祖于易氣也者物之先者也故物無


以騐則騐之氣氣無以騐則騐之風而其朕其集


幾動于卦此王者所以體天元而聖人所以法天


行必謹于卦氣也

夫八卦氣騐常不在望以八月八日不盡八日候諸卦
氣
三月六月九月十二月皆不見風惟有八風以當八卦
八節云十一月者則乾之風漸九月坤之風漸六月艮
之風漸十二月巽之風漸三月
震東方也主春春分日青氣出直震此正氣也氣出右
物半死氣出左蛟龍出震氣不出則歳中少雷萬物華
而不實人民疾熱應在其衝
離南方也夏至日中赤氣出直離此正氣也氣出右萬
物半死氣出左赤地千里離氣不至日無光五榖不榮
人民病目
立秋晡時黄氣出直坤此正氣也秋分日入酉白氣出
直兌此正氣也離氣見秋分則大熱巽氣不至則城中
多大風發屋揚沙禾稼盡臥
乾律坎之蹇則當夏雨雷
　按八卦之配八節其說肇此而今無全文錄其所見
　如在
八節之風謂之八風立春條風至(東北風)春分明庶風至
(東方風)立夏清明風至(東南方風)夏至景風至(南方風)立秋凉風
至(西南方風)秋分閶闔風至(西方風)立冬不周風至(西北方風)冬至
廣莫風至(北方風)
冬至廣莫風至誅有罪斷大刑立春條風至赦小罪出
稽留春分明庶風至正封疆修田疇立夏清明風至出
幣帛禮諸侯夏至景風至辯大將封有功立秋凉風至
報土功祀四鄉秋分閶闔風至解懸垂琴瑟不張立冬
不周風至修宮室完邊城八風以時則隂陽合王道成
萬物得以育生王當順八風行八政當八卦也
　按淮南子諸稽攝提條風之所生也通視明庶風之
　所生也赤奮若清明風之所生也共土景風之所生
　也諸比凉風之所生也皇稽閶闔風之所生也隅强
　不周風之所生也窮奇廣莫風之所生也諸稽等皆
　天神而震巽離坤兌乾坎乃其序其風名與呂覽小
　異
　又按漢志以臘明正月旦决八風風從南大旱西南
　小旱西方有兵西北戎叔為小雨趣兵北方為中歳
　東北為上歳東方大水東南民有疾疫歳惡故八風
　各與其衝對課多者為勝多勝少乆勝亟疾勝徐
　天官書以正月朝占四方之風風從南方來者旱從
　北方來者湛東方來者為疫西方來者為兵　正月
　上甲風從東方來宜蠶從西方來若旦有黄雲惡
　抱朴子曰用兵之要雄風為急扶揺獨鹿之風大起
　軍中軍中必有反者風高者道遠風下者道近風不
　鳴葉者十里鳴條揺枝百里折大枝五百里仆大木
　千里折大木五千里三日三夕天下盡風二日二夕
　天下半風一日一夕萬里風
春分明庶風至雷雨行桃始華立夏清明風至暑鵲鳴
播谷飛電見龍升天夏至景風至蟬始鳴螳蜋生鹿角
解木槿榮夏至小暑蝦蟆無聲立秋凉風至白露下秋
分摯鳥擊玄鳥歸立秋日腐草化為螢立冬不周風至
水始氷薺麥生雀入水為蛤十一月廣莫風至則蘭射
干生鹿角解
　按此上準風氣以定節候也風母如猪名曰孟婆打
　殺遇風即活風穴之山往往有見之者按開山圖霍
　山南獄有雲師雨虎雲師如蠶長六寸似兎雨虎如
　蛹長七八寸似蛭雲雨之時出在石上古人以蜥蜴
　求雨當是其類
冬至陽雲出箕如樹木之狀小寒合凍蒼陽雲出氐大
寒降雪黒陽雲出心立春青陽雲出房如積水雨水黄
陽雲出亢驚蟄赤陽雲出翼春分正陽雲出張如積白
鵠清明白陽雲出奎榖雨大陽雲出張如車葢立夏當
陽雲出觜赤如硃小滿上陽雲出七星芒種長陽雲出
斗維夏至少隂雲如水波萃萃小暑雲五色出大暑陰
雲出南赤北蒼立秋濁隂雲出如赤繒處暑赤隂雲出
南黄北蒼白露黄隂雲出觜秋分白隂雲出參寒露正
隂雲出如冠纓霜降大隂雲出上如羊下如磻石立冬
隂雲出而黑大雪降隂雲出而分冬至日謹候見雲送
迎從其鄉來歳美民和
冬至之日見雲送迎從其下嚮來歳大美人民和不疾
疫無雲送迎徳薄歳惡故其雲赤者旱黑者水白者兵
黄者有土功諸從日氣送迎其徵也
　按古者以靈臺候雲物凡分至啓閉必書雲色其占
　審矣而雲狀不齊名氣紛異吕覽曰至亂之化其雲
　狀有若犬若馬若白鵠若衆車有其狀若人蒼衣赤
　首不動其名曰天衡有其狀若懸釡而赤其名曰雲
　旍有其狀若衆馬以鬭其名曰滑馬有其狀若衆植
　華以長黄上白下其名蚩尤之旍故漢志天文僃言
　雲氣其說葢本于墨子陳平范增皆有其書名望氣
　經而唐邵鄂衍之為賦兹不具錄惟晉志數語與望
　氣經小異今刺取之其畧曰凡海旁蜄氣象樓臺廣
　野氣成宮闕北夷之氣如牛羊羣畜穹廬南夷之氣
　類舟舡幡旗自華以南氣下黑上赤嵩髙三河之郊
　氣正赤恒山之北氣青勃碣海岱之間氣皆正黒江
　淮之間氣皆白東海氣如員簦附漢河水氣如引布
　江漢氣勁如杼濟水氣如黑㹠渭水氣如狼白尾淮
　南氣如白羊少室氣如白兎青尾恒山氣如黑牛青
　尾東夷氣如樹西夷氣如室屋南夷氣如闍臺或類
　舟舡陣雲如立垣杼軸雲類軸摶兩端兌杓雲如繩
　居前車竟天其半半天其蛪者類闕旗故鉤雲句曲
　諸此雲見以五色占而澤摶宻其見動人及有兵必
　起合鬭其直雲氣如三疋帛廣前銳後大軍行氣也
　韓雲如布趙雲如牛楚雲如日宋雲如車魯雲如馬
　衞雲如犬周雲如車輪秦雲如行人魏雲如䑕鄭雲
　如絳衣越雲如龍蜀雲如囷車氣乍高乍下徃徃而
　聚騎氣卑而布卒氣摶前卑後高者疾前方而高後
　銳而卑者却其氣平者其行徐前高後卑者不立而
　返校騎之氣正蒼黑長數百丈遊兵之氣如彗掃一
　云長數百丈無根本喜氣上黄下赤怒氣上下赤憂
　氣上下黑土功氣黄白徒氣白讀此可以槩窺古人
　候氣之學矣
冬至之前五日商賈不行兵甲伏匿人主與羣臣左右
從東爾五日以五日一候也
冬至之始人主與羣臣左右縱樂五日天下之衆亦家
家縱樂五日為迎日至之禮
冬至人主不出宮寢兵從樂五日擊黄鐘之磬公卿大
夫列士之意得則陰陽之晷如度數夏至之日如冬至
之禮
冬至之日立八神樹八尺之表日中視其晷晷如度者
其歳美人民和順晷不如度者則歳惡人民多譌言政
令為之不平晷進則水晷退則旱進一尺則日食退一
尺則月食月食則正臣下之行日食則正人主之道
日冬至人主致八能之士或調黄鍾或調六律或調五
聲或調五行或調律厯或調隂陽政徳所行八能以僃
人主乃縱八能之士擊黄鍾之鐘人敬稱善言以相之
(所謂金奏也)乃權水輕重稱黄鍾之重擊黄鍾之磬公卿大
夫列士以徳賀于人主乃使八能之士擊黄鍾之皷皷
用馬革員徑八尺一寸皷黄鍾之瑟瑟用槐木長八尺
吹黄鍾之律間音以笙長四尺一寸一分黄鍾之音得
𬎼賔之律應夏日至如冬日至之禮舞八樂(雲門五英六莖大卷)
(韶夏護武也)黄鍾之音調則𬎼賔之律應磬聲和則林鍾之
律應此謂冬日至成天文夏日至成地理(鄭玄注云三光之謂天文)
(運行照天下冬至而數訖於是時也祭而成之所以報也)皷用黄牛皮員徑五尺七
寸琴用桑木長五尺七寸間音以簫長尺四寸(注此律必以九)
(與十者天地數終焉又云簫管形象鳥翌鳥為火火成數七生數二二七一十四簫之長由此)
夏至人主從八能之士(謂選於天下人衆之中取其習曉者而使之)先使作
樂五日(謂日至之前豫前五日令八能之士習作其樂)或調黄鍾(縣黄鍾於子以大小之差)
(展其聲)或調六律(六律管陽也又有六呂為之合管有長短吹之以調樂器之聲)或調五
音(金為鐘革為皷石為磬竹為管絲為弦皆有聲變舒疾也匏也木也土也不言調者聲少變故不調)或
調五聲(宫商角徵羽聲弘殺緩急與神靈之氣通人君聽之可以察己之得失而知羣臣賢否)或
調五行(謂五英)或調律歴(謂六莖)或調隂陽(謂雲門咸池)或調正
徳所行(謂之大韶大夏大護大武)
人主冬至日縱八能之士擊黄鍾之宮則人主敬善公
卿大夫誠信
冬至隂氣去陽氣來(又)大隂奮于上青陽萌于下
　按後漢禮儀志日冬至夏至隂陽晷景長短之極微
　氣之所生也故使八能之士八人或吹黄鍾之律間
　以竽或撞黄鍾之鐘或度晷景權水輕重水一升冬
　重十三兩或擊黄鍾之磬或皷黄鍾之瑟軫閒九尺
　二十五絃宮處于中左右為商徵角羽或擊黄鍾之
　皷先之三日太史謁之至日夏時四孟冬則四仲其
　氣至焉先氣至五刻太史令與八能之士即坐于端
　門左塾大予具樂器夏赤冬黑列前殿之前西上鍾
　為端守宮設席于器南北面東上正徳席皷南西面
　令晷儀東北三刻中黄門持兵引太史令八能之士
　入自端門就位二刻侍中尚書御史謁者皆陛一刻
　乗輿親御臨軒安體靜居以聽之太史令前當軒溜
　北面跪舉手曰八能之士以僃請行事制曰可太史
　令稽首曰諾起立少退顧令正徳曰可行事正徳曰
　諾皆旋復位正徳立命八能士曰以次行事閒音以
　竿八能曰諾五音各三十為闋正徳曰合五音律先
　唱五音並作二十五闋皆音以竿訖正徳曰八能士
　各言事八能士各書板言事文曰臣某言今月若干
　日甲乙日冬至黄鍾之音調君道得孝道褒商臣角
　民徵事羽物各一板否則召太史令各板書封以皂
　囊送西陛跪授尚書施當軒北面稽首拜上封事尚
　書授侍中常侍迎受報聞以小黄門幡麾節度太史
　令前曰禮畢制曰可太史令前稽首曰諾太史命八
　能士詣太官受賜陛者以次罷日夏至禮亦如之
　又按律厯志天子常以日冬夏至御前殿合八能之
　士陳八音聽樂均度晷景候鍾律權土灰攷隂陽冬
　至陽氣應則樂均清景長極黄鍾通土灰輕而衡仰
　夏至隂氣應則樂均濁景短極𬎼賔通土灰重而衡
　低進退於先後五日之中八能各以候狀聞太史封
　上效則和否則占候氣之法為室三重戸閉塗釁必
　周密布緹縵室中以木為案每律各一内庫外高從
　其方位加律其上以葭莩灰抑其内端案厯而候之
　氣至者灰去其為氣所動者其灰散人及風所動者
　其灰聚殿中候用玉律十二惟二至乃候靈臺用竹
　律六十候日如其厯

賁居曰讀此可以知先王體乾法天致謹于陽事


矣一陽之後夜半子時天心無改萬物終而復始

死而復生葢其愼哉故曰復其見天地之心

正旦五更人整衣冠於家庭中爆竹貼畫鷄子或鏤五
色土於戸上祥不壓也
立春元日萬民鬭鷄鳴皆翹首結帶正衣裳
驚蟄大壯初九桃始華不華倉庫多火　荔挺不出則
其國多火灾
虹不時見女謁亂公虹者隂陽交接之氣陽唱隂和之
象今即不見似君心在房内不修外事廢亂失義夫人
淫恣而不敢制故曰女謁亂公
鹿者隂中獸也貴臣之象應隂解角夏至大陽始屈隂
氣始升隂陽相向君臣之象也失節不解臣不承君貴
臣作姦
立夏景風至而龍昇天
鵲者陽鳥先物而動先事而應見於未風之象大寒之
日鵲始巢今失節不巢癸氣不通故言春不東風也大
雪魚負氷魚上近氷也
立春雨水降條風至雉雊雞乳氷解正月中猛風至
　立春雨水鶬鷃鳴立夏清風至而鶴鳴立秋虎始嘯
　冬至鶡鴠不鳴
夏至小暑百勞鳴反舌鳥也能反覆其舌隨百鳥之音
垢上九候蟬始鳴不鳴國多妖言蟬應期鳴舌語之聚
今失節不鳴鳴則失時多妖言　螳螂摶蟬之蟲乘寒
而殺物自隱蔽而有所前捕摶之象也蟋蟀之蟲隨隂
迎陽居壁向外趣婦女織績女工之衆今失節不居壁
象女工不成有淫佚之行因夜為姦故為門尸夜開門
戸人之所由出入今夜不閉明非也
又曰條風至而楊柳津景風至而摶勞鳴蝦蟆無聲凉
風至而鶴鳴閶闔風至而蜻蛚吟日至而泉躍
　按呂不韋月令自東風解凍至水澤腹堅後魏始入
　厯為七十二候其所載與夏小正淮南時則訓管子
　與汲冢書互有出入及閱楊升菴所引王氷注素問
　亦引呂氏月令七十二候與今厯中所載不同如桃
　始華為小桃華雷乃發聲下有芍藥榮田䑕化為鴽
　下有牡丹華王瓜生作赤箭生苦菜秀作吳葵華麥
　秋至作小暑至半夏生下有木槿榮蟄蟲坯戸下有
　景天華可考古今節候之異
　古微書卷十四
欽定四庫全書
　古微書卷十五
　　　　　　　　　　　　　明　孫㲄　編
　易通卦騐
古今厯法載載晷影之數交有參差考之通卦騐


更為悉僃此其完間也

冬至晷長一丈三尺當至不至則旱多温病未當至而
至則多病暴逆心痛應在夏至
小寒晷長一丈一尺四分當至不至先小旱後小水丈
夫多病喉痺未當至而至多病身熱來年麻不為
大寒晷長一丈一尺八分當至不至則先大旱後大水
麥不成病厥逆未當至而至多病上氣嗌腫
立春晷長一丈一寸六分當至不至兵起麥不成民疲
瘵未當至而至多病熛疾疫
雨水晷長九尺一寸六分當至不至早麥不成多病心
痛未當至而至多病
驚蟄晷長八尺二寸當至不至則霧稚禾不成老人多
病嚏未當至而至多病癰疽脛腫
春分晷長七尺二寸四分當至不至先旱後水歳惡米
不成多病耳痒
清明晷長六尺二寸八分當至不至菽豆不熟多病嚏
振寒洞泄未當至而至多温病暴死
榖雨晷長五尺三寸六分當至不至水物雜稻等不熟
多病疾瘧振寒霍亂未當至而至老人多病氣腫
立夏晷長四尺三寸六分當至不至旱五榖傷牛畜疾
未當至而至多病頭痛腫嗌喉痺
小滿晷長三尺四寸當至不至凶言有大䘮先水後旱
多病筋急痺痛未當至而至多病熛嗌腫
芒種晷長二尺四寸四分當至不至凶言國有狂令未
當至而至多病厥眩頭痛
夏至晷長一尺四寸八分當至不至國有大殃旱隂陽
並傷草木下落有大寒未當至而至病睂腫
小暑晷長二尺四寸四分當至不至前小水後小旱有
兵多病泄注腹痛未當至而至多病􁔹腫
大暑晷長三尺四寸當至不至外兵作來年饑多病筋
痺胸痛未當至而至多病脛痛惡氣
立秋晷長四尺三寸六分當至不至暴風為災來年黍
不熟未當至而至多病咳上氣咽腫
處暑晷長五尺二寸三分當至不至國多浮令兵起來
年麥不熟未當至而至多病脹耳熱不出行
白露晷長六尺二寸八分當至不至多病痤疽泄未當
至而至多病水腹閉疝瘕
秋分晷長七尺二寸四分當至不至草木復榮多病温
悲心痛未當至而至多病胸鬲痛
寒露晷長八尺二寸當至不至來年榖不成六畜鳥獸
被殃多病疝瘕腰痛未當至而至多病痰熱中
霜降晷長九尺一寸六分當至不至萬物大耗來年多
大風人病腰痛未當至而至多病胸脇支滿
立冬晷長一丈一寸二分當至不至地氣不藏來年立
夏反寒早旱晚水萬物不成未當至而至多病臂掌痛
小雪晷長一丈一尺八分當至不至來年蠶麥不成多
病脚腕痛未當至而至亦為肘腋痛應在小暑
大雪晷長一丈二尺四分當至不至温氣泄夏蝗蟲生
大水多病少氣五疽水腫未當至而至多病癰疽痛應
在芒種
　按此緯以晷影候病厄通於内經五運六氣矣謹刺
　其要
　素問天元紀夫變化之為用也在天為玄在人為道
　在地為化化生五味道生智玄生神神在天為風在
　地為木在天為熱在地為火在天為濕在地為土在
　天為燥在地為金在天為寒在地為水
　應天為天符者六微㫖大論曰木運之歳上見厥隂
　(丁巳丁亥)火運之歳上見少陽(戊寅戊申)少隂(戊子戊午)土運之歳
　上見太隂(己丑己未)金運之歳上見陽明(乙卯乙酉)水運之歳
　上見太陽(丙辰丙戌)葢司天與運氣相符故為天符也
　又六元正紀大論曰戊子戊午太徵上臨少隂戊寅
　戊申太徵上臨少陽丙辰丙戌太羽上臨太陽如是
　者三丁巳丁亥少角上臨厥隂乙卯乙酉少商上臨
　陽明己丑己未少宮上臨太隂如是者三甲辰甲戌
　太宮下加太隂壬寅壬申太角下加厥隂庚子庚午
　太商下加陽明如是者三癸巳癸亥少徵下加少陽
　辛丑辛未少羽下加大陽癸卯癸酉少徵下加少隂
　如是者三為天符也承歳為歳直者當年十干建運
　與年辰十二律五行相會如木運臨卯火運臨午金
　運臨酉水運臨子所謂歳會氣之平也三合為治者
　火運之歳上見少隂年辰臨午即戊午歳也土運之
　歳上見太隂年辰臨丑未即己丑己未歳也金運之
　歳上見陽明年辰臨酉即乙酉歳也此三者天氣運
　氣與年辰俱會故為三合也　帝問三隂三陽合之
　奈何鬼臾區曰子午之歳上見少隂丑未之歳上見
　太隂寅申之歳上見少陽卯酉之歳上見陽明辰戌
　之歳上見太陽己亥之歳上見厥隂少隂所謂標也
　厥隂所謂終也厥隂之上風氣主之少隂之上熱氣
　主之太隂之上濕氣主之少陽之上相火主之陽明
　之上燥氣主之太陽之上寒氣主之所謂本也是為
　六元
　六微㫖篇又曰天氣始於甲地氣始於子子甲相合
　命曰歳立甲子之歳初之氣天數始於水下一刻終
　于八十七刻半二之氣始于八十七刻六分終于七
　十五刻三之氣始于七十六刻終于六十二刻半四
　之氣始于六十二刻六分終于五十刻五之氣始于
　五十一刻終于三十七刻半六之氣始于三十七刻
　六分終于二十五刻所謂初六天之數也乙丑歳初
　之氣天數始于二十六刻終于一十二刻半二之氣
　始于一十二刻六分終於水下百刻三之氣始於一
　刻終于八十七刻半四之氣始於八十七刻六分終
　於七十五刻五之氣始於七十六刻終於六十二刻
　半六之氣始於六十二刻六分終於五十刻所謂六
　二天之數也丙寅歳初之氣天數始於五十一刻終
　於三十七刻半二之氣始於三十七刻六分終於二
　十五刻三之氣始於二十六刻終於一十二刻半四
　之氣始於一十二刻六分終於水下百刻五之氣始
　於一刻終於八十七刻半六之氣始於八十七刻六
　分終於七十五刻所謂六三天之數也丁卯歳初之
　氣天數始於七十六刻終於六十二刻半二之氣始
　於六十二刻六分終於五十刻三之氣始於五十一
　刻終於三十七刻半四之氣始於三十七刻六分終
　於二十五刻五之氣始於二十六刻終於一十二刻
　半六之氣始於一十二刻六分終于水下百刻所謂
　六四天之數也次戊辰歳初之氣復始於一刻常如
　是無已周而復始帝曰願聞其歳候岐伯曰日行一
　周天氣始於一刻日行再周天氣始於二十六刻日
　行三周天氣始于五十一刻日行四周天氣始于七
　十六刻日行五周天氣復始于一刻所謂一紀也是
　故寅午戌歳氣會同卯未亥歳氣會同辰申子歳氣
　會同己酉丑歳氣會同終而復始
　氣交變論帝曰歳有胎孕不育何氣使然岐伯曰六
　氣五類相勝制也厥隂司天毛蟲靜羽蟲育介蟲不
　成在泉毛蟲育倮蟲耗羽蟲不育少隂司天羽毛靜
　介蟲育毛蟲不成在泉羽蟲育介蟲耗不育太隂司
　天倮蟲靜鱗蟲育羽蟲不成在泉倮蟲育鱗蟲不成
　少陽司天羽蟲靜毛蟲育倮蟲不成在泉羽蟲育介
　蟲耗毛蟲不育陽明司天介蟲靜羽蟲育介蟲不成
　在泉介蟲育毛蟲耗羽蟲不成太陽司天鱗蟲靜倮
　蟲育在泉鱗蟲耗倮蟲不育
　易坤靈圖

此或配乾鑿度而名篇

天地成位君臣道生粤有天皇　天皇氏之先與乾曜
合元君有五期輔有三名(宋均注君之用事五行更王者亦有五期三輔公卿大夫)
(也)地皇出於熊耳龍門之嶽人皇出於刑馬山提地之
國
遂皇始出握機矩是法北斗而成七政表計㝠圖其刻
曰蒼渠通靈(矩法也言遂皇持斗機運轉之法指天以施政教)蒼牙通靈昌之
成運孔演命明道經(㝠時無書刻石而謂之其文曰蒼牙渠肩之人能通神靈之意蒼牙)
(則伏羲也昌則文王也孔則孔子也)
伏羲方牙精作易無書以畫事此畫之始
伏羲立九部而民易理葢九州之始也
堯母崩去(一作其母萌也)玄雲入戸蛟龍守門(慶都為天皇之女天帝以玄雲)
(覆御之)故曰時乗六龍以御天也
堯之精陽萬物莫不從者帝必有洪水之災天生聖人
使救之故言乃綂天也挕天之業使之理也至徳之萌
日月若連璧五星若編珠　堯以甲子天元為推術甲
子為蔀首起十月之朔
　按厯術甲子篇天元之始於十一月甲子夜半朔旦
　冬至日月若連珠俱起牽牛之初歳雄在閼逢雌在
　挕提格月雄在畢雌在訾訾則娵訾之宿日雄在甲
　雌在子在子是陽氣支干之首也今太乙家筭數起
　天開甲子大率祖於堯之厯云
徳合天地在正不在私曰帝帝者天號也徳配天地不
私公位稱之曰帝天子者繼天治物改正一綂各得其
宜父天母地以養生人至尊之號也大君者君人之盛
也
易之帝乙為成湯書之帝乙六世王天之錫命疏可同
名
　其說出乾鑿度已錄于中候篇
聖人受命瑞應先於河瑞應之至聖人殺龍龍不可殺
皆感氣君子得衆之助瑞應先見於陸瑞應之至君子
發虵蛇不如龍陸不如河

賁居曰按聖人龍見君子蛇見龍見必于河蛇見


必于洛其說已備于乾鑿度矣隂符經曰天發殺


機龍蛇走陸吾安知龍蛟之不為孽也漢髙帝斬


蛇不害為聖人宋文帝見龍未必為君子後世亦


孰從而審之

三王之郊一用夏正各郊所感帝

賁居曰感生帝之說起于鄭玄殆祖此緯也而後


代用之六季南北朝遂妄引圖䜟五徳之運各祀


太微感生帝可發盧胡

正其本萬事理差之毫釐謬以千里故君子必謹其始
孔子曰雷之始發大壯始君弱臣强從解起
古語曰一夫兩心拔刺不深又曰躓馬破車惡婦破家
　鸝必匹飛鵙必单栖
五帝東方木色蒼七十二日南方火色赤七十二日中
央土色黄七十二日西方金色白七十二日北方水色
黒七十二日
　按運氣全書太古占天望氣定位之始見黅天之氣
　横於甲已方為土運素天之氣横於乙庚方為金運
　玄天之氣横於丙辛方為水運蒼天之氣横於丁壬
　方為木運丹天之氣横於戊癸方為火運又地之六
　位則分主於四時天之五運亦相生而終歳度每十
　歳一周天每運各主七十二日零五刻總三百六十
　五日二十五刻共成一歳其起五音者葢將一歳中
　大運為主上下因之而名太少五音也若當年是木
　合自大角而下生之故曰初正大角木生少徴火少
　徴火生太宫土太宮土生少商金少商金生太羽水
　則為終亦以太過不及隨之也
　易稽覽圖

此亦主節候徴應倚卦立言

太平時隂陽和風雨咸同海内不偏地有險易故風有
遲疾雖太平之政猶有不能均同也唯平均乃不鳴條
降隂為雨降隂之雨潤而破塊
隂陽和合為電輝輝也其光長
桐枝濡毳而又空中難成易傷須成器而後華
夏至後三十日極温夏至景風至蟬始鳴螳蜋生
冬至後三十日極寒
易通綂圖
春行東方青道曰東陸夏月日行東南赤道曰南陸日
行西方白道曰西陸日行東北方黑道曰北陸
　古微書卷十五
欽定四庫全書
　古微書卷十六
　　　　　　　　　　　　　明　孫㲄　編
　易河圖數
易大衍之數原起河圖故河圖雖自有緯而未嘗


言數此傳易者窮其數之原也

龜取生數一三五七九筮取成數二四六八十
一與六同宗二與七為朋
東方南方生長之方故七為少陽八為少隂西方北方
成熟之方故九為老陽六為老隂
五運皆起於月初天氣之先至乾知大始也六氣皆起
於月中地氣之後應坤作成物也
　按乾坤鑿度夫有形者生於無形則乾坤安從生故
　曰有太易有太初有太始有太素太易者未見氣太
　初者氣之始太始者形之始太素者質之始氣形質
　具而未相離故曰渾淪言萬物相渾淪而未相離視
　之不見聽之不聞循之不得故曰易也易無形埒也
　易變而為一一變而為七七變而為九九者氣變之
　究也乃復變而為一一者形變之始清輕上為天濁
　重下為地物有始有壯有究故三畫而成乾乾坤相
　竝俱生物有隂陽因而重之故六畫而成卦卦者卦
　也掛萬物視而見之故三畫已下為地四畫以上為
　天物感以動類相應也陽氣從下生故動於地之下
　則應於天之下動於地之中則應於天之中動於地
　之上則應於天之上故初以四二以五三以上此謂
　之應陽動而進隂動而退故陽以七隂以八為彖易
　一隂一陽合而為十五之謂道陽變七之九隂變八
　之六亦合於十五則彖變之數若一陽動而進變七
　之九象其氣之息也隂動而退變八之六象其氣之
　消也故太一取其數以行九宮四正四維皆合於十
　五五音六律七宿由此作焉八卦之生物也畫六爻
　之移氣周而從卦八卦數二十四以生隂陽行之皆
　合之於度量陽坼九隂坼六隂陽之坼各百九十二
　以四時乘之八而周三十二而大周三百八十四爻
　萬一千五百二十坼也故卦當歳爻當月坼當日太
　衍之數必五十以成變化而行鬼神也故曰日十者
　五音也辰十二者六律也星二十八者七宿也凡五
　十所以大閡物而出之者故六十四三百八十四爻
　戒各有所擊焉故陽唱而隂和男行而女隨天道左
　旋地道右遷二卦十二爻而期一歳乾陽也坤隂也
　並治而交錯行乾貞於十一子左行陽時六坤貞於
　六月未右行隂時六以奉順成其歳歳終次從於屯
　蒙屯蒙主歳屯為陽貞於十二月丑其爻左行以間
　時而治六辰蒙為隂貞於正月寅其爻右行亦間時
　而治六辰歳終則從其次卦陽卦以其辰為貞五與
　左行間辰而治六辰隂卦與陽卦同位者退一辰以
　為貞其爻右行間辰而治六辰㤗否之卦獨各貞其
　辰共北辰左行相隨也中孚為陽眞於十一月子小
　過為隂貞於六月未法於乾坤三十二歳期而周六
　十四卦三百八十四爻萬一千五百二十坼復從於
　貞
　易筮謀類

一作是謀類賁居曰書有致其譎以導其庸者此


篇是也易不可見則乾坤或幾乎毁矣天網地維


陽九百六窮則必變變則必通元㑹運世于兹可


測

斗機絶網玉衡撥挕提亡(鄭玄注曰斗機雞斗者天中之精天失其平故斗機絶網)
(玉衡撥也挕提者斗前之星為斗施政教布之八野今斗失其正故挕提亦為之不見)施五星合
狼狐張晝視無日虹蜺煌煌夜視無月彗孛蔣蔣(此皆屬乾)
(乾多為天失其主者故著天者皆失其政)當藏者出當出者消危處易期(當藏)
(者出解晝視無日虹蜺煌煌也當出者消解夜視無月也是為危處易期)太山失金雞西岳
亡玉羊(太山失金雞者箕星亡也箕者為風風動鷄鳴今期候者亡故雞亦亡西岳亡玉羊者狼星亡)
(狼在于未為羊也)雞失羊亡臣縱恣萬人愁不祥天卑地髙雷
讙公行(天下雷同讙譁公行無所畏也)星晝奔蜺夜光上無乾下無常
天昧昧履踐氷(上元乾乾氣不正故下無常天地昧昧不亡也晝視無日夜無月何明之有乎)
(履踐氷者峻急之法行被其刑也)民衣霧主吸霜(民衣候霧政行被其毒也主吸霜被隂毒)
(將害躬也)間可倚杵於何藏(解上天卑地髙天地相去其間不可倚一杵耳)不知夏
不知冬不見父不見兄(所以然者以天卑地髙髙卑失列故卑為父兄尊為子弟)望
之漠漠視之茫茫當威出坐玉牀(玉床天子之位也)一作假
威出座玉牀
　按皇極經世書日經天之元月經天之會星經天之
　運辰經天之世以日經日則元之元可知之矣(重乾為乾)
　以日經月則元之㑹可知之矣(乾兌為履)以日經星則元
　之運可知之矣(乾離為同人)以日經辰則元之世可知之
　矣(乾震為無妄)以月經日則㑹之元可知之矣(兌乾為夬)以月
　經月則㑹之㑹可知之矣(重兌為兌)以月經星則㑹之運
　可知之矣(兌離為革)以月經辰則㑹之世可知之矣(兌震為隨)
　以星經日則運之元可知之矣(離乾為大有)以星經月則
　運之㑹可知之矣(離兌為睽)以星經星則運之運可知之
　矣(重離為離)以星經辰則運之世可知之矣(離震為噬嗑)以辰
　經日則世之元可知之矣(震乾為大壯)以辰經月則世之
　㑹可知之矣(震兌為歸妹)以辰經星則世之運可知之矣
　(震離為豐)以辰經辰則世之世可知之矣(重震為震)元之元一
　(此其數起於一耳)元之㑹十二(此則一乘十二之㑹)元之運三百六十
　(此則再乘三十之謂)元之世四千三百二十(此則三乗十二之謂也)㑹之
　元十二(此起數於十二)㑹之㑹一百四十四(此則一乘十二之謂)㑹之
　運四千三百二十(此則再乗三十之謂)㑹之世五萬一千八百
　四十(此則三乘十二之謂)運之元三百六十(此其數起于三百六十)運之
　㑹四千三百二十(此則一乘十二之謂)運之運十二萬九千六
　百(此則再乘三十之謂)運之世一百五十五萬五千二百(此則三乗)
　(十二之謂)世之元四千三百三十(此其數起於匹千三百二十)世之㑹
　五萬一千八百四十(此則一乗十二之謂)世之運一百五十五
　萬五千二百(此則再乘三十之謂)世之世一千八百六十六萬
　二千四百(此則三乘十二之謂也)此與隂蝕隂勃陽九百六之
　說可以互參已錄于河圖緯
聖人興起不知姓名當吹律聴聲以别其姓黄帝吹律
定姓是也
其觸耀而出師曠歴推音筭以度知旦
　按論衡孔子生不知其父其母匿之吹律自知殷宋
　大夫子氏之世也
　漢書京房本姓李吹律自定為京氏
　濳夫論凡姓之有音也必隨其本生祖所出也太皥
　木精承歳星而王夫其子孫咸當為角神農火精承
　熒惑而王夫其子孫咸當為徴黄帝土精承鎮而王
　夫其子孫咸當為宮少昊金精承太白而玉夫其子
　孫咸當為商顓頊水精承辰而王夫其子孫咸當為
　羽雖號百變音形不易至於音筭之說未有前聞惟
　太公六韜示其一二太公曰其法以天清凈夜半往
　至敵壘去九百歩外徧持律管當耳大呼警之有聲
　應管其來甚微角聲應管當以白虎徴聲應筦當以
　玄武商聲應管當以朱雀羽聲應管當以勾陳五筦
　聲盡不應者宮也當以青龍此五行之符佐勝之徴
　成敗之機微妙之音皆有外候敵人驚動則聴之聞
　抱皷之音者角也見火光者徴也聞金鐵矛㦸之音
　者商也聞人嘯呼之音者羽也寂寞無聞者宮也此
　五者音之符也　師曠之厯推音筭殆近此與而云
　以度知旦或又謂作厯事耳
精氣謂七八遊魂謂九六
　本注游魂謂之鬼物終所歸精氣謂之神物生所信
　也言木火之神生物東方金水之鬼終歸西北其情
　狀與春夏生物秋冬終物相似鄭云聖人之精氣謂
　之神賢智之精氣謂之鬼
　易九厄讖

凡言䜟者皆依於數數積九六而必窮故天地有


刼災世運有屯厄古之智人於是衍䜟

聰明蔽塞政在臣下婚戚干朝君不覺寤虹蜺貫日
君舒怠臣下有倦白黑不别賢不肖並不能憂民急氣
為之舒緩草不揺
主失禮煩苛則旱之魚螺子變為蝗蟲
三綂是為元歳元歳之閏隂陽災初入元百六陽九次
三百七十四隂九(初入元百六歳有戹者則前元之餘氣也若餘分為閏也易文有九六七)
(八百六與三百七十四六乘八之數也六八四十八合為四百八十歳也)次四百八十陽九
(亦六乘八之數也四百八十歳有九年旱)次七百二十隂七(亦九乘八之數也八九七十二)
(為七百二十)次七百二十陽七(八十歳紀一甲子冬至以八乘九故七百二十歳乃有災)
(也)次六百隂五次六百陽五(七八爻乗八之數也七乗八得五百六十歳八乘八)
(得六百四十歳爻有七八八八六十四七八五十六二爻之數合千二百滿純隂七八不變故通其氣使各六)
(百歳乃有災)次四百八十隂三次四百八十陽三(此六乘八之數也陽)
(奇隂偶故九再數而六四數七八不變九無偶各一數一九之中有五陽四隂陽旱隂水七九五三皆陽數也)
(故曰陽九之厄正以九七五三為災者從天竒數也易立天之道曰隂與陽繫天故取其奇為災歳)凡四
千六百一十七歳與一元終經歳四千五百六十災歳
五十七(經歳從百六終陽三也得災歳五十七合為一元四千六百一十七歳)
　易辨終備
日再中烏連嬉仁聖出握知時
煌煌之耀乾為之岡合凝之類坤握其方雌雄呿近六
節揺通萬物孚甲日營始東
　易萌氣樞
人君不好士走馬被文繡犬狼食人食則有六畜談言
　易中孚傳
陽感天子不旋日諸侯不旋時大夫不過期
　易運期
言居東西有午兩日並光　居下其為主人及為輔五
八四十黄氣受貞人出(並言魏以許昌也)鬼在山禾女運王天
下
　古微書卷十六
欽定四庫全書
　古微書卷十七
　　　　　　　　　　　　　明　孫㲄　編
禮緯
賁居子曰禮經之遺佚甚矣古儀禮天子諸侯大


夫禮俱亾周禮竟缺冬官曲臺大戴率漢儒緝補


非孔初也况于緯支離益甚殊乖厥素梁崇文目


禮緯三卷一含文嘉一稽命徵一斗威儀當隋之

世鄭注已佚矣兹所得或濫取禎瑞旁記典文而


詞實膚靡畧拾為篇云

　禮含文嘉

禮質法天文法地周季之文濫矣安得有嘉所珍


者含文而依之乎質則天地交焉如言黄裳元吉


文之美在中也

虙戲燧人神農謂之三皇伏者别也變也戲者獻也法
也伏羲始别八卦以變化天下天下法則咸伏貢獻故
曰伏羲也燧人始鑽木取火炮生為熟令人無復腹疾
有異於禽獸遂天之意故曰遂人也神農神者信也農
者濃也始作耒耜教民耕種美其食衣徳濃厚若神故
為神農也
禮有三起禮理起于太一禮事起于遂皇禮名起于黄
帝
　按鄭玄引運斗樞伏羲女媧神農為三皇宋均引甄
　耀度數燧人伏羲神農為三皇白虎通伏羲神農祝
　融為三皇其說云祝者屬也融者續也言能屬續三
　皇之道而行之故謂祝融也太史公依世本大戴禮
　以黄帝顓頊帝嚳唐堯虞舜為五帝孔安國尚書序
　皇甫謐帝王世紀並以伏羲神農黄帝為三皇少昊
　顓頊高辛唐虞為五帝

賁居曰三墳以伏羲為燧人之子矣鄭玄六藝論


又云遂皇之後歴六紀九十一代至伏羲皇甫世


紀云女媧氏亦風姓伏羲之妹也譙周古史考則


云遂人次有三姓乃至伏羲伏羲次有三姓始至


女媧鄭玄以大庭氏是神農之别號而譙周以神


農炎帝非一人自神農至炎帝一百三十三姓羅


泌路史至以為軒轅之前别有軒轅而有巢之上


更一有巢何上古之多茫冥也夫帝皇至貴而隠


冺䀜汩猶若此况于後世一介里巷修名者其孰


為表而傳之使聲施不朽哉噫難矣難矣

伏羲徳洽上下天應以鳥獸文章地應以河圖洛書乃
則象而作易
神農修徳作耒耜地應之以醴泉　神農就田作耨天
應以嘉禾
　作易植榖乃制作之大者因思及于一器一象皆古
　人心力矣考之
　世本曰庖羲作瑟勾芒作網羅庖羲臣也女媧作笙
　簧隨作竽女媧臣也神農作琴炎帝伯陵作鐘無勾
　作磬黄帝作旃作冕揮於作弓夷牟作矢雍父作舂
　倉頡作字俱黄帝臣也堯作圍棋繇服牛相士乘馬
　臘作駕俱堯臣也禹作宮室倕作銚
　古史考曰伏羲作網神農作市作耒耜黄帝作弩作
　釡甑舜作瓦棺土堲夏少康作箕帚昆吾作瓦
　山海經曰少昊生股是始為弓矢帝俊八子作歌舞
　稷之孫叔均始作牛耕鑿齒作楯
　呂覽曰陰康氏作舞帝嚳令抃卜作皷鞞倕作皷及
　鞞伶倫作權度量胡曹作衣裳蚩尤作戈㦸
　中華古今注曰軒轅臣胡曹作衣伯余作裳荀始為
　冠于則作䨾履容成作厯大撓作甲子車區占星氣
　伶倫作律呂隷首作算夷羿作弓祝融作市儀狄作
　酒高元作室虞姁作舟伯益作井赤冀作杵臼乗稚
　作駕寒哀作御玉氷作服牛巫彭作醫巫咸作筮
　物原曰有巢始衣皮軒轅妃嫘祖始育蠶伏羲作裘
　燧人始束髮為髻伏羲始作皮冠軒轅加以冕周公
　作縰軒轅始作帶顓頊制絛堯為玉佩殷湯作笏及
　鞶囊此可以得正名百物之大概矣
禹卑宮室垂意于溝洫百榖用成神龍至靈龜服玉女
敬養天賜(一作)神農女降
　按宋書祥瑞志玉女者天賜妾也禹時有之
禹耳三漏是謂大通興利除害决河疎江臯陶烏喙是
謂至誠决獄明白察於人情湯臂三肘是謂柳翣攘去
不義萬民蕃息文王四乳是謂至仁天下所歸百姓所
親武王望羊挕楊盱目陳兵天下富昌周公背僂是謂
强俊成就周道輔於㓜王孔子反宇是謂甫邱徳澤所
興藏元通流
　按素問五音五味篇五形之人二十五變木形之人
　其屬角有左角之人釱角之人上角之人大角之人
　判角之人火形之人其屬徵有右徵之人少徵之人
　質徵之人上徵之人判徵之人土形之人其屬宮有
　少宮之人上宮之人大宮之人加宮之人左宮之人
　金形之人其屬商有右商之人少商之人□商之人
　上商之人左商之人水形之人其屬羽有衆羽之人
　桎羽之人上羽之人大羽之人少羽之人木形則佗
　佗然遺遺然隨隨然推推然括括然火形則核核然
　肌肌然慆慆然鮫鮫然頥頥然土形則敦敦然婉婉
　然坎坎然樞樞然兀兀然金形則錞錞然廉亷然脫
　脫然監監然嚴嚴然水形則延延然頰頰然紆紆然
　絜絜然安安然雖不能通其詳其大指可知矣(又)通
　天篇少師對黄帝有少態之人太隂之人其狀黮黮
　然黑色念然下意臨臨然長大膕然末僂少隂之人
　其狀清然竊然固以隂賊立而躁險行而似太隂之
　人其狀軒軒儲儲反身折國少隂之人立則好仰揺
　其兩背兩肘則長于背隂陽和平之人其狀委委然
　隨隨然顒顒然愉愉然然豆豆然衆人皆曰君
　子此隂陽和平之人也
禮天子靈臺所以觀天人之際隂陽之會也揆星度之
驗徵六氣之瑞應原神明之變化覩日氣之所驗為萬
物獲福於無方之原招太極之清泉以興稼穡之根倉
廪實知禮節衣食足知榮辱
　按六韜文王既出羑里周公旦築為靈臺(又)淮南子
　文王為玉門築靈臺以待紂之失東漢世明堂靈臺
　各有令一人掌候日月星辰皆屬太史世祖中元元
　年初營明堂辟雍靈臺章帝建初三年宗祀明堂禮
　畢登靈臺望雲物則其禮惟漢為盛也後世直以為
　觀星之臺云
天子得靈臺之禮則五車三柱明制可行不失其常水
泉川流無滯寒暴暑之灾陸澤山林禾盡豐穰
　按天官書西宮咸池曰天五潢五潢五帝車舍火火
　旱金兵水水中有三柱柱不具兵起
　正義曰五車五星三柱九星在畢東北占五車均明
　柱皆見則倉廪實不見其國絶食兵見起
　晉志三柱一曰三泉天子得靈臺之禮則五車三柱
　均明有常其中五星曰天潢南三星曰咸池魚囿也
明堂所以通神靈感天地正四時出教令崇有徳章有
道褒有行
明堂者八窓四達窓通八卦之氣布政之宮在國之陽
面三十西面十二法十六月也天子孟春上幸於南郊
懸十二月之正正還藏于祖廟月取一政班於明堂也
諸侯以孟春之月朝于天子受十二月之政藏于祖廟
月取一政行之閏月無常數則闔門而居之
　按考工記周人明堂度九尺之筵東西九筵南北七
　筵堂崇一筵五室凡室二筵室中度以几堂上度以
　筵(又)月令曰孟春之月天子居青陽左个仲春之月
　天子居青陽太廟季春之月天子居青陽右个孟夏
　之月天子居明堂左个仲夏之月天子居明堂右个
　中央土天子居太廟右室孟秋之月天子居總章左
　个仲秋之月天子居總章太廟季秋之月天子居總
　章右个孟冬之月天子居玄堂左个仲冬之月天子
　居玄堂太廟季冬之月天子居玄堂右个
五祀南郊北郊西郊東郊中兆正謀五者天子公侯伯
子男卿大夫士所以承天也
　按月令章句東郊去邑八里因木數也南郊七里因
　火數也中兆五里因土數也西郊九里因金數也北
　郊六里因水數也
　又按孔頴達禮記疏天神有六祭之一歳有九昊天
　上帝冬至祭之一也蒼帝靈威仰立春之日祭之於
　東郊二也赤帝赤熛怒立夏之日祭之于南郊三也
　黄帝含樞紐季夏六月土王之日亦祭之于南郊四
　也白帝白招柜立秋之日祭之于西郊五也黑帝汁
　光紀立冬之日祭之於北郊六也王者各禀五帝之
　精氣而王天下於夏正之月祭於南郊七也四月龍
　星見而雩摠祭五帝於南郊八也季秋大饗五帝於
　明堂九也地神有二歳有二祭夏至之日祭崑崙之
　神於方澤一也夏正之月祭神州地祗於北郊二也
　或云建申之月祭之與郊天相對冬至祭昊天上帝
　者是也
刑法格藏世作頌聲封於太山考績柴燎禪於梁甫尅
石紀號英炳巍巍功平世教
　按白虎通封禪必於其上何因高告高順其類也故
　升封者增高也下禪梁甫之山基廣厚也天以高為
　尊地以厚為徳故增泰山之高以倣天附梁甫之基
　以報地三皇禪於繹繹之山明已成功而去有徳者
　居之繹繹者無窮之意也五帝禪於亭亭者制度審
　諟徳著明也三王禪于梁甫之山者梁信也甫輔也
　輔天地之道而行之也
殷爵三等殷正尚白白者兼正中故三等夏尚黑亦從
三等周爵五等各有宜也
周爵五等凡南面之君五者法五行之剛日凡北面之
臣五者法五行之柔日(鄭注是其總法五行也分之則法五剛甲丙戊庚壬其諸侯之)
(臣法五柔乙丁己辛癸是也)
禮有九錫一曰車馬二曰衣服三曰樂則四曰朱戸五
曰納陛六曰虎賁七曰弓矢八曰鉄鉞九曰秬鬯皆所
以勸善扶不能
　宋均註云諸侯有徳當益其地不過百里後有功加
　以九賜進退有節行歩有度賜以車馬以代其歩其
　言成文章行成法則賜以衣服以表其徳其長於教
　誨内懐至仁賜以樂則以化其民其居處修理房内
　不泄賜以朱戸以明其别其動作有理賜以納陛以
　安其體其勇猛勁疾執義堅强賜以虎賁以備非常
　其内懷至仁執義不傾賜以弓矢使得專征其亢陽
　威武志在宿衛賜以斧鉞使得專殺其孝慈父母賜
　以秬鬯使之祭祀皆如有徳則隂陽和風雨時四方
　所瞻臣子所望則有秬鬯之草景星之應是也
　按周禮九儀一命受職再命受服三命受位四命受
　器五命賜則六命賜官七命賜國八命作牧九命作
　伯
　又公羊說九賜之次與含文嘉不同一曰加服二曰
　朱戸三曰納陛四曰輿馬五曰樂則六曰虎賁七曰
　斧鉞八曰弓矢九曰秬鬯
天子射熊諸侯射麋大夫射虎豹士射鹿豕
　按白虎通天子所以射熊何示當服天下巧佞之臣
　也諸侯射麋者示遠迷惑人也麋之言迷也大夫射
　虎豹者示服猛也士射鹿豕者示除害也大夫士射
　兩者人臣示為君親視事身勞苦也或曰臣隂故數
　偶也
牙旗者將軍所建也旗有九名日月為常交龍為旂通
帛為旃雜帛為物熊虎為旗鳥隼為旟龜蛇為旐全羽
為旞析羽為旌
　按爾雅充幅曰旐繼旐曰斾注旄首曰旌有於曰旂
　錯鳥革曰旟因章曰旃(又)墨子云守城之法水為蒼
　旗火為赤旗薪樵為黄旗石為白旗水為黑旗食為
　菌旗死士為蒼鸞之旗競士為虎旗多卒為雙兎旗
　吾人男女為童旗弩為狗旗盾為羽旗車㦸為莋旗
山澤者三皇五帝之感應也
人君政尊則日月貢明
天子崇有徳彰有道顯有功褒有行則太微七星明少
微處士有徳星應
玉石得宜則太白常明
内外之制各得其宜則山澤出白龜寶石
緩五車明五禮則五禾應以大豐
　按天官書南宮朱鳥權衡(孟康曰軒轅為權太微為衡)衡太微三
　光之廷其内五星五帝坐晉志曰天子動得天度止
　得地意從容中道則太微五帝坐明以光又天官書
　廷藩西有隋星五曰少微士大夫晉志云少微四星
　在太微西正義曰在太微南北列南第一星處士第
　二星議士第三星博士第四星大夫明大而黄則賢
　士舉也太白為玉石未詳
　按瑞應圖玉龜者師曠時出河東之涯為聖圖出河
　負錄䜟書宋志元嘉中白龜見吳興則亦與靈龜同
　瑞矣宋志玉英者五常並修則見碧石者玩好之物
　棄則至嘉禾者五榖之長王者徳盛則二苗共秀於
　周徳三苗共穗於商徳同本異穟於夏徳異本同秀
制度因料勿以逆應其明勿以類感其方也
推之以上元為始起十一月甲子朔旦夜半冬至日月
五星俱起宰牛之初計日月右行也(鄭注上元大素以來至所求年)
　按易鑿度曰堯以甲子天元為推術(注云甲子為蔀首起十一月朔)
　又厯原名握先紀曰甲子(握先為厯始之名始言無前者)七十六歳
　為一紀而一蔀首
　古微書卷十七
欽定四庫全書
　古微書卷十八
　　　　　　　　　　　　　明　孫㲄　編
　禮稽命徵
運有興衰教有因革皆稽之乎禮禮也者命之元


也故惟禮文質可以徵命

禮之動淆也與天地同氣四時合信隂陽為符日月為
明上下和洽則物獸如其性命
天子祭天地宗廟六宗五岳得其宜則五穀豐雷雨時
至四夷貢物青曰黄馬黄龍翔黄雀集
唐虞五廟親廟四始祖廟一夏四廟至子孫五殷五廟
至子孫六
夏無大祖宗禹而已則五廟殷人祖契而宗湯則六廟
周尊后稷宗文王武王則七廟自夏及周少不減五多
不過七
三年一祫五年一禘以衣服想見其容色三日齊思親
志意相見所好意喜然後入廟
　按王制天子七廟三昭三穆與太祖之廟而七一壇
　一墠曰考廟曰王考廟曰皇考廟曰顯考廟曰祖考
　廟皆月祭之遠廟為祧有二祧享嘗乃止去祧為壇
　去壇為墠壇墠有禱焉祭之無禱乃止去墠曰鬼
　杜佑通典引鄭玄云周制七廟太祖及文王武王之
　祧與親廟四并而七王肅云尊者尊統於上故天子
　七廟其有殊功異徳非太祖而不毁不在七廟之數
　其禮與太祖同則文武之廟是也
　及考韋元成廟制圖云王者始受命諸侯始卦之君
　皆為太祖以下五世而迭毁毁廟之主蔵於太祖五
　年而再殷祭周之所以七廟者以后稷始封文王武
　王受命而王是以三廟不毁與親廟四而七
　又劉歆宗無數圖曰七者其正法數者宗不在此數
　中宗變也茍有功徳則宗之不可預為設數故殷有
　三宗朱子以歆說為是此後世因而為九廟也其曰
　祫禘者王制鄭玄注云天子諸侯之喪畢合先君之
　主於祖廟而祭之謂之祫後因以為常天子先祫而
　後時祭諸侯先時祭而後祫故公羊傳曰大祫者何
　合祭也毁廟之主陳於太祖未毁廟之主皆升合食
　于太祖通考云馬融謂嵗祫及壇墠禘及郊宗石室
　鄭玄謂祫則毁主未毁主合祭於太祖禘則推大王
　王季以上遷主祭於后稷之廟文武以下若穆之遷
　主則祭於文王之廟昭之遷主則祭於武王之廟何
　休謂祫祭不及功臣禘則功臣皆祭及論禘祫之嵗
　月則皆援公羊五年再殷祭之說為據謂三年一祫
　五年再祫猶天道三嵗一閏五嵗再閏也
　禮記正義云祫即禘也取其序昭穆謂之禘取其合
　集羣祖謂之祫近謂得之矣　然禘之義又與蒸嘗
　異者
　通考云有虞氏四時之祭名春曰礿夏曰禘秋曰嘗
　冬曰烝礿禘陽義也嘗烝隂義也禘者陽之盛也嘗
　者隂之盛也古者於禘也發爵賜服順陽義也於嘗
　也出田色發秋政順隂義也故王制曰天子犆礿祫
　禘祫嘗祫烝諸侯礿則不禘禘則不嘗嘗則不烝烝
　則不礿
天命以黒故夏有玄珪天命以白故殷有白狼銜鉤天
命以赤故周有赤雀銜書
三皇三正伏羲建寅神農建丑黄帝建子至禹建寅宗
伏羲商建丑宗神農周建子宗黄帝所謂正朔三而改
也
天有三統物有三變故正色有三天有三生三死故土
有三王王特一生死　周以至動殷以萌夏以牙
　按禮記疏云建子之月為正者謂之天統以天之陽
　氣始生於下物得陽氣微稍動變故為天統建丑之
　月為地統者以其物已吐牙不為天氣始動物又未
　出不得為人所施功唯在地中含養萌芽故為地統
　建寅之月為人統者以其物出于地人功當須修理
　故謂之人統統者本也謂天地人之本也
天子三公諸侯皆以三帛以荐玉(宋注其殷禮三帛謂朱白蒼象三正也其)
(五帝之禮荐玉用一色之帛)　三帛者髙陽氏之後用赤繒髙卒氏
之後用黒繒其餘用白繒(其餘謂堯舜之後也)　舜以十一月為
正尚赤堯以十二月為正尚白髙辛氏以十二月為正
尚黒髙陽氏以十一月為正尚赤少昊以十二月為正
尚白黄帝以十三月為正尚黒神農以十一月為正尚
赤女媧以十二月為正尚白伏羲以上未有聞焉
　按禮記疏易說卦云帝出乎震則伏羲也建寅之月
　又木之始其三正當從伏羲以下又文質再而復者
　文質法天地質法天文法地周文法地而為天正殷
　質法天而為地正者正朔文質不相須各自為義也
天子之旗九仞十二旒曳地(旗者旌旗也所以别尊卑序貴賤也)諸侯七
仞九旒齊軫(軫車後横木也諸侯之旗齊于軫)卿大夫五仞五旒齊較
士三仞三旒齊首(首頭也)
天子飯以珠含以玉諸侯飯以珠含以璧卿大夫飯以
珠含以貝
天子墳髙三仞樹以松諸侯半之樹以栢大夫八尺樹
以欒士四尺樹以槐庶人無墳樹以楊栁
祭天犢角繭栗社稷牛角握六宗五嶽四瀆之牛角尺
執圭天子純玉尺二寸公侯九寸四玉一石伯子男三
玉二石
　按白虎通引禮記王度曰玉者有象君之徳燥不輕
　濕不重薄不澆亷不傷疵不掩是以人君寶之五玉
　者各何施蓋以為璜以徵召璧以聘問璋以發兵珪
　以信質琮以起土功之事也
　周禮典瑞掌玉瑞玉器之蔵瑑圭璋璧琮繅皆二采
　一就以頫聘四圭有邸以祀天旅上帝兩圭有邸以
　祀地旅四望祼圭有瓉以肆先王以祼賔客圭璧以
　祀日月星辰璋邸射以祀山川以造贈賔客土圭以
　致四時日月封國則以土地珍圭以徵守以恤凶荒
　牙璋以起軍旅以治兵守璧羡以起度駔圭璋璧琮
　琥璜之渠眉疏璧琮以歛尸穀圭以和難以聘女琬
　圭以治徳以結好琰圭以易行以除慝大祭祀大旅
　凡賔客之事共其玉器而奉之大喪共飯玉含玉凡
　玉器出則共奉之(又)大宗伯之職以玉作六器以禮
　天地四方以蒼璧禮天以黄琮禮地以青圭禮東方
　以赤璋禮南方以白虎禮西方以玄璜禮北方皆有
　牲幣各放其器之色
春取榆栁之火夏取棗杏之火季夏取桑柘之火秋取
柞楢之火冬取槐檀之火(注云榆栁青故春用之棗杏赤故夏用之桑柘黄故季夏)
(用之柞楢白故秋用之槐檀黒故冬用之)
古者以五靈配五方龍木也鳳火也麟土也白虎金也
神龜水也其五行之序則木爇生火火灺生土土卝生
金金漻生水水液生木五者修其毋則致其子水官修
龍至木官修鳳至火官修麟至土官修白虎至金官修
神龜至故曰視明禮修麒麟來游思睿信立白虎馴擾
言從文成而神龜在沼聴聰正知而名川出龍貌恭體
仁鳳凰鳴桐
王者刑殺當罪賞賜當功得禮之儀則醴泉出
　按瑞應圖王者理訟得所醴泉出於京師有仙人以
　爵酌之又曰泉色白自出山澤得禮制則澤之白泉
　出飲之長壽
王者得禮之宜則宗廟生祥木
　按祥木亦無定名然瑞應圖有木數種王者徳化洽
　八方合為一家則木連理王者嫡庶有序男女有别
　則賔連濶達生於房室平露者如蓋生於庭似四方
　之政王者不私人以官則四方之政平其國不平則
　隨方而傾
王者得禮之制則澤谷之中乃生白石生赤木生白玉
　王者君臣父子夫妻尊卑有别則白石生於澤
　按宋志璧流離王者不隠過則至玉英者五常並修
　則見
外内之制各得其所四方之事無有畜滯則麒麟遊囿
六畜繁多天苑有徳星應
　按晉志天苑十六星昴畢南天子之苑囿養獸之所
　也苑南十三星曰天園植菓菜之所也
出號施令叶民心制禮作樂得天意則景星見草木有
益於人者長以養民　出號令合民心則祥風至
　按白虎通景星者大星也月或不見景星常見可以
　夜作有益于人民也
　瑞應圖曰景星者天醒也狀如半月生於晦朔助月
　為明王者不私人則見
得禮之制澤谷之中有赤烏白玉赤蛇赤龍赤木白泉
生出飲酌之使壽長
　按宋志赤烏斗殞精王者孝行溢則見
祭五岳四瀆得其宜則黄雀見
　按封禪書秦并天下令祠官所常奉天地名山大川
　鬼神可得而序也於是自殽以東名山五大川祠二
　曰太室太室嵩髙也恒山泰山㑹稽湘山水曰濟曰
　淮春以脯酒為嵗祠因泮凍秋涸凍冬賽禱祀自華
　以西名山七名川四曰華山薄山薄山者襄山也岳
　山岐山呉岳鴻冢瀆山瀆山蜀之汶山也水曰河祠
　臨晉沔祠漢中湫淵祠朝那江水祠蜀亦春秋泮涸
　禱賽而四大冢鴻岐呉岳皆有嘗禾陳寶節來祠其
　河加有嘗醪唯雍四畤上帝為尊其光景動人民唯
　陳寶云
　五經通義禮日出于南門外禮月四瀆于北門外禮
　山川丘陵于西門外禮風伯雨師于東門外禮各即
　其位也
文王見禮壊樂崩道孤無主故設禮經三百威儀三千
　按禮記外傳吉禮者祭祀郊廟社稷之事是也起自
　神農氏始教民種穀禮始于飲食吹葦籥擊土鼓以
　迎田祖致敬鬼神祭皆用樂凶禮者喪紀之說年穀
　不登大夫去國之事也賔禮者貢獻朝聘之事也軍
　禮者始黄帝與蚩尤戰于涿鹿之野嘉禮者好㑹之
　事也起自伏羲以儷皮焉始制嫁娶其後有冠鄉飲
　酒鄉射食耆老王燕族人之事是也但前代象天其
　禮質而畧後代法地其事煩而文唐虞之際五禮明
　備周公所制文物極矣
起於太素十一月閼逢之月嵗在攝提格之紀是云作
樂制禮
　按續漢書黄帝命大撓正甲子探五行之情而定之
　納音風后釋之以致其用而三命行矣察三辰於上
　迹禍福於下經緯歴數然後天步有常而不倍命容
　成作蓋天綜六術以定氣象問於鬼臾蓲曰上下周
　紀其有數乎對曰天以六節地以五制周天氣者六
　期為備終地氣者五嵗為周五六合者嵗三十七百
　二十氣為一紀六十嵗千四百四十氣為一周大過
　不及斯以見矣乃因五量治五氣起消息察發斂以
　作調歴嵗紀甲寅日紀甲子立政爻以配氣致褈爻
　以抵日而時節定是嵗己酉朔旦南至而獲神策得
　寶鼎冕侯問於鬼容蓲容蓲對曰是謂得天之紀終
　而復始爰興封禪迎日推策造十六神歴積邪分以
　致閏配甲子而設蔀嵗七十六以為紀紀二十而蔀
　首定之原名握先率二十而冬至復朔凡二十推三
　百八十年而策定然後時恵而辰從
孔子謂子夏曰鸜鵒至非中國之禽也
　按左傳有鸜鵒來巢書所無也師已曰異哉吾聞文
　武之世童謡有之曰鸜之鵒之公出辱之鸜鵒之羽
　公在外野(叶暑)往饋之馬(叶牡)鸜鵒跦跦(叶周)公在
　乾侯徵褰與𥜗鸜鵒之巢逺哉遙遙裯父喪勞宋父
　以驕鸜鵒鸜鵒往歌來哭童謡有是今鸜鵒來巢其
　將及乎(跦跦跳貌褰袴也襦短衣)
夫子墳方一里弟子各以四方竒木來植之
　按述異記曲阜縣南十里有孔子春秋臺曲阜古城
　有顔回墓墓上有石楠樹二株可三四十圍土人云
　顔回手植
　古微書卷十八
欽定四庫全書
　古微書卷十九
　　　　　　　　　　　　　明　孫㲄　編
　禮斗威儀
禮本于天殽于太一斗中者孝弟之精也故威儀


繫以斗神明其說而達之天

天運二十九萬一千八百四十嵗而反太素冥莖蓋乃
道之根也
　按張衡靈憲曰太素之前幽清玄静寂寞冥黙不可
　為象厥中惟虚厥外惟無如是者永久焉斯謂冥莖
　蓋乃道之根也道根既見自無生有太素始萌萌而
　未兆并氣同色渾沌不分故道志之言云有物渾成
　先天地生其氣體固未可得而形其遲速固未可得
　而紀也如是者又永久焉斯謂龎鴻蓋乃道之幹也
　道幹既育有物成體於是元氣剖判剛柔始分清濁
　異位天成於外地定於内天體於陽故員以動地體
　於隂故平以静動以行施静以合化堙鬱搆精時育
　庶類斯謂天元蓋乃道之實也
　又按律歴志云十九嵗為一章四章為一部二十部
　為一統三統為一元則一元有四千五百六十嵗初
　入元一百六嵗有陽九謂旱九年次三百七十四嵗
　隂九謂水九年以一百六嵗并三百七十四嵗為四
　百八十嵗注云六乘八之數次七百二十嵗隂七謂
　水七年次七百二十嵗陽七謂旱七年注云七百二
　十者九乘八之數次六百嵗隂三謂水三年次六百
　嵗陽五謂旱五年注云六百嵗者以八乘八八八六
　十四又以七乘八七八五十六相乘為一千二百嵗
　於易七八不變氣不通故合而數之各得六百嵗次
　四百八十嵗隂三次四百八十嵗陽三從入元至陽
　三除去災嵗總有四千五百六十年其災時兩箇陽
　九年一箇隂九年一箇隂陽各七年一箇隂陽各五
　年一箇隂陽各三年災嵗總有五十七年并前四千
　五百六十年通為四千六百一十七嵗此一元之氣
　終矣是隂陽水旱之數也所以正用七八九六相乘
　者以水數六火數七木數八金數九故以此交反相
　乘也以七八九六隂陽之數自然故有九年七年五
　年三年之災須三年六年九年之蓄也

此志無闗禮樂以其原於天運故併及之太乙家


九厄之說殆可互參

帝者得其英華王者得其根核霸者得其附枝故帝道
不行不能王王道不行不能霸霸道不行不能守其身
　按皇極經世孔子賛易自羲軒而下序書自堯舜而
　下刪詩自文武而下修春秋自桓文而下自羲軒而
　下祖三皇也自堯舜而下宗五帝也自文武而下子
　三王也自桓文而下孫五霸也又曰三皇春也五帝
　夏也三王秋也五伯冬也七國冬之餘冽也漢王而
　不足晉伯而有餘三國伯之雄者也十六國伯之叢
　者也南五代伯之借乘者也北五代伯之傳舍者也
　隋晉之子也唐漢之弟也隋季諸郡之伯江漢之餘
　波也唐季諸鎮之伯日月之餘光也後五代之伯日
　未出之星也

賁居曰其實混闢之代亦有霸運焉共工蚩尤之


乖氣拓跋珪劉元海不是過也割據之朝亦有皇


風焉晉之元嘉隋之開皇燕之廆皝魏之孝文不


可謂不太平也是可以一律言哉

宫主君商主臣角主父徵主子羽主夫少宫主婦少商
主政是法北斗而為七政審候五色(注北斗七星有五色宫商角徵羽各)
(應其星)

賁居曰此七音之所昉也

　按漢志京房律云伏羲作易紀陽氣之初以為律法
　建日冬至之聲以黄鍾為宫太簇為商姑洗為角林
　鍾為徵南吕為羽應鍾為變宫蕤賔為變徵此聲氣
　之元五音之正也故各終一日其餘以次運行當日
　者各自為宫而商徵以類從焉
　又隋志周武帝時有龜兹人白蘇祗婆從突厥皇后
　入國善胡琵琶聴其所奏一均之中間有七聲一曰
　婆陁力華言平聲即宫聲也二曰雞識華言長聲即
　商聲也三曰沙識華言質直聲即角聲也四曰沙
　侯加濫華言應聲即變徵聲也五曰沙獵華言應聲
　即徵聲也六曰般贍華言五聲即羽聲也七曰俟利
　􁏱華言斛斗聲即變宫聲也鄭譯因習而彈之始得
　七聲之正云考之丹鉛録有曰日月木火土金水謂
　之七政亦曰七曜今術家増入月孛紫炁羅㬋計都
　四餘星為十一曜計生于天尾羅生于天首孛生于
　月炁生于閏蓋日月行道如兩環兩環相交一處曰
　天首一處曰天尾天尾為計天首為羅月之行遲速
　有常度遲之處即孛也炁生于閏二十八年十閏而
　炁行一周天炁孛皆有度數無光象故與羅計同謂
　之四餘今七政歴亦有四餘躔度
玉衡北兩星為玉繩玉之為言溝刻也瑕而不掩折而
不傷
春斗為天闗軫為地梁夏角為天關參為地梁
　按唐志僧一行云雲漢自坤抵艮為地紀北斗自乾
　攜巽為天綱其分野與帝車相直皆五帝墟也究咸
　池之政而在乾維内者降婁也故為少昊氏之墟叶
　北宫之政而在乾維外者娵訾也故為顓頊之墟成
　攝提之政而在巽維内者壽星也故為太昊之墟布
　太微之政而在巽維外者鶉尾也故為烈山氏之墟
　得四海之中承太階之政者軒轅也故為有熊氏之
　墟斗杓謂之外廷陽精之所布也斗魁謂之㑹府陽
　精之所復也斗杓以治外故鶉尾為南方負海之國
　魁以治内故娵訾為中州四戰之國也其餘列舍在
　雲漢之隂者八為負海之國在雲漢之陽者四為四
　戰之國降婁玄枵以負東海其神主於岱宗嵗星位
　焉星紀鶉尾以負南海其神主於衡山熒惑位焉鶉
　首實沈以負西海其神主於華山太白位焉大梁析
　木以負北海其神主於恒山辰星位焉鶉火大火壽
　星豕韋為中州其神主於嵩丘鎮星位焉　讀此可
　以得星河兩界之畧矣
人君乘土而王其政太平則日五色無主(宋均曰五行之色不主於)
(一人)君乘木而王其政昇平則日黄中而青暈君乘火而
王則日黄中而赤暈乘金而王則黄而白暈乘水而王
則黄而玄暈(又)君致尊而制命則日月貞明
　周禮眡祲氏掌十煇之法以觀妖祥辯吉凶一曰祲
　謂隂陽五色之氣浸淫相侵或曰抱珥背璚之屬如
　虹而短是也二曰象謂雲氣成形象如赤烏夾日以
　飛之類是也三曰鑴日傍氣刺日形如童子所佩之
　觿四曰監謂雲氣臨在日上也五曰闇謂日月蝕或
　曰脫光也六曰瞢謂瞢瞢不光明也七曰彌謂白虹
　彌天而貫日也八曰序謂氣若山而在日上或曰冠
　珥背璚重疊次序在于日旁也九曰隮謂暈氣也或
　曰虹也詩所謂朝隮于西者也十曰想謂氣五色有
　形想也青饑赤兵白喪黒憂黄熟或曰想思也赤氣
　為人守之形可思而知其吉凶也
　又晉志云日有負冠戴國有喜形直而正微起日上
　為戴戴者徳也凡青赤氣抱日上小如冠曰冠交於
　日下曰纓小而圓在日左右曰紐如半暈狀在日上
　曰負其長而斜倚日傍曰㦸圓而小在日左右曰珥
　珥所在軍勝無軍而珥為拜將或如帶在日四旁曰
　璚其長而立日旁曰直或横日上下曰格日下有黄
　氣三重若抱曰承福青白氣在日下曰履氣成形三
　角在日四方曰提又日傍如半環向日為抱抱順氣
　也背日為背逆氣也
君乘土而王其政太平則月黄而多輝乘金而王其政
平則月圓而多暈政太平則月多耀政頌平則赤明政
和平則黒明政象平則白明政升平則青明
　按晉志君明則月行依度臣執權則月行失道大臣
　用事兵刑失理則月行乍南乍北女主外戚擅權則
　或進或退月變色將有殃月晝明奸邪並作君臣争
　明女主失行隂國兵强中國饑天下謀僭數月重見
　國以亂亾
君乘土而王者其政太平則鎮黄而多暈宫斗端明文
昌星黄大其餘六星輝光四起(宫斗北斗魁星也)乘水而王其
政太平則辰揚光乘金而王則太白揚光君治政則軒
轅之精散為甘露鎮星黄時則祥風至
　按晉志凡五星色皆圜白為喪為旱赤中不平為兵
　青為憂為水黒為疾疫為多死黄為吉皆角赤犯我
　城黄地之争白哭泣聲青有兵憂黒有水五星同色
　天下偃兵百姓安寧歌舞以行不見災疾五穀蕃昌
王者乘火而王其政昇平則祥風至人君乘土而王其
政太平則甘露降人君政頌平則祥風至人君乘水而
王其政和平則景雲見也景雲景明也言雲氣光明也
　按風俗通猛風曰颲凉風曰飀㣲風曰飈小風曰颼
　(又)述異記東方朔嘗過呉明之墟是長安東過扶桑
　七萬里有及雲山山頂有井雲起井中若土徳王黄
　雲出火徳王赤雲出水徳王黒雲出金徳王白雲出
　木徳王青雲出瑞應圖云景雲見者大平之應也一
　曰慶雲非氣非烟五色絪緼謂之慶雲
人君乘水而王則醴泉見醴泉味甘王政和可貴故水
甘也君乘金而王其政象平則嘉雨時至君乘土而王
其政太平則蒙水出於山乘水而王其政和平則河溓
(宋注曰河不災溢也)君乘木而王則海夷(海夷水不揚波也)
　按瑞應圖靈雨者瑞雨也降而應物謂之靈雨遇嵗
　亢旱責躬引咎理察寃枉退去貪殘側修恵政則降
　以靈雨如其有道術禱祀山川致龍轉石閉陽從隂
　之類誠非瑞應是以魯侯有暴尫之請齊景公以祀
　山見譏蒙水瑞水也君乘土而王其政太平則蒙水
　出于山焉共工氏受水瑞百官師長以水為號
王效政平徳至淵泉則江海出明珠
　按宋志明月珠王者不盡介鱗之物則出
人君乘土而王其政升平則嘉穀並生
君乘木而王其政昇平則福草生廟中
　按瑞應圖王者宗廟致敬則福草生於廟
君乘水而王其政太平則紫脫常生
　按瑞應圖紫脱者王者仁義行則常見一曰延嬉王
　者孝道行則至威香者王者禮備則常生王者盡人
　倫則威㽔生於殿前屈軼者太平之代生於庭前有
　佞人則草指之此皆福草類也
君乘金而王其政象平則蘭常生君乘火而王其政頌
平則地生朱草
　按宋志朱草草之精也世有聖人之徳則生
君乘火而王其政平梧桐常生君乘火而王其政和而
平楸梓為常生君乘木而王者其政升平則草木豐茂
君乘木而王其政平則松為常生
君乘金而王則黄銀見其政訟平芳桂常生君乘金而
王則紫玉見於深山
　按宋志黄銀紫玉王者不蔵金玉則黄銀紫玉光見
　深山(又)曰有金勝長五寸狀如織勝國平盜賊四夷
　賔服則出
　瑞應圖曰金人者黄帝時遊於池王者徳勝不聚貨
　利則金人乘船遊王後池金牛瑞器也王者土開地
　闢則金牛至王者宴不及醉刑罰中人不為非則銀
　甕出
　又宋志地珠王者不以財為寶則生珠玉􁃪者不汲
　而滿王者清亷則出玉羊師曠時來至玉雞王者至
　孝則至
　又瑞應圖玉馬者瑞器也王者清明篤賢則至玉龜
　者師曠時出河東之涯為聖圖出河負録讖書凡皆
　金玉瑞類雜録于此云

賁居曰長老言有黄而銀者有白而金者世傳黄


銀鬼神所畏唐太宗嘗以黄銀帶賜房玄齡因杜


如晦已死更以金帶賜其家為其能却鬼耳白金


則鍮石是也若夫龜既為瑞矣玉而龜者不即白


龜等乎㲄記萬歴丙申冬遊南都步謁孝陵肅瞻


寢廟則見香案前二朱櫝紫金盤龍不敢問也有


頃守陵宫監自内出跪而發櫝緋綿三尺裹一物


方圓八寸餘視之龜就之碧玉也頭目爪甲宛然


如生動而無瑑斵痕斯所謂玉龜非耶相傳云梁


寶誌公塔中物聖祖徙其塔得一鶴一龜鶴衡天


去龜遂留櫝中傳為國寶則傳所云師曠時來亦

當不妄

君乘木而王有人參生下有人參上有紫氣
君乘木而王山車垂句山車者自然之車也(句者曲也不揉治而)
(自員曲故言垂句)
　山車詳孝經緯篇
　按瑞應圖舜時金車見帝庭又曰天金銅之精知吉
　凶存亡不㸑自沸不汲自盈不藏自藏不遷自行曰
　移五步郟鄏來日東南移今不知所
　宋志云神鼎者質文之精也知吉知凶能重能輕不
　炊而沸五味自生王者盛徳則出丹甑者五穀豐熟
　則出浪井者不鑿自成王者清静則應此數事皆與
　器車為類故併志焉
君乘金而王其政平麒麟在郊君乘土而王其政太平
則鳯集於林苑江海不揚鴻波
　按瑞應圖麟之青曰聳孤赤曰炎駒白曰索冥黒曰
　角端黄曰麒麐赤色者鳳青色者鸞黄色者鵷紫色
　者鸑白色者鵠
君乘火而王其政頌平則南海輸以駁馬君乘木而王
其政升平東海輸以蒼鳥君乘水而王其政和平北海
輸白鹿君乘火王政平南海輸以文狐君乘土而王則
龜被文而見
　按汲冢瑣語駮馬能食虎豹
　瑞應圖文王時見蒼鳥王孝悌則至一曰帝主修行
　孝慈被於萬姓不好殺生則來白鹿者王者明恵及
　下則見
　宋志曰天鹿者純靈之獸也五色光耀洞明王者道
　備則至角端者日行萬八千里又曉四夷之語明君
　聖主在位明達方外幽逺之事則奉書而至周印者
　神獸之名也星宿之變也王者徳盛則至駼者幽隱
　之獸也有明王在位則來為時辟除災害岐蹄者后
　土之獸自能言語王者仁孝於國則來禹治水而至
　河精者人頭魚身師曠時所受䜟也同心鳥王者徳
　及遐方四夷合同則至又瑞應圖九尾狐者六合一
　同則見文王時東夷歸之　凡皆動物諸瑞者故列
　之
君乘火而王其民銳頭君乘水而王其民大頭君乘金
而王為人美眉君乘木而王為人美髮君乘土而王其
民好大笑君乘土而王其民長君乘金而王其民洪白
長大
　按大戴禮太古之民秀長以壽者食也在今之民羸
　醜以胔者事也
　洞神經曰百嵗之人黄頭髮二百嵗之人兩顴起三
　百嵗之人萬物耳四百嵗之人面縱理五百嵗之人
　方瞳子六百嵗之人脇助胼七百嵗之人骨體瑱八
　百嵗之人陽為筋九百嵗之人延耳生千嵗之人飛
　上天銳頭等則未聞也
周成王觀於河沈璧而退青雲浮洛青龍臨壇吐玄甲
之圖
日月赤君喜怒無常輕殺不辜戮於無罪不事天地忽
於鬼神時則大雨土風常起日食星變地動雷降其時
不救兵從外來為賊戮而不葬
君喜怒無常時則常熱
臣専政私其君位則草木不生禾穀不實
嵗凶年穀不登君膳不祭肺馬不食穀孟春之月天子
乃以元日祈穀于上帝孟夏驅獸無害五穀仲夏之月
乃命百縣雩祀百辟以祈穀實孟秋之月農乃登穀天
子嘗新先荐寢廟
　按月令仲春之月天子乃鮮羔開氷先荐寢廟孟夏
　之月農乃登麥天子乃以彘嘗麥先荐寢廟仲夏之
　月農乃登黍天子乃以雛嘗黍羞以含桃先荐寢廟
　孟秋之月農乃登穀天子嘗新先荐寢廟仲秋以犬
　嘗麻先荐寢廟季秋以犬嘗稻先荐寢廟季冬命漁
　師始漁天子親往乃嘗魚先荐寢廟
顓頊有三子生而亡去為疫鬼一居江水是為瘧鬼一
居若水為魍魎鬼一居人宫室區隅善驚人小兒為小
鬼于是常以正嵗十二月令禮官方相氏掌熊皮黄金
四目玄衣纁裳執戈楊盾帥百隷及童子而時儺以索
食而駈疫鬼以桃弧葦矢工鼓且射之以赤丸五谷洒
掃以除疾殃
　按漢志將儺中黄門倡倀子和曰甲作食􁉗胇胃食
　虎雄伯食魅勝簡食不祥攬諸食咎伯竒食夢强梁
　祖明共食磔死寄生委隨食觀錯斷食巨窮竒騰根
　共食蠱凡使十二神追惡凶赫女軀拉女幹節解女
　肉抽女肺腸女不急去后者為粮
　古微書卷十九
欽定四庫全書
　古微書巻二十
　　　　　　　　　　　　　明　孫㲄　編
樂緯
緯以配經也樂無經矣復有緯乎曲禮之樂記周


官之大司樂附禮而見則樂之緯亦禮緯之埤而


見者也經籍志三卷曰叶圖徵曰動聲儀曰稽耀


嘉稍有存者如後

　樂叶圖徵

樂不叶則不可以徵不可以徵則不可以圖也此


論其諧而傳者以成篇

黄帝樂曰咸池(咸皆也池音施又曰池取無所不浸徳潤萬物故定以為名)帝顓頊
曰五莖(能為五行之道立根莖也)帝嚳曰六英(道冇英華又云六合之英)堯曰大
章(堯時仁義大行法度章明)舜曰大招(招繼也繼堯之後循行其道)禹曰大夏(言其)
(徳能大諸夏也)殷曰濩(音䕶承衰而起能䕶先王之道)周曰勺又曰大武(周亦承衰)
(而起斟酌文武之道也)是以清和上升天下樂其風俗鳳皇來儀
百獸率舞神龍升降靈龜晏寜
六律黄鍾十一月太簇正月姑洗三月㽔賔五月夷則
七月無射九月六吕大吕十二月夾鍾二月仲吕四月
林鍾六月南吕八月應鍾十月陽為律隂為吕總謂之
十二月律
　按淮南子規始於一一生二二生三三生萬物以三
　參物三三如九故黄鍾之律九寸而宫音調因而九
　之九九八十一故黄鍾之數立焉黄者土徳之色鍾
　者氣之所種也日冬至徳氣為土土色黄故曰黄鍾
　律之數六分為雌雄故曰十二鍾以副十二月十二
　各以三成故置一而十一三之為積分十七萬七千
　一百四十七黄鍾大數立焉故黄鍾位子其數八十
　一主十一月下生林鍾林鍾之數五十四主六月上
　生太簇太簇之數七十二主正月下生南吕南吕之
　數四十八主八月上生姑洗姑洗之數六十四主三
　月下生應鍾應鍾之數四十二主十月上生蕤賔蕤
　賔之數五十七主五月上生大吕大吕之數七十六
　主十二月下生夷則夷則之數五十一主七月上生
　夾鍾夾鍾之數六十八主二月下生無射無射之數
　四十五主九月上生仲吕仲吕之數六十主四月極
　不生徵生宫宫生商商生羽羽生角角生姑洗姑洗
　生應鍾比於正音故為和應鍾生蕤賓不比正音故
　為繆日冬至音比林鍾浸以濁日夏至音比黄鍾浸
　以清以十二律應二十四時之變　談律歴者多矣
　而其原于道極于數莫此為精故録之
時元日受氣於天布之於地以時出入萬物者也四時
之節動静各有分次不得常以度行也謂之調露之樂
(注以時出入月令十二月政是也從其出入則無災禍也調露調和致于甘露也)
　按此所謂黄帝調歴也
夫聖人之作樂不可以自娯也所以觀得失之效者也
故聖人不取備於一人必從八能之士故撞鐘者當知
鐘擊鼓者當知鼓吹管者當知管吹竽者當知竽擊磬
者當知磬鼓琴者當知琴故八士曰或調隂陽或調律
歴或調五音故撞鐘者以知法度鼓琴者以知四海擊
磬者以知民事鐘音調則君道得君道得則黄鍾蕤賓
之律應君道不得則鐘音不調鐘音不調則黄鐘蕤賓
之律不應鼓音調則臣道得臣道得則太簇之律應管
音調則律歴正律歴正則夷則之律應磬音調則民道
得民道得則林鍾之律應竽音調則法度得法度得則
無射之律應琴音調則四海合嵗氣百川以合徳鬼神
之道行祭祀之道得如此則姑洗之律應五樂皆得則
應鍾之律應天地以和氣至則和氣應和氣不至則天
地和氣不應鐘音調下臣以法賀主鼓音調主以法賀
臣磬音調主以徳施於百姓琴音調主以徳及四海八
能之士常以日冬至成天文日夏至成地理作隂樂以
成天文作陽樂以成地理陽樂黄鍾也隂樂蕤賓也
朔日冬至聖主厚祚鼓和樂於東郊致魂靈下太一之
神
　按後漢志京房受焦延壽六十律相生之法以上生
　下皆三生二以下生上皆二生四陽下生隂隂上生
　陽終於中吕而十二律畢矣中吕上生執始執始下
　生去滅上下相生終於南吕六十律畢矣十二律之
　變至於六十猶八卦之變至於六十四也宓羲作易
　紀陽氣之初以為律法建日冬至之聲以黄鍾為宫
　太簇為商姑洗為角林鍾為徵南吕為羽應鍾為變
　宫蕤賓為變徵此聲氣之元五音之正也故統一日
　其餘以次運行當日者各自為宫而商徵以類從焉
　以六十律分朞之日黄鍾自冬至始及冬至而復隂
　陽寒燠風雨之占生焉
　隋志京房法隔八相生一始自黄鍾終於中吕中吕
　上生黄鍾不滿九寸謂之執始下生去滅上下相生
　終於南事更増四十八律以為六十其依行在辰上
　生包育隔九編於冬至之後分為遲内其數遂減應
　鍾之清宋太史錢樂之因京房南事之餘引而伸之
　為三百六十律終於安運日當一管宫徵旋韻各以
　次從
　梁博士沈重鍾律議曰淮南子云一律而生五音十
　二律而為六十音因而六之故三百六十音以當一
　嵗之日重乃依其本數用京房術各因月之本律以
　為一部以一部律數為母以一月中氣所有日為子
　以母命子隨所多少各一律所違日辰也自黄鍾終
　於壯進一百五十律皆三分損一以下生自依行終
　於億兆二百九律皆三分益一以上生惟安運一律
　為終不生其數皆取黄鍾之實十七萬七千一百四
　十七為本以九三為法各除其實得寸分及小分餘
　皆委之即各其律之長也
　律術曰陽以圓為形其性動隂以方為節其性静動
　者數三静者數二以陽生隂倍之以隂生陽四之皆
　三而一陽生隂曰下生隂生陽曰上生上生不得過
　黄鍾之清濁下生不得過黄鍾之實數皆參天兩地
　之道也
黄鍾主一一生萬物故君子鑠金為鍾四時九乳(注九乳法)
(九州)是以撞鍾以知君鐘音調則君道得
樂有皷擊皷以知臣皷音調則臣道得
擊磬以知民磬音調則民道得鐘磬之音能千里鼓琴
以知四海琴音調足以及四海也
吹竽有以知法度竽音調則度數得見
　按白虎通壎坎音也管艮音也皷震音也絃離音也
　鐘兌音也柷敔乾音也壎在十一月壎之為言勲陽
　氣於黄泉之下黙蒸而萌匏之言施也在十二月萬
　物始施而勞笙者太簇之氣象萬物之生故曰笙有
　七正之節焉有六合之和焉天下樂之故謂之笙皷
　震音煩氣也萬物憤懣震動而生雷以動之同聲相
　應其本乃在萬物之始耶故謂皷也鞀者震之氣也
　上應夘星以通王道故謂之鞀也簫者中之氣萬物
　生於無聲見於無形僇也簫也故謂之簫簫者以禄
　為本言承天繼物為民本人力加地道化然後萬物
　戮也故謂之簫也瑟也嗇也閉也所以懲忿琴者禁
　也所以禁止淫邪正人心也磬者夷則之氣也象萬
　物之盛也其氣磬鐘之為言動也隂氣用事萬物動
　成鍾為氣用金聲也鎛者時之氣聲也節度之所生
　也君臣有節度則萬物昌無節度則萬物亡亡與昌
　正相迫故謂之鎛祝敔者終始之聲萬物之所生也
　隂陽順而復故曰柷承順天地序迎萬物天下樂之
　故樂用柷柷始也敔終也
　(又)荀子曰聲樂之象鼓大麗鐘統實磬亷制竽笙簫
　和筦籥發猛塤箎翁博瑟易良琴婦好歌清淨舞意
　天道兼皷其樂之君耶故皷似天鐘似地磬似水竽
　簫管籥似星辰日月鞉柷拊控似萬物

賁居曰古人窮樂之理微細形似有如是者葢其


重也

先王制樂所以節百事
受命而王為之制樂樂其先祖也
作樂所以防隆滿節喜盛也
樂聴其聲和以音考以俗騐以物類
聖王祇承天定禄爵人者不過其能尊卑有位位有物
物有宜功成者賞功敗者罰故樂用鍾(不過其能謂量能授爵也有罪)
(鳴鐘以攻之也)
　按管子昔皇帝以其緩急作五聲以政五鍾今其五
　鍾一曰青鐘大音二曰赤鍾重心三曰黄鐘灑光四
　曰景鐘昧其明五曰黒鐘隱其常五聲既調然後作
　立五行以正天時五官以正人位人與天調然後天
　地之美生
　周禮鳬氏為鐘兩欒謂之銑銑間謂之于于上謂之
　皷皷上謂之鉦鉦上謂之舞舞上謂之甬甬上謂之
　衡鐘縣謂之旋旋蟲謂之幹鐘帶謂之篆篆間謂之
　枚枚謂之景于上之攠謂之隧
五音克諧各得其倫則鳳皇至冠類雞燕喙蛇頭龍形
鱗翼魚尾不啄生蟲
五鳳皆五色為瑞者一為孽者四其四皆似鳳並為妖
一曰鷫鸘鳩喙圓目身義戴信嬰禮膺仁負智至則役
之感也二曰發明鳥喙大頸身仁戴智嬰義膺信負禮
至則喪之感也三曰焦明長喙疏翼圓尾身義戴信嬰
仁膺智負禮至則水之感也四曰幽昌兌目小頭大身
細足身智戴信負禮膺仁至則旱之感也
　按說文曰五方神鳥東方曰發明南方曰焦明西方
　曰鷫鸘北方曰幽昌中央曰鳳皇
　禽經青鳳謂之鶡赤鳳謂之鶉黄鳳謂之鸞白鳳謂
　之鷫紫鳳謂之鷟
　抱朴子曰夫木行為仁為青鳳頭上青故曰戴仁也
　金行為義為白鳳纓白故曰纓義也火行為禮為赤
　鳳背赤故曰負禮也水行為智為黒鳳胸黒故曰向
　智也土行為信為黄鳳足下黄故曰蹈信也古者太
　平之世鳳皇常居其國而乳子焉夏后始食鳳卵而
　鳳去之
　(又)按太平御覽所引韓詩外傳天老對黄帝者其文
　與韓傳今本小異謹採其異者曰首戴徳頸揭義背
　負仁心入信翼採禮足履正尾繫武小音金大音鼓
　延頸奮翼五光偹舉食有質飲有儀往即文來則善
　游必擇所饑不妄下其鳴也雄曰節節雌曰足足昏
　鳴曰固常晨鳴曰發明晝鳴曰保章舉鳴曰上翔集
　鳴曰歸昌夫惟鳳為能究萬物道天地象百靈達五
　音成九徳覽九州觀八極見則有福徳備文武人聖
　皆服其前後文與韓同故不必録
天宫紫微宫也鈎陳後宫也大當正妃(大當勾陳本大星也)閣道
北斗輔天理貴人牢(為貴人作牢獄也)文昌宫天五官㑹府也
玄戈招摇也(皆備兵難之星)梗河天矛也(梗河一名天矛)織女連營賤
人牢(連榮貫索)咸池五車(五車咸池别名)天闗參旗伐也觜觹天廟
也奎天豕也天矢婁也胃天倉也狼弧魚陵天船天宛
卷舌天老人(是西方星名也)栁主材木(栁星生材木也)
　此篇雜記星象似無當于樂律及考之律歴志則二
　十八舍與鐘律無不合者
　又星律相通之故無可徵者惟國語景王問泠州鳩
　畧載其說　王曰七律者何對曰昔武王伐殷嵗在
　鶉火月在天駟日在析木之津辰在斗柄星在天黿
　星與日辰之位皆在北維顓頊之所建也帝嚳受之
　我姬氏出自天黿及析木者有建星及牽牛焉則我
　皇妣大姜之侄伯陵之後逢公之所馮神也嵗之所
　在則我有周之分野也月之所在辰馬農祥也我太
　祖后稷之所經緯也王欲合是五位三所而用之自
　鶉及駟七列也南北之揆七同也凡神人以數合之
　以聲昭之數合聲和然後可同也故以七同其數而
　以律和其聲於是乎有七律　通于此則漢志七始
　鄭譯七均與鄭夾漈七音畧之說其皆始于是與
天元以甲子朔日冬至日月起于牽牛之初右行二十
八宿以考王者終始或盡一其歴數或不能盡一以四
千五百六十為紀甲寅窮(宋均曰紀即元也四千五百六十者五行相代一終之大)
(數也王者即位或遇其統或不盡其數故一元以四千五百六十為甲寅之終也王者起必易元故不復㳂前)
(而終言之也)
　按續漢書黄帝造歴元起辛夘而顓頊用乙夘虞用
　戊午夏用丙寅殷用甲寅周用丁巳魯用庚子漢初
　用乙夘至武帝元帝以丁丑中興以來圖䜟漏泄而
　考靈曜命歴序皆有甲寅元其所起在四分庚申元
　後百一十四嵗嵗朔差却二日及考之史記歴書太
　初元年嵗名焉逢(甲嵗雄也)攝提格(寅嵗隂也)日得甲子夜半
　朔旦冬至則以甲寅為元殆與四分歴合
　後漢志元法四千五百六十紀法千五百二十(紀還復故)
　(歴)紀月萬八千八百蔀法七十六(七十六嵗為蔀首)蔀月九
　百四十一章法十九章月二百三十五(十九嵗七閏月為一章)
　周天千四百六十一日法四蔀日二萬七千七百五
　十九没數二十一為章閏通法四百八十七没七因
　為章閏日餘百六十八中法四十二大周三十四萬
　三千三百三十五月周千一十六晉隋以後歴術屢
　更其元法亦殊殆不可為典要
　古微書巻二十
欽定四庫全書
　古微書卷二十一
　　　　　　　　　　　　　明　孫㲄　編
　樂動聲儀
凡奸聲感人而逆氣應之正聲感人而順氣應之


能動物者莫如樂也其翼在儀儀動則人心為之


動矣

宫為君君者當寛大容衆故其聲弘以舒其和清以柔
動脾也商為臣臣者當發明君之號令其聲散以明其
和温以斷動肺也角為民民者當約儉不奢僭差故其
聲防以約其和清以静動肝也徵為事事者君子之功
既當急就之其事勿久流亡故其聲貶以疾其和平以
切動心也羽為物物者不齊委聚故其聲散以虚其和
斷以散動腎也
　按漢志商之為言章也物成熟可章度也角觸也物
　觸地而出戴芒角也宫中也居中央暢四方唱始施
　生為四聲綱也徵祉也物盛大而繁祉也羽宇也物
　聚蔵宇覆之也協之五行則角為木五常為仁五事
　為貌商為金為義為言徵為火為禮為視羽為水為
　智為聴宫為土為信為思
　白虎通角者躍也陽氣動躍徵者止也陽氣止商者
　張也隂氣開張陽氣始降也羽者紆也隂氣在上陽
　氣在下宫者容也含也含容四時者也
　又管子凡聴徵如負豬承覺而駭凡聴羽如鳴馬在
　野凡聴宫如牛馬窌中凡聴商如離羣羊凡聴角如
　雉登木以鳴音疾以清
宫唱而商和是謂善太平之樂角從宫是謂衰世之樂
羽從宫往而不返是謂悲亡國之樂也應相生應即為
和不相生應則為亂也
　按隋書樂工萬寶常嘗聴太常所奏樂泫然而泣曰
　樂聲淫厲而哀天下不久相殺將盡時四海猶全盛
　後煬帝將幸江都樂人王令言之子於户外彈胡琵
　琶作翻調安公子曲令言臥室中聞之大驚蹶然而
　起曰變變急呼其子曰此曲興自蚤晚其子曰頃來
　有之令言遂歔欷流涕曰帝必不反此曲宫聲往而
　不反宫者君也吾所以知之
　史記太史公曰正教者皆始於音故宫動脾而和正
　聖商動肺而和正義角動肝而和正仁徵動心而和
　正禮羽動腎而和正智
夫神守於心遊於目窮於耳往乎萬里而至疾故不得
而不速從胸臆之中而徹太極控引無題人神皆感神
明之應音聲相和孔子曰簫韶者舜之遺音也温潤以
和似南風之至其為音如寒暑風雨之動物如物之動
人雷動獸禽風雨動魚龍仁義動君子財色動小人是
以聖人務其本
　按史記律術論樂以神有曰音始於宫窮於角數始
　於一終於十成於三氣始於冬至周而復生神生於
　無形成於有形然後數形而成聲故曰神使氣氣就
　形形理如類有可類或未形而未類或同形而同類
　類而可班類而可識聖人知天地識之别故從有以
　至未形以得細若氣微若聲然聖人因神而存之雖
　妙必効精核其華道著明矣非有聖心以乘聰明孰
　能存天地之神而成形之情哉神者物受之而不能
　知及其去來故聖人畏而欲存之唯欲存之神之亦
　存其欲存之者故莫貴焉

賁居曰後世樂且亡况知樂之神乎釋圖澄之相

鈴音太常裴知古之聴佩聲抑猶以神迎耳

官有六府人有五蔵五蔵肝仁肺義心禮腎智脾信也
肝所以仁者何肝木之精也仁者好生東方者陽也萬
物始生故肝象木色青而有枝葉目為之候何目能出
泪而不能内物木亦能出枝葉不能有所内也肺所以
義者何肺者金之精義者斷决西方亦金成萬物也故
肺象金色白也鼻為之候何鼻出入氣髙而有竅山亦
有金石累積亦有孔穴出雲布雨以潤天下雨則雲消
鼻能出納氣也心所以為禮何心火之精也南方尊陽
在上卑隂在下禮有尊卑故心象火色赤而銳也人有
道尊天本在上故心下銳也耳為之候何耳能遍内外
别音語火照有似於禮上下分明腎所以智何腎者水
之精智者進而止無所疑惑水亦進而不惑北方水故
腎色黒水隂故腎雙竅為之候何竅能瀉水亦能流濡
脾所以信何脾者土之精也土尚任養萬物為脾之象
生物無所私信之至也故脾象土色黄也口為之候何
口能啖嘗舌能知味亦能出音聲吐滋液
　按素問五常大論平氣之不及木曰委和火曰伏明
　土曰卑監金曰從革水曰涸流委和之紀其蔵肝其
　果棗李其穀稷稻其味酸辛其色白蒼其畜犬雞其
　蟲毛介其聲角商其病搖動注恐從金化也少角與
　判商同上角與正角同上商與正商同邪傷肝也伏
　明之紀其蔵心其果栗桃其穀豆稻其味苦鹹其色
　玄丹其畜馬彘其蟲羽鱗其聲徵羽其病昬惑悲忘
　從水化也少徵與少羽同上商與正商同邪傷心也
　卑監之紀其蔵脾其果李栗其穀豆麻其味酸甘其
　色蒼黄其畜牛犬其蟲倮毛其聲宫角其病留滿否
　塞從木化也少宫與少角同上宫與正宫同上角與
　正角同邪傷脾也從革之紀其蔵肺其果李杏其糓
　麻麥其味苦辛其色白丹其畜雞羊其蟲介羽其聲
　商徵其病嚏欬鼽衂從火化也少商與少徵同上商
　與正商同上角與正角同邪傷肺也涸流之紀其蔵
　腎其果棗杏其穀黍稷其味甘鹹其色黅玄其畜彘
　牛其蟲鱗倮其聲羽宫其病瘻厥堅下從土化也少
　羽與少宫同上宫與正宫同邪傷腎也　此所論五
　常平氣主候病也而其數與音聲通者故足以相發
　明矣
冬至陽氣應則樂均清景長極黄鍾通土灰輕而衡仰
夏至隂氣應則樂均濁景短極㽔賓通土灰重而衡低
春宫秋律百卉必凋秋宫春律萬物必勞夏宫冬律雨
雹必降冬宫夏律雷必發聲
　按隋志梁武帝為四器名之為通通受聲廣九寸宣
　聲長九尺臨岳髙一寸二分毎通皆施三絃一曰玄
　英通二曰青陽通三曰朱明通四曰白蔵通因以通
　聲轉推月氣悉無差違而還相得中又制為十二笛
　以寫通聲飲古鍾玉律并周代古鍾莫不和韻又隋
　鄭繹更立七均曰周有七音之律漢書律歴志天地
　人及四時謂之七始黄鍾為天始林鍾為地始太簇
　為人始是為三始姑洗為春㽔賓為夏南吕為秋應
　鍾為冬是為四時四時三始是以為七其後譯議竟
　寢七律亦不傳
天效以景地效以響律也天有五音所以司日地有六
律所以司辰
　按沈約宋志揚子雲曰聲生於曰律生於辰聲以情
　質律以和聲聲律相協而八音生聲和音諧是謂五
　樂日謂甲已為角乙庚為商丙辛為徵丁壬為羽戊
　癸為宫辰謂子為黄鍾丑為大吕寅為太簇夘為夾
　鍾辰為姑洗已為中吕午為㽔賓未為林鍾申為夷
　則酉為南吕戍為無射亥為應鍾
　又淮南子曰甲子中吕之徵也丙子夾鍾之羽也戊
　子黄鍾之宫也庚子無射之商也壬子夷則之角也
　其說更為玄秘
風氣者禮樂之始萬物之首也物非風不能熟也風順
則嵗美風暴則嵗惡
　按杜佑通典八卦之音卦各有風謂之八風一曰乾
　之音石其風不周二曰坎之音革其風廣莫三曰艮
　之音匏其風融四曰震之音竹其風明庶五曰巽之
　音木其風清明六曰離之音絲其風景七曰坤之音
　土其風凉八曰兊之音金其風閶闔
　又隋志毛爽等依古於三重宻屋之内以輕緹素覆
　律口毎其月氣至與律㝠符則灰飛衝素散出于外
　而氣應有早晚灰飛有多少或初入月其氣即應或
　至中下旬間氣始應者或灰飛出三五夜而盡或終
　一月纔飛少許者髙祖異之以問牛弘弘對曰灰飛
　半出為和氣吹灰全出為猛氣吹灰不能出為衰氣
　和氣應者其政平猛氣應者其臣縱衰氣應者其君
　暴髙祖駮之曰臣縱君暴其政不平非月别而嵗有
　異也今十二月律於一嵗内應竝不同安得暴君縱
　臣若斯之甚也弘不能對其後毛爽著律譜云梁取
　玉管及宋太史尺依様制管律又飛灰陳亡遺失
　隋志又云梁武帝作鍾律緯參校古夾鍾玉律更制
　新尺以證分豪制為四器名之為通四器絃間九尺
　絲數及絃長各以律本所建之月五行生王終始之
　音相次之理為其名義名之為通通施三絃轉推月
　氣悉無差舛又制為十二笛以寫通聲其夾鍾笛十
　二調以飲玉律又不差異隋初得陳氏律管十有二
　枚牛弘取此管吹而定聲然以萬物人事非五行不
　生不成故五音用火尺其事火重用金尺則兵用木
　尺則喪用土尺則亂用水尺則律吕和調天下治平
　魏及周齊皆用土尺惟江東尺短於土長於水俗間
　不知者見玉作名為玉尺見鐵作名為鐡尺詔施用
　水尺律樂前代金石竝毁之以息物議
作樂制禮時五音始於上元戊辰夜半冬至北方子(戊辰)
(土位土為宫宫為君故作樂尚之以為始也夜半子以天時之始也)
中元者人氣也氣以定萬物通於四時者也
下元者地氣也為始萬物生育長養葢蔵之主也
　按前漢志三統天施地化人事之紀十一月乾之初
　九陽氣伏於地下始著為一萬物萌動鍾於太隂故
　黄鍾為天綂律長九寸六月坤之初六隂氣受任於
　太陽繼養化柔萬物生長楙之於未令種剛强大故
　林鍾為地綂律長六寸正月乾之九三萬物棣通族
　出於寅人奉而成之故太簇為人統律長八寸象八
　卦宓羲氏之所以順天地通神明類萬物之情也
　又史記歴書昔自在古歴建正作於孟春於時氷泮
　發蟄百草奮興秭鳺先澤物迺嵗具生於東次順四
　時卒于冬分時雞三號卒明撫十二節卒于丑日月
　成故明也明者孟也幽者㓜也幽明者雌雄也雌雄
　代興而順至正之統也日歸于西起明於東月歸於
　東起明于西正不率天又不由人則凡事易壊而難
　成矣王者易姓受命必慎始初改正朔易服色推本
　天元順承厥意
　又董巴議曰昔伏羲始造八卦作三畫以象二十四
　氣黄帝因之初作調歴歴代十一更年五千凡有七
　歴顓頊以今之孟春正月為元其時正月朔旦立春
　五星㑹於天歴營室也氷凍始泮蟄䖝始發雞始三
　號天曰作時地曰作昌人曰作樂鳥獸萬物莫不應
　和故顓頊聖人為歴宗　上元中元之說不可得聞
　故索二志以參之或得其概
土肥原陸饒隘狹斯生奢侈之俗也
　古微書巻二十一
欽定四庫全書
　古微書卷二十二
　　　　　　　　　　　　　明　孫㲄　編
　樂稽耀嘉
不必耑述樂事但於天地人物各挹其光大而媺


淑者以為禮義立標故其稱如是然以視諸緯益


竄匿矣

夏以十三月為正息卦受泰物之始其色尚黒以寅為
朔殷以十二月為正息卦受臨物之芽其色尚白以雞
鳴為朔周以十一月為正息卦受復物之萌其色尚赤
以夜半為朔
　按前漢志三代各居一綂黄鍾子為天正林鍾未之
　衝丑為地正太簇夤為人正天綂之正始生於子半
　日萌色赤地綂受之於丑初日肇化而黄至丑半日
　牙化而白人統受之於夤初日孽成而黒至夤半日
　生成而青天施復於子地化自丑畢於辰人生自夤
　成於申故歴數三統天以甲子地以甲辰人以甲申
　孟仲季迭用事為統首三微之統既著而五行自青
　始
角致發明身仁徵致焦明身禮商致鷫鸘身義羽致鳳
凰身智宫致幽昌身信
鎮星不逆行則鳳凰至　焦明至為雨備(焦明水鳥)國安其
主好文則鳳凰來翔
　按拾遺記旃塗國獻鳳雛載以瑤華之車飾以五色
　之玉駕以赤象至於京師育於靈禽之苑飲以瓊漿
　飴以雲實鳳初至之時毛色文彩彪發及成王封太
　山禪社首之後文彩炳耀成王崩冲飛而去孔子相
　魯之時有神鳳遊集至哀公之末不復來翔故云鳳
　鳥不至可為悲矣
　草木子云西有頒雀東有諌珂北有定甲南錦駝鵕
　䴊飛光而映天緩雞曳彩而駢羅皆竊鳳形而似者
　也
鱗蟲三百六十龍為之長羽蟲三百六十鳳為之長毛
蟲三百六十麟為之長介蟲三百六十龜為之長倮蟲
三百六十聖人為之長
　按周禮梓人為筍簴天下之大獸五脂者膏者臝者
　羽者鱗者宗廟之事脂者膏者以為牲臝者羽者鱗
　者以為筍簴外骨内骨卻行仄行連行紆行以脰鳴
　者以注鳴者以旁鳴者以翼鳴者以股鳴者以胸鳴
　者謂之小蟲之屬以為雕琢厚脣弇口出目短耳大
　胸燿後大體短脰若是者謂之臝屬恒有力而不能
　走其聲大而宏有力而不能走則於任重冝聲大而
　宏則於鍾宜若是者以為鍾簴是故擊其所縣而由
　其簴鳴銳喙决吻數目顅脰小體騫腹若是者謂之
　羽屬恒無力而輕其聲清揚而逺聞無力而輕則於
　任輕宜其聲清揚而逺聞於磬宜若是者以為磬簴
　故擊其所縣而由其簴鳴小首而長搏身而鴻若是
　者謂之鱗屬以為筍凡攖閷授簭之類必深其爪出
　其目作其鱗之而則於眂必撥爾而怒茍撥爾而怒
　則於任重宜且其匪色必似鳴矣爪不深目不出鱗
　之而不作則必頺如委矣苟頺爾如委則加任焉則
　必如將廢措其匪色必似不鳴矣

古人凡制一器必取象于百物其于樂器尤謹也


觀筍簴之象可以知鱗介飛動皆闗音樂矣

君臣之義生於金父子之仁生於木兄弟之序生於火
　夫婦之别生於水朋友之信生於土
　按白虎通五行所以更王何以其轉相生故有終始
　也五行所以相害者天地之性衆勝寡故水勝火也
　精勝堅故火勝金剛勝柔故金勝木専勝散故木勝
　土實勝虚故土勝水也火陽君之象也水隂臣之義
　也木生火所以還燒其母何曰金勝木火欲為术害
　金金者堅强難消故毋以遜體助火燒金此自欲成
　子之義又陽道不相離故為兩盛火死子乃繼之五
　行之性火熱水寒有温水無寒火何明臣可以為君
　君不可更為臣五行常在火乍亡何火太陽精微人
　君之象象尊常蔵猶天子居九重之内臣下衛之也
　木所以浮金所以沈何子生於母之義肝所以沈肺
　所以浮何有知者尊其母也子不肯禪何法法四時
　火不興土而興金也父死子繼何法法木終火王也
　兄弟之何法法夏之承春也善善及子孫何法法春
　生待夏復長也惡惡止其身何法法秋煞不待冬也
　主幼臣攝政何法法土用事於季孟之間也子之復
　讐何法法土勝水水勝火也子順父臣順君妻順夫
　何法法地順天也男不離父母何法法火不離木也
　女離父母何法法水流去金也娶妻親迎何法法日
　入陽下隂也君讓臣何法法月三十日名其功也臣
　法君何法法金正木也子諌父何法法火揉直木也
　臣諌君不從則去何法法水潤下達於上也君子逺
　子近孫何法法木逺火近土也親屬臣諌不相去何
　法法木木枝葉不相離也父為子隱何法法木之蔵
　火也子為父隱何法法水逃金也朋友何法法水合
　流相承也父母生子養長子何法法水生木長大也
　子養父母何法法夏養長木此火養母也不以父命
　廢主命何法法金不畏土而畏火也不娶同姓何法
　法五行異類乃相生也子喪父命何法法木不見水
　則憔悴也

自古以五倫配五行其纎刻深著未有若此亦見


漢儒窮理之微出于緯書者不為不多

仁者有惻隱之心本生於木仁生于木故惻隱出於自
然也

此下當有義禮智三叚今無可考

徳象天地為帝仁義所生為王
禹將受位天意大變迅風靡木雷雨晝㝠以明將去虞
而適夏也
武王承命興師誅于商萬國咸喜軍渡盟津前歌後舞
克殷之後民乃大安家給人足酌酒鬱搖(鬱搖喜悅也)
召公贒者也明不能與聖人分職常戰慄恐懼故舍於
樹下而聴斷馬勞身苦體然後乃與聖人齊是周南無
美而召南之有
狄人與衛戰桓公不救於其敗也然後救之

賁居曰此四段錯引三代盛事皆闗於風始者禹


將禪位即竹書及伏傳大唐之歌慶雲爛兮二篇


也武王克殷正述大武之六成本于民情大恱也


召公聴斷則謂二南分陜之義所以先周次召也

桓公救衛楚丘諸什所自賦與故弼鄘衛以次二


南也當時必有全文而今不覩矣

五音非宫不調五味非甘不和
顔回尚三教變虞夏
　按白虎通三正之有失故立三教以相指授夏人之
　王教以忠其失野救野之失莫如敬殷人之王教以
　敬其失鬼救鬼之失莫如文周人之王教以文其失
　薄救薄之失莫如忠繼周尚黒制與夏同三者如順
　連環周則復始窮則反本其說云忠形於悃誠故失
　野敬形于祭祀故失鬼文形於飾貎故失薄夏后氏
　教以忠故先明器以奪孝子之心也殷教以敬故先
　祭器敬之至也周人教以文故兼用之周人意至文
　也
東方春其音角樂當宫於夾鍾餘方各以其中律為宫
　此五音六律十二管環相為宫之說已偹於京房律
　術矣又有云上生下生之别者按禮記疏引鄭玄注
　云其相生則以隂陽六體為黄鍾初九也下生林鍾
　之初六林鍾又上生大蔟之初九太簇又下生南吕
　之六二南吕又上生姑洗之九三姑洗又下生應鍾
　之六三應鍾又上生㽔賔之九四蕤賔又上生大吕
　之六四大吕又下生夷則之九五夷則又上生夾鍾
　之六五夾鍾又下生無射之上九無射又上生中吕
　之上六同位者象夫妻異位者象母子所謂律娶妻
　而吕生子也黄鍾長九寸其實一龠下生者三分去
　一上生者三分益一五下六上乃一終矣孔穎達釋
　之云同位者則黄鍾之初九下生林鍾之初六同是
　初位故為夫婦異位者謂林鍾上生太蔟林鍾是初
　位太蔟是二位故吕生子也五下六上者謂林鍾夷
　則南吕無射應鍾皆被子午已東之管三分減一而
　下生之大吕太蔟夾鍾姑洗中吕㽔賔皆被子午已
　西之管三分益一而上生之子午皆屬上生應云七
　上而云六上者以黄鍾物莫之先似無所秉生故不
　數黄鍾也
　其候氣法按蔡邕月令章句云以法為室三重户閉
　塗釁必周宻布緹縵室中以木為按毎律各一按内
　庳外高從其方位加律其上以葭灰實其端其月氣
　至則灰飛而管通孔釋之云以十二律布十二辰邪
　埋地下入地處庳出地處髙故云内庳外高黄鍾之
　管埋於子位上頭向南諸管依方可知熊氏云吹灰
　者作十二管於室中四時位上埋之取蘆莩燒之作
　灰而實之律管中以羅縠覆之氣至則吹灰動縠矣
　小動則氣和大動為君弱臣强専政之應不動縠為
　君嚴猛之應也
東夷之樂持矛舞助時生也南夷之樂持羽舞助時養
也西夷之樂持㦸舞助時煞也北夷之樂持干舞助時
蔵也
南夷之樂曰兠西夷之樂曰禁北夷之樂曰昧東夷之
樂曰離
　按樂元語曰受命而作六樂樂先王明有法也與其
　所自作明有制也典四夷之樂明徳廣及之也合觀
　之樂儛於堂四夷之樂陳於右先王所以得之順命
　重始也白虎通云此言以文得之先以文持羽毛舞
　也以武得之先以武持干戚舞也
　古微書巻二十二
欽定四庫全書
　古微書巻二十三
　　　　　　　　　　　　　明　孫㲄　編
詩緯
魏博士宋均所注詩緯十八卷而隋志云七經緯


八十一篇之外别有詩雜䜟則含神霧推度災汎


歴樞皆䜟類也其必有閟祕而不傳者故其名益


矞其詞益詭

　詩含神霧

書既神矣奠之以霧又紐之曰含理固有玄矞茫


昧不可解者濛濛漠漠而倚于神其可想乎

詩者天地之心君徳之祖百福之宗萬物之户也刻之
玉板蔵之金府集微揆著上綂元皇下序四始羅列五
際故詩者持也(宋均注曰集微揆著君綿綿介瓞人之初生揆其如是必將至著冇天下也)
　按玉海孔子世家古者詩三千餘篇及至孔子取其
　可施于禮義者三百十二篇亡其辭者六篇攷之義
　理皆笙詩也曰笙曰樂曰奏而不言歌則有聲而無
　辭明矣漢世毛學不行故曰三百五篇詩有先孔子
　而亡者如新宫貍首之類大戴禮投壺云凡雅二十
　六篇其八篇可歌歌鹿鳴貍首鵲巢采蘩采蘋伐檀
　白駒騶虞八篇廢不可歌七篇商齊可歌也三篇間
　歌上林賦揜羣雅張揖注云詩小雅之材七十四人
　大雅之材三十一人
夫齊之地處孟春之位海岱之間土地汚泥流之所歸
利之所聚律中太簇音中宫角陳地處季春之位土地
平夷無有山谷律中姑洗音中宫徵曹地處季夏之位
土地勁急音中徵其聲清以急秦地處仲秋之位男懦
弱女高膫(膫明也落消切)白色秀身音中商其言舌舉而仰聲
清而揚唐地處孟冬之位得常山大岳之風音中羽其
地磽确(上苦交切下苦割切)而收其民儉而好畜此唐堯之所處
魏地處季冬之位土地平夷弼鄘衛王鄭此五國者千
里之城處州之中名曰地軸

此簡無全文周召檜幽遂不及録即以四序配十


五國尚不及商魯况吳楚東南數千里乎要其言


風土音氣殊自井井

　按淮南子東方川谷之所注日月之所出其人兌形
　小頭隆鼻大口鳶肩企行竅通於目筋氣屬焉蒼色
　主肝長大早知而不壽其地冝麥多虎豹南方陽氣
　之所積暑濕居之其人修形兌上大口決胔竅通於
　耳血脈屬焉赤色主心早壯而夭其地冝稻多兕象
　西方高土川谷出焉日月入焉其人面末僂修頸卭
　行竅通於鼻皮革屬焉白色主肺勇敢不仁其地宜
　黍多族犀北方幽晦不明天之所閉也寒氷之所積
　也蟄䖝之所伏也其人翕形短頸大肩下尻竅通於
　隂骨幹屬焉黒色主腎其人蠢愚禽獸而壽其地冝
　菽麥犬馬中央四達風氣之所通雨露之所㑹也其
　人大面短頥美髯惡肥竅通於口膚肉屬焉黄色主
　胃慧聖而好治其地冝禾多牛羊皮及六畜
　若夫以土地辨聲律者豈無所見惟得之管子地員
　篇曰夫管仲之匡天下也其施七尺瀆田悉徙五種
　無不宜其立后而手實其木宜蚖菕與杜松其草宜
　楚棘見是土也命之曰五施五七三十五尺而至於
　泉呼音中角其水倉其民强赤壚歴强肥五種無不
　宜其麻白其布黄其草冝白茅與雚其木宜赤棠見
　是土也命之曰四施四七二十八尺而至於泉呼音
　中商其水白而甘其民壽黄唐無宜也唯宜黍秫也
　宜縣澤行廧落地潤數毁難以立邑置廧其草宜黍
　秫與茅其木宜櫄擾柔見是土也命之曰三施三七
　二十一尺而至於泉呼音中宫其泉黄而糗流徙斥
　埴宜大菽與麥其草冝萯萑其木宜杞見是土也命
　之曰再施二七十四尺而至於泉呼音中羽其泉鹹
　水流徙黒埴宜稻麥其草宜苹蓚其木宜白棠見是
　土也命之曰一施七尺而至於泉呼音中徵其水黒
　而苦
天地東西三億三萬三千里南北二億一千五百里天
地相去一億五萬里
　按淮南子東方之極自碣石過朝鮮貫大人之國東
　至日出之次抹木之地青土樹木之野太皥句芒之
　所司者萬二千里南方之極自北户烏孫之界貫顓
　頊之國南至委火炎風之野赤帝祝融之所司者萬
　二千里中央之極自崑崙東絶恒山日月之所道江
　漢之所出人民之野五穀之宜龍門河濟相貫以息
　壤堙鴻水之洲東至於碣石黄帝后土之所司者萬
　二千里西方之極自崑崙絶流沙沈羽西至三危之
　國石城金室飲氣之民不死之野少皥蓐收之所司
　者萬二千里北方之極自九極窮夏海之所極北至
　令止之俗有凍寒積雪雹霰凛潤羣氷之野顓頊玄
　㝠之所司者萬二千里
天不足西北無有隂陽消息故有龍銜燭以往照天南
中
　按廣雅東方有魚焉如鯉六足鳥尾其名曰鮯南方
　有鳥焉三首六目六足三翼其名曰鷩􁔺西方有獸
　焉如鹿白尾馬足人手四角其名曰玃如北方有民
　焉九首虵身名曰相繇中央有虵焉人豺身鳥翼
　虵行其名曰化虵此五方異物也
從中州以東四十萬里得焦僥國人長尺五寸也東北
極有人名曰竫人長九寸
　按說苑齊桓公獵得一鳴鵠之嗉中得一人長三寸
　三分著白圭之袍帶劍持刀罵詈瞑目後又得一折
　齒方圓三尺問羣臣曰天下有此及小兒否陳章答
　曰昔秦胡充一舉渡海與齊魯交戰折傷版齒昔李
　子敖於鳴鵠嗉中游長三寸三分
　又述異記西海外有鵠國人長七寸日行千里百獸
　不犯惟畏海鵠鵠見必吞之在鵠腹中不死鵠一舉
　亦千里
　神異經有李子昂長七寸日行千里一旦被海鵠所
　吞居鵠腹中三年不死(又)西北荒中有人甚小長一
　寸其君朱衣玄冠乘輅車馬引為威儀居人遇其乘
　車䑛而食之其味辛終年不為人所咋并識萬物名
　字又殺腹中三蟲三蟲死便可食仙樂也(又)西北海
　外有人焉長二千里兩脚中間相去千里腹圍一千
　六百里俱日飲天酒五斗
　抱朴子曰夫乘雲璽産之國肝心不朽之民巢居穴
　處獨目三首馬間狗蹄修臂交股黄池無男穿胸勞
　口廩居起石而况土船沙丘触木而生羣龍女媧地
　出壯穽天墮甓飛大言(甓一作璧)山徙社移三軍之衆一
　朝盡化君子為寉小人成沙女初(一作丑)倚枯貳負抱
　柱寄居之䖝委甲步内二首之蛇弦之為弓不灰之
　木不熱之火昌蜀之禽無目之獸無身之頭無首之
　體精衞填海玄讓遞生火浣之布切玉之刀炎昧吐
　烈磨泥漉水枯灌化形山䕫前跟石修九首畢方人
　面少千之劾伯率聖卿之役肅霜西羌以唐景興鮮
　卑以乘鱉强林邑以神録王庸蜀以流尺帝鹽神娶
　米而䖝飛縱目世變於荆岫五丁引蛇以傾峻内其
　振翅於三海金簡玉字發于禹井之側正機平衡割
　乎文石之中凡此竒事盖以千計
太華之山上有明星玉女持玉漿得上服之即成仙道
險僻不通得少室之山巅亦有白玉膏得服之即得仙
道世人不得上也
　按博物志名山大川孔穴相内和氣所出則生石脂
　玉膏食之不死神龍靈龜行於穴中矣
　續博物志云中國有洞天三十六所皆謂之天第一
　王屋山洞天周迴萬里名小有清虚天其次委羽山
　洞天周迴萬里名大高空天其次太玄總真天其次
　三玄極真天其次寶仙九室天其次上玉清平天其
　次珠明耀真天其次金墵華陽天其次左神幽虚天
　其次成徳隱玄天皆仙人所居也
　抱朴子曰仙經可以精思合作藥者有華山泰霍山
　恒山嵩山少室山長山太白山終南山女几山地肺
　山王屋山握犢山安丘山潜山青城山峨眉山綏山
　雲臺山羅浮山陽駕山黄金山鼈祖山大小天台山
　括蒼山皆是正神在其山中其中或有地仙之人
　上皆生芝草可以避大兵大難不但於中可合藥也
　若有道者登之則此山神必助之為福藥必成若不
　得登此諸山者海中大島嶼若㑹稽之東翁洲亶洲
　紵嶼洲及徐州之羊莒洲泰光洲鬱洲皆其次也
五岳視三公岱宗為之長封禪往焉
　按風俗通俗說岱宗上有金篋玉策能知人秊壽修
　短武帝探策得十八因讀曰八十其後果用耆長武
　帝出璽印石裁有兆朕奉車子侯即没其印乃止武
　帝畏惡亦殺去之應劭曰王者受命易姓改制應天
　下太平功成封禪以告平也所以必於岱宗者長萬
　物之宗隂陽交代觸石而出膚寸而合不崇朝徧雨
　天下唯泰山乎封者立石高一丈二尺刻之曰事天
　以禮立身以義事父以孝成民以仁四守之内莫不
　為郡縣四夷八蠻咸來貢職與天下無極人民蕃息
　天禄永得祭上玄尊而俎生魚壇廣十二丈高三尺
　階三等必於其上示増髙也尅石紀號著已績也或
　曰金泥銀繩印之璽下禪當有所與也孝武皇帝封
　廣丈二尺髙九尺其下有玉牒書秘書江淮間一茅
　三脊為神藉五色土益雜封可縱遠方竒獸飛禽及
　白雉加祠兕牛犀象屬其享曰天増授皇帝泰元神
　筴周而復始皇帝敬拜太靈其夜有光如流星晝有
　白雲起封中武帝已年四十七矣何緣反更得十八
　也又言武帝與仙人對博碁没石中馬蹄迹處于今
　尚存虚妄若此非一事也
孔子歌云違山十里蟪蛄之聲猶尚在耳政尚静而惡
譁也
頌者王道太平功成治定而作也
王者徳化充塞照洞八㝠則神鸞臻　堯時嘉禾七莖
連三十五穂
　按瑞應圖鸞鳥赤神之精鳳凰之佐鳴中五音肅肅
　雍雍喜則鳴舞人君步行有客進退有度祭祀宰人
　咸有敬讓節禮親親有序則至一本曰心識鍾律律
　調則至鳴舞以和之
　白虎通嘉禾者大禾也成王時有三苗異畞而生同
　為一穟大幾充箱長幾盈車民有得而上之者成王
　訪周公而問之公曰三苗為一穟天下當和為一乎
　以是果有越裳氏重九譯而來矣
北極天皇大帝其精生人(注稱皇者皆得天皇之氣也)
聖人受命必順斗張握命圖授漢寶(宋均曰聖人謂髙祖也受天命而王)
(必順旋衡法故張良受兵鈴之圖命以授漢為珍寶也)
大跡出雷澤華胥履之生宓犧大電光繞北斗樞星照
野感附寶而生黄帝瑤光如蜺貫月正白感女樞生顓
頊慶都以赤龍合昏生赤帝伊祁堯握登見大虹意感
而生舜於姚墟大禹之興黒風㑹紀(注黒力黒風風后皆黄帝臣禹伯禹)
(當其至也)　玄鳥翔水遺卵流娥簡狄吞之生契封(一作詩昌握契)
(文)
執嘉妻含始生劉季含始吞赤珠刻曰玉英生(刻刻漏有玉英)
(文也)後赤龍感女媪劉季興(一本)始吞旁珠刻曰玉英生
漢皇
代漢者龍顔珠額
　按路史昔者黄帝之世天先見大螻大䘆黄帝曰土
　氣勝土氣勝故其色尚黄其事則土及禹之時雨金
　櫟陽禹曰金氣勝故其事用金然其受命荷帝玄玉
　故其色尚黒下至湯代金刅先生於水湯曰金水勝
　金水勝故其色尚白其事則水及夫武王火烏流社
　武王曰火氣勝火氣勝然其衰在木火生于木故其
　色尚赤其事則木類固相召(又)伏羲高辛俱感巨跡
　神農唐堯俱感赤龍黄帝有虞咸因大虹少昊伯禹
　咸繇流星與夫搖光貫月而􁎺顓湯若有同於劵鑰
　者殆叵信邪抑又取之劉季斷虵而還感赤龍叔達
　繼水而復驚靈跡顧豈有司之者哉往哲遺疑然物
　之來固可得而知也蒼姬祖棄既本跡瑞契先湯修
　嗣嬴俱膺玄鳥之祥孰難見哉喓喓草蟲趯趯阜螽
　黿鳴泮隰鼈應淵中馬㲠截玉棓相斷角承石取鐵
　毒冒噏喏娠臨門彩味蔑媍存軍臯鼓噎嫛婗號母
　乳出匏血動痼疾發蠶餌絲商弦絶縁類而升固有
　不期然而然者狼風嚙寉䧿矢中彚蝟使虎伸虵令
　豹止搏勞施虵守宫弭蠆唐郎捕蟬即且甘帶故曰
　道之制在人物之制在氣其生以是乃或闇乎其數
　矣
四方蠻貊制作器物多與中國反書則横行食則合和
伏則交脚鼓則細腰如此類甚衆中國之所効者貂蟬
胡床胡飯
　按列子越之東有輒木之國其長子生則鮮而食之
　謂之宜弟其大父死負其大母而棄之曰鬼妻不可
　與同居處楚之南有炎人之國其親戚死□其肉而
　棄之然後埋其骨迺成為孝子秦之西有儀渠之國
　者其親戚死聚柴積而焚之燻則烟上謂之登遐然
　後成為孝子此上以為政下以為俗而未足異也
　梁四公記杰公曰以今所知女國有六何者北海之
　東方夷之國有女國天女下降為其君西南夷板楯
　之西有女國其女悍而男恭女為人君以貴男為夫
　置男為妾媵昆明東南絶徼之外有女國以猿為夫
　生男類父而入山谷晝伏夜遊生女則巢居穴處南
　海東南有女國舉國惟以鬼為夫夫致飲食禽獸以
　養之勃律山之西有女國山出台虺之水女子浴之
　而有孕其女舉國無夫西海西北有女國以虵為夫
　男則為虵不噬人而穴處女為臣妾官長而居宫室
　古微書巻二十三
欽定四庫全書
　古微書巻二十四
　　　　　　　　　　　　　明　孫㲄　編
　詩推度災
賁居子曰漢儒窮經多王灾異故尚書則有五行


傳董仲舒劉向京房部而彚之及劉歆作三綂歴


以易與春秋天人之道其說曰經元一以綂始易


太極之首也春秋二以目嵗易兩儀之中也于春

毎月書王易三極之綂也於四時雖無事必書日


月易四象之節也時月以建分至啓閉之分易八


卦之位也而獨無及于詩者逮翼奉受齊詩始得


五際六情之說以行災異而其術竟無傳矣漢志


藝文亦不存其目緯書所列推度災則或齊詩授


受之遺惜其不著耳

陽本為雄隂本為雌物本為魂(宋均注曰本即原也變隂陽為雌雄魂也亦言)
(未有有形也皆無兆朕故謂之氣)雄生八月仲節號曰太初行三節(節猶)
(氣也太初者氣之始也必知生八月仲者據此時菱闕生以為騐也陽生物行三節者雌雄但行物者也)雌
雄但行三節而雄合物魂號曰大素也三未分别號曰
渾淪上清下濁號曰天地
　嘗讀雌雄䰟之說不得其解及考之廣雅釋天有云
　太初氣之始也生於戌仲(八月酉仲為太初屬雄九月戌仲為太始屬雌)清
　者為精濁者為形也太素質之始也生于亥仲已有
　素朴而未㪚也三氣相接至于子仲剖判分離輕清
　者上為天重濁者下為地中和為萬物於三節之義
　始證明焉故嘗聞亥為天門已為地門非臆說也
　法苑珠林虞喜天文論漢太初歴十一月甲子夜半
　冬至嵗雄在閼逢雌在攝提格月雄在畢雌在觜日
　雄在子(又)云甲嵗雄也畢月雄也陬月雌也太抵以
　十干為嵗陽故謂之雄十二支為嵗隂故謂之雌但
　畢觜為月雄雌不可曉今之言隂陽者未嘗用雌雄
　二字也郎顗傳引易雌雄秘歴今亡此書　又曰萬
　物懐任交易變化始起先有太初然後有太始形兆
　既成名曰太素混沌相連視之不見聴之不聞然後
　剖判清濁既分精耀出布庶物生精者為三光為五
　行五行生情性情性生斗中為神明神明生道徳道
　徳生文章
月三日成魄八日成光蟾蜍體就穴鼻時萌(穴鼻一作缺鼻時萌)
(一作始明宋注穴決也兔決鼻也)
　按五經通義曰月中有兔與蟾蜍月隂也蟾蜍陽也
　而與兔並明隂係於陽也
　徐整長歴曰月徑千里周圍三千里下去地七千里
　地書說曰月照四十五萬里
　酉陽雜俎大和中鄭仁本表弟常與一王秀才遊嵩
　山迷歸路徙倚間忽覺叢中鼾睡聲見一人枕一襆
　物方眠熟因就問之其人笑曰君知有月七寶合成
　乎月勢如丸其影日爍其凸處也常有八萬二千户
　修之予即一數手玉屑飯兩裹授與二人曰分食之
　可一生無疾乃指一支徑示二人言已不見
　天文總論天有三門猶房四表房中央曰天街天道
　也天門也黄道所徑也南間曰陽環南三尺曰陽裡
　陽裡南三尺曰太陽中道北間曰隂環隂環北三尺
　曰隂裡隂裡北三尺曰太隂中道故曰月順軌道由
　乎天街則天下和平由乎隂道則主水京房曰月行
　南道為旱月行北道為水行中道天門之間則天下
　大安五穀豐登人主益壽之兆
闗雎有原冀得賢妃主八嬪(嬪婦也)八嬪正于内則可以
化四方矣
　按禮記鄭注帝嚳嘗立四妃矣象后妃四星其一明
　者為正妃餘三小者為次妃帝堯因焉至舜不告而
　取不立正妃但三妃而已謂之三夫人夏后氏増以
　三三而九合十二人春秋說云天子取十二即夏制
　也殷人又増以三九二十七合三十九人周人上法
　帝嚳立正妃又三二十七為八十一人以増之合百
　二十一人其位后也夫人也嬪也世婦也女御也五
　者相參以定尊卑
　正義曰周禮王有六寢一是正寢餘五寢在後通名
　燕寢其一在東北王春居之一在西北王冬居之一
　在西南王秋居之一在東南王夏居之一在中央六
　月居之凡后妃以下更以次序而上御王於五寢之
　中也故鄭注周禮九嬪云凡御見之法月與后妃其
　象也卑者宜先尊者宜後女御八十一人當九夕世
　婦二十七人當三夕九嬪九人當一夕三夫人當一
　夕后當一夕亦十五日而徧云自望後反之孔子云
　日者天之明月者地之理隂陽異制故月上屬為天
　使婦從夫放月紀月紀是星也而婦人上御必有女
　史彤管以差次之
　毛詩傳貽我彤管云古者后夫人必有女史彤管之
　法史不記過其罪殺之后妃羣妾以禮御於君所女
　史書其日月授之環以進退之生子月辰則以金環
　退之當御者以銀環進之著左手既御著于右手事
　無小大記以成法又何休云適夫人無子立右媵右
　媵無子立左媵左媵無子立嫡姪娣嫡姪娣無子立
　右媵姪娣右媵姪娣無子立左媵姪娣質家親親先
　立娣文家尊尊先立姪嫡子有孫而死質家親親先
　立弟文家尊尊先立孫其雙生也質家据見立先生
　文家据本意立後生

賁居子日闗雎一詩乃后妃廣求賢助也妃若曰


得是淑女而進之文王庶可以共理内政耳若楚

樊姬遍薦后宫之意而後世作文王之思后妃文


王年十三耳何從見之而作如此沈思又云宫人


之美后妃宫人愚無知者何由知后妃之如此其


賢而仰慕至是不讀緯書亦不知作詩之原也於


此大暢

契母有娀浴於玄丘之水睇玄鳥銜卵過而墜之契母
得而吞之遂生契
　說已見前
鄁國為結蝓之宿營室之精也
　按陸佃以䗂蝓入三十六種禽是四種角之類其說
　本此
庚者更也子者滋也聖人制法天下治平王者布徳于
子治成于丑
　按白虎通五行篇春正月少陽見于寅寅者演也卯
　者茂也其日甲乙甲者萬物孚甲也乙者物蕃屈有
　節欲出時為春四月陰中陽故太陽見于己巳者物
　必起壯盛於午午者物滿長衰於未未昧也其日丙
　丁丙者萬物炳明丁者强也時為夏七月少隂見于
　申申者身也壯於酉酉者老物收歛衰於戌戌者滅
　也其日庚辛庚者物更也辛者隂始成時為秋十月
　太隂見於亥亥者仰也壯於子子者滋也衰於丑丑
　者紐也其日壬癸壬者隂時任癸者揆度也時為冬
　土為中宫其日戊己戊者茂也己者抑屈起也

緯書所釋支干之義必更備而其篇無完簡矣偶


見其一因旁証之

陽氣終白露為霜
復之日鵲始巢鵲以復至之月始作室家鳲鳩因成事
天性如此
　按淮南子鵲巢知風之所起獺穴知水之髙下暉目
　知㝠隂諧知雨
　又續博物志鸂鶒能敕水故宿水而物不害鴆能巫
　歩禁蛇故啖蝮啄木遇蠧以嘴畫字成符而蠧自出
　鵲有隱巢鷙鳥不能見燕銜泥避戊巳日則巢不傾
　鸛有長水石故能于巢養魚而水不涸燕惡艾雀欲
　奪之則銜艾其中此鳥之智也
上出號令而化天下震雷起而驚蟄暏旗鼓動而三軍
駭觀其前動化而天情可見矣詩曰燁燁震電不寧不
令此應刑政之大暴也故震電驚人使天下不安
百川沸騰衆隂進山冢崒崩人無仰髙岸為谷賢者退
深谷為陵小臨大
撓弱不立邪臣蔽主則白虹刺日為政無常天下懐疑
則蜺逆行逆天地絶人倫當夏雨雪則天漢滅
外規有雲内有如羊而黄者京雲也百姓空虚水泥(闕)
　魚鼈不滋五穀無收
　按廣雅赤霄濛澒朝霞正陽隃隂沆瀣列缺倒景此
　天地之常氣也格擇旬始倍璚天狗枉矢氣祲冠珥
　此天地之袄氣也昌光握譽可錯持勝履予此天地
　之祥氣也
　詩汎歴樞(汎一作記)

賁居子曰凡歴生於律律生於聲聲生於詩則詩


之為歴根樞固矣作歴者三綂四分皆知取諸易


取諸春秋而了不及詩豈知詩之有四始五際亦


如易之有九問春秋之有十端而泰否升沈皇王


籙運動必闗焉則其謂之汎歴樞非爽也

建四始五際而八節通卯酉之際為革政午亥之際為
革命神在天門出入候聴
大明在亥水始也四牡在寅木始也嘉魚在巳火始也
鴻鴈在申金始也
卯天保也酉祈父也午采芭也亥大明也然則亥為革
命一際也亥又為天門出入候聴二際也卯為隂陽交
際三際也午為陽謝隂興四際也酉為隂盛陽微五際
也
　按詩正義鄭答張逸云四始者風也小雅也大雅也
　頌也應劭釋五際曰君臣父子兄弟夫婦朋友也孟
　康引詩内傳曰五際卯酉午戌亥也隂陽終始際㑹
　之嵗於此則有變改之政也然學者莫能行惟漢翼
　奉能用之奉奏曰易有隂陽詩有五際春秋有災異
　皆列終始推得失考天心以言王道之安危臣奉竊
　學齊詩聞五際之要十月之交篇知日食地震之效
　昭然可明亦適所習耳臣聞人氣内逆則感動天地
　天變見於星氣日蝕地變見於竒物震動所以然者
　陽用其精隂用其形猶人之有五臓六體五臓象天
　六體象地故臓病則氣色發於面體病則欠申動於
　貎也　又翼奉上封事曰治道要務在知下之邪正
　知下之術在於六情十二律而已北方之情好也好
　行貪狼申子主之東方之情怒也怒行隂賊亥卯主
　之貪狼必待隂賊而後動隂賊必待貪狼而後用二
　隂並行是以王者忌子夘也禮經避之春秋諱焉南
　方之情惡也惡行亷真寅午主之西方之情喜也喜
　行寛大巳酉主之二陽並行是以王者吉午酉也詩
　曰吉日庚午上方(北與東)之情樂也樂行奸邪辰未主
　之下方(南與西)之情哀也哀行公正戌丑主之辰未屬
　隂戌丑屬陽萬物各以其類應迺正月癸未日加申
　有暴風從西南來未主奸邪申主貪狼風以太隂下
　抵建前是人主左右邪臣之氣也平昌侯(至臨即稱詔欲從奉學其)
　(術奉不可)比三來見臣皆以正辰加邪時辰為客時為主人以
　律知人情王者之秘道也帝召問奉來者以善日邪時孰
　與邪日善時奉對曰師法用辰不用日(如甲子日子為辰甲為日)辰為
　客時為主人見於明主侍者為主人辰正時邪見者
　正侍者邪辰邪時正見者邪侍者正忠正之見侍者
　雖邪辰時俱正大邪之見侍者雖正辰時俱邪即以
　自知侍者之邪而時邪辰正見者反邪即以自知侍
　者之正而時正辰邪見者反正叅之六合五行則可
　以見人性知人情故詩之為學性情而已五性不相
　害六情更興廢觀性以歴觀情以律明主所宜獨用
　難與二人共也(又)晉灼釋五性肝性静静行仁甲巳
　主之心性躁躁行禮丙辛主之脾性力力行信戊癸
　主之肺性堅堅行義乙庚主之腎性智智行敬丁壬
　主之也凡辰時屬南與西為正北與東為邪南方巳
　午西方酉戌東北寅丑為正西南申未北方亥子東
　方辰夘為邪　㲄讀緯書演孔圖有云詩含五際六
　情故因其四始五際而併録五性六情以綴厥未
候及東次氣發雞池三號水始泮卒于丑以成嵗(及東及于)
(寅也承丑之季故謂之次氣也雞為畜陽也丑之孚向晨鳴雞得其氣感之而喜故鳴)
　按大戴禮虞史伯夷曰明孟也幽幼也明幽雌雄也
　雌雄迭興而順至正之綂也日歸于西起明于東月
　歸于東起明于西虞夏之歴正建于孟春於時氷泮發
　蟄百草權輿瑞雉無釋物乃嵗俱生于東以順四時
　卒于冬焉于時雞三號卒明載于青色撫十二月節
　卒于丑日月成嵗歴再閏以順天道此謂嵗虞汁月
　天曰作明曰與維天是戴地曰作昌曰與惟地是事
　人曰作樂曰與惟民是嬉民之動能不逺厥事民之
　悲色不逺厥徳此謂表裏時合物之所生而蕃昌之
　道如此
杓為天獄主天殺也　賤人牢一曰天獄
　按晉志天牢六星在北斗魁下貴人之牢也石氏星
　經貫索九星在七公前為賤人牢牢口一星為門門欲
　開開即有赦九星皆明天下獄煩七星見小赦六星
　五星大赦動則斧鑕用中空則更元
梗河中招搖為胡兵
　按晉志大角北三星曰梗河天矛也一曰天鋒主胡
　兵又北一星曰招搖其北一星曰玄戈皆主胡兵招
　搖欲與棟星梗河北斗相應則胡兵來受命于中國
　玄戈又主北夷客星守之胡不利
房為天馬主車駕(宋均云又别為天府及天駟也)
箕為天口主出氣尾為逃臣賢者叛十二諸侯列於庭
　彗序出箕東夷有為亂者
　按鄭注洪範中央土氣為風東方木氣為雨箕屬東
　方木木尅土土為妃尚妃之所好故箕星好風也西
　方金氣為隂尅東方木木為妃畢屬西方尚妻之所
　好故好雨也今申氣乘寅兩相衝破申來逆寅寅為
　風風之被逆故為暴雨也廣雅星别名大角謂之楝
　星天宫謂之參旗紫宫參伐謂之太辰太微房謂之
　明堂須女謂之婺女參謂之實沈昴謂之旄頭東井
　謂之鶉首張謂之鶉尾軫謂之鳥孥營室謂之豕韋
　北辰謂之天堂天淵謂之紐兹妃星謂之大堂天淵
　謂之三淵軒轅謂之路寢輿鬼謂之天廟
擿雒謡曰剡者配姬以放賢山崩水潰納小人家伯罔
主異哉震(剡指艷妻也孔穎達曰剡艷古今字耳)
昌受符厲倡嬖期十之世權在室
樂者非謂金石之聲官絃之鳴謂隂陽和順也
　按路史樂論曰夫有恢蕩之音者有榮懐之慶有龢
　平之聲者有蕃殖之財淫厲而哀萬寶常所以知隋
　之不久宫出不反王令言所以卜煬之無迴宫離不
　屬商亂而暴而子憲識明皇之播宫不召商龣與徵
　戾而嗣真明章懐之廢王仁裕耳黄鍾有争鬬之事
　裴知古聆廟樂當慶賜之行是故龍舟五更之聲作
　而國不可游胡戎無愁之曲作而君不可留除愛水
　斷苦輸之歌奮而臺城没打沙鑼振銅鈸之伎進而
　屈茨䘏天地之間温乎其龢者無非樂也而得之者
　異取夷則之羽不興嘉慶之門黄鍾之宫不作庻人
　之室故有樂備制矣而徳薄功小有不足以作者豈
　惟不足樂哉魯莊公國小鍾大而曹劌方請圖之齊
　桓公謀以大鍾而鮑叔且以為過況不有功者乎方
　晉侯之如宋也享以桑林晉侯懼而退入于房至著
　雝而病卜之祟在桑林及平公登施夷之臺欲作清
　龣師曠以為黄帝所作今君徳薄不足以作之瞑臣
　請辟公弗聴作之飄瀑總至發屋亂豆平公恐伏晉
　國大旱夫清龣非固能變而桑林非固真能崇也故
　曰樂也者始於懼懼故崇次之以怠怠故遁卒之于
　惑惑故愚愚故道道可載而與之俱矣重華聆鐘石
　而傳夏伊摯在樂晉而歸亳朱干玉戚夏籥序興豈
　徒樂而已邪
　古微書卷二十四
欽定四庫全書
　古微書卷二十五
　　　　　　　　　　　　　明　孫㲄　編
論語緯
賁居子曰論語不入經亦不立緯惟讖八卷與老


子尹公諸䜟並行故其命曰比考蓋以上比之三


王下自考也考之不得而後曰摘輔曰摘衰始自


安矣其於七緯之文賔主已見故識于詩緯之後

猶云詩亡而作耳

　論語比考䜟

緯依經者也䜟則曰老子曰尹公曰劉向皆援古


聖賢而不麗于經惟論語有䜟八卷焉吁亦妄矣


佛一說經日月天子龍鬼非人都來聴法堯舜亦


人天中尊其應其感詎可思議則面語五老固亦


有之

仲尼曰吾聞帝堯率舜等游首山觀河渚有五老游河
渚一曰河圖將來告帝期二曰河圖將來告帝謀三曰
河圖將來告帝書四曰河圖將來告帝圖五曰河圖將
來告帝符有頃赤龍銜玉苞舒圖刻版題命可卷金泥
玉檢封盛書咸曰知我者重瞳也五老乃為流星上入
昴黄姚視之龍没圖在堯等共發曰帝當樞百則禪于
虞堯喟然曰咨汝舜天之歴數在汝躬允執其中四海
困窮天禄永終乃以襢舜
(又)堯在位七十年將以天下禪舜乃潔齊修壇場于河
雒率舜等升首山遵河渚有五老游焉蓋五星之精相
謂曰河圖將浮于是龍銜玉苞刻版題命可卷金泥玉
檢封書盛知我者重瞳黄姚視五老飛為流星上入昴
聖人御世河龍負圖書出
　按録異記帝堯時有五星自天而霣一是土之精墜
　於穀城山下其精化為圯橋老人嵗星之精墜於荆
　山化而為玉側而視之色碧正而視之色白卞和得
　之獻楚王後入趙獻秦始皇一綂天下琢為受命璽
　李斯小篆其文歴世傳之火星之精墜於南海中為
　大珠徑尺餘時出海上光照數百里紅氣直天今名
　其地為珠池亦名珠崖有時出焉金星之精墜於終
　南圭峰之西因號為太白山其精化為白石狀如美
　玉時有紫氣覆之水星之精墜於張掖郡栁谷中化
　為黒石廣一丈餘髙三尺唐堯之際當天氣窮於太
　陽地氣極於太隂陽九百六交周之運甲申之年洪
　災之㑹故五星霣精日月濁景有此異焉
殷惑妲己玉馬走(宋均曰女妲己有美色也玉馬喻賢臣奔去也任昉牋云玉馬駿奔喪微)
(子之兆)
伯夷叔齊義遜龍舉
　按孔叢子云夷齊墨胎氏之二子也按允字公信伯
　夷也致字公逺叔齊也夷齊為諡春秋少陽篇允字
　公信智字達不同今北海有孤山九域志引孟子隱
　北海濵即此
　(又)按譙周史攷夷齊采薇有婦人難之類林以為弃
　薇不食有白鹿乳之
　列士傳云夷齊之諌周公曰義士王欲以為左相去
　之王摩子往難之遂不食又云異母弟伯僚是也漢
　光和元秊栁城岸壊遼守虞翻夢人曰予伯夷之弟
　孤竹君之子也遼海見漂旦往視之有浮棺尸綘衣
　露冠者葬之
水名盜泉仲尼不潄里名勝母曽子歛襟
邑名朝歌顔淵不舍七十弟子掩目宰予獨顧由蹶墮
車(宋注曰子路患宰予顧視㓙地故以足蹷之)
　按尸子仲尼志意不立子路侍儀服不修公西華侍
　禮不習子貢侍辭不辨宰我侍亡忽古今顔回侍節
　小物冉伯牛侍曰吾以夫六子自勵也　孔子曰吾
　有四友焉自吾得回也門人加親是非胥附乎自吾
　得賜也逺方之士日至是非奔輳乎自吾得師也前
　有光後有輝是非先後乎自吾得仲由也惡言不至
　於門是非禦侮乎
　吕覽曰孔子窮乎陳蔡之間藜羮不斟七日不嘗粒
　晝寢顔回索米得而㸑之幾熟孔子望見顔回攫其
　甑中而食之選間食熟謁孔子而進食孔子佯為不
　見之孔子起曰今者夢見先君食潔而後饋顔回對
　曰不可嚮者煤室入甑中棄食不祥回攫而飯之孔
　子歎曰所信者目也而目猶不可信所恃者心也而
　心猶不足恃弟子記之知人固不易矣故知非難也
　孔子之所以知人難也
　韓詩外傳昔者孔子鼓瑟曽子子貢側門而聴曲終
　曽子曰嗟乎夫子瑟聲殆有貪狼之志邪僻之行何
　其不仁趨利之甚子貢以為然不對而入夫子望見
　子貢有諌過之色應難之狀釋瑟而待之子貢以曽
　子之言告子曰嗟乎夫參天下賢人也其習知音矣
　鄉者丘鼓瑟有䑕出游狸見於屋循梁微行造焉而
　避厭目曲脊求而不得立以瑟淫其音參以丘為貪
　狼邪僻不亦冝乎詩曰鼓鐘于宫聲聞于外
　(又)孔叢子孔子晝息於室而鼓琴焉閔子自外聞之
　以告曽子曰嚮也夫子之音清徹以和淪入至道今
　也更為幽沈之聲幽則利欲之所為發沈則貪得之
　所為施夫子何所之感若是乎吾從子入而問焉曽
　子曰諾二子入問夫子夫子曰然女言是也吾有之
　向見猫方取䑕欲其得之故為之音也女二人者孰
　識諸曽子對曰閔子夫子曰可與聴音矣

賁居子曰昔之地形名迹有闗人事者貫髙以柏人

敗而眭固以射兔圍呉隱之一㪺貪泉不害其為


潔而王陽駈九折之阪不傷其為孝各有以耳

子路與子貢過社社樹有鳥子路搏鳥社神牽子路子
貢說之乃止
　按吕覽孔子行道而息馬逸食人之稼野人取其馬
　子貢請往說之畢辭野人不聴有鄙人始事孔子者
　曰請往說之因謂野人曰子不耕於東海吾不耕於
　西海也吾馬何得不食子之禾其野人大說相謂曰
　說亦皆如此其辯也獨如嚮之人解馬而與之說如
　此其無方也而猶行外物豈可必哉
　搜神記云孔子厄於陳絃歌於館中夜有一人長九
　尺餘著皁衣髙冠大吒聲動左右子貢進問何人耶
　便提子貢而挾之子路引出與戰於庭有頃未勝孔
　子察之見甲車間時時開如掌孔子曰何不探其黒
　車引而奮登子路引之没手仆於地乃是大鯷魚也
　長九尺餘孔子曰此物也何為來哉吾聞物老則羣
　精依之因哀而至此其來也豈以吾遇厄絶糧從者
　病乎夫六畜之物及龜蛇魚鼈草木之屬久者神皆
　憑依能為妖怪故謂之五酉五酉者五行之方皆有
　其物酉者老也物老則為怪殺之則已夫何患焉或
　者天之未喪斯文以是繫予之命乎不然何為至于
　斯也絃歌不輟子路烹之其味滋病者興明曰遂行
子路感雷精而生尚剛好勇親涉衛難結纓而死孔子
聞而覆醢毎聞雷鳴乃中心惻怛故後人忌焉以為常
也
　按搜神記澹臺子羽渡河齎千金之璧于河河伯欲
　之至陽侯波起兩鮫挾船子羽左摻璧右操劍擊蛟
　皆死既渡三投璧于河伯河伯躍而歸之子羽毁而
　去
　又蘇子由古史公良孺字子正陳人也賢而有勇以
　其私車五乘從孔子將適衞蒲人止之孺喟然曰昔
　吾從夫子遇難於匡今又困於此命也挺劍合衆將
　與之戰蒲人懼乃盟而去　顔刻字子驕魯人也孔
　子將適陳過匡刻為僕以其策指曰昔吾入此由彼
　缺也匡人以為陽虎遂止孔子　孔門故多勇者矣
　併為誌之
五帝立師三王制之
黄帝師力牧帝顓頊師録圖堯師務成子帝舜師尹壽
禹師國先生湯師伊尹文王師吕望武王師尚父周公
師虢叔孔子師老聃
　按路史伏羲師於宛華(即鬰華子)神農師㶏隂之老黄帝
　拜空峒之叟顓頊師於大欵赤民伯夷父伯亮父渌
　圖之流以濬其明而畀其聖帝嚳致學伯昭而師於
　赤松舟人授書於鍾山而拜師放牧徳帝堯禮聖姑
　射拜師沮洳又堯師於善綣許由尹中而學於務成
　子附舜師紀后拜蒲衣親單卷學於務成軺
　吕氏春秋神農師悉諸黄帝師大撓帝顓頊師伯夷
　父帝嚳師伯招帝堯師子州父帝舜師許由禹師太
　成贄湯師小臣孔子學於老𣆀孟蘇䕫靖叔
　韓詩外傳黄帝學乎大撓顓頊學乎禄圖帝嚳學乎
　赤松子堯學乎務成子附舜學乎尹壽禹學乎西王
　國湯學乎貸相文王學乎錫疇子斯武王學乎太公
　周公學乎虢叔仲尼學老𣆀
　潛夫論黄帝師風后顓頊師老彭帝嚳師祝融堯師
　務成舜師紀后禹師墨如湯師伊尹文武師姜尚周
　公師庶秀
　新序黄帝學于大填堯學于尹壽舜學于務成禹湯
　學于成子伯文王學于鉸時子思武王學于郭叔
　抱朴子曰昔黄帝生而能言役使百靈可謂天授自
　然之體者也猶復不能端坐而得道故陟王屋而授
　丹經到鼎湖而飛流珠登崆峒而問廣成之具茨而
　事大隗適東岱而奉中黄入金谷而諮滑子論道養
　則資玄素二女精推歩則訪山稽力牧講占候則詢
　風后著休診則授雷岐審攻戰則納五音之策窮神
　奸則記白澤之辭相地理則述青烏之說救傷殘則
　綴金冶之術故能畢該秘要窮道盡真遂乘龍以髙
　躋與天地乎罔極也
孔子讀易韋編三絶鐡擿三折漆書三滅
徐衍負石伐子自狸守分亡身握石失軀　從善繹繹
襁負而歸市
叔孫武叔毁孔子譬若堯民曰我耕田而食穿井而飲
堯何力焉
孔長彦孔季彦兄弟聚徒數百故時人為之語曰魯國
孔氏好讀經兄弟講誦皆可聴學士來者有聲名不過
孔氏那得成
　論語譔考

比考之外别有譔考亦不言䜟然實䜟文也

黄帝受地形象天文以制官爰有九州之牧(一作)軒知
地利九牧倡教
伏羲已前雖有官名未必具立官位至黄帝名位乃具
　按路史神農之法一君二臣三佐四使黄帝立四輔
　三公六卿三少二十有四官凡百二十官有秩以之
　共理而視四民顓帝立九寺九卿帝堯乃立三公六
　卿百揆暨百執事舜設三公四輔師保疑丞官不必
　備惟人也禹立三公九卿百二十官三嵗而考績五
　嵗而定政
　杜佑通典官數唐六十員夏百二十員殷二百四十
　員周内外官六萬三千六百七十五員
　任昉物原云凡諸官稱師自伏羲龍師始諸官稱史
　亦自伏羲置史官始諸官稱監自軒轅置左右太監
　始諸官稱正自顓頊置南北正始諸官稱司亦自軒
　轅置司徒始諸官稱大夫自堯設司徒屬大夫始諸
　官稱典自舜命夔典樂始諸官稱大稱少自商湯設
　太傅少傅始
古者七十二家為里雷震百里聲相附(宋注曰雷動百里故因以制國)
(也雷聲謂諸侯之政教所至侣附也)
　按禮記疏大國稱侯皆千乘象雷震百里是取法於
　雷矣其七十里者倍減于百里五十里者倍減于七
　十里故孝經云徳不倍者不異其爵功不倍者不異
　其土故轉相半别優劣云
漸於蘭則芳漸於鮑則臭
堯修壇河洛擇良議沈率舜等升首山道河渚五老游
焉相謂河圖將來告帝以期

說已見前

考靈羌徳之差堯步舜驟禹馳湯鶩徳有優劣故日行
轉疾也
叔梁紇與徵在禱尼丘山感黒龍之精以生仲尼
　按崔鴻北燕録昔魯人有浮海而失津者至于亶州
　見仲尼及七十子遊于海中與魯人一杖令閉目乘
　之使歸告魯侯築城以備寇魯人出海投杖水中乃
　龍也具以狀告魯侯不信俄而羣燕數萬銜土培城
　魯侯乃大城曲阜迄而齊寇至攻魯不克而還
賁居子曰夫子生不及浮海而死乃遊之乎雖然亦


適以見明徳之逺矣黒龍之感五老之降三十二


表之狀豈虚也哉

　古微書卷二十五
欽定四庫全書
　古微書巻二十六
　　　　　　　　　　　　　明　孫㲄　編
　論語摘輔象
賁居子曰皆聖人也則皆可為帝若王孰使之輔哉


摘也孰摘之象也熒惑之下為小兒太白之降為


老人皆象也後世之謫星謫仙謫天女或世見或


不世見也於聖賢羣輔録幸而得此焉謂緯書盡

妄者淵明子之純粹何得妄收

燧人出天四佐出洛(宋均曰出天天所生出洛地所生也)明由曉升級(級等)
(差政所先後也)必育受稅俗(受賦稅及徭役所宜所為也)成博受古諸(古諸侯職)
(等也)隕丘(一作立)受延嬉(延長嬉興也王受此録也)
　按古史燧人氏之時雒出四佐以代天理物乃大臣
　職命明繇政乎陞級畢旒辨乎方色成博受乎古諸
　隕蓲録乎延嬉四后職而天道平人事理
　右燧人四佐
伏羲六佐出世(宓戲不及燧人故増二佐出世人所生也)金堤(一作隄)主化俗
(為民除災害也)鳥明主建福(福利民也)視黙主災惡(為民除災害也)紀通為
中職(為田主主内職也)仲起為海陸(主平地兼統海也)陽侯為江海(主江)
(海事一本作江湖)
　按伏羲舉六佐以自策命金堤俗指苫葢謹窖臧
　視民之未居者借力成之以靖敷民命鳥明建方泭
　窽木絶港道以濟不通奠八方旌九位而分九土命
　視冒為貹志災害察虚實居百䞈以平民命紀侗中
　職定於中邦仲起司隂陽候司海六佐職而天地位
　隂陽得
　右伏羲六佐
黄帝七輔州選舉翼佐帝徳風后受金法(宋均曰金法言能決理是)
(非也)天老受天籙(籙天教命也)五聖受道級(級次序也)知命受糾俗
(糾正也)窺紀受變復(有衬變能補復也)地典受州絡(絡維緒也)力墨受
準斥(準斥凡事也力墨或作力牧)
　按黄帝紀知命糾俗天老籙教力牧準亦鵊治決法
　五聖道級闚紀補闕地典州絡七輔得而天地乃治
　神明至
　又世紀云黄帝以風后為上台與天老五聖為三公
　其餘知命規紀地典力牧常先封胡孔甲等或為師
　或為將非一人也
　又路史黄帝申命封胡以為丞鬼容蓲為相力牧為
　將而周昌輔之大山稽為司徒庸光為司馬恒先為
　司空建九法七相翌而下服度風后善乎伏戲之道
　以為當天而配上台桓常審乎地利以為常平於是
　地獻草木乃述耕種之利奢比辨乎東以為土師而
　平春秩角穀論賢列爵勸耕饁禁伐厲庸光辨乎南
　以為司徒而正夏種芒穀修馳戒僇發宿臧静居農
　以戒力以宛夏功種房穀以應戊巳之方大封辨乎
　西以為司馬玩巽禽種蓫穀收穀薦祖組甲厲兵戒
　什伍以從事后土辨乎北以之李而行冬斷罪種稄
　穀劋箭伐木乃勞農始獵殺帝處中央而政四國分
　八節以紀農功天中建皇極乃命史甲作戒盤盂籩
　豆奩鏡斂履輿席几杖户牗弓矛一著銘詩以彌縫
　其闕
　右黄帝七輔
仲尼素王以顔淵為司徒子貢為司空(又)左丘明為素
臣
　按大戴記衛將軍文子問於子贛子貢對曰夙興夜
　寐諷詩崇禮行不貳過稱言不茍是顔淵之行也孔
　子說之以詩詩云媚兹一人應侯順徳永言孝思孝
　思惟則故國一逢有徳之君世受顯命不失厥名以
　御于天子以申之在貧如客使其臣如藉不遷怒不
　探怨不録舊罪是冉雍之行也孔子曰有土君子有
　衆使也有刑用也然後怒匹夫之怒惟以亡其身詩
　云靡不有初鮮克有終以告之不畏强禦不侮矜寡
　其言曰性都其富哉任其戎是仲由之行也夫子未
　知以文也詩云受小共大共為下國恂蒙何天之寵
　傅奏其勇夫强乎武哉文不勝其質恭老恤孤不忘
　賔旅好學省物而不懃是冉求之行也孔子因而語之
　曰好學則智恤孤則恵恭老則近禮克篤恭以天下
　其稱之也宜為國老志通而好禮擯相兩君之事篤
　雅其有禮節也是公西赤之行也孔子曰禮儀三百
　可勉能也威儀三千則難也公西赤問曰何謂也孔
　子曰貌以擯禮禮以擯辭是之謂也主人聞之以成
　孔子之語人也曰當賔客之事則通矣謂門人曰二
　三子欲學賔客之禮者於赤也滿而不滿實如虚通
　之如不及先生難之不學其貌竟其徳敦其言於人
　也無所不信其橋大人也常以皓皓是以眉壽是曽
　參之行也孔子曰孝徳之始也弟徳之序也信徳之
　厚也忠徳之正也參也中夫四徳者矣哉以此稱之
　也業功不伐貴位不善不侮可侮不佚可佚不敖無
　告是顓孫之行也孔子言之曰其不伐則猶可能也
　其不弊百姓者則仁也詩云愷悌君子民之父母夫
　子以其仁為大也學以深厲以斷送迎必敬上友下
　交銀手如斷是卜商之行也孔子曰詩云式夷式已
　無小人殆而商也其可謂不險也貴之不喜賤之不
　怒茍於民利矣㢘於其事上也以佐其下是澹臺滅
　明之行也孔子曰獨貴獨富君子恥之夫也中之矣
　先成其慮及事而用之是故不妄是言偃之行也孔
　子曰欲能則學欲知則問欲善則訊欲給則豫當如
　是偃也得之矣獨居思仁公善言義其聞之詩也一
　日三復白圭之玷是南宫縚之行也夫子信其仁以
　為異姓自見孔子入户未嘗越屨往來過人不履影
　開蟄不殺方長不折執親之喪未嘗見齒是髙柴之
　行也孔子曰髙柴執親之喪則難能也開蟄不殺則
　天道也方長不折則恕也恕則仁也湯恭以恕是以
　日躋也此賜之所親睹也吾子有命而訊賜則不足
　以知賢

賁居子曰素王之說此後世私諡所昉也楚子西之


沮昭王曰王之使使諸侯有如子貢王之輔相有


如顔回王之將帥有如子路王之官尹有如宰予


者乎是則夫子居然一堯舜矣帝王所臣役茍禄


之徒耳夫子所僕侍都養皆天下英賢此福豈易


言

仲尼鈞文在手是謂知始宰我手握户是謂守道子游
手握文雅是謂敏士公冶長手握輔是謂習道子夏手
握正是謂受相公伯周手握直期是謂疾惡樊遲山額
有若月形反宇陷額是謂和喜澹臺滅明岐掌是謂正
直
　按孔叢子夫子適周見萇弘言終退萇弘語劉文公
　曰吾觀孔仲尼有聖人之表河目而隆顙黄帝之形
　貌也修肱而龜背長九尺有六寸成湯之容體也然
　言稱先王躬履謙讓洽聞强記博物不窮抑亦聖人
　之興者乎劉子曰方今周室衰微而諸侯力争孔丘
　布衣聖將安施萇弘曰堯舜文武之道或弛而墜禮
　樂崩喪亦正其統紀而已矣既而夫子聞之曰吾豈
　敢哉亦好禮樂者也
孔子胸應矩是謂儀古顔淵山庭日角曽子珠衡犀角
　子貢山庭斗繞口謂靣有三庭言山在中鼻高有異
相也故子貢至孝顔淵至仁　子貢斗星繞口南容井
口
　按孔叢子子思適齊齊君之嬖臣美鬚眉立乎側齊
　君指之而笑且言曰假貌可相易寡人不惜此之鬚
　眉於先生也子思曰非所願也所願者唯君修禮義
　富百姓而伋得寄孥於君之境内從繦負之列其庸
　多矣若無此鬚鬛非伋所病也昔堯身修十尺眉乃
　八彩實聖舜身修八尺有竒而頷無毛亦聖禹湯文
　武及周公勤思勞體或折臂望視或秃骭背僂亦聖
　不以鬚眉美鬛為稱也人之賢聖在徳豈在貎乎且
　吾性無鬚眉而天下王侯不以此損其敬由是言之
　伋徒患徳不都美也不病毛鬂之不茂也　又云漆
　雕開形殘非行已之致何傷於徳哉
太公大夫鼻有伏蔵
　按大戴記公晳哀齊人字季沈鄙天下多仕於大夫
　家者是故未嘗屈節人臣孔子特嘆賞之　商瞿魯
　人字子木特好易孔子傳之志焉　公良孺陳人字
　子正賢而有勇孔子周行常以家車五乘從　顔刻
　字子驕孔子適衛子驕為僕衞靈與夫人南子同車
　出而令宦者雍梁驂乘使孔子為次游過市孔子恥
　之顔刻曰夫子何恥之孔子曰詩云覯爾新婚以慰
　我心乃嘆曰吾未見好徳如好色者也　巫馬期魯
　人字子期孔子將近行命從者皆持葢已果雨巫馬
　期問曰旦無雲既日出而夫子命持雨具敢問何以
　知之孔子曰昨暮月宿畢詩不云乎月離於畢俾滂
　沱矣以此知之梁鱣齊人字叔魚年三十未有子欲
　出其妻商瞿謂曰子未也昔吾年三十八無子吾毋
　為吾更娶室夫子使吾之齊母欲請留吾孔子曰無
　憂也瞿過四十當有五丈夫今果然吾恐子自晚生
　耳未必妻之過從之二秊而有子　叔仲㑹魯人字
　子期與孔璇秊相比毎孺子之執筆記事於夫子二
　人迭侍左右孟武伯見孔子而問曰此二孺子之幼
　也於學豈能識於壯哉孔子曰然少成則若性也習
　慣若自然也　史記自公孫龍以上三十五人頗有
　年名其四十二人不見於書傳今拾其稍可考者於
　右
　吕覽曰子張魯之鄙家也顔涿聚梁父之大盜也學
　於孔子段干木晉國之大駔也學於子夏髙何縣子
　石齊國之暴者也指於鄉曲學於子墨子索盧參東
　方之鉅狡也學於禽滑釐此六人者刑戮死辱之人
　也今非徒免於刑戮死辱也由此為天下名士顯人
　以終其壽王公大人從而禮之此得之於學也

賁居子曰按生而文在手者如唐叔虞之文曰虞成


季友之文曰友其著矣及觀姓源譜有云盤庚妃


姜氏夢龍入懐孕十二月而生子手把南字長封


荆州號南赤龍又血脈譜文王曹夫人姜氏見赤


龍交而孕十二月生子手把薛字因氏為薛又周


昭王少子生而有文在手曰閻封于閻城平王少


子生而有文在手曰武遂以武為氏此皆無竒徳


而異瑞若此至于惠公仲子有文在手曰為魯夫


人見于春秋之首簡尤可詫異然則宰我子游輩


之手皆握字固不為恠矣

兗豫屬上台(九州繫於三台)荆揚屬下級(上之下等一台各有上下)梁雍屬
中上(中台之上)冀州屬錯(中台之下下台之上)青州屬下上(下台之上)徐州
屬下下(下台之下)
　按穀梁疏冀州者天下之中州自唐虞及夏殷皆都
　焉是天子之常居鄒衍著書云九州之内名曰赤縣
　赤縣之畿從冀州而起
　周禮疏九州十二域或繫之北斗或繫之二十八宿
　或繫之五星雍主魁冀主樞青兖主璣揚徐主權荆
　主衡梁主開陽豫主搖光此繫之北斗者也星紀呉
　越玄枵齊娵訾衛降婁魯大梁趙實沈晉鶉首秦鶉
　火周鶉尾楚壽星鄭大火宋析木燕此繫之二十八
　宿者也嵗星主齊呉熒惑主楚越鎮星主王子太白
　主大臣辰星主燕趙代此繫之五星者也
　武陵太守星傳曰三台一名天柱上台司命為太尉
　中台司中為司徒下台司禄為司空又帝王世紀黄
　帝以風后配上台天老配中台五星配下台謂之三
　公其餘如天老規紀地典力牧常先封胡孔甲等或
　以為師或以為將
山土崩川閉塞漂淪移山鼓哭閉衡夷庶桀合兵王作

此䜟語之不可曉者或亦指秦漢之交故多隱避


云

　論語摘衰聖
帝不先義任道徳王不先力尚仁義霸不先正尚武力
叔孫氏之車子曰鉏商樵于野而獲麟焉衆莫之識以
為不祥棄之五父之衢冉有告孔子曰有麏肉角豈天
下之妖乎夫子曰今何在吾將觀焉遂往謂其御髙柴
曰若求之言其必麟乎到視之曰今宗周將滅無主孰
為來哉兹日(闕)出而死夫子曰吾道窮矣乃作歌曰唐
虞之世麟鳳游今非其時來何由麟兮麟兮我心憂

賁居子曰麟何物也足以當至聖之感哉昔者白


虎踞呉王之冢大鳥集楊震之庭虎象其威鳥象


其文物類相徵固有然矣至如賈傅之遷而鵩來

其舍竇武之没而蛇叩其棺夫鵩與蛇不祥物也


尚以為賢人之䜟然則般般之獸毋乃為不祥之


尤而取以徵大聖不亦舛哉或者曰上古天子嘗


駕六蜚麐而出乎日月之外即謂夫子者長于上


古而斯麐常從之游其亦可也軒皇治世而始見


鳳皇則鳳之徳猶不及麟與

鳳有六象一曰頭像天二曰目像日三曰背像月四曰
翼像風五曰足像地六曰尾像緯有九苞一曰口苞命
二曰眼含度三曰耳總達四曰舌詘伸五曰色彩光六
曰冠矩周七曰距稅鈞八曰音激揚九曰腹文户行鳴
曰歸嘻止鳴曰提扶夜鳴曰善哉晨鳴曰賀世飛鳴曰
郎都知我者惟黄扶竹實來故子欲居九夷從鳳嬉
　按莊子老子見孔子徒弟子五人問曰為誰對曰子
　路為勇其次子貢為智曽子為孝顔回為仁子張為
　式老子嘆曰吾聞南方有鳥其鳴為鳳皇之所居也
　積石千里河水出下鳳鳥居止天為生食其樹名瓊
　枝高百仞以璆琳瑯玕為實天又為生離珠一人三
　頭遞卧遞起以伺瑯玕鳳鳥之文戴聖嬰仁右質左
　賢
　山海經崑崙山南開明之東其下有三頭人伺琅玕
　樹殆謂此耶
　按孔叢子趙簡子使聘夫子夫子將至焉及河聞鳴
　犢與竇犫之見殺也迴輿而旋之衛息鄹遂為操曰
　周道衰微禮樂陵遲文武既墜吾將焉歸周游天下
　靡邦可依鳳鳥不識珍寶梟鴟眷然顧之慘然心悲
　巾車命駕將適唐都黄河洋洋攸攸之魚臨津不濟
　還轅息鄹傷予道窮哀彼無辜翺翔于衛復我舊廬
　從吾所好其樂只且　哀公使以幣如衛迎夫子而
　卒不能賞故夫子作丘陵之歌曰登彼丘陵峛崺其
　阪仁道在邇求之若逺遂迷不復自嬰屯蹇喟然迴
　慮題彼泰山鬱確其高梁甫迴連枳棘充路陟之無
　縁將伐無柯患兹蔓延惟以永嘆涕霣潺湲
　論語隂嬉䜟
桀殺龍逢於庚子之日有金版尅書出於庭中地曰臣
族虐王禽(宋注龍同姓稱族王虐殺我必見禽也謂殺闗龍之後庚子旦庭中地有此版異也)
虚王反度枉矢合　平星主法
偶得零星一二語録於此云
　按符子桀觀炮烙於瑤臺謂龍逢曰樂乎龍逢曰樂
　桀曰觀刑曰樂何無惻怛之心焉逢曰天下苦之而
　君為樂臣為君股肱孰有心恱而股肱不恱乎桀曰
　聴子諌諌得我功之不能我刑之龍逢曰臣觀君冕
　非冕也冕危石也臣觀君履也非履也履春氷也未
　有冠危石而不壓踏春氷而不陷桀嘆曰子知我之
　亡而不目知亡子就炮烙之刑吾觀子亡子不知我
　亡龍逢行歌曰造化勞我以生休我以炮烙乃赴火
　而死
　古微書卷二十六
欽定四庫全書
　古微書卷二十七
　　　　　　　　　　　　　明　孫㲄　編
孝經緯
賁居子曰孝經之成也使曾子抱以屬天此其有


禁祕之語宜集為緯者有之今所傳援神契勾命


訣又率與詩三緯等之雜讖則緯之亡佚已多矣


况其元命包左右握雌雄圖及右秘分野口授諸

圖乎惟左契右契内事圖一二見焉併志之

　孝經援神契

此言孝道之至行于陰陽通于鬼神上下古今若


執符契也

周天七衡六間相去一萬九千八百三十三里三分里
之一合十一萬九千里從内衡以至中衡從中衡以至
外衡各五萬九千五百里
日周天七衡夏至日在外衡内冬至陽氣動日在外衡
又曰在外衡牽牛之初冬至之日
周天七衡六問曰大寒後十五日斗指東北維為立春
立春後十五日斗指寅為雨水後十五日斗指甲為驚
蟄後十五日斗指夘為春分後十五日斗指乙為清明
後十五日斗指辰為榖雨後十五日斗指東南維為立
夏立夏後十五日斗指巳為小滿後十五日斗指丙為
芒種後十五日斗指午為夏至夏至後十五日斗指丁
為小暑後十五日斗指未為大暑後十五日斗指西南
維為立秋立秋後十五日斗指申為處暑後十五日斗
指庚為白露後十五日斗指酉為秋分秋分後十五日
斗指辛為寒露後十五日斗指戌為霜降後十五日斗
指西北維為立冬立冬後十五日斗指亥為小雪十五
日斗指壬為大雪後十五日斗指子為冬至(又曰)大雪
後玉衡指壬冬至指癸小寒指丑大寒指艮立春指寅
雨水指甲驚蟄指夘春分指乙清明指辰榖雨指巽立
夏指巳小滿指丙芒種指午夏至指丁小暑指未大暑
指坤立秋指申處暑指庚白露指酉秋分指辛寒露指
戌霜降指乾立冬指亥小雪指壬玉衡北斗柄也
　按周髀算經七衡圖註北辰正居天之中央人所謂
　東西南北者非有常處各以日出之處為東日中為
　南日入為西日沒為北北辰之下六月見日六月不
　見日從春分至秋分六月常見日從秋分至春分六
　月常不見日見日為晝不見日為夜所謂一嵗者即
　北辰之下一晝一夜黄圖晝者黄道也二十八宿列
　焉日月星辰纒焉我之所在北辰之南非天地之中
　也我之夘酉非天地之卯酉内第一衡夏至日道也
　出第四衡春秋分日道也外第七衡冬至日道也皆
　隨黄道終而復始也　其經文曰凡為此圖以丈為
　尺以尺為寸以寸為分分一千里凡用繒方八尺一
　寸今為繒方四尺五分分為二千里吕氏曰凡四海
　之内東西二萬八千里南北二萬六千里凡為日月
　運行之圖周七衡周而六間以當六月節六月為百
　八十二日八分日之五故日夏至在東井極内衡日
　冬至在牽牛極外衡也衡復更終冬至故曰一嵗三
　百六十五日四分日之日一嵗一内極一外極三十
　日十六分日之七月一外極一内極是故一衡之間
　萬九千八百三十三里三分里之一即為百步欲知
　次衡徑倍而増内衡之徑二之以増内衡徑次衡放
　此其次曰冬至所北照過北衡十六萬七千里為徑
　八十一萬里周二百四十三萬里分為三百六十五
　度四分度之一度得六千六百五十二里二百九十
　三步千四百六十一分歩之三百二十七過此而往
　者未之或知
地順受澤謙虚開張含泉任萌滋物歸中(開張九覆西流灑潤是其)
(謙虚也)地以舒形萬象咸載
計校九州之别土懐山陵之大川澤所注菜沛所生鳥
獸所聚凡九百一十萬八千二十四頃磽角不墾者千
一百萬二十頃
伏羲氏盡地之制凡天下山五千三百七十居地五十
六萬四千五十六里出水者八千里受水者八千里出
銅之山四百五十七出鐵之山三千六百九
　按廣雅神農度四海内東西九十萬里南北八十一
　萬里帝堯所治九州地二千四百一十萬八千二百
　四頃其墾者九百一十萬八千二十四頃夏禹所治
　四海内地東西二萬八千里南北二萬六千里出水
　者八千里受水者八千里
　又山海經禹曰天下名山經五千三百七十山六萬
　四千五十六里居也言其五蔵盖其餘小山甚衆不
　足記云天地之東西二萬八千里南北二萬六千里
　出水之山者八千里受水者八千里出銅之山四百
　六十七出鐵之山三千六百九十此天地之所分壤
　樹榖也戈矛之所發也刀鎩之所起也能者有餘拙
　者不足封於太山禅於梁父七十二家得失之數皆
　在此内是為國用地之所載六合之間四海之内照
　之以日月經之以星辰記之以四海要之以太嵗神
　靈所生其物異形或天或壽唯聖人能通其道帝命
　竪亥步自東極至於西極五億十選九千八百步竪
　亥右手把算左手指青丘北一曰禹令竪亥一曰五
　億十萬九千八百步
　又吕覽所説凡四極之内東西五億有九萬七千里
　南北亦五億九萬七千里極星與天俱遊而天樞不
　移冬至日行逺道周行四極命曰玄明夏至日行近
　道乃參於上當樞之下無晝夜白民之南建木之下
　日中無影呼而光響葢天地之中也　以此緯綜貫
　天地故兼録及之
孔子曰日者天之明月者地之理月上屬為使婦從夫
放月紀
天地至貴精不兩明(天精為日地精為月)
日中則光溢日神五色明照四方
月三日成魄八日成光二八十六日轉而歸功於日晦
至朔旦受符復行
　按五經通義日中有三足烏烏陽也月中有兎與蟾
　蜍何兎陰也蟾蜍陽也而與兎並明陰係於陽也(又)
　日中有金雞乃酉之屬月中有玉兎乃卯之屬日月
　陰陽互蔵其宅也
仲春祈榖仲秋穫禾仲夏繭出婦人染練咸有作務仲
冬昴星中叔莒芋(莒亦芋也)故勅以天期四時節有晚早趣
勉趣時無失天位皆由此術
斗指子為冬至至有三義一者陰極之至二者陽氣始
至三者日行南至故謂之至　春分而物氣菀秋分而
物類强

此與月令章句冬至之為極有三意焉義同

天覆地載謂之天子上法斗樞
王者之後稱公大國稱侯皆千乗象雷震百里
辰極横后妃四星端大妃光明縱曲相扶
軒轅十二星后宫之屬
文者精所聚昌者揚天紀輔拂並居以成天象故曰文
昌宫　奎主文昌

帝王無事不法于天此其概也

五嶽之神聖四瀆之精仁河者水之伯上應天漢太山
天帝孫也主召人魂東方萬物始成故知人生命之長
短
　按白虎通岳之為言桶桶功徳東方為岱宗者言萬
　物更相代於東方也南方霍山者霍之為言䕶也言
　萬物䕶也太陽用事䕶養萬物也西方為華山者華
　之為言穫也言萬物成熟可得穫也北方為恒山恒
　者常也萬物伏蔵於北方有常也中央為嵩山言其
　後大之也河謂之瀆瀆者濁也中國垢濁發源東注
　海其功著大故稱瀆也
五嶽視三公四瀆視諸侯　侯者候也所以守蕃也臣
者堅也守節明度修義奉質也
高山之巅無樹深海之淵無氷燥太剛濕太桑也八方
之廣周洛為中于是遂築新邑營定九鼎以為王之東
郡
　按周書作雒解周公敬念于後曰予畏同室克追俾
　中天下及將致政乃作大邑成周于土中城方千七
　百三十丈郛方七百里南繫于洛水北因于郟山以
　為天下之大凑制郊甸方六百里國西上為方千里
　分以百縣縣有四郡郡有四鄙大縣城方王城三之
　一小縣立城方王城九之一郡鄙不過百室以便野
　事
人頭圓像天足方法地五臓像五形四胑法四時九竅
法九分目法日月肝仁肺義腎智心禮膽脾信膀胱决
難髪法星辰節法日嵗腸法鈐
　按子華子心之精為火其氣為离其色為赤其狀如
　覆蓮其神為朱鳥其竅上通于舌肝之精為木其氣
　為震其色青其狀如懸瓠其神為蒼龍其竅上通于
　目肺之精為金其氣為兊其色白其狀如懸磬其神
　為伏虎其竅上通於鼻腎之精為水其氣為坎其色
　黒其狀如介石其神為玄龜其竅上通于耳脾之精
　為土其氣為戊已其色黄其狀如覆缶其神為鳯皇
　其竅上通於口
　又闗尹子曰心應棗肝應榆我通天地將陰夢水将
　晴夢火天地通我
　又中黄道君曰人身包含天地無所不法日月者天
　之司徒司空公也人亦有之兩腎是也璇璣者北斗
　君也天之侯王也主制萬二千人持人命籍人亦有
　之在臍中臍者人之命也一名五城五城中有五真
　人者五帝也五城之外有八吏者八卦神也并太乙
　為九卿八卦之外有十二樓者十二太子十二大夫
　也并三焦神合為二十七大夫四支神為八十一元
　士故五城真人主四時上計八神主八節日主計十
　二大夫主十二月以晦日上計日月不得懈怠　噫
　非知道者不足以語此矣
情者魂之使性者魄之主情生于陰以計念性生于陽
以理契
魄白也魂芸也白明白也芸芸動也形有體質取明白
為名氣唯嘘吸取芸動為義
　按白虎通魂魄者何謂魂猶伝伝也行不休於外也
　主于情魄者廹然著人主於性也魂者芸也情以除
　穢魄者白也性以治内
　又太微靈書云人有三魂一曰爽靈二曰胎光三曰
　幽精常呼念其名則魂安人身也生魂者玄父變一
　成神生魄者玄母化二生身
元氣混沌孝在其中天子孝天龍負圖地龜出書妖孽
消滅景雲出游庶人孝則澤林茂浮珍舒怪草秀水出
神魚
天子行孝四夷和平孝悌之至通于神明病則致其憂
鷦消形求醫翼全
天子孝曰就就之為言成也天子徳被天下澤及萬物
始終成就則其親獲安故曰就也諸侯孝曰度度者法
也諸侯君國能奉天子法度得不危溢則其親獲安故
曰度也卿大夫孝曰譽譽之為言名也卿大夫言行布
滿能無惡稱譽逹遐邇則其親獲安故曰譽也士孝曰
究究者以明審為義士始升朝辭親入仕能審資父事
君之禮則其親獲安故曰究也庶人孝曰畜畜者含畜
為義庶人含情受朴躬耕力作以畜其德則其親獲安
故曰畜也
　按董子河間獻王問温城董君曰孝經夫孝天之經
　地之義何謂也對曰天有五行木火土金水是也木
　生火火生土土生金金生水水為冬金為秋土為季
　夏火為夏木為春春主生夏主長季夏主養秋主收
　冬主蔵是故父之所生其子長之父之所長其子養
　之父之所養其子成之諸父所為其子皆奉承而續
　行之不敢不致如父之意盡為人之道也由此觀之
　父授之子受之乃天之道也故曰天之經也王曰善
　哉願聞地之義對曰地出雲為雨起為風地不敢有
　其功名必上之於天命故曰天風天雨也莫曰地風
　地雨也動勞在地名歸于天非至有義其孰能行此
　故下事上如地事天也可謂大忠矣土者火之子也
　五行莫貴於土土之於四時無所命者不與火分功
　名木名春火名夏金名秋水名冬忠臣之義孝子之
　行取之土土者五行最貴者也其義不可以加矣五
　聲莫貴于宫五味莫貴於甘五色莫貴於黄此為孝
　者地之義也
　又按墉城仙録昔有人姓蘭名期者稱之曰蘭公初
　於曲阜縣高平鄉其家百餘口精脩孝行致斗中真
　人下降其家自稱孝悌王諱弘康字伯中語蘭公曰
　始炁為大道於日中為孝道仙王元炁為至道於月
　中為孝道仙王玄炁為孝道於斗中為孝悌王夫孝
　至於天日月為之明孝至於地萬物為之生孝至於
　民王道為之成因付蘭公秘㫖及金丹寶經銅符鐵
　劵令傳授丹陽黄堂靖女真諶母且戒之曰將来有
　學仙者許遜汝當以此授之又曰嬰母者姓諶氏西
　晉之時丹陽郡黄堂觀居焉潜修至道時人自童幼
　迨衰老見之顔狀無改衆號為嬰母因入吳市逢有
　三嵗孩子悲啼呼呌執母衣𥚑曰我母何来母哀而
　收育之逾於所生既生明頴孝敬異於常人冠嵗以
　来風神挺邁所居常有異雲氣光景彷彿時説蓬莱
　閬苑之事母異之謂曰吾與汝暫此相因汝以何為
　號子曰昔蒙天真盟授靈章錫以名品約為孝道明
　王今宜稱而呼之遂告母修真之訣一旦孝道明王
　漠然隱去又數年有雲龍之駕千乗萬騎来迎諶母
　白日昇天
周千八百諸侯布列五千里内
　按禮記王制鄭注云周公制禮九州大界方七千里
　七七四十九方千里者四十有九也其一為畿内餘
　四十八八州各有方千里者六設法一州封地方五
　百里者不過四謂之大國又封方四百里者不過六
　又封方三百里不過十一謂之次國又封方二百里
　者不過二十五及餘方百里者謂之小國盈上四等
　之數幷四十九一州二百一十國則餘方百里者百
　六十四也凡處地方千里者五方百里者五十九其
　餘方百里者四十一附庸地也又畿内大國九者三
　公之田三為有致仕者副之為六也其餘三待封王
　之子弟次國二十一者卿之田六亦為有致仕者副
　之為十二又三為三孤之田其餘六亦待封王之子
　弟小國六十三大夫之田二十七亦為有致仕者副
　之為五十四其餘九亦以待封王之子弟三孤之田
　不副者以其無職佐公論道耳
　古微書卷二十七
欽定四庫全書
　古微書卷二十八
　　　　　　　　　　　　　明　孫㲄　編
　孝經援神契
伏羲大目山凖日角而連珠衡(宋均云木精之人日角頞有骨表取象日所出)
(房所立有星也珠衡衡中有骨表如連珠象玉衡星)
神農長八尺有七寸弘身而牛頭龍顔而大脣懐成鈐
戴玉理
黄帝身逾九尺附函挺朶修髯花瘤河目隆顙日角龍
顔
堯火精鳥庭荷勝八眉(注云庭有鳥骨表取象朱鳥與大微庭也朱鳥戴聖荷勝似之)
　舜龍顔重瞳大口(注重瞳象電多精光也大口象斗屋口也)手握褒(注手中有)
(褒字也喻從勞苦起受褒餙致大祚也)
禹虎鼻
孔子海口言若含澤
　按内經靈樞五閲五使篇曰五官不辦闕庭不張小
　其明堂藩蔽不見又卑其墻墻下無基垂角去外如
　是者雖平常殆其解在五色篇曰明堂者鼻也闕者
　眉間也庭者顔也藩者頰側也蔽者耳門也其間欲
　方大去之十步皆見於外如是者壽必中百嵗　通
　于此者可以思相術之源矣
伏羲樂名扶来亦曰立本神農樂名扶持亦曰下謀少
昊樂曰九淵(又)伏羲之樂曰立基神農之樂曰下謀祝
融之樂曰屬續
　按辨樂論云昔伏羲氏因時興利教民畋漁天下歸
　之時則有罔罟之歌神農繼之教民食榖時則有豐
　年之詠按扶来歌即鳯来之頌乃神農之扶犁也扶
　鳯来犁音相同稱是知神農因大昊之樂(又)吕覧祝
　融氏聴弇州之鳥鳴以為樂歌作樂屬俗以通倫類
　諧神明而和人聲則知效鳯音者不始于黄帝
神農耕桑得利究年受福
禹鑿龍門闢伊闕決江開岷導四瀆
賁居曰神農播谷大禹治水皇帝王之中勲業最


殊故特著之

倉頡文字者總而為言包意以名事也分而為意則文
者祖父字者子孫得之自然備其文理象形之屬則為
之文因而滋蔓子母相生形聲㑹意之屬則為之字字
者言孳乳浸多也題於竹帛謂之書書者如也舒也紀
也
　按倉頡沮誦共造文字今但知有倉頡不知沮誦(又)
　三墳伏羲氏始畫八卦命臣飛龍氏造六書則不始
　于倉頡矣淮南子乃云倉頡作字而天雨粟鬼夜哭
　伯益作井而龍登玄雲神棲崑崙何説之誕乎皇覽
　曰史皇殁塟利鄉亭學書者皆往投刺祀之不絶若
　是乎明徳之逺也
　又按許慎説文倉頡之初作書葢依類象形謂之文
　其後形聲相益謂之字文者物象之本字者孳乳而
　生通志畧云小學之義第一當識子母之相生第二
　當識文字之有間象形指事文也㑹意諧聲轉注字
　也假借文字俱也六書也者象形為本形不可象則
　屬諸事事不可指則屬諸意意不可㑹則屬諸聲聲
　則無不諧矣五不足而後假借生焉假借窮而後轉
　注附焉
　及閲法苑珠林造書凡有三人長名曰梵其書右行
　次曰佉盧其書左行少者蒼頡其書下行(又)陶隱居
　真誥曰今請陳為書之本始也造文之既肇矣乃是
　五色初萌文章畫定之時秀人民之交别陰陽之分
　則有三元八會羣方飛天之書又有八龍雲篆明光
　之章也其後逮三皇之世演八會之文為龍鳯之章
　拘省雲篆之迹以為順形梵書分破二道壊真從易
　配别本支乃為六十四種之書也遂播之于三十六
　天十方上下也

賁居曰此各争一蒼頡之名耳然後知文字一道


古今為忌非獨人忌之鬼亦忌之仙子亦忌之其


究也天帝亦忌之無巳掃空文字歸於面壁

廟者所以尊祖也(説見禮緯)
郊祀后稷以配天配靈威仰也宗祀文王於明堂配上
帝凡祀配上帝也　祭地之禮與祭天同(注衣服同也)
　按杜氏通典王者先祖皆感太微五帝之精以生其
　神名蒼則靈威仰赤則赤熛怒黄則含樞紐白則白
　招拒黑則協光紀皆用王嵗之正月郊祭之所謂王
　者禘其祖之所自出以其祖配之也其配祭以五人
　帝春以太皥夏以炎帝季夏以黄帝秋以少昊冬以
　顓頊月令云其帝太皥等是也
明堂者上圓下方八窻四闥布政之宫在國之陽帝者
諦也象上可承五精之神五精之神實在大微於辰為
巳
明堂文王之廟夏后氏世室殷人重屋周人明堂東西
九筵筵九尺南北十筵堂崇一筵五室凡室二筵葢之
以茅周公所以祀文王于明堂以昭事上帝
明堂之制東西九筵二丈九尺也明堂東西八十一尺
南北六十三尺故謂之太室又周之明堂在國之陽三
里之外七里之内在辰巳者也得陽氣明朗謂之明堂
　按杜氏通典黄帝拜祀上帝于明堂其堂之制中有
　一殿四面無壁以茅葢通水水圜宫垣為復道上有
　樓從西南入名崑崙天子從之入以拜祀唐虞祀五
　帝於五府夏氏享祖宗于世室世室之制堂脩二七
　廣脩四之一五室三四歩四三尺九堦四旁兩夾窻
　白盛門堂三之二室三之一殷人曰重屋其制堂脩
　七尋崇三尺四阿重屋周制季秋大享宗祀文王也
　又按大戴記明堂几九室一室而有四戸八牖三十
　六戸七十二牖以茅葢屋上圓下方
　又明堂月令赤綴戸也白綴牖也二九四七五三六
　一八堂高三尺東西九筵南北七筵上圓下方九室
　十二堂堂四戸戸二牖其宫方三百步在近郊近郊
　三十里其説云堂方百四十四尺坤之策也屋圜徑
　二百一十六尺乾之策也太廟明堂方三十六丈通
　天屋徑五丈陰陽九六之變且圜葢方載六九之道
　八闥以象八卦九室以象九州十二宫以應十二辰
　三十六戸七十二牖以四戸八牖乗九室之數也戸
　皆外設而不閉示天下不蔵也通天屋高八十一尺
　黄鍾九九之實也二十八社列於四方亦七宿之象
　也堂高三尺以應三統四嚮五色各象其行外博二
　十四丈以應節氣也
　又蔡邕明堂章句曰明堂者天子太廟所以宗祀周
　謂之明堂東曰青陽南曰明堂西曰總章北曰玄堂
　中曰太室人君南面故主以明堂為名在其五堂之
　中央皆曰大朝饗射養老教學選士皆于其中故言
　其正室之貌則曰太廟取其尊崇則曰太室取其四
　時之學則曰太學取其周水圜如璧則曰辟雍雖各
　異名其實一也
靈臺考苻居高顯神聖王所以宣徳察微
　按服氏注云人君入太廟視朔天子曰靈臺諸侯曰
　觀臺在明堂之中
社土地之主稷五榖之王俱土神而所主之功異所主
既異故其所配亦異土地廣博不可徧敬故封土以為
社而祀之以報功也五榖衆多不可徧祭稷乃原隰之
中能長五榖之祇故立稷而祭之報社祭稷以三牲重
功故也
　按通典顓頊祀共工氏子勾龍為社列山氏子柱為
　稷高辛氏唐虞夏皆因之殷湯為旱遷柱而以周棄
　代之欲遷勾龍無可繼者故止周制天子立三社祭
　法云王為羣姓立社曰大社於庫門内之西立之王
　自為立社曰王社于籍田立之亡國之社曰亳社廟
　門之外立之立名雖異其神則同皆以勾龍配之稷
　周棄配之
郊祀后稷以配天地祭天南郊就陽位祭地北郊就陰
位后稷為天地主文王為五帝宗
燔燎掃地祭牲繭栗或象天酒旗坐星厨倉具黍稷布
席極敬心也
封乎太山考績燔燎禪乎梁父刻石紀號垂度示典功
平致教
天子臨辟雍親割牲以養三老　尊三老者父象也謁
者奉几安車輭輪供綏執事五更寵以度接禮交容謙
恭順貌(宋均曰老老人知天地人事者奉几授三老也安車坐乗之車軟輪蒲裹輪也供綏三老就車)
(天子親執綏授之五更老人知五行更代之事者度法也寵以度異之也)
王於養老燕之末命諸侯諸侯歸各帥於國大夫勤於
朝州里􁅼於邑(􁅼音冀)
　按白虎通辟者璧也象璧圓又以法天於雍水側象
　教化流行也辟之為言積也積天下之道徳也雍之
　為言壅也壅天下之殘賊故謂之辟雍也
禄者録也取上所以敬録於下下所以謹録事上
　母之於子也鞠養殷勤推慘居濕絶少分甘(宋均注曰少則)
　(自絶甘則分)
喪不過三年以期增培五五二十五月義斷亡(期十二月也再)
(期二十五月也言期增培則可矣復云二十五月也容有閏故月期而復二十五月也春秋曰閏月塟齊桓公)
(看數閏也)示民有中縁喪絶惰(再期萬物再終喪者稱逺逺追慕故因殺之)
三諫待放復三年盡惓惓也所以言放者臣為君諱若
言有過而放矣所諫事已遂行者遂去不留凡待放者
兾君用其言耳事已行災咎将至無為留之臣待放於
郊君不絶其禄者亦不欲去道不合故去耳以告宗廟
賜之環即還之玦則去
　按白虎通人懐五常故有五諫謂諷諫順諫窺諫指
　諫伯諫諷者智也患禍之萌深睹其事未彰而諷告
　此智性也順諫者仁也出辭遜順不逆君心仁之性
　也窺諫者禮也視君顔色不悦且郤脱則復前以禮
　進退此理之性也指諫者信也指質相其事也此信
　之性也伯諫者義也惻隱發於中直言國之害勵志
　忘生為君不避喪身義之性也孔子曰諫有五吾從
　諷之諫
王徳稱文備象連表萬精曲飾題類設術修經窮仁尚
義祖禮行信掘權任智順道行仁俱在至徳
　天子刑于四海徳洞淪冥八方神化則斗霄精按顧
　野王瑞應圖王者孝行之溢則斗霄精北斗七星光
　明若将霄也
王者徳及於天則日抱戴(在上曰戴在下曰包)斗極明日月光天
降甘露(又)黄氣抱日輔臣納忠
　按瑞應圖君賢得土地則日有黄抱揚光者人君不
　假臣之權則日揚光(又曰)王者動不失日揚光
徳至於地則華苹感嘉禾生蓂莢出秬鬯滋
　瑞應圖華苹其枝正平王者有徳則生徳剛則仰徳
　弱則低蓂莢者葉圓而五色一名厯莢十五葉日生
　一葉從朔至望畢從十六日毁一葉至晦而盡月小
　則一葉卷而不落聖明之瑞也人君徳合乾坤則生
　秬鬯者三隅之黍一桴二米王者宗廟脩則生(又)昭
　穆序祭祀宰人咸有敬譲禮容之節威儀之美則秬
　鬯生(又)王者節敬依禮度親疎有别則秬鬯生黄帝
　時南夷乗白鹿来獻秬鬯
徳至八方則祥風至徳至山陵則景雲見澤出神馬山
出木根車泉出墨丹
　按宋志飛莵者神馬之名也日行三萬里禹治水勤
　勞厯年救民之害天應其徳而至腰䮍與飛莵同騰
　黄狀如狐背上有兩角出白民之國乗之夀三千嵗
　黄帝乗之瑞應圖曰乗黄王者輿服有度則出龍馬
　者神馬也河水之精高八尺五寸長頭上有翌旁
　垂毛鳴聲九首有明王則見墨丹石墨也丹者别是
　彩名亦猶青黄白皆曰丹也宋志王者修至孝則出
木根車應載萬物金車王者志行徳則出虞舜徳盛於
山陵故山車出山者自然之惣也山蔵之精與象車相
似舜時徳盛山車有䍃緩
　按宋志象車者山之精也王者徳澤流洽四境則出
　山車者山蔵之精也不蔵金玉山澤以時通山海之
　饒以給天下則山成其車金車王者至孝則出
徳至深泉則黄龍見醴泉湧澤阜出萐莆江生大貝黄
龍見者君之象也徳至淵則海出明珠
　按瑞應圖黄龍者神之精四靈之長也王者不漉池
　捕漁徳逹深淵則應氣而游池沼萐莆者樹名也其
　葉大如門扇不摇自動一名倚扇狀如蓬枝多葉少
　根如絲轉而風生主於飲食清凉驅殺蟲蠅堯時冬
　死夏生舜時生於厨右階左大貝王者不貪財寶則
　出
徳至鳥獸則鳯凰翔麒麟臻白虎見白鹿来狐九尾白
烏下雉白首(妃房不徧故白雉應)
　按宋志白烏王者宗廟肅敬則至
王者奉巳約儉塙樹不役臺榭不侵尊事耆老則白雀
見
　宋志白雀王者爵禄均則至
徳至草木則朱草生芝草繁
　瑞應圖朱草草之精也王者徳無所不通四方有歌
　咏之聲則生
天子至徳屬於四海則延嘉生
　宋志作延嬉王者孝道行則至
神靈滋液百寶為用則璣鏡出(注云大鏡也)珠母見(珠母璣鏡因事)
(神明得則大珠有光可為鏡)白象至翠羽耀有景星
　按瑞應圖王者自養有道則白象負不死藥来
神靈滋液有銀甕不汲自滿
　瑞應圖王者宴不及醉刑罰中人不為非則銀甕出
珊瑚鈎瑞寶也神靈滋液百珍寶用則見神明滋液則
玳瑁背則琉璃鏡則琅玕景則碧玉出
周成王時越裳獻白雉去京師三萬里王者祭祀不相
踰宴食衣服有節則至
　按瑞應圖珊瑚鈎王者恭信則見一本云不珍玩弄
　則出
　古㣲書卷二十八
欽定四庫全書
　古微書卷二十九
　　　　　　　　　　　　　明　孫㲄　編
　孝經援神契
易建八卦序六十四卦轉成三百八十四爻運機布度
其氣轉易故稱經也
易長於變書考命行授河(宋注云授河者援河洛以考命也)
　按玉海伏羲始畫八卦是為先天有圖象而未有書
　夏曰連山天易也商曰歸蔵地易也有法數而未有
　書文王曰周易人易也始有書矣(又)夏殷以不變為
　占周易以變為占連山八萬言歸蔵四千三百言連
　山用三十六策歸蔵用四十五策周易用四十九策
　(又)易傳孔子云易有四易一世二世為地易三世四
　世為人易五世六世為天易游魂歸魂為鬼易
　乾坤鑿度云仲尼魯人生不知易本偶筮其命得旅
　請益於商瞿氏曰子有聖智而無位孔子泣而曰天
　也命也鳯鳥不来河無圖至嗚呼天命之也嘆訖而
　後息志停讀禮止(住也)史削(不作)五十究易作十翼明也
　明易㡬教若曰終日而作思之于古聖願師於姬昌
　法旦作九問十惡七正八嘆上下繫辭大道大數大
　法大義易書中為通聖之問明者以為聖賢矣
　又按路史昔楚倚相能讀三墳五典八索九丘之書
　及孔子求古之史記自二典九丘之外三墳八索已
　不得而見矣後世不知其何書也孔安國以為羲炎
　黄帝之書曰三墳少昊顓嚳唐虞之書曰五典康成
　從之而賈逵亦以三墳為三皇時書五典為五帝常
　典至馬季長始以三墳為陰陽始生天地人之三氣
　五典為五行之説籍卦論之豈其然哉
　(又)隋書云孔子觀書周室得虞夏商周四代之典刪
　其善者為百篇遭秦滅學至漢唯濟南伏生口傳二
　十八篇又河内女子得秦誓一篇獻之伏生作尚書
　傳四十一篇
春秋三世以九九八十一為限隱九年盡僖十八年為
一世自僖十九年盡襄十二年又為一世自襄十三年
盡哀十四年又為一世所以不悉八十一年者見人命
參差不可以齊之義
　按公羊注疏解云孔子至聖却觀無窮知秦無道将
　必燔書故春秋之説口授子貢度秦至漢乃著竹帛
　問曰春秋説云春秋設三科九㫖其義如何答曰何
　氏作文諡例云三科九㫖者新周故宋以春秋當新
　王此一科三㫖也又云所見異辭所聞異辭所傳聞
　異辭二科六㫖也又内其國而外諸夏内諸夏而外
　夷狄是三科九㫖也按宋氏之註春秋説三科者一
　曰張三世二曰存三統三曰異外内是三科也九
　㫖者一曰時二曰月三曰日四曰王五曰天王六曰
　天子七曰譏八曰貶九曰絶時與日月詳畧之㫖也
　王與天王天子是録逺近親疎之㫖也譏與貶絶則
　輕重之㫖也又文謚例云此春秋五始三科九㫖七
　等六輔二類之義以矯枉撥亂為受命品道之端正
　徳之紀也五始者元年春王正月公即位是也七等
　者州國氏人名字子是也六輔者公輔天子卿輔公
　大夫輔卿士輔大夫京師輔君諸夏輔京師是也二
　類者人事與災異是也春秋説云春秋書有七缺八
　缺之義如何答曰七缺者惠公妃匹不正隱桓之禍
　生是為夫之道缺也文姜淫而害夫為婦之道缺也
　大夫無罪而致戮為君之道缺也臣而害上為臣之
　道缺也僖五年晉侯殺其世子申生襄二十六年宋
　公殺其世子痤殘虐枉殺其子是為父之道缺也文
　二年楚世子商臣弑其君髠襄三十年蔡世子般弑
　其君固是為子之道缺也桓八年正月己卯烝桓十
　四年八月乙亥嘗僖三十一年夏四月四卜郊不從
　乃免牲猶三望郊祀不修周公之禮缺是為七缺也
　矣
　嚴氏春秋引觀周篇云孔子将修春秋與左丘明乗
　如周觀書於周史　閔因叙昔孔子受端門之命制
　春秋之義使子夏等十四人求周史記得百二十國
　寶書
孔子作春秋制孝經既成使七十二弟子向北辰星罄
折而立使曾子抱河洛事北向孔子齋戒簮縹筆衣絳
單衣向北辰而拜告備于天曰孝經四卷春秋河洛凡
八十一卷謹已備天乃虹鬰起白霧摩地赤虹自上下
化為黄玉長三尺上有刻文孔子跪受而讀之曰寶文
出劉季握卯金刀在軫北字禾子天下服
賁居曰孝經與周易皆聖人神力䕶持竟有以之


治病以之祛邪者

　按齊史顧歡好黄老通解陰陽數術人有病邪者問
　歡歡曰家有何書答曰惟有孝經而已歡曰可取仲
　尼居置病人枕邊恭敬之自差也而後病者果愈人
　問其故答曰善禳惡正勝邪此病者所以差也(又)三
　國典畧徐陵子份有孝行陵嘗遇疾甚篤份燒香泣
　涕跪誦孝經晝夜不息如此者三陵疾忽然而愈
　南史皇侃性至孝嘗日限誦孝經二十遍以比觀世
　音良有以也
魯哀公十四年孔子夜夢三槐之間豐沛之邦有赤烟
氣起乃呼顔淵子夏往視之驅車到楚西北范氏街見
芻兒摘麟傷其左前足薪而覆之孔子曰兒来汝姓為
誰兒曰吾姓為赤誦名子喬字受紀孔子曰汝豈有所
見耶兒曰見一禽巨如羔羊頭上有角其末有肉孔子
曰天下已有主也為赤劉陳項為輔五星入井從嵗星
兒發薪下麟示孔子孔子趨而往麟蒙其耳吐三卷圖
廣三寸長八寸每卷二十四字其言赤劉當起曰周亡
赤氣起火燿興玄丘致命帝卯金
麟中央也軒轅大角獸也孔子備春秋者禮修以致其
子故麟来為孔子瑞
　按服䖍説云麟中央土獸土為信信禮之子修其母
　致其子視明禮修而麟至思睿信立而白虎馴言從
　義成而神龜在沼聴聰知正則名川出龍貎恭性仁
　則鳯凰来儀
命有三科有受命以保慶有遭命以謫暴有隨命以督
行(受命謂年夀也遭命謂行善而遇凶也隨命謂隨其善惡而報之)
　按宋王及甫天經書朱文公謂類集古今言命極為
　該備以十二星辰厯推人命貴賤始于唐貞元初都
　利術士李彌乾(聿斯經本梵書)程子謂三命是律五星是厯
　晁氏謂冷州鳩曰武王伐商嵗在鶉火月在天駟日
　在析木之津辰在斗柄星在天黿五星之術其来尚
　矣(又)世之相傳有黄帝風后三命一家而河上公實
　能言之沿及後世臨孝恭有禄命書陶弘景有三命
　抄畧唐人習者頗衆而張一行桑道茂李虚中咸精
　其書虚中之後唯徐子平尤造其閫奥也然以甲子
　幹枝推人所生嵗月展轉相配其數極于七百二十
　以七百二十之日時其數終于五十一萬八千四百
　夫以天下之廣兆民之衆林林而生者不可以數計
　日有十二時未必一時唯生一人也以此觀之同時
　生者不少何其吉凶之不相同哉唐吕才叙禄命以
　為今亦有同年同禄而貴賤懸殊共命共胎而壽夭
　更異按魯莊公法應貧賤又尫弱短陋惟得長夀秦
　始皇法無官爵縱得禄少奴婢為人無始有終漢武
　帝後魏孝文帝皆法無官爵宋武帝禄與命並當空
　亡唯宜長子雖有次子法當早夭此皆禄命不驗之
　著明者也誠足以破其舛戾矣
聖王吹律有姓
　按禮記疏云天子賜姓賜氏諸侯但賜氏不得賜姓
　降于天子也左傳曰天子建徳因生以賜姓胙之土
　而命之氏諸侯以字為謚因以為族官有世功則有
　官族邑亦如之以此言之天子因諸侯先祖所生賜
　之曰姓杜預云若舜生媯汭賜姓曰媯封舜之後於
　陳以所封之土命為氏舜後姓媯而氏曰陳故鄭駮
　異義云炎帝姓姜太皥之所賜也黄帝姓姬炎帝之
　所賜也故堯賜伯夷姓曰姜賜禹姓曰姒賜契姓曰
　子賜稷姓曰姬著在書傳諸侯賜卿大夫以氏者若
　同姓公之子曰公子公子之子曰公孫公孫之子其
　親已逺不得上連于公故以王父字為氏若適夫人
　之子則以五十字伯仲為氏若魯之仲孫季孫是也
　若庶子妾子則以二十字為氏則展氏臧氏是也若
　異姓則以父祖官及所食之邑為氏以官為氏者則
　司馬司城是也以邑為氏者若韓趙魏是也凡賜氏
　族者此為卿乃賜有大功徳者主賜以族若叔孫得
　臣是也雖公子之身若有大功徳則以公子之字賜
　以為族若仲遂是也其無功徳死後乃賜族若無駭
　是也若子孫若為卿其君不賜族子孫自以王父字
　為族也氏族封文為别散則通也
土黄白冝種禾黒墳冝黍麥蒼赤冝菽白冝稻汙泉冝
稻
　按管子地員篇九州之土為九十物每州有常而物
　有次羣土之長是唯五粟五粟之狀淖而不肕剛而
　不觳不濘車輪不汚手足其種大重細重白莖白秀
　無不冝也五粟之土若在陵在山在墳在衍其陰其
　陽盡冝桐柞莫不秀長其榆其栁其檿其桑其柘其
　櫟其槐其楊羣木蕃滋數大條直以長其澤則多魚
　牧則冝牛羊其地其樊俱冝竹箭藻龜楢檀五臭生
　之薜荔白蕋蘪蕪椒連五臭所校寡疾難老士女皆
　好其民工巧其泉黄白其人夷姤五粟之土乾而不
　格湛而不澤無高下葆澤以處是謂粟土粟土之次
　曰五沃沃土之次曰五位位土之次曰五蘟蘟土之
　次曰五壤壤土之次曰五浮凡上土三十物種十二
　物中土曰五怸五怸之狀廪焉如壏潤濕以處其種
　大稷細稷赨莖黄秀慈忍水旱細粟如麻蓄殖果木
　不若三土以十分之三怸土之次曰五纑纑土之次
　曰五壏壏土之次曰五剽剽土之次曰五沙沙土之
　次曰五塥凡中土三十物種十二物下土曰五猶五
　猶之狀如糞其種大華細華白莖黒秀蓄殖果木不
　如三上以十分之五猶土之次曰五􁔻􁔻土之次曰
　五殖五殖之次曰五觳觳土之次曰五鳬鳬土之次
　曰五桀凡下土三十物其種十二物凡土物九十其
　種三十六　此古人物土之術也惜不傳于後世矣
　為存其畧
石潤苞玉丹精生金椒薑禦温菖蒲益聰巨勝延年威
喜辟兵
　按抱朴子仙藥之上者丹砂次則黄金次則白銀次
　則諸芝次則五玉次則五雲次則明珠次則太乙禹
　餘糧次則石中黄子次則石桂英次則石腦次則石
　流丹次則石次則曾青次則松栢脂茯苓地黄麥
　門冬木巨勝重樓黄連石掌杼石家紫一名托盧是
　也或名仙人杖或名西王母杖或名天精或名却老
　或名地骨或名枸杞也
　(又)雷公炮炙論序云若夫世人使藥豈知自有君臣
　既辨君臣寜分相制秪如栨毛霑溺立銷班腫之毒
　象膽揮黏乃知藥有情異鮭魚揷樹立便乾枯用枸
　塗之即當榮盛無名止楚截脂而似去甲毛聖石開
　盲明目而如雲離日當歸止血破血頭尾效各不同
　𬎼子熟生足睡不眠立據弊箄淡鹵如酒霑交鐵遇
　神破如泥似粉石經鶴糞化作塵飛栨見橘花似髓
　斷絃折劍遇鸞血而如初海竭江枯投倣波而立泛
　令鈆拒火須伏修天如要形堅豈忘紫背留砒住鼎
　全頼宗心雌得芹花立使成庚碙遇赤鬚水留金鼎
　水中生火非髓而莫能長齒生牙頼雄鼠之骨末
　髪眉墮落塗半夏而立生目辟眼有五花而自正
　脚生肉栨裩繫菪根囊皺旋多夜煎竹木體寒腹大
　全頼顱鷀血泛經過飲調瓜子咳逆數數酒服熟雄
　遍體疹風冷調生側腸虚泄痢須假草零久渇心煩
　宜投竹瀝除癥去塊合仗硝碙益食加觴須煎蘆朴
　强筋健骨酒是蓯鱓駐色延年精蒸神錦知瘡所在
　口㸃陰膠産後肌浮甘皮酒服口瘡舌坼立愈黄蘇
　腦痛欲亡鼻投硝末心痛欲死速覔延胡如斯百種
　是藥之功　此文亦古而麗者矣録之以志百物皆
　藥指顧可辦
象鼻必卷鳥喙必鈎彘水伏故去脉蝟多刺故不起超
踰楊栁蟬無力故不食蝙蝠伏匿故夜食螾無食故不
勞無蟄故無心蟹二螯兩端傍行(猶螯共也小蟲而欲兩端自衛使傍行也)
蜂蠆蟲芒(凡蠆毒在後故言稱芒)
戴絍下蠶始生　獸蟄伏獺祭魚則十月終也
　按子列子適衛食於道從者見百嵗髑髏攓蓬而指
　顧謂弟子百豐曰唯予與彼知而未嘗生未嘗死也
　此過養乎過歡乎種有㡬若䵷為鶉得水為㡭得水
　土之際則為䵷蠙之衣生于陵屯則為陵舄得鬱棲
　則為烏足烏足之根為蠐螬其葉為胡蝶胡蝶胥也
　化而為蟲生竈下其狀若脕其名曰掇掇千日
　化而為鳥其名曰乾餘骨乾餘骨之沬為斯彌為食
　醯頥輅食醯頥輅生乎食醯黄軦食醯黄軦生乎九
　猷九猷生乎瞀芮瞀芮生乎腐蠸羊肝化為地臯馬
　血之為轉燐也人血之為野火也鷂之為鸇鸇之為
　布榖布榖久復為鷂也燕之為蛤也田鼠之為鶉也
　朽瓜之為魚也老韭之為莧也老羭之為猨也魚卵
　之為蠱亶爰之獸自孕而生曰類河澤之鳥視而生
　曰鶂純䳄其名大腰純雄其名穉蜂思士不妻而感
　思女不夫而孕后稷生乎巨跡伊尹生乎空桑厥昭
　生乎濕醯雞生乎酒羊奚比乎不筍久竹生青寜青
　寜生程程生馬馬生人人久入於機萬物出於機皆
　入於機
　古微書卷二十九
欽定四庫全書
　古微書卷三十
　　　　　　　　　　　　　明　孫㲄　編
　孝經鈎命訣
緯書以命言者莫如元包以鈎言者莫如春秋之


文燿鈎河圗之稽燿鈎兹撰孝經緯則直言訣矣


殆即元命鈎耀之命而參其奥以示人也故以訣


名

天子爵稱也三皇歩五帝趨三王馳五覇騖(又)三皇歩
五帝驟三皇馳五伯蹶七雄僵
　按本注道隆徳用日月為之歩時事彌順日月為之
　驟勤思不已日月乃馳
或稱帝王接上稱天子明以爵事天接下稱帝王明以
號令臣下
道機命者稱皇(又)帝受命握符出
　説皆見前
孔子曰三皇設言民不違五帝畫象世順機三王肉刑
揆漸加應世黠巧偽奸多(多音絞加音姬)
三皇無文五帝畫象三王肉刑(住曰畫象者上罪墨象赭衣雜屐中罪赭衣屨)
(下罪雜屨而已)
　按大戴盛徳篇凡人民疾六畜疫五榖災者生於天
　天道不順生於明堂不飾故有天災則飾明堂也凡
　民之為奸邪竊盗厯法妄行者生於不足不足生於
　無度量也故有奸邪竊盗厯法妄行之獄則飾度量
　也凡不孝生於不仁愛也不仁愛生於喪祭之禮不
　明故有不孝之獄則飾喪祭之禮凡弑上生於義不
　明故有弑獄則飾朝聘之禮也凡鬬辨生於相侵陵
　也相侵陵生於長幼無序而教以敬譲也故有鬬辨
　之獄則飾鄉飲酒之禮也凡媱亂生於男女無别夫
　婦無義故有媱亂之獄則飾昏禮享聘也故曰刑罰
　之所從生有源不務塞其源而務刑殺之是為民設
　陷以賊之也
　又按尚書大傳曰決闗梁踰城郭而略盗者其刑臏
　男女不以義交者其刑宫觸易君命革輿服制度奸
　宄盗攘傷人者其刑劓非事而事之出入不以道義
　而誦不詳之辭者其刑墨降畔宼賊刼略奪攘矯􁍆
　者其刑死　此五刑之始也
唐堯五廟親廟四與始祖五禹四廟至子孫五殷五廟
至子孫六周六至子孫七
　説已見前
刑罰藏頌聲作鳯凰至麒麟應封泰山禪梁甫
　説巳見前
華胥履跡怪生皇犧(跡靈威仰之跡也履跡而生以為竒怪也)任已感龍生
帝嵬魁(任已帝魁之母也魁神農名巳或作似也)　附寳出降大靈生帝軒
(注軒黄帝名電黄精軒轅氣也)　命星貫昴修紀夢接生禹(注命使之星)
　説已見前
舜即位廵省中河録圖受文地在洛水傍方堯禪舜沉
書日稷而赤光起舜禪禹沈壁堯禪赤光又起及湯觀
洛沈璧三投光不起矣(稷讀如側)
禹時五星累累若貫珠炳炳若連璧
堯夢乗青龍上泰山舜夢擊鼔桀夢黒風破其宫紂夢
大雷擊其首
　按東漢周宣夢書曰昔聖帝明王之時神氣炤然先
　見故堯夢乗龍上泰山舜夢擊天鼔禹夢其手長湯
　夢布令天下後皆有天下桀夢疾風壊其宫紂夢大
　雷擊其首齊桓夢為大禽所中秦二世夢虎齧其馬
　王者夢之皆失天下
　周禮太卜掌三夢之法一曰致夢二曰觭夢三曰咸
　陟其經運十其别九十占夢掌以嵗時占六夢之吉
　凶一曰正夢二曰噩夢三曰思夢四曰寤夢五曰喜
　夢六曰懼夢
　又靈樞經隂氣盛則夢涉大水而恐懼陽氣盛則夢
　大火而燔炳陰陽俱盛則夢相殺上盛則夢飛下盛
　則夢墮甚饑則夢取甚飽則夢與肝氣盛則夢怒肺
　氣盛則夢恐懼哭泣飛揚心氣盛則夢善笑恐畏脾
　氣盛則夢歌樂身體重不舉腎氣盛則夢腰脊兩解
　不屬凡此十二盛者至而冩之立已厥氣客于心則
　夢見丘山烟火客于肺則夢飛揚見金鐵之竒物客
　于肝則夢山林樹木客于脾則夢丘陵大澤坵屋風
　雨客于腎則夢臨淵沒居水中客于膀胱則夢游行
　客于胃則夢飲食客于大腸則夢田野客于小腸則
　夢聚邑衝衢客于膽則夢鬬訟自刳客于陰噐則夢
　接内客于項則夢斬首客于脛則夢行走而不能前
　及居深地窌范中客于股肱則夢禮節拜起客于胞
　䐈則夢溭凡此十五不足者至而補之立已也及讀
　列子又有云凡以浮虚為疾者則夢揚以沉實為疾
　者則夢溺籍帶而寝則夢虵飛鳥啣髪則夢飛将陰
　夢火将疾夢食飲酒者憂歌舞者哭與此稍别
性者生之質也若木性則仁金性則義火性則禮水性
則信土性則智也
情生於陰欲以時念也性生于陽以就理也陽氣者仁
陰氣者貪故情有利欲性有仁也
東夷之樂曰昧南夷之樂曰任西夷之樂曰侏離北夷
之樂曰禁
　按禮記疏東方謂之夷者風俗通云東方人好生萬
　物觗觸地而出夷者觝也其類有九一曰玄莵二曰
　樂浪三曰高驪四曰蒲飾五曰鳬㬰六曰索家七曰
　東室八曰倭人九曰天鄙南方曰蠻者風俗通云君
　臣同川而浴極為簡慢蠻者慢也其類有八一曰天
　竺二曰咳首三曰僬僥四曰跂踵五曰穿胸六曰儋
　耳七曰狗軹八曰旁春西方曰戎者風俗通云斬伐
　殺生不得其中戎者兇也其類有六一曰僥夷二曰
　戎夷三曰老白四曰耆羌五曰鼻息六曰天剛北方
　曰狄者風俗通云父子叔嫂同穴無别狄者辟也其
　行邪辟其類有五一曰月支二曰穢貊三曰匈奴四
　曰單于五曰白屋

賁居子曰凡夷狄而世雄長者類皆繫於神明之


祚如槃弧之為黄帝女也鬼方之為陸終娶也勾


呉祖周於越祖夏鬻亦祖夏禹而後世匈奴劉


姓者皆祖漢室李姓者皆祖李陵夫皆有其自焉


五季以下公主降夷夷女適中國變夷而雜夏者


殆益不可問矣崔盧李鄭乎劉李張王乎此古人


致謹于男女之防云其樂則難以悉考

天子臨辟雍親袒而割牲尊三老之象也竭志奉祝安
車象輪供執綏役
　按禮記疏人君養老有四種一是養三老五更二是
　子孫為國難而死王養死者父祖三是養致仕之老
　四是引戸校年養庶人之老有虞氏以燕禮者崔氏
　云燕者殽烝於爼行一獻之禮坐而飲酒以至於醉
　夏后氏以饗禮者崔氏云饗則體薦而不食爵盈而
　不飲依尊卑而為獻取數畢而已殷人以食禮者崔
　氏云不飲酒饗大牢以禮食之殷人質素威儀簡少
　故養老以食禮周人修而兼用之者備陰陽也凡飲
　養陽氣凡食養陰氣陽用春夏陰用秋冬又云三老
　以象三光五更以象五辰熊氏云天子視學之年養
　老一嵗有七謂四時皆養也
仲尼牛脣舌理七重吐教陳機受度(又)仲尼虎掌是謂
威射胸應矩是謂儀古(又)仲尼龜脊(又)孔子海口言若
含澤(又)夫子輔喉(又)夫子駢齒象鈎星也
　按伏無忌古今注云孔子生之夜有二蒼龍自天而
　下有二神女擎香霧於空中以沐徴在先是有五老
　列於庭前則五星之精有麟吐玉書於闕里人家云
　水精之子繼商周而素王出故蒼龍繞室五星降庭
　徴在知其為異乃以繡紱繫麟角而去至敬王末魯
　哀公一十四年魯人鉏商田于大澤得麟以示夫子
　夫子知命之終乃抱麟解􁀍而涕泗焉
　孫氏日抄曰相之不可憑也南史庾蓽傳蓽孫敻家
　富于財食必列鼎又状貎豐美頥頰開張人皆謂敻
　必為方伯及魏克江陵敻以饑死時又有水軍都督
　禇蘿面甚尖危從理入口竟保衣食而終唐栁渾十
　餘嵗有巫告曰兒相天且賤出家可免死渾不從仕
　至宰相魏朱建平善相鍾繇以為唐舉許負何以復
　加然相王肅年踰七十位至三公肅六十二終於中
　領軍南史徐陵八嵗屬文十三通荘老光宅寺慧雲
　法師毎嗟陵早死陵仕至太子少傅年七十七唐孔
　若思傳孔季詡擢制科授校書郎陳子昴嘗稱其神
　清韻逺可比衛玠而季詡終左補闕世之以骨相繩
　人亦何惑哉
孔子在庶徳無所施功無所就志在春秋行在孝經又
曰丘以匹夫徒步以制正法以春秋屬商以孝經屬参
孝經者篇題就號也所以表指括意序中書名出義見
道曰著(就成也孝為一篇之目十八章也成號序中心之事使孝義見於外)一字包十八
章為天地喉襟道要徳本故挺以題符(撰異)篇冠就曾子
撰斯問曰孝文乎駁不同何(與經同也)子曰吾作孝經以素
王無爵之賞斧鉞之誅故稱明王之道曾子避席復坐
子曰居吾語汝順孫以避災禍與先王以託權(託先王以為己)
(權勢力)目至徳要道以題行(題行題天子徳行致羣瑞已行所及也)首仲尼
以立情性(情性猶天地已不正為天地子故行冠子以立之也)言子曰以開號(若夫)
(子所以自開於受命也)列曾子示撰輔(使君得禄圖之故行冠子以立之也佐與共治天下)
(也矣)書詩以合謀(二人同心其利斷金同心臭如蘭也)
　按隋書孔子既叙六經題目不同指意差别恐斯道
　離散故作孝經以總會之明其枝流雖分本萌於孝
　者也遭秦焚書為河間人顔芝所蔵漢初芝子貞出
　之凡十八章而長孫氏博士江翁少府后蒼諫議大
　夫翼奉安昌侯張禹皆名其學(又)説文序建光元年
　許冲上父慎説文曰古文孝經孝昭帝時魯國三老
　所獻建武時議郎衛宏所校皆口傳官無其説臣父
　學孔氏古文撰具一篇并上
　孝經中契
孔丘見孝經文成而天道立乃齋以白之天玄雲涌北
極紫宫開北門召亢星北落司命天使書題號云孝經
篇目玄神辰裔孔丘知元命使陽衢乗紫麟下告地主
要道之君後年麟至口吐圖文北落郎服書魯端門隠
形不見子夏往觀冩之得十七字餘文二十消滅飛為
赤烏翔摩青雲
　孝經右契
孔子夜夢豐沛之邦有赤烟起顔回子夏觀之驅車到
楚西北范氏之廟芻兒捶麟復其前折左足取薪覆之
子曰汝為誰曰吾姓赤松字喬特名受紀子曰有見乎
曰見一禽如􁊁者羊頭上角其末有肉方以是西走子
發薪麟視子子趨而往麟蒙其耳吐書三卷子精讀之
　孝經左契
将軍頤虎啣珠大夫正海出魚(又曰)封於泰山考績燔
燎禪於梁父刻石紀號垂度示典功平教教
　孝經威嬉拒
欲去惡鬼須具五刑令五人皆持大斧著銕兠鍪駈之
常使去四千步不可令近人也
　按風俗通引黄帝書上古之時有荼與鬱壘昆弟二
　人性能執鬼度朔山上章桃樹下簡閲百鬼無道理
　妄為人禍害荼與鬱壘縛以葦索執以食虎於是縣
　官常以臘除夕飾桃人垂葦茭畫虎於門皆追放於
　前事兾以衛凶也桃梗梗者更也嵗終更始受介祉
　也
　古微書卷三十
欽定四庫全書
　古微書卷三十一
　　　　　　　　　　　　　明　孫㲄　編
　孝經内事圖
賁居子曰古人之學圖居左書居右圖植物也書


動物也書為經而圖為緯也互相質也緯書之有


圖惟易次則春秋盖皆有儀物可記列耳孝經無


儀物安得有圖蓋天象玄隱非圖莫著而終以其

言隱也名之内事云

天子行孝徳則景星見
　按宋書符書志黄帝時有景雲之瑞有赤方氣與青
　方氣相連赤方中有兩星青方中有一星凡三星皆
　黄色以天清明時見於攝提名曰景星
王者動得天度止得地意從容中道陰陽合度則太微
五帝座星明以光也
　按晉志太微天子庭也黄帝坐在太微中黄帝座不
　明人主求賢士以輔法不然則奪勢
王者得禮之制不傷財不害民君臣和草木昆蟲谷象
正性則三台為齊明不闊不狹如其度(宋筠曰君臣制度宫室車旗多)
(少各有科名則應也)
　按天官書魁下六星兩兩相比者名曰三能三能色
　齊君臣和不齊為乖戾晉志云起文昌列抵太微西
　近文昌二星曰上台為司命主壽次二星曰中台為
　司中主宗室東二星曰下台為司禄主兵又泰階六
　符經曰泰階者天子之三階上階上星為男主下星
　為女主中階上星為諸侯三公下星為卿大夫下階
　上星為士下星為庶人三階平則陰陽和風雨時不
　平則稼穡不成冬雷夏霜
王者逺嫌別微殊貴賤抑驕臣息亂子則屛星為之明
以潤帝座章而光(宋筠曰屏星五帝座明以潤章大也)
　按晉志屏四星在端門之内近名執法屏所以壅蔽
　帝庭也執法主刺舉臣尊敬名上則星光明潤澤
天子得靈臺之禮則五車均明河行不離其常(天子考察天氣)
(若梓慎見星之祲者也所以獲福禳災五車王五榖民禳災得福嵗無饑寒之困五榖星之明以應之河若離)
(常則有决溢之憂則九榖失所植矣)
　按晉志五車者五帝車舍也五帝坐也主天子五兵
　一曰主五榖豐耗西北大星曰天庫主太白主秦次
　東北星曰獄主辰星主燕趙次東星曰天倉主嵗星
　主魯衛次東南星曰司空主填星主楚次西南星曰
　卿星主熒惑主魏(又)史記正義曰占五車三柱有變
　各以其國占之三柱入出一月米貴三倍期二年出
　三月貴十倍一秊柱出不與天倉相近軍出米貴轉
　粟千里
王者敬諸父有差則大角光明以揚(諸父伯仲叔季也斗為帝車所乗也)
(角堅剛而居帝前帝敬諸父感天應之也)
　按天官書大角者天王帝廷正義曰大角一星在兩
　挕提間人君之象也占其明盛黄潤則天下大同也
大角為坐候(宋筠曰坐帝坐也)
昆弟有親親之恩則鈎鈴不離房(一作入房鈎鈴逺房則疏闊今昆弟相親)
(故天相近明其友也)
　按晉志亢東咸西咸各四星在房星北房之戸所以
　防佚淫也鍵閉一星在房東北鈎鈴主闗鑰史記正
　義曰鈎鈴兩星以閑防神府占明而近房天下同心
　鈎鈴房星之間有客星出及疎析者皆地動之祥也
　亦曰地動河清
斗曲枃橈象成車房為龍馬華葢覆鈎天罡八魁神不
獨居故驂駕陪乘以道踟蹰(宋注曰房星既體蒼龍人象駕駟馬故兼言之也覆)
(鈎既覆且鈎曲似葢也天罡八魁又似御陪乗)
　按天官書斗為帝車運於中央臨制四鄉分陰陽建
　四時均五行移節度定諸紀皆繫於斗(宋筠云是大帝乘車廵狩)
　(故無所不紀也)晉志云房為四表亦曰天駟為天馬主車駕
　南星曰左驂次左服次右服次右驂亦曰天廐又主
　開閉為畜蔵之所由也　大帝上九星曰華葢所以
　覆蔽大帝之坐也傳舍九星在華葢上傳舍南河中
　五星曰造父其西河中九星如鈎状曰鈎星直則地
　動　北落西南一星曰天綱主武帳北落東南九星
　曰八魁主張禽獸　王良五星在奎北居河中其四
　星曰天駟旁一星曰王良亦曰梁為天橋主禦風雨
　水道道前一星曰策星若移在王良前居馬後是謂
　策馬則車騎滿野閣道六星在王良前飛道也從紫
　宫至河神所乗也
嵗星守心則年榖豐鎮星合房符明道興太白合表四
夷從服之象黄氣抱日輔臣納忠
　按容齊隨筆曰世之伎術以五星論命者大率以火
　土為惡故有晝忌火星夜忌土之語土鎮星也行遲
　毎至一宫則二嵗四月乃去以故為災最久然以國
　家論之則不然符堅欲南伐嵗鎮守斗識者以為不
　利史記天官書云五潢五帝車舍火入旱金兵水水
　宋均曰不言木土者徳星不為害也又云五星犯北
　落軍起火金水尤甚木土軍吉又云鎮星所居國吉
　未當居而居已去而復還居之其國得土若當居而
　不居既已居之又西東去其國失其土居久其國福
　厚其居易福薄如此則鎮星乃為大福徳與木無異
　豈非國家休祥所繫非民庻可得侔耶
失義不徳白虎不出禁或逆枉矢射山崩日蝕天子失
仁太白經天日食修岸山崩理惑
　按禮記正義左傳昭三十一年十二月辛亥朔日有
　食之庚午之日始有謫謫謂日之将食之氣氣見於
　上所以責人君也梓慎曰二至二分日有食之不為
　災也日月之行也分同道也至相過也其他月則為
　災陽不克也故常為水也然詩之十月則夏之八月
　秋分日食而為災者以辛卯之日卯往侵辛木反克
　金故為災昭七年夏四月甲辰朔日有食之而大咎
　衛君上卿四月夏之二月為災者以其甲辰之日甲
　為木辰為土木當克土今日食土反克木故為災也
　昭二十一年秋七月壬午朔而日食壬為水午為火
　水應克火而日食火反克水不為災者以秋七月夏
　之五月是壬午之時得有克壬之理故不得為災
　又按搜神記夏桀之時厲山亡秦始皇之時三山亡
　周顯王三十二年宋大丘社亡漢昭帝之末陳留昌
　邑社亡京房易傳曰山黙然自移天下兵亂社稷亡
　也故會稽山陰瑯琊中有怪山世傳本瑯琊東武海
　中山也時天夜風雨晦㝠旦而見武山在焉百姓怪
　之因名曰怪山時東武縣山亦一夕自亡去識其形
　者乃知其移来今怪山下見有東武里葢記山所自
　来以為名也又交州脆州山移至青州凡山徙皆不
　極之異也尚書金縢曰山徙者人君不用道士賢者
　不與或禄去公室賞罰不由君私門成羣不救當為
　易世變號又曰日月薄蝕彗孛流飛此天地之危診
　也寒暑不時此天地之蒸否也石立土踊此天地之
　瘤贅也山崩地陷此天地之癰疽也衝風暴雨此天
　地之奔氣也雨澤不降川瀆涸竭此天地之焦枯也
彗星出北斗兵大起在三台臣害君在太微君害臣在
天獄諸侯作禍彗行所指其國大惡彗在日旁子欲殺
父彗在月中者君有徳天下欣心大豐盛
彗五彗也蒼則王侯破天子苦兵赤則賊起强國恣黄
則女害色權奪於后妃白則将軍逆二秊兵大作黒則
水精賦河河决賊處處起
　按前漢志嵗星贏而東南石氏見彗星甘氏不出三
　月廼生彗本類星末類彗長二丈贏東北石氏見覺
　星甘氏不出三月廼生天棓本類星末鋭長四尺縮
　西南石氏見欃雲如牛甘氏不出三月廼生天槍左
　右鋭長数丈縮西北石氏見槍雲如馬甘氏不出三
　月廼生天欃本類星末鋭長數丈石氏槍欃棓彗異
　狀其殃一也必有破國危君伏死其辜餘映不盡為
　旱凶饑暴疾至日行一尺出二十餘日廼入甘氏其
　國凶不可舉事用兵出而易所當之國是受其殃又
　曰袄星不出五年其下有軍及失地若國君䘮
　按晉志有袄星二十一而無雜妖隋志所集則庾季
　才靈臺秘苑也且志有雜妖又有星雜變文獻通考
　録其雜變而遺雜妖併集於後
　雜妖一曰天鋒彗象矛鋒者也主從横天下從横則
　天鋒星見二曰燭星状如太白其出也不行見則不
　久而滅燭星所燭者城邑亂三曰蓬星狀如夜火之
　光在西南修數丈左右兑出而易處又曰蓬星狀如
　粉絮見則天下道術士當有出者布衣之士貴天下
　太平五榖成四曰長庚狀如一匹布著天見則兵起
　五曰四填出四隅去地六丈餘大而赤夜半時出見
　十月而兵起亦曰地維蔵光大而赤去地二三丈如
　月始出東北隅天下大水出東南隅大旱西南隅西
　北隅則兵大起(以上亦見晉志)七曰女帛變出東北水木氣
　合也有大䘮八曰盗星出東南火木氣合也多㓂賊
　九曰積陵出西北金水氣合也見則天下隕霜兵大
　起人饑十曰端星大而赤察之中黄數動長可四丈
　所出之氣効於四季名曰冏隅所出兵大起十一曰
　昏昌出西北氣青赤見則國易政先起者昌後起者
　亡高十丈亂一年高二十丈亂三年高三十丈亂三
　年十二曰莘星出西北狀如有環一星見則諸侯有
　失地十三曰白星有如星非星狀如削瓜為男喪十
　四曰莬昌出西北有青赤環之此星見則天下改易
　十五曰格澤狀如炎火上黄下白從地而上下大上
　鋭見則不種而穫又曰此熒惑之變見則伏尸流血
　期三年十六曰歸邪狀如星非星如雲非雲見必有
　歸國者十七曰濛星夜有赤氣如牙旗長短四面西
　南最多又曰刀星亂之象
　星雜變一曰星晝見若星與日並岀名曰嫁女星與
　日争光武且弱文且强女子為王二曰恒星不見主
　不嚴法度消又曰天子失政諸侯横暴三曰星鬭天
　下大亂四曰星揺人衆將勞五曰星隕陽失其位災
　害之萌又曰衆星墜人失其所也又曰奔星之所墜
　其下有兵列宿之所墜滅家邦衆星之所墜衆庶亡
　又曰填星墜海水佚黄星聘海水躍
　古微書卷三十一
欽定四庫全書
　古㣲書卷三十二
　　　　　　　　　　　　　明　孫㲄　編
河圖緯
賁居子曰緯候之興其生於河出圖一語乎自前


漢世有河圖九篇洛書六篇云自黄帝至周文王


所受本文又别三十篇云自初起至於孔子九聖


増演以廣其意盖七緯之祖本也顧漢志馬鄭皆

不道及惟梁崇文隋經籍有二十卷今讀其文淵


且豔也其錄則曰括地象曰絳象曰始開圖皆以


鈎山河之賾曰帝覽嬉曰稽耀鈎皆以抉星象之


玄曰挻佐輔曰握矩記皆以闡運厯之要而又有


帝通紀真紀鈎著命秘徴要元考燿殘篇半牘錯


海希珍所遇之輒䟽矣殆視諸緯為富云

　河圖括地象

昔禹治水得括地象此其傳之最古也

易有太極是生兩儀兩儀未分其氣混沌清濁既分伏
者為天偃者為地(又日)元氣無形洶洶蒙蒙偃者為地
伏者為天
天地精通神明列序
元氣闓陽為天積精為日
天不足西北地不足東南西北為天門東南為地户天
門無上地户無下(注天不足西北是天門地不足東南是地户)
天左動起於牽牛地右動起於畢
天有四表以布精魄地有四瀆以出圖書
天有五行地有五岳天有七星地有七表天有八氣地
有八風天有九道地有九州天有四維地有四瀆天有
九部八紀地有九州八桂
　按淮南子東北為報徳之維也西南為背陽之維東
　南為常羊之維西北為號通之維
天下九州内效中域以盡地化　地中央曰崑崙崑崙
東南地方萬五千里名曰神州中有五岳地圖帝王居
之　八極之廣東西二億三萬三千里南北二億三萬
一千五百里夏禹所治四海内地東西二萬八千里南
北二萬六千里有君之州有九阻中土之文徳及而不
治
崑崙之墟下通含右赤縣之州是為中則東南神州曰
晨土正南印州曰深土西南戎州曰滔土正西弇州曰
并土正中冀州曰白土西南柱州曰肥土北方玄州曰
成土東北成州曰隱土正東揚州曰信土(晨亦作農深一作沃白一)
(作中玄一作濟信一作申)
　按淮南子九州之外乃有八殥亦方千里自東北方
　曰大澤曰無通東方曰大渚曰少海東南方曰昃區
　曰元澤南方曰大夢曰浩澤西南方曰渚資曰丹澤
　西方曰九區曰泉澤西北方曰大夏曰海澤北方曰
　大㝠曰寒澤凡八殥八澤之雲是雨九州八殥之外
　而有八紘亦方千里自東北方曰和丘曰荒土東方
　曰棘林曰桑野東南方曰大窮曰衆女南方曰都廣
　曰反户西南方曰焦僥曰炎土西方曰金丘曰沃野
　西北方曰一目曰沙所北方曰積氷曰委羽凡八紘
　之氣是出寒暑以合八正必以風雨八紘之外乃有
　八極自東北方曰方土之山曰蒼門東方曰東極之
　山曰開明之門東南方曰波母之山曰陽門南方曰
　南極之山曰暑門西南方曰編駒之山曰白門西方
　曰西極之山曰閶闔之門西北方曰不周之山曰幽
　都之門北方曰北極之山曰寒門凡八極之雲是雨
　天下八門之風是節寒暑八紘八殥八澤之雲以雨
　九州而和中土

賁居曰昔聞神農之治地過日月之表此或神農


之九州與盖其説祖于鄒衍衍謂中國於天下乃


八十一分之一耳中國外九州各有禆海環之如


此者九乃有大瀛海環其外天地之際焉頗似佛


説四天下及須彌山王三千大千之説而要其言


以海為環則依然中夏之習見也近世有利瑪竇


自歐巴羅國越八萬里汎海而來其言海外大國


猥多而西視神州目為大眀海居地才百之一則


瀛海之外豈遂無方輿哉鄒子之言倘猶存乎蠻


觸也顧漢儒括地志全述其文而隋代郊祀至以


九土列祀位亦可謂好大不經矣

凡天下有九區别有九州中國九州名赤縣神州即禹
之九州也上云九州八柱即大九州也非禹貢赤縣小
九州也
崑崙山為柱氣上通天崑崙者地之中也地下有八柱
柱廣十萬里有三千六百軸互相牽制名山大川孔穴
相通
　按闗令内傳地厚萬里其下得大空大空四角下有
　自然金柱輒方員五千里
地南北三億三萬五千五百里地部之位起形髙大者
有崑崙山從廣萬里髙萬一千里神物之所生聖人仙
人之所集也出五色雲氣五色流水其泉南流入中國
名曰河也其山中應于天最居中八十城布繞之中國
東南隅居其一分是奸城也崑崙之山為地首上為握
契滿為四瀆横為地軸止為天鎮立為八柱
崑崙之墟有五城十二樓河水出焉四維多玉
崑崙山有水水氣上蒸為霞
崑崙有柱焉其髙入天即所謂天柱也圍三千里圓如
削下有仙人九府治與天地同休息其柱銘曰崑崙銅
柱其髙入天圓周如削膚體羙焉
　按山海淮南怪談崑崙無異佛氏之侈須彌山也道
　家又以蓬萊為崑崙兹不具述惟赤霆一經相傳為
　張子房要其説地脉山原殊為奥突其文曰崑崙柱
　天萬􁁙繇起西北綿亘幽寒莫諸為背為項為脊為
　毳下為臋上為髪際面居泰雍耳目口鼻幽冀川
　蜀分左右背懸心關腦腹垂洛汭胃脘出納為汧為
　渭大河大江經絡榮衞大腸膀胱震澤壘濟青徐以
　降是為髖髀泄為尾閭茫洋無際海洲萬國糞滓塵
　穢
嶓冡山上為狼星武開山為地門上為天髙星主囹圄
荆山為地雌上為軒轅星大别為地理天以合地以通
三危山在鳥䑕之西南上為天苑星岐山在崑崙東南
為地乳上為天麋星汶山之地為井絡(一曰)汶阜之山
江出其腹帝以㑹昌神以建福上為天井星桐柏山為
地穴上為維星鳥䑕同穴山地之幹也上為掩畢星熊
耳山地門也精上為畢附耳星
太行山天下之脊
三危山黒水出其南
岐山上多白金周之興也鸑鷟鳴于岐山時人亦謂岐
山為鳳凰堆
流州多積石其名曰昆吾鍊之成銕以作劍光明如水
晶石盖銕丱也
嶓冡山上有異花草名骨容食之無子
川徳布精上為星河精上為天漢
井絡纏曜江漢昞靈泉流深逺盛為四瀆之首
　按張華叙神異經曰崑崙有銅柱焉其髙入天所謂
　天柱也圍三千里員周如削下有廻屋仙人九府治
　上有大鳥名曰希有南向張左翼覆東王公右翼覆
　西王母背上小處無羽一萬九千里西王母嵗登翼
　上之東王公也故其柱銘曰崑崙銅柱其髙入天員
　周如削膚體羙焉其鳥銘曰有鳥希有緣赤煌煌不
　鳴不食東覆東王公西覆西王母王母欲東登之自
　通隂陽相須唯㑹益工
　河圖始開圖

漢武按古圖書始名河所出曰崑崙張騫未之見


也唐薛元鼎使吐蕃得源于穆穆哩山中亦非其


真勝元命都實往求之朶甘斯西鄙有泉百泓行


二十日至朶甘斯東北有大雪山始名崑崙則河


源非崑崙明矣豈上古聖人亦有目力足踐所未


及者乎失之古得之今失之千載得之一時學然

　後知不足也
黄帝問風后曰余欲知河之始開風后曰河凡有五皆
始乎崑崙之墟
黄河出崑崙東北角剛山東自北行千里折西行至蒲
山南流千里至文山東流千里至秦澤西流千里至潘
澤陵門東北流千里至華山之隂東流千里至於植雍
南流千里至於下津然河水九曲其長九千里入於渤
海(水經注黄河百里一小曲千里一曲一直)
崑崙山北地轉下三千六百里有入玄幽都方二十萬
里地下有四柱廣十萬里地有三千六百軸犬牙相舉
　按十三洲説崑崙山正在西海之戍地北海之亥地
　去岸十三萬里有弱水周迴繞匝山南接積石圃西
　北接北户之室東北臨大活之井西南至承淵之谷
　此四角大山實崑崙之支輔也積石圃南頭昔西王
　母告周穆王去咸陽三十六萬里山髙平去地三萬
　六千里上有三角面方廣萬里形如偃盖上有金臺
　玉闕亦元氣之所合天帝君所治處也　閲此説則
　穆天子傳之崑崙即水經所謂髙萬一千里者而山
　海之崑崙止云廣八百里當别一小崑崙矣
黄泉之埃上為黄雲青泉之埃上為青雲赤泉之埃上
為赤雲白泉之埃上為白雲玄泉之埃上為玄雲
　此即淮南子正土御埃天之説
九州殊題水泉剛柔各異青徐角羽集寛舒遲人聲緩
其泉鹹以酸荆揚角徴㑹氣漂輕人聲急其泉酸以苦
梁州商徴接剛勇漂人聲騫其泉苦以辛兖豫宫徴含
平静有慮人聲端其泉甘以苦雍冀合商明端駃烈人
聲捷其泉辛以鹹
　按管子夫齊之水道躁而復故其民貪麤而好勇楚
　之水淖弱而精故其民輕果而賊越之水濁重而洎
　故其民愚疾而垢秦之水泔最而稽􁒾滯而雜故其
　民貪戾㒺而好事晉之水枯旱而運􁒾滯而雜故其
　民諂䛕葆詐巧佞而好利燕之水萃下而弱沈滯而
　壅故其民愚戅而好貞輕疾而易死宋之水輕勁而
　清故其民間易而好正
　淮南子汾水濛濁而宜麻濟水通和而宜麥河水中
　濁而宜菽雒水輕利而宜禾渭水多力而宜黍漢水
　重安而宜竹江水肥仁而宜稻平土之人慧而宜五
　糓夫水味之别則然矣論其極則庭州灞水金鉄皆
　漏鄜延之川白脂日流弱水溺毛黒溪玄髕悉唐制
　角畔怯腐手水性不同有如此者其説曰庭州灞水
　在大荒之外金鉄承之皆漏惟角與瓠葉則否拘夷
　山中有流水亦如之鄜延即延安石油也以為烟墨
　松脂不及詳注石燭黒溪在南荒以其水塗石象至
　輒不去昆侖以此塗身即能乗象如家畜古所謂黑
　昆侖今之象奴也悉唐畔怯見佛書中

賁居曰水一耳泉何以品乎聲何以析乎則本草


之辨水其濫爾乎蒲元之諗涪水雜以二斗亦知


其非蜀江張茂先之察江心問洛中篙師一皆首


服但不識桑苧翁從此㑹否張又新品水抑又亞


之

　河圖絳象

僧一行曰天下山川存乎兩戒北紀河源南紀江


源然而河獨與雲漢相始終歴歴其所流所直莫


非星也故河有圖江不聞圖焉有天下者保河則


强塹江則弱

河導崑崙山名地首上為權勢星一曲也東流千里至
規其山名地契上為距樓星二曲也祁南(一作北流)千里至
積石山名地肩上為别符星三曲也邠南千里入隴首
山間抵龍門首名地根上為營室星四曲也龍門上為
王良星為天橋神馬出河躍南流千里抵龍首至卷重
山名地咽上為巻舌星五曲也東流貫砥柱觸閼流山
名地喉上為樞星以運七政六曲也西距卷重山千里
東至雒㑹名地神上為紀星七曲也東流至大伾山名
地肱上為輔星八曲也東流至絳水千里至大陸名地
腹上為虚星九曲也
　按河水發源有土蠻星宿海之説故緯書按天星以
　名其流要之上為星辰下為河漢凡江淮之瀆無不
　與星辰應也
黄河出崑崙東北流千里折西而行至於蒲山南流千
里至於華山之隂東流千里至於桓雍北流千里至於
下津河水九曲長九千里入於渤海
　此文已見始開圖而語少畧因楊用修引為絳象故
　錄于此
邠之隘上為扶桑日所升宣陸之阻上為吳泉月所登
　按山海經紀日月之出者七日月所入五日月所出
　入一其紀日月之出也曰大言山曰合虚山曰明星
　山曰鞠陵山曰湯谷扶水曰猗天蘇門山曰壑明俊
　疾山皆在大荒東經其紀日月之入曰豐沮玉門山
　曰日月山天樞也曰鏊鏖鉅山曰常陽山曰大荒山
　皆在大荒西經曰浴日一在大荒南經之甘淵曰浴
　月一在大荒西經之玄丹山其紀日月所出入一在
　大荒西經之方山柜格之松焉考之淮南子日所出
　入又多不同存而不論亦可也
太湖中洞庭山林屋洞天即禹藏真文之所一名包山
吳王闔閭登包山之上命龍威丈人入包山得書一卷
凡一百七十四字而還吳王不識使問仲尼詭云赤烏
啣書以授王仲尼曰昔吾遊西海之上聞童謡曰吳王
出遊觀震湖龍威文人名隱居北上包山入靈墟乃造
洞庭竊禹書天帝大文不可舒此文長傳六百初今强
取出䘮國廬丘按謡言乃龍威文人洞中得之赤烏所
啣非丘所知也吳王懼乃復歸其書
　按靈寳要畧昔太上以靈寳五篇真文以授帝嚳帝
　嚳將仙封之於鍾山至夏禹巡狩度弱水登鍾山遂
　得是文後復封之包山洞庭之室吳王闔閭出遊包
　山見一人自言姓山名隱居闔閭扣之乃入洞庭取
　素書一卷呈闔閭其文不可識令人齎之問孔子孔
　子曰丘聞之童謡云吳王出遊觀震湖龍威丈人山
　隱居北上包山入靈墟乃入洞庭竊禹書天地大文
　不可舒此文長傳百六初若强取出䘮國廬闔閭乃
　尊事之
　越絶書禹治洪水至牧徳之山見神人焉謂禹曰勞
　子之形役子之慮以治洪水無乃怠乎禹知其神人
　再拜請誨神人曰我有靈寶五符以役蛟龍水豹子
　能得之不日而就因授禹而誡之曰事畢可秘之於
　靈山禹成功後乃藏之於洞庭包山之穴至吳王闔
　閭之時有龍威丈人得符獻之吳王以示羣臣皆莫
　能識乃令賫符以問孔子孔子曰昔禹治水於牧徳
　之山遇神人授以靈寶五符後藏於洞庭之包山君
　王所得無乃是乎赤烏之事某所未詳使者反白闔
　閭乃尊事之先是江左童謡云禹治洪水得五符藏
　之洞庭之包山湖龍威丈人竊禹書得吾者䘮國廬
　尋而吳果滅

孔子入吳信有之包山之謡亦必有自而第云靈


寶五符則或出附㑹者之口也

　古㣲書卷三十二
欽定四庫全書
　古㣲書卷三十三
　　　　　　　　　　　　　明　孫㲄　編
　河圖稽耀鈎
稽燿曰鈎以言乎玄象之窈矞無不覩也

五星散為五色之彗　嵗星之精流為國皇主内難
太白散為天狗主候兵辰星散為枉矢流枉矢所射可
誅　熒惑散為蚩尤旗主惑亂鎮星散為獄漢又為五
殘主兵亡又為旬始主招横又為虹蜺主内淫又霓者
氣也起在日側其色青赤白黄
嵗星之精流為天棓天槍天猾天衝國皇及登蒼彗熒
惑散為昭旦蚩尤之旗昭明司尤天欃赤彗填星散為
五殘獄漢大賁昭星絀流旬始蚩尤虹蜺撃咎黄彗太
白散為天杵天柎伏靈大敗司姦天狗天殘卒起白彗
辰星散為枉矢破女拂樞滅寶繞綖驚理大奮祀黑彗
五色之彗各有長短曲折應象
日月兩重暈者饑之祥也
蟾蜍去月天下大亂
月犯房天子有憂四足之蟲多死月犯心後星亂臣在
旁
青雲刺月五榖不熟傍多赤雲如人頭大戰月旁有白
雲如杵者三貫月六十日内有兵戰月始出有黑雲貫
名激雲不出三日大雨
彗星出貫奎庫兵悉出禍在强侯外夷胡應逆首謀也
枉矢東流天下恐
　按晉史志妖星二十有一一曰彗星二曰孛星三曰
　天棓四曰天槍五曰天欃六曰虽尤旗七曰天衝八
　曰國皇九曰昭明十曰司危十一曰天䜛十二曰五
　殘十三曰六賊十四曰獄漢十五曰旬始十六曰天
　鋒十七曰燭星十八曰蓬星十九曰長庚二十曰四
　填星二十一曰地維藏光

賁居曰天棓天槍皆紫垣門内之宿似不得為妖


女孛本黄帝時一女子修行不得其死蚩尤則黄


帝所誅者而復能為妖於天亦可詫也

　(又)按晉志流星之類有音如炬火天保也所墜國有
　喜若小流星青赤名地雁所墜有兵其光青赤長三
　丈名天雁軍中之精華也其飛星大若缶若甕後皎
　然白前卑後髙此謂頓頑多死亡或大若缶甕星滅
　後白者曲環如車輪此謂解御其國人相斬為爵祿
　飛星如前但白者化為車輪下名曰大滑下有流血
　又云東南有三星出名曰盜星出則天下有大盜西
　南有三大星出名曰種陵出則天下糓貴十倍西北
　三大星出而白名天狗出則人相食大凶東北有三
　大星出名曰女帛見則有大䘮
黄黑氣掩日是為日薄凡日食皆於晦朔不有於晦朔
者為日薄雖非日月同宿時隂氣盛掩日光也占類日
食
月犯心有亂臣王者惡之(又)宫中有亂又有大䘮犯中
星為人主犯前星為太子犯後星為庻子當之
　河圖帝覽嬉

猶云覽徳輝而嬉悦爾

黄道一青道二出黄道東赤道二出黄道南白道二出
黄道西黑道二出黄道北日春東從青道夏南從赤道
秋西從白道冬北從黑道立春星辰西遊日則東遊立
夏星辰北遊日則南遊春分星辰西遊之極日東遊之
極日與星辰相去三萬里夏至則星辰北遊之極日南
遊之極日與星辰相去三萬里立秋星辰東遊日則西
遊立冬星辰南遊日則北遊秋分星辰東遊之極日西
遊之極冬至星辰南遊之極日北遊之極相去各三萬
里
　按漢志日有中道月有九行中道者黄道一曰光道
　光道夏至北至於東井北近極故晷短冬至南至於
　牽牛逺極故晷長春秋分日東至角西至婁去極中
　而晷中日行不可指而知也故以二至二分之星為
　候日東行星西轉冬至昏奎八度中夏至氐十三度
　中春分栁一度中秋分牽牛三庭七分中此其正行
　也日行疾則星西轉疾事埶然也
　(又)按隋志日循黄道東行行東陸謂之春行南陸謂
　之夏行西陸謂之秋行北陸謂之冬
　(又)中興天文志占天之法以二十八宿為綱維分列
　四方南北去極各九十有一度冬則南遊春分星辰
　西遊之極三十有六度一星辰相去三萬里夏至則
　星辰北遊半在赤道内半在赤道外出入内逺極逺
　者皆二十有四度以其行赤道之中者名之曰黄道
　凡五緯皆隨日繇黄道行惟月之行有九道四時交
　㑹歸於黄道而轉變焉故有赤青白黑四者之異名
　然唐志又云黄道春分與赤道交於奎秋分交於軫
　西南至斗北至井與漢志殊盖赤道分天之半今古
　不易黄道本無定體因日行而為之名日之行也毎
　嵗有差古今所以不同也
月未當望而望是謂從兵宜攻他人月當望而不望攻
他人者有殃所宿之國亡地
月暈而珥六十日兵起不暈而珥全有喜兵在外而喜
月不暈有四璚者臣有謀不成月暈三重天下受兵赤
雲貫之其下亡地月暈四重其下亡國凶月暈七重其
下亡國月暈九重其下兵起流亡五月中暈有九重以
上者道上有熱死人地將動月犯太白其野受兵戰不
勝又云所守之國兵起月暈太白與日共其分主憂星
出月隂負海國勝列星貫月隂國可伐
太星流入月中無光有兵死又曰使星入月主失其地
若星入月中無光將戮
彗星在月胡兵大起
彗出東方河逆決將相有謀
月食從上始謂之失國國者當之從旁始謂之失令相
當之從下始謂之失律將軍當之
從上下始謂之赤子失其隂為女其陽為男
月行南河兵旱並起男子䘮
月犯太白强侯作亂以戰不勝
月暈辰星春夏民有寒熱疾秋兵起冬其下並憂
月犯南斗兵起國中
月犯心有亂臣王者惡之又曰宫中有亂
月暈胃民多腹疾貴臣死若熒惑在胃中則有兵嵗令
在暈中有徳令火入大㣲中留止為兵火起
　河圖挻佐輔
此其符命之祖乎河洛易緯各載此事而文不一


則雖無其文未必無其事也

伏羲禪於伯牛鑚木作火
黄帝修徳立義天下大治乃召天老而問焉余夢見兩
親挺白圖即帝以授余於河之都覺昧素善不知其理
敢問於子天老曰河出龍圖雒出龜書紀帝録列聖人
之姓號興謀治太平然後鳳凰處之今鳯凰以下三百
六十日矣古之圖紀天其授帝圖乎試齋以徃視之黄
帝乃祓齋七日衣黄衣冠黄冕駕黄龍之乗戴蛟龍之
旗天老五聖皆從以遊河洛之間求所夢見之者弗得
至於翠媯之淵大鱸魚泝流而至乃問天老曰子見夫
中河流者乎曰見之顧問五聖皆曰莫見乃辭左右獨
與天老跪而迎之魚汎白圖蘭葉朱文五色畢具天老
以授黄帝舒視之名曰錄圖
錄圖曰潬潬噅噅棼棼雉雉萬物盡化
天授元始建帝號黄龍負圖鱗甲成字從河中出付黄
帝令侍臣目寫以示天下
黄帝遊於洛見鯉魚長三丈青身無鱗赤文成字
堯時與羣臣賢智到翠媯之川大龜負圖來投堯堯勑臣下
寫取告瑞應寫畢歸還水中
舜以太尉即位與三公臨觀黄龍五采負圖出置舜前
以黄玉為柙白玉為檢黄金為䋲黄芝為泥章曰天黄
帝符璽(又曰)黄龍從雒水出詣虞舜鱗甲成字舜令寫
之寫竟去(舜以土德故一曰黄帝)一作文竟龍去
禹治水功大天帝以寶文大字賜禹佩渡北海免弱水
之難
百世之後地髙天下不風不雨不寒不暑民復食土皆
知其母不知其父如此千嵗之後而天可倚杵洶洶莫
知始終
　按正法經天圓十二綱地方十二紀天綱運闕三百
　六十輪為一周地紀推機三百三十輪為一度天運
　三千六百周為陽勃地轉三千三百度為隂蝕天氣
　極於太隂地氣窮於太陽故陽激則勃隂否則蝕隂
　陽勃蝕天地氣反天地氣反乃謂之小刼天運九千
　九百周為陽蝕地轉九千三百度為隂勃陽蝕則氣
　窮於太隂隂勃則氣極於太陽故隂否則蝕陽激則
　勃隂陽蝕勃則天地政易天地政易謂之大刼
　運度經云靈寶自然運度有大陽九大百六也小陽
　九小百六也三千三百年為小陽九小百六也九千
　九百年為大陽九大百六也夫天戹謂之陽九也地
　虧謂之百六也至金天氏之後甲申之嵗是其天地
　運度否泰所終陽九百六㑹至時道徳方明兇醜頓
　肆聖君受任於壬辰之年也
　皇民譜錄曰自三象明曜已來至以累億刼㑹天地
　成敗非可勝載數極唐堯是為小刼丁亥之後甲申
　之年陽九百六二氣離合壬辰之始數有九周至庚
　子之年赤星見於東方白摶見于月窟唐堯之後四
　十六丁亥是三刼之周又五十五丁亥至壬辰癸巳
　是大刼之周也六合㝠一二道盈虧時運周刼始轉
　一仙階

賁居曰陽九百六之説僅見於道藏故備志之康


節先生妄以十二時分元㑹運世而以堯舜世為


已中至宋受命遂當申初恐天地之大終難以年


代限也

　河圖握矩記(一作矩起)

五運三正安有常期謂之握矩者明乎皇帝王之


迭興各有禎苻若春規夏準秋矩冬權可象鑑而


不謬也

燧人之世大跡出雷澤華胥履之生伏羲(一云)伏羲在
亥得人定之時
伏羲禪於伯牛鑚木作火
黄帝名軒北斗黄神之精母地祗之女附寶之郊野大
電繞樞斗星耀感附寶生軒胸文曰黄帝子又附寳之
郊見電繞斗軒星照郊野感而生軒(又)黄帝母曰地祗
之子名附寳之郊野大霓繞北斗樞星耀感附寳生軒
轅
令訾野中有玉虎晨鳴雷聲聖人感期而興(又)黄帝以
雷精起玉虎晨鳴雷聲也
大星如虹下流華渚女節意感生白帝朱宣(朱宣少昊氏)瑶
光之星如蜺貫月正白感女樞於幽房之宫生黑帝顓
頊(又曰)帝乾荒擢首而謹耳豭喙而渠股是襲若水取
蜀山氏曰樞是為河女所謂淖子也淖子感揺光於幽
防而生顓頊
扶都見白氣貫星感生黑帝湯
姜原履大人之跡生后稷大姒夢大人死而生文王

賁居曰天之生奇杰瑰偉如其生怪石生妖禽偶


感異氣而出或於中夏或於蠻荒或為尤物或為


英人亦不計其為帝為王也如哀牢之觸沈木夜


郎之流竹孔廪君之涌土穴徐偃之生􁍹孚或不


繇血氣不經人道咸自卓然何必為天下主而後

有奇徴哉且如桓靈寶之么麽而當其母誕時亦


感星墜銅盆吞之有娠使其後竟受偽命豈不與


瑶光薏苡同一瑞也然亦有漠然無瑞而為世雄


霸者矣意者天之間氣其亦偶然而集而不可以


概世類乎若曰天知有帝王而福之則佛説萬八


千天子恐不勝其休祥之煩

少昊秀外龍庭曰月縣通顓頊渠頭併幹通睂帶午
帝嚳駢齒方頥龎珠庭仳齒戴千(一本)帝俈駢齒上
法日參秉度成紀以理隂陽
蒼帝方面赤帝圓面白帝廣面黑帝深面黄帝廣頭龍
額　黄帝兊頥黑帝修頸蒼帝並乳
蒼帝望之大視之博白帝望之明視之義
風后曰予告汝帝之五旗東方法青龍曰旗南方法赤
鳥曰旟西方法白虎曰典北方法玄蛇曰旂中央法黄
龍曰常
帝命伯禹曰告汝九術五勝之常可以克之汝能從之
汝師徒将興
黄帝曰凡人生一日天帝賜算三萬六千又賜紀二千
聖人得三萬六千七百二十凡人得三萬六千一紀主
一嵗聖人加七百二十
孝順二親得算二千天司錄所表事賜算中功
　按太上感應篇天地有司過之神依人所犯輕重以
　奪人算算减則貧耗算盡則死又有三台北斗神君
　在人頭上錄人罪惡奪其紀算大則奪紀小則奪算
　人生而不自愛者其亦負上帝之賜多矣
黄金千嵗生黄龍青金千嵗生青龍赤金千嵗生赤龍
白金千嵗生白龍玄金千嵗生玄龍

此即淮南子五龍五澒之説己錄前運斗樞篇

黄帝生先致白狐
秦距之帝名政虎口日角大目隆鼻長八尺六寸身大
七圍手握兵執矢
怪目勇敢兩瞳天雨刀於楚之邦謂項羽
帝劉季日角戴勝斗胸龜背龍眼長七尺八寸明聖而
寛仁好生主軫劉受紀昌光出軫五星聚井
　河圖秘徴
帝貪則政暴而吏酷酷則誅深深必殺主蝗蟲
主急妄怒失陽事則天無雲而雨
黄帝起大蚓見
帝失徳政不平則月生足又倍臣擅命羣下附和則月
舉足垂瓜
　河圖帝通紀
雲者天地之本也雨者天之施也風者天之使雷者天
地之皷彗星者天之旗
　河圖著命
瑶光之星如蜺貫月正白感女樞於幽房之宫生黑帝
顓頊　握登見大虹意感生舜於姚墟　修己見流星
意感生帝戎文禹一名文命　扶都見白氣貫日意感
生黑帝子湯　太姙夢長人感已生文王
　河圖真紀鈎
王者封泰山禪梁父易姓奉度繼典崇功者七十有二
君
　河圖要元篇
勾金之壇其間有陵兵病不起洪波不登又曰乃有地
脉土良水清勾曲之山金壇之陵可以度世上昇曲城
(要元篇盖漢世緯書後漢書志註不載其目今見茅山志)
　河圖考靈耀一(作考耀文)
秦王政以白璧沉河有黑頭公從河出謂政曰祖龍來
授天寶開中有尺二玉牘
髙皇攝正總萬廷四海歸脉理威明文徳道化承天精
元祚興隆協聖靈
　河圖提劉篇
帝季日角戴勝斗胸龜背龍股長七尺八寸明聖寛仁
好士主軫
　河圖稽命徴
帝劉即位百七十年太隂在庚辰江充詭其變天鳴地
坼
　河圖㑹昌符
漢大興之道在九代之王封於太山刻石著紀禪於梁
父退省考功
河圖曰漢髙祖親祀汶水見一黄釡却驚反化為一翁
責言劉季何不受河圖
河圖龍文曰鎮星光明八方歸徳　赤九㑹昌十世以
光十一以興　九名之世帝行徳封刻政
　古㣲書卷三十三
欽定四庫全書
　古微書卷三十四
　　　　　　　　　　　　　明　孫㲄　編
　河圖玉板
緯之説兆于河圖故僣河圖者益衆而濫河圖者


益陋索之緯錄未聞有玉版者類書徴集頗有數


條或亦其流沿之舊與

倉頡為帝南巡登陽虚之山臨子玄扈洛汭之水靈龜
負書丹甲青文以授之帝文二十八字景刻于陽虚
之石室李斯止識八字曰上天垂命皇辟迭王今已不
可㝷矣
　按金陵新志注云昔周初有於蒼頡墓下得石刻藏
　之書府至秦李斯辨其八字云上天作命皇辟迭王
　或云叔孫通識十一字而不傳妄也任昉云周人不
　能辨而斯通識之余不信也詳考二句乃寇謙所纂
　黒帝安和國王禁文也
湘夫人者帝堯女也秦始皇浮江至湘山逢大雨而問
博士湘君何神博士曰聞之堯二女舜妃也死而葬此
　按禮記舜南巡狩盖三妃未之從也郭璞注山海經
　云明妃后生不從征死不從葬義可知矣列女傳二
　女死于江湘之間又楚辭有湘君湘夫人遂比之虙
　妃洛神名實相亂矣及閲禮記所注三妃者謂宵明
　燭光癸比不謂娥英也山海北經又云舜妻癸比氏
　生宵明燭光處河大澤二女之靈能照此所方百里
　則曲禮之三妃抑何其誣總之好古尊聖者務侈其説
　而遂以聖人之眷屬皆系神靈其實皆無可指耳
禹平天下㑹諸侯㑹稽之野防風氏後到殺之夏徳之
盛二龍降之禹使范成光御之行域外既周而還至南
海輕防風防風之神二臣以塗山之戮見禹使怒而射
之迅雷風雨二龍昇去二臣恐以刃自貫其心而死禹
哀之乃抜其刃療以不死之草是為穿胸民
古越俗祭防風神奏防風古樂截竹長三尺吹之如嘷
三人披髪而舞
　左傳文公十一年鄋瞞侵齊叔孫得臣獲長狄僑如
　注云鄋瞞漆姓北方長狄也在夏為防風氏殷為汪
　芒氏

賁居曰秦漢之世幸而無是種也神哉大禹逆知


千年盖亦慮後世當必有兵禍而震赫其武以為


之防與

從崑崙以北九萬里得龍伯國人長三十丈生萬八千
嵗而死從崑崙以南得大秦人長十丈皆衣帛從此以
東十萬里得佻人國長三十丈五尺從此以西十萬里
得中秦國人長一丈大秦人民亦夀萬八千嵗不知田
作但食沙石子
　按山海輕大人國在􁅨丘北為人大坐而削船又東
　海之外有波谷山有大人之國有大人之市名曰大
　人之堂有一大人踆其土張其兩耳郭璞注秦時大
　人見臨洮身長五丈脚跡六尺埤雅東南有人長七
　丈名曰尺郭一曰黄父西地有人長二千里名無路
　西南荒有人長尺名先通東南荒有人長千里名朴
　父天竺車隣之國男女皆丈八尺大秦國人丈五尺

賁居曰列子所稱龍伯巨人七萬里不盈數步盖


亦有之而防風之身横九畆眉見于軾驁陂之木


矢鉄鏃長六尺有半又特其眇小者爾又王莽時


奇士巨毋霸長一丈大十圍本出于蓬萊魏咸熙


大人見襄武長二丈脚跡三尺二寸符健皇始四

年有長人身長五丈是月霖雨河渭汎溢中流得


大屐一隻長七尺三寸屐指長尺餘而神異經則


云西北海外有人焉長二千里兩脚中間相去千


里腹圍一千六百里俱日飲天酒五斗張華注曰


天酒甘露也不食五榖魚肉唯飲酒好游山海間


不犯百姓不干萬物與天地同生名無路之人盖


天地之大故應無所不有耳

少室山其上有白玉骨一服即仙矣
芝草樹生或如車馬或如龍蛇之狀
　按抱朴子五芝有石芝本芝草芝肉芝菌芝各有名
　品而肉芝則萬嵗蟾蜍千嵗蝙蝠靈龜風生獸千嵗
　鷰菌芝狀如宫室或車馬或龍虎或飛鳥或人形五
　色無常已上服之皆長生
　龍魚河圖

河圖篇目已蕪矣類書所錄復有以龍魚命者豈


非以其玉石雜糅椒艾紛汨而衍其牘與要其文

字亦雅俚相乗政不必棄

月有九行赤道二出黄道北黑道二出黄道南白道二
出黄道西青道二出黄道東併黄道為九行立春春分
月從東青道立秋秋分從西白道立夏夏至從南赤道
立冬冬至從北黑道天有四表月有三道聖人知之可
以延年益夀
　按渾天説日道居中月五星循左右而行故日道獨
　謂之黄月行青朱白黑道各兼黄道而言故又謂之
　九道也是故月道出入於黄道其最逺者去黄道六
　度月行黄道之内曰隂歴行黄道之外曰陽歴北為
　内南為外月行黄道之南謂之朱道行黄道之北謂
　之黑道黄道之東謂之青道黄道之西謂之白道黄
　道内外各四并黄道為九日月之行有遲有速難可
　以一術御也故因其合散分為數段每段以一色名
　之欲以别筭位而已
天嵗星主徳度其精下為天社之神天太白星主兵凶
其精下為雨師之神天熒惑星主司非其精下為風伯
之神天辰星主氣司災其精下為先農之神天鎮星主
得士之慶其精下為靈星之辰
　按晉志凡五星盈縮失位其精降于地為人嵗星降
　為貴臣熒惑降為童兒歌謡嬉戲填星降為老人婦
　女太白降為壮夫處於林麓辰星降為婦人吉凶之
　應随其象告
天之東西南北極各有銅頭鉄額兵長三千萬丈三千
億萬人天之東西南北極各有金剛敢死力士長三千
萬丈三千億萬人天中有太平之都有都中食鬼鉄面
兵長三千萬丈三千億萬人　崑崙山天中柱也
　按依順正理論云三十三天迷盧山頂其頂四面各
　二十千若據周迴數成八萬有餘師説面各八十千
　與下際四邊其量無别山頂四角各有一峯其髙廣
　量各有五百有樂又神名金剛手於中止住守䕶諸
　天於山頂中有宫名善見面二千半周萬踰繕那金
　城量髙一踰繕那半其地平坦亦真金所成俱用百
　億雜寶嚴飾地觸柔輭如妬羅錦於踐躡時随足髙
　下是天帝釋所都大城城有千門嚴飾壯麗門有五
　百青衣藥乂勇健端嚴長一踰繕那量各嚴鎧杖防
　守城門於其城中有殊勝殿種種妙寶具足莊嚴映
　蔽天宫故名殊勝面二百五十踰繕那周千踰繕那
　是謂城中諸可愛事城外四面四苑莊嚴是彼諸天
　共遊戲處一衆車苑謂此苑中随天福力種種車現
　三麤惡苑天欲戰時随其所湏甲仗等現三雜林苑
　諸天入中所玩皆同俱生勝喜四喜林院極妙欲塵
　雜類俱臻歴觀無厭如是四苑形皆異方方周千踰
　繕那量居各有一如意池池面各五十踰繕那量各
　功徳水彌滿其中随欲四苑花鳥香林莊飾業果差
　别難可思議天福城外西南角有大善法堂三十三
　天時集辯論制伏阿素洛等如法事

賁居曰諸天之浄也玄也而四隅八極猶各有咸

神以䕶其居陽之防隂如是其亟也有天下者守


在四夷奈何其不豫

東方太山君神姓圓名常龍南方衡山君神姓丹名靈
峙西方華山君神姓浩名鬱狩北方恒山君神姓登名
僧中央嵩山君神姓軍壽名逸羣呼之令人不病
東方太山將軍姓唐名臣南方霍山將軍姓朱名丹西
嶽華隂將軍姓鄒名尚北嶽恒山將軍姓莫名恵中嶽
嵩髙山將軍姓石名玄恒存之郤百邪
東海君姓馮名修青夫人姓朱名隱娥南海君姓視名
口赤夫人姓翳名逸寥西海君姓勾大名丘白夫人姓
靈名素簡北海君姓禹名帳里夫人姓結名連翹河伯
姓吕名公子夫人姓馮名夷君有四海河神名並可請
之呼之却鬼氣
　按雲笈七籖東嶽姓玄丘名目陸南嶽姓爛名洋無
　西嶽姓浩嶽名元倉北嶽姓伏名通萌中嶽姓角名
　暜生句芒號曰文始洪崖先生東方蒼帝東海君也
　祝融號曰赤精成子南方赤帝南海君也蓐收號曰
　夏里黄公西方白帝西海君也禺疆號曰㝠玄子昌
　北方黑帝北海君也風伯神名吒號曰長育雨師神
　名馮修號曰樹徳馮夷號曰元梁使者
　養生雜書曰東海姓何名歸君南海姓劉名潄君北
　海姓吳名禽强君東海神名阿明南海祝融西海臣
　乗北海禺强
　廣雅山神謂之離河伯謂之馮夷江神謂之奇相物
　神謂之鬼土神謂之羵羊水神謂之四□木神謂之
　畢方火神謂之游光金神謂之清明

賁居曰神豈有姓若字哉借有之孰相呼之且如


天劉翁下降而張翁竄竊騎其龍以上則今之天


翁已非昔天翁矣千億萬年仙神亦應乗除即欲


執書策之名而呼之恐不應也好異者鈎探亦苦


聊以博聞其實名類猥多不勝舉耳

髪神名夀長耳神名嬌女目神名珠映鼻神名勇盧齒
神名丹朱夜卧呼之有患亦便呼之九過惡鬼自却
　按黄庭經曰髮神蒼華字太元腦神精根字泥丸眼
　神明上字英玄鼻神玉壟字靈堅耳神空閒字幽田
　舌神通金字正倫齒神鋒字羅千一面之神宗泥
　九(又)心神丹元字寸靈牙神皓華字虚成肝神龍烟
　字含明腎神玄㝠字育嬰脾神嘗在字魂停膽神龍
　曜字威明皆在心内運天經晝夜存之自長生
　酉陽雜俎身神及諸神名異者腦神曰覺元髮神曰
　玄華目神曰虚監鼻神曰冲龍玉舌神曰始梁
　讀百骸神名可以思養生主矣
　神名飛揚矛神名天矢隂弓之神名曰曲張斧神名
　狂章盾神名自障
　按埤雅粟曰許給豆曰靈殖黍曰侜佞曲張弓也推
　亡逺望弩也續長箭也脱光刀也飛揚劒也狂章斧
　也馮耳孟公船神也黄父漸耳食鬼之神也其貴神
　之異名又曰五岳神泰曰圓常龍衡曰丹靈峙華曰
　浩鬱狩恒曰登僧嵩曰軍夀逸羣四海神東曰馮修
　青南曰視赤西曰勾火丘百北曰禹帳里江神曰奇
　相河伯曰氷夷淮神曰巫支祁波神曰陽侯游光畢
　方火神也清明金神也沐腫水神也彭侯雲陽木精
　也羵羊賈詘土精也
黄帝攝政時有蚩尤兄弟八十一人並獸身人語銅頭
鐡額食沙石子造立兵杖刀㦸大弩威振天下誅殺無
道不仁慈萬民欲令黄帝行天子事黄帝仁義不能禁
止蚩尤遂不敵黄帝仰天而嘆天遣玄女下授黄帝兵
信神符制伏蚩尤帝因使之主兵以制八方蚩尤沒後
天下復擾亂不寜黄帝遂畫蚩尤形象以威天下天下
咸謂蚩尤不死八方萬邦皆為弭伏

賁居曰昔漢祖持項王頭以下魯城亦師此意然


則軒轅得蚩尤而立其威彼蚩尤者亦得軒轅而


顧成其神耳

流洲在西海中地方三千里上多山川積石名為昆吾
石冶其石為鐡作劒光明四照洞如水精以割玉如泥
玄洲在北海中地方三千里去南岸十萬里上有芝草
生玄澗澗水如宻味服之長生
嵗暮夕四更取二十豆子二十七麻子家人頭髪少許
合麻豆著井中咒勅并使其家竟年不遭傷寒辟五方
痰鬼
懸艾虎鼻門上宜官子孫帶印綬懸虎鼻門中周一年
取燒作屑與婦飲之二月中便有兒生貴子勿令人知
之泄則不驗也亦勿令婦見之
七月七日取小赤豆男吞一七女吞二七令人畢嵗無
病(又)七月七日曬曝革裘無蟲(又)七月七日取烏鷄血
和三月三日桃花末塗面及遍身三二日肌白如玉
冬以臘月䑕斷尾正月旦日未出時家長斬䑕著屋中
祝云付勅屋吏制斷䑕蟲三時言功䑕不敢行
埋蚕沙於宅亥地大富得蚕絲吉利以一斛二斗甲子
日鎮宅大吉致財千萬
婦人無以夫衣合集浣之使不利　無以賣馬錢娶婦
以賣馬錢娶婦令多惡病夫妻離别
白馬玄頭食之殺人下病食馬肉亦殺人　羊有一角
食之殺人　玄鷄白頭食之病人鷄有四距殺人六指
亦殺人鷄有五色殺人　犬狗魚鳥不熟食之成瘕
瓜有兩鼻者殺人
　按太清外術生人髪掛菓樹鳥烏不敢食其實　苽
　兩鼻兩蔕食之殺人　簷下滴菜有毒菫黄花及赤
　芥殺人　瓠牛踐苗則子苦　大醉不可卧黍穰上
　汗出睂髪落　婦人有脤食乾薑令胎内消十月食
　霜菜令人面無光　三月不可食陳菹　沙衣結治
　蠼螋瘡　井口邊草主小兒夜啼着母卧薦下勿令
　知之　(闕)氐苔療天行　寡婦藁薦草節去小兒霍
　亂　自縊死繩主顛狂　孝子衿灰傅面□　東家
　門雞棲木作灰治失音　砧垢能蝕人履底　古櫬
　板作琴底合隂陽通神　魚有睫及目合腹中目連
　珠二目不同連鱗白鬐腹下丹字並殺人　鼈目白
　腹下五字十字不可食　蟹腹下有毛殺人　蛇以
　桑柴燒之則見足出　獸岐尾鹿斑如豹羊心有竅
　悉害人　馬夜眼五月以後食之殺人　犬懸蹄肉
　有毒　白馬鞍下肉傷人五臟　烏自死目不閉鴨
　目白烏四距卯有八字並殺人　凡飛鳥投人家井
　中必有物當拔而放之　水脉不可斷井中沸不可
　飲酒漿無影者不可飲　蝮與青蛙虵中最毒蛇怒
　時毒在頭尾　凡冡井間氣秋夏中之殺人先以鷄
　毛投之毛直下無毒迴旋而下不可犯當以醋數斗
　澆之方可入矣　頗梨千嵗氷所化也　琉璃瑪瑙
　先以自然灰煑之令軟可以雕刻自然灰生南海馬
　腦鬼血所化也
髙皇攝政總萬庭四海歸脉治威明文徳道化承天精
元祚興隆協聖靈
　古㣲書卷三十四
欽定四庫全書
　古㣲書卷三十五
　　　　　　　　　　　　　明　孫㲄　編
雒書緯
漢儒傳洪範以初一五行六十五字徑為洛書本


文既有本文又何云戴履肩足白文二十五黑文


二十也雖然緯書若出漢世者便應演洪範之文


而語不及範固知出春秋季世矣今讀其文大類

䜟詞豈河圖主緯洛主䜟耶

　雒書靈准聽

所述多太古溟涬以上故言其幽靈忽怳不可為


象而但溢于聴謂聴之以氣也非聲也

洛水者地理隂精之官帝王明聖龜書出文天以與命
地以授瑞接河合際居中䕶羣王道和洽吐圖神逆名
亂教摘亡弔存故聖人觀河洛也
　按乾坤鑿度孔子曰帝徳之應洛水先温九日後五
　日變為五色玄黄天地之静書見矣負圖出午聖人
　見五日以五日見十日以十日見十五日以十五日
　見二十日以二十日見二十五日以二十五日見三
　十日以三十曰又曰帝王始起河洛龍馬皆察其首
　蛇亦然其首黑者人正其首白者地正其首赤者天
　正謹其人生之甲乙丙丁戊已庚辛壬癸各居應其
　國中以動静逆順此天地神靈佐助之期吉凶之應
　(注各居其國者若甲為齊乙為東夷王者起於此國中龍則用其卦日蛇則用其卦月動謂河洛水静謂)
　(陵陸地各如其迹也)
氣五機七八合提九爻結八九七十二錄圖起(鄭玄注曰氣五)
　(寓之五行機七二十七里也二十八宿以存焉二者用事以卦相提得一嵗俱終而太一行九宫及位遊)
　(相結每宮如卦之日則參差矣八九相乗七十二嵗而七百二十嵗復於冬至甲子主象其數以為軌焉)
　(故曰錄圖起之)
　按乾坤鑿度欲求水旱之厄以位入軌年數除軌箭
　盡則厄所遭也甲乙為飢丙丁為旱戊巳為中興庚
　辛為兵壬癸為水卧算為年立算為日必除先入軌
　年數水旱兵饑得矣如是乃救災度厄扶陽之法
天皇頎羸三舌驤首鱗身碧盧秃掲地皇十一君皆女
面龍顙馬踶虵身人皇龍身九頭驤首達腋地皇氏逸
于有人皇九男相像其身九章　相厥山川形成勢集
才為九州謂之九囿　人皇出於地提之國兄弟相似
别長九州已居中州以制八輔
人皇氏駕六提羽乗雲祗車　人皇别長九州離艮地
精生女為后夫婦之道始此
厲山氏産山谷分布元氣盖即烈山氏
　按洞神經天皇氏以獲為名以望為姓字子潤地皇
　姓鑑名嶽字子元人皇姓愷名胡洮字文生　項竣
　始學篇天地立有天皇十三頭號曰天靈治萬八千
　嵗以木徳王地皇十二頭治萬八千嵗人皇九頭兄
　弟各三千三百嵗依山川土地之勢裁度為九州各
　居一方因是而區别
皇道缺故帝者興
赤帝之為人視之豐長八尺七寸豐下兊上龍顔日角
八采三眸鳥庭荷勝琦表射出握嘉履翌竅息洞通
舜長九尺太上員首龍顔日衡方庭甚口面顄亡髦懐
珠握褒形卷婁色黳露目童重曜故曰舜而原曰重華
禹身長九尺有六虎鼻河目齒鳥啄耳三屚載成鈐
襄玉斗玉骭履已
有人方面日衡重華(衡有骨表如日也眉上曰衡重華重童子)握石椎懐神
珠(椎讀錘錘平輕重也握謂知玉衡之道懷神珠喻有聖性也)璿璣玉衡以齊七政
厯象日月星辰正月上日舜受終鳳皇儀黄龍感朱草
生蓂莢孳西王母授益地圖(西王母得益地之圖來獻)
有人(謂禹也)大口兩耳参屚足文履已(漏空也戊巳土之日故當年水土故)
(以為名也)首戴鈎鈴(有骨表如鈎鈴)胸懐玉斗(懐旋璣玉衡之道或以為有黑子如玉斗)
(也)
有人出石夷掘地代戴成鈐懐玉斗
　按拾遺記禹鑿龍關之山亦謂之龍門至一空巗深
　數十里幽暗不可復行禹乃負火而進有獸狀如豕
　衘夜明之珠其光如燭又有青犬行吠於前禹計可
　十里迷於晝夜既覺漸明見向來豕犬變為人形皆
　著玄衣又見一神蛇身人面禹因與語神即示禹八
　卦之圖列於金板之上又有八神侍側禹曰華胥生
　聖子是汝耶答曰華胥是九河神女以生余也乃探
　玉簡授禹長一尺二寸以合十二時之數使量度天
　地禹即持執此簡以平定水土蛇身之神即羲皇也

賁居曰自混沌盤古氏為一開闢伏羲氏為再開

闢至大禹為開闢之三矣故雒書汲汲推大禹云

　又按乾坤鑿度孔子曰復表日角(表者人形體之章表也名復者初震)
　(反也震之體在夘日始出焉又初應在六四於辰在丑為牛牛有角復人表象)臨表龍顔(名臨)
　(者二爻而互體震震為龍應在六五六五離爻也體南方為上故臨人表在顔也)泰表載干
　(干楯也名泰者二爻也而體艮艮為山山為石體有以行懼難之器云應在上六于人體俱須參人表載)
　(於干上也)大壯表握訴龍角大辰(艮卦至大壯而立體此為乾其四則艮爻耳艮)
　(為手握訴者艮也并二則坎為水有脣詩云寘之河之脣四名卦而震為龍故大壯人之表其象也)夬
　表斗骨履文(名夬者五立於辰在斗魁所指又五於人體當艮卦於文亦手體成其四則震)
　衘夜明之珠其光如燭又有青犬行吠於前禹計可
　十里迷於晝夜既覺漸明見向來豕犬變為人形皆
　著玄衣又見一神蛇身人面禹因與語神即示禹八
　卦之圖列於金板之上又有八神侍側禹曰華胥生
　聖子是汝耶答曰華胥是九河神女以生余也乃探
　玉簡授禹長一尺二寸以合十二時之數使量度天
　地禹即持執此簡以平定水土蛇身之神即羲皇也

賁居曰自混沌盤古氏為一開闢伏羲氏為再開

闢至大禹為開闢之三矣故雒書汲汲推大禹云

　又按乾坤鑿度孔子曰復表日角(表者人形體之章表也名復者初震)
　(反也震之體在夘日始出焉又初應在六四於辰在丑為牛牛有角復人表象)臨表龍顔(名臨)
　(者二爻而互體震震為龍應在六五六五離爻也體南方為上故臨人表在顔也)泰表載干
　(干楯也名泰者二爻也而體艮艮為山山為石體有以行懼難之器云應在上六于人體俱須參人表載)
　(於干上也)大壯表握訴龍角大辰(艮卦至大壯而立體此為乾其四則艮爻耳艮)
　(為手握訴者艮也并二則坎為水有脣詩云寘之河之脣四名卦而震為龍故大壯人之表其象也)夬
　表斗骨履文(名夬者五立於辰在斗魁所指又五於人體當艮卦於文亦手體成其四則震)
　既辨君臣寜分相制秪如栨毛霑溺立銷班腫之毒
　象膽揮黏乃知藥有情異鮭魚揷樹立便乾枯用枸
　塗之即當榮盛無名止楚截脂而似去甲毛聖石開
　盲明目而如雲離日當歸止血破血頭尾效各不同
　𬎼子熟生足睡不眠立據弊箄淡鹵如酒霑交鐵遇
　神破如泥似粉石經鶴糞化作塵飛栨見橘花似髓
　斷絃折劍遇鸞血而如初海竭江枯投倣波而立泛
　令鈆拒火須伏修天如要形堅豈忘紫背留砒住鼎
　全頼宗心雌得芹花立使成庚碙遇赤鬚水留金鼎
　水中生火非髓而莫能長齒生牙頼雄鼠之骨末
　髪眉墮落塗半夏而立生目辟眼有五花而自正
　脚生肉栨裩繫菪根囊皺旋多夜煎竹木體寒腹大
　全頼顱鷀血泛經過飲調瓜子咳逆數數酒服熟雄
　遍體疹風冷調生側腸虚泄痢須假草零久渇心煩
　宜投竹瀝除癥去塊合仗硝碙益食加觴須煎蘆朴
　强筋健骨酒是蓯鱓駐色延年精蒸神錦知瘡所在
　口㸃陰膠産後肌浮甘皮酒服口瘡舌坼立愈黄蘇
　腦痛欲亡鼻投硝末心痛欲死速覔延胡如斯百種
　是藥之功　此文亦古而麗者矣録之以志百物皆
　藥指顧可辦
象鼻必卷鳥喙必鈎彘水伏故去脉蝟多刺故不起超
踰楊栁蟬無力故不食蝙蝠伏匿故夜食螾無食故不
勞無蟄故無心蟹二螯兩端傍行(猶螯共也小蟲而欲兩端自衛使傍行也)
蜂蠆蟲芒(凡蠆毒在後故言稱芒)
戴絍下蠶始生　獸蟄伏獺祭魚則十月終也
　按子列子適衛食於道從者見百嵗髑髏攓蓬而指
　顧謂弟子百豐曰唯予與彼知而未嘗生未嘗死也
　此過養乎過歡乎種有㡬若䵷為鶉得水為㡭得水
　土之際則為䵷蠙之衣生于陵屯則為陵舄得鬱棲
　則為烏足烏足之根為蠐螬其葉為胡蝶胡蝶胥也
　化而為蟲生竈下其狀若脕其名曰掇掇千日
　化而為鳥其名曰乾餘骨乾餘骨之沬為斯彌為食
　醯頥輅食醯頥輅生乎食醯黄軦食醯黄軦生乎九
　猷九猷生乎瞀芮瞀芮生乎腐蠸羊肝化為地臯馬
　血之為轉燐也人血之為野火也鷂之為鸇鸇之為
　布榖布榖久復為鷂也燕之為蛤也田鼠之為鶉也
　朽瓜之為魚也老韭之為莧也老羭之為猨也魚卵
　之為蠱亶爰之獸自孕而生曰類河澤之鳥視而生
　曰鶂純䳄其名大腰純雄其名穉蜂思士不妻而感
　思女不夫而孕后稷生乎巨跡伊尹生乎空桑厥昭
　生乎濕醯雞生乎酒羊奚比乎不筍久竹生青寜青
　寜生程程生馬馬生人人久入於機萬物出於機皆
　入於機
　古微書卷二十九
欽定四庫全書
　古微書卷三十
　　　　　　　　　　　　　明　孫㲄　編
　孝經鈎命訣

緯書以命言者莫如元包以鈎言者莫如春秋之


文燿鈎河圗之稽燿鈎兹撰孝經緯則直言訣矣


殆即元命鈎耀之命而參其奥以示人也故以訣


名

天子爵稱也三皇歩五帝趨三王馳五覇騖(又)三皇歩
五帝驟三皇馳五伯蹶七雄僵
　按本注道隆徳用日月為之歩時事彌順日月為之
　驟勤思不已日月乃馳
或稱帝王接上稱天子明以爵事天接下稱帝王明以
號令臣下
道機命者稱皇(又)帝受命握符出
　説皆見前
孔子曰三皇設言民不違五帝畫象世順機三王肉刑
揆漸加應世黠巧偽奸多(多音絞加音姬)
三皇無文五帝畫象三王肉刑(住曰畫象者上罪墨象赭衣雜屐中罪赭衣屨)
(下罪雜屨而已)
　按大戴盛徳篇凡人民疾六畜疫五榖災者生於天
　天道不順生於明堂不飾故有天災則飾明堂也凡
　民之為奸邪竊盗厯法妄行者生於不足不足生於
　無度量也故有奸邪竊盗厯法妄行之獄則飾度量
　也凡不孝生於不仁愛也不仁愛生於喪祭之禮不
　明故有不孝之獄則飾喪祭之禮凡弑上生於義不
　明故有弑獄則飾朝聘之禮也凡鬬辨生於相侵陵
　也相侵陵生於長幼無序而教以敬譲也故有鬬辨
　之獄則飾鄉飲酒之禮也凡媱亂生於男女無别夫
　婦無義故有媱亂之獄則飾昏禮享聘也故曰刑罰
　之所從生有源不務塞其源而務刑殺之是為民設
　陷以賊之也
　又按尚書大傳曰決闗梁踰城郭而略盗者其刑臏
　男女不以義交者其刑宫觸易君命革輿服制度奸
　宄盗攘傷人者其刑劓非事而事之出入不以道義
　而誦不詳之辭者其刑墨降畔宼賊刼略奪攘矯􁍆
　者其刑死　此五刑之始也
唐堯五廟親廟四與始祖五禹四廟至子孫五殷五廟
至子孫六周六至子孫七
　説已見前
刑罰藏頌聲作鳯凰至麒麟應封泰山禪梁甫
　説巳見前
華胥履跡怪生皇犧(跡靈威仰之跡也履跡而生以為竒怪也)任已感龍生
帝嵬魁(任已帝魁之母也魁神農名巳或作似也)　附寳出降大靈生帝軒
(注軒黄帝名電黄精軒轅氣也)　命星貫昴修紀夢接生禹(注命使之星)
　説已見前
舜即位廵省中河録圖受文地在洛水傍方堯禪舜沉
書日稷而赤光起舜禪禹沈壁堯禪赤光又起及湯觀
洛沈璧三投光不起矣(稷讀如側)
禹時五星累累若貫珠炳炳若連璧
堯夢乗青龍上泰山舜夢擊鼔桀夢黒風破其宫紂夢
大雷擊其首
　按東漢周宣夢書曰昔聖帝明王之時神氣炤然先
　見故堯夢乗龍上泰山舜夢擊天鼔禹夢其手長湯
　夢布令天下後皆有天下桀夢疾風壊其宫紂夢大
　雷擊其首齊桓夢為大禽所中秦二世夢虎齧其馬
　王者夢之皆失天下
　周禮太卜掌三夢之法一曰致夢二曰觭夢三曰咸
　陟其經運十其别九十占夢掌以嵗時占六夢之吉
　凶一曰正夢二曰噩夢三曰思夢四曰寤夢五曰喜
　夢六曰懼夢
　又靈樞經隂氣盛則夢涉大水而恐懼陽氣盛則夢
　大火而燔炳陰陽俱盛則夢相殺上盛則夢飛下盛
　則夢墮甚饑則夢取甚飽則夢與肝氣盛則夢怒肺
　氣盛則夢恐懼哭泣飛揚心氣盛則夢善笑恐畏脾
　氣盛則夢歌樂身體重不舉腎氣盛則夢腰脊兩解
　不屬凡此十二盛者至而冩之立已厥氣客于心則
　夢見丘山烟火客于肺則夢飛揚見金鐵之竒物客
　于肝則夢山林樹木客于脾則夢丘陵大澤坵屋風
　雨客于腎則夢臨淵沒居水中客于膀胱則夢游行
　客于胃則夢飲食客于大腸則夢田野客于小腸則
　夢聚邑衝衢客于膽則夢鬬訟自刳客于陰噐則夢
　接内客于項則夢斬首客于脛則夢行走而不能前
　及居深地窌范中客于股肱則夢禮節拜起客于胞
　䐈則夢溭凡此十五不足者至而補之立已也及讀
　列子又有云凡以浮虚為疾者則夢揚以沉實為疾
　者則夢溺籍帶而寝則夢虵飛鳥啣髪則夢飛将陰
　夢火将疾夢食飲酒者憂歌舞者哭與此稍别
性者生之質也若木性則仁金性則義火性則禮水性
則信土性則智也
情生於陰欲以時念也性生于陽以就理也陽氣者仁
陰氣者貪故情有利欲性有仁也
東夷之樂曰昧南夷之樂曰任西夷之樂曰侏離北夷
之樂曰禁
　按禮記疏東方謂之夷者風俗通云東方人好生萬
　物觗觸地而出夷者觝也其類有九一曰玄莵二曰
　樂浪三曰高驪四曰蒲飾五曰鳬㬰六曰索家七曰
　東室八曰倭人九曰天鄙南方曰蠻者風俗通云君
　臣同川而浴極為簡慢蠻者慢也其類有八一曰天
　竺二曰咳首三曰僬僥四曰跂踵五曰穿胸六曰儋
　耳七曰狗軹八曰旁春西方曰戎者風俗通云斬伐
　殺生不得其中戎者兇也其類有六一曰僥夷二曰
　戎夷三曰老白四曰耆羌五曰鼻息六曰天剛北方
　曰狄者風俗通云父子叔嫂同穴無别狄者辟也其
　行邪辟其類有五一曰月支二曰穢貊三曰匈奴四
　曰單于五曰白屋

賁居子曰凡夷狄而世雄長者類皆繫於神明之


祚如槃弧之為黄帝女也鬼方之為陸終娶也勾


呉祖周於越祖夏鬻亦祖夏禹而後世匈奴劉


姓者皆祖漢室李姓者皆祖李陵夫皆有其自焉


五季以下公主降夷夷女適中國變夷而雜夏者


殆益不可問矣崔盧李鄭乎劉李張王乎此古人


致謹于男女之防云其樂則難以悉考

天子臨辟雍親袒而割牲尊三老之象也竭志奉祝安
車象輪供執綏役
　按禮記疏人君養老有四種一是養三老五更二是
　子孫為國難而死王養死者父祖三是養致仕之老
　四是引戸校年養庶人之老有虞氏以燕禮者崔氏
　云燕者殽烝於爼行一獻之禮坐而飲酒以至於醉
　夏后氏以饗禮者崔氏云饗則體薦而不食爵盈而
　不飲依尊卑而為獻取數畢而已殷人以食禮者崔
　氏云不飲酒饗大牢以禮食之殷人質素威儀簡少
　故養老以食禮周人修而兼用之者備陰陽也凡飲
　養陽氣凡食養陰氣陽用春夏陰用秋冬又云三老
　以象三光五更以象五辰熊氏云天子視學之年養
　老一嵗有七謂四時皆養也
仲尼牛脣舌理七重吐教陳機受度(又)仲尼虎掌是謂
威射胸應矩是謂儀古(又)仲尼龜脊(又)孔子海口言若
含澤(又)夫子輔喉(又)夫子駢齒象鈎星也
　按伏無忌古今注云孔子生之夜有二蒼龍自天而
　下有二神女擎香霧於空中以沐徴在先是有五老
　列於庭前則五星之精有麟吐玉書於闕里人家云
　水精之子繼商周而素王出故蒼龍繞室五星降庭
　徴在知其為異乃以繡紱繫麟角而去至敬王末魯
　哀公一十四年魯人鉏商田于大澤得麟以示夫子
　夫子知命之終乃抱麟解􁀍而涕泗焉
　孫氏日抄曰相之不可憑也南史庾蓽傳蓽孫敻家
　富于財食必列鼎又状貎豐美頥頰開張人皆謂敻
　必為方伯及魏克江陵敻以饑死時又有水軍都督
　禇蘿面甚尖危從理入口竟保衣食而終唐栁渾十
　餘嵗有巫告曰兒相天且賤出家可免死渾不從仕
　至宰相魏朱建平善相鍾繇以為唐舉許負何以復
　加然相王肅年踰七十位至三公肅六十二終於中
　領軍南史徐陵八嵗屬文十三通荘老光宅寺慧雲
　法師毎嗟陵早死陵仕至太子少傅年七十七唐孔
　若思傳孔季詡擢制科授校書郎陳子昴嘗稱其神
　清韻逺可比衛玠而季詡終左補闕世之以骨相繩
　人亦何惑哉
孔子在庶徳無所施功無所就志在春秋行在孝經又
曰丘以匹夫徒步以制正法以春秋屬商以孝經屬参
孝經者篇題就號也所以表指括意序中書名出義見
道曰著(就成也孝為一篇之目十八章也成號序中心之事使孝義見於外)一字包十八
章為天地喉襟道要徳本故挺以題符(撰異)篇冠就曾子
撰斯問曰孝文乎駁不同何(與經同也)子曰吾作孝經以素
王無爵之賞斧鉞之誅故稱明王之道曾子避席復坐
子曰居吾語汝順孫以避災禍與先王以託權(託先王以為己)
(權勢力)目至徳要道以題行(題行題天子徳行致羣瑞已行所及也)首仲尼
以立情性(情性猶天地已不正為天地子故行冠子以立之也)言子曰以開號(若夫)
(子所以自開於受命也)列曾子示撰輔(使君得禄圖之故行冠子以立之也佐與共治天下)
(也矣)書詩以合謀(二人同心其利斷金同心臭如蘭也)
　按隋書孔子既叙六經題目不同指意差别恐斯道
　離散故作孝經以總會之明其枝流雖分本萌於孝
　者也遭秦焚書為河間人顔芝所蔵漢初芝子貞出
　之凡十八章而長孫氏博士江翁少府后蒼諫議大
　夫翼奉安昌侯張禹皆名其學(又)説文序建光元年
　許冲上父慎説文曰古文孝經孝昭帝時魯國三老
　所獻建武時議郎衛宏所校皆口傳官無其説臣父
　學孔氏古文撰具一篇并上
　孝經中契
孔丘見孝經文成而天道立乃齋以白之天玄雲涌北
極紫宫開北門召亢星北落司命天使書題號云孝經
篇目玄神辰裔孔丘知元命使陽衢乗紫麟下告地主
要道之君後年麟至口吐圖文北落郎服書魯端門隠
形不見子夏往觀冩之得十七字餘文二十消滅飛為
赤烏翔摩青雲
　孝經右契
孔子夜夢豐沛之邦有赤烟起顔回子夏觀之驅車到
楚西北范氏之廟芻兒捶麟復其前折左足取薪覆之
子曰汝為誰曰吾姓赤松字喬特名受紀子曰有見乎
曰見一禽如􁊁者羊頭上角其末有肉方以是西走子
發薪麟視子子趨而往麟蒙其耳吐書三卷子精讀之
　孝經左契
将軍頤虎啣珠大夫正海出魚(又曰)封於泰山考績燔
燎禪於梁父刻石紀號垂度示典功平教教
　孝經威嬉拒
欲去惡鬼須具五刑令五人皆持大斧著銕兠鍪駈之
常使去四千步不可令近人也
　按風俗通引黄帝書上古之時有荼與鬱壘昆弟二
　人性能執鬼度朔山上章桃樹下簡閲百鬼無道理
　妄為人禍害荼與鬱壘縛以葦索執以食虎於是縣
　官常以臘除夕飾桃人垂葦茭畫虎於門皆追放於
　前事兾以衛凶也桃梗梗者更也嵗終更始受介祉
　也
　古微書卷三十
欽定四庫全書
　古微書卷三十一
　　　　　　　　　　　　　明　孫㲄　編
　孝經内事圖

賁居子曰古人之學圖居左書居右圖植物也書


動物也書為經而圖為緯也互相質也緯書之有


圖惟易次則春秋盖皆有儀物可記列耳孝經無


儀物安得有圖蓋天象玄隱非圖莫著而終以其

言隱也名之内事云

天子行孝徳則景星見
　按宋書符書志黄帝時有景雲之瑞有赤方氣與青
　方氣相連赤方中有兩星青方中有一星凡三星皆
　黄色以天清明時見於攝提名曰景星
王者動得天度止得地意從容中道陰陽合度則太微
五帝座星明以光也
　按晉志太微天子庭也黄帝坐在太微中黄帝座不
　明人主求賢士以輔法不然則奪勢
王者得禮之制不傷財不害民君臣和草木昆蟲谷象
正性則三台為齊明不闊不狹如其度(宋筠曰君臣制度宫室車旗多)
(少各有科名則應也)
　按天官書魁下六星兩兩相比者名曰三能三能色
　齊君臣和不齊為乖戾晉志云起文昌列抵太微西
　近文昌二星曰上台為司命主壽次二星曰中台為
　司中主宗室東二星曰下台為司禄主兵又泰階六
　符經曰泰階者天子之三階上階上星為男主下星
　為女主中階上星為諸侯三公下星為卿大夫下階
　上星為士下星為庶人三階平則陰陽和風雨時不
　平則稼穡不成冬雷夏霜
王者逺嫌別微殊貴賤抑驕臣息亂子則屛星為之明
以潤帝座章而光(宋筠曰屏星五帝座明以潤章大也)
　按晉志屏四星在端門之内近名執法屏所以壅蔽
　帝庭也執法主刺舉臣尊敬名上則星光明潤澤
天子得靈臺之禮則五車均明河行不離其常(天子考察天氣)
(若梓慎見星之祲者也所以獲福禳災五車王五榖民禳災得福嵗無饑寒之困五榖星之明以應之河若離)
(常則有决溢之憂則九榖失所植矣)
　按晉志五車者五帝車舍也五帝坐也主天子五兵
　一曰主五榖豐耗西北大星曰天庫主太白主秦次
　東北星曰獄主辰星主燕趙次東星曰天倉主嵗星
　主魯衛次東南星曰司空主填星主楚次西南星曰
　卿星主熒惑主魏(又)史記正義曰占五車三柱有變
　各以其國占之三柱入出一月米貴三倍期二年出
　三月貴十倍一秊柱出不與天倉相近軍出米貴轉
　粟千里
王者敬諸父有差則大角光明以揚(諸父伯仲叔季也斗為帝車所乗也)
(角堅剛而居帝前帝敬諸父感天應之也)
　按天官書大角者天王帝廷正義曰大角一星在兩
　挕提間人君之象也占其明盛黄潤則天下大同也
大角為坐候(宋筠曰坐帝坐也)
昆弟有親親之恩則鈎鈴不離房(一作入房鈎鈴逺房則疏闊今昆弟相親)
(故天相近明其友也)
　按晉志亢東咸西咸各四星在房星北房之戸所以
　防佚淫也鍵閉一星在房東北鈎鈴主闗鑰史記正
　義曰鈎鈴兩星以閑防神府占明而近房天下同心
　鈎鈴房星之間有客星出及疎析者皆地動之祥也
　亦曰地動河清
斗曲枃橈象成車房為龍馬華葢覆鈎天罡八魁神不
獨居故驂駕陪乘以道踟蹰(宋注曰房星既體蒼龍人象駕駟馬故兼言之也覆)
(鈎既覆且鈎曲似葢也天罡八魁又似御陪乗)
　按天官書斗為帝車運於中央臨制四鄉分陰陽建
　四時均五行移節度定諸紀皆繫於斗(宋筠云是大帝乘車廵狩)
　(故無所不紀也)晉志云房為四表亦曰天駟為天馬主車駕
　南星曰左驂次左服次右服次右驂亦曰天廐又主
　開閉為畜蔵之所由也　大帝上九星曰華葢所以
　覆蔽大帝之坐也傳舍九星在華葢上傳舍南河中
　五星曰造父其西河中九星如鈎状曰鈎星直則地
　動　北落西南一星曰天綱主武帳北落東南九星
　曰八魁主張禽獸　王良五星在奎北居河中其四
　星曰天駟旁一星曰王良亦曰梁為天橋主禦風雨
　水道道前一星曰策星若移在王良前居馬後是謂
　策馬則車騎滿野閣道六星在王良前飛道也從紫
　宫至河神所乗也
嵗星守心則年榖豐鎮星合房符明道興太白合表四
夷從服之象黄氣抱日輔臣納忠
　按容齊隨筆曰世之伎術以五星論命者大率以火
　土為惡故有晝忌火星夜忌土之語土鎮星也行遲
　毎至一宫則二嵗四月乃去以故為災最久然以國
　家論之則不然符堅欲南伐嵗鎮守斗識者以為不
　利史記天官書云五潢五帝車舍火入旱金兵水水
　宋均曰不言木土者徳星不為害也又云五星犯北
　落軍起火金水尤甚木土軍吉又云鎮星所居國吉
　未當居而居已去而復還居之其國得土若當居而
　不居既已居之又西東去其國失其土居久其國福
　厚其居易福薄如此則鎮星乃為大福徳與木無異
　豈非國家休祥所繫非民庻可得侔耶
失義不徳白虎不出禁或逆枉矢射山崩日蝕天子失
仁太白經天日食修岸山崩理惑
　按禮記正義左傳昭三十一年十二月辛亥朔日有
　食之庚午之日始有謫謫謂日之将食之氣氣見於
　上所以責人君也梓慎曰二至二分日有食之不為
　災也日月之行也分同道也至相過也其他月則為
　災陽不克也故常為水也然詩之十月則夏之八月
　秋分日食而為災者以辛卯之日卯往侵辛木反克
　金故為災昭七年夏四月甲辰朔日有食之而大咎
　衛君上卿四月夏之二月為災者以其甲辰之日甲
　為木辰為土木當克土今日食土反克木故為災也
　昭二十一年秋七月壬午朔而日食壬為水午為火
　水應克火而日食火反克水不為災者以秋七月夏
　之五月是壬午之時得有克壬之理故不得為災
　又按搜神記夏桀之時厲山亡秦始皇之時三山亡
　周顯王三十二年宋大丘社亡漢昭帝之末陳留昌
　邑社亡京房易傳曰山黙然自移天下兵亂社稷亡
　也故會稽山陰瑯琊中有怪山世傳本瑯琊東武海
　中山也時天夜風雨晦㝠旦而見武山在焉百姓怪
　之因名曰怪山時東武縣山亦一夕自亡去識其形
　者乃知其移来今怪山下見有東武里葢記山所自
　来以為名也又交州脆州山移至青州凡山徙皆不
　極之異也尚書金縢曰山徙者人君不用道士賢者
　不與或禄去公室賞罰不由君私門成羣不救當為
　易世變號又曰日月薄蝕彗孛流飛此天地之危診
　也寒暑不時此天地之蒸否也石立土踊此天地之
　瘤贅也山崩地陷此天地之癰疽也衝風暴雨此天
　地之奔氣也雨澤不降川瀆涸竭此天地之焦枯也
彗星出北斗兵大起在三台臣害君在太微君害臣在
天獄諸侯作禍彗行所指其國大惡彗在日旁子欲殺
父彗在月中者君有徳天下欣心大豐盛
彗五彗也蒼則王侯破天子苦兵赤則賊起强國恣黄
則女害色權奪於后妃白則将軍逆二秊兵大作黒則
水精賦河河决賊處處起
　按前漢志嵗星贏而東南石氏見彗星甘氏不出三
　月廼生彗本類星末類彗長二丈贏東北石氏見覺
　星甘氏不出三月廼生天棓本類星末鋭長四尺縮
　西南石氏見欃雲如牛甘氏不出三月廼生天槍左
　右鋭長数丈縮西北石氏見槍雲如馬甘氏不出三
　月廼生天欃本類星末鋭長數丈石氏槍欃棓彗異
　狀其殃一也必有破國危君伏死其辜餘映不盡為
　旱凶饑暴疾至日行一尺出二十餘日廼入甘氏其
　國凶不可舉事用兵出而易所當之國是受其殃又
　曰袄星不出五年其下有軍及失地若國君䘮
　按晉志有袄星二十一而無雜妖隋志所集則庾季
　才靈臺秘苑也且志有雜妖又有星雜變文獻通考
　録其雜變而遺雜妖併集於後
　雜妖一曰天鋒彗象矛鋒者也主從横天下從横則
　天鋒星見二曰燭星状如太白其出也不行見則不
　久而滅燭星所燭者城邑亂三曰蓬星狀如夜火之
　光在西南修數丈左右兑出而易處又曰蓬星狀如
　粉絮見則天下道術士當有出者布衣之士貴天下
　太平五榖成四曰長庚狀如一匹布著天見則兵起
　五曰四填出四隅去地六丈餘大而赤夜半時出見
　十月而兵起亦曰地維蔵光大而赤去地二三丈如
　月始出東北隅天下大水出東南隅大旱西南隅西
　北隅則兵大起(以上亦見晉志)七曰女帛變出東北水木氣
　合也有大䘮八曰盗星出東南火木氣合也多㓂賊
　九曰積陵出西北金水氣合也見則天下隕霜兵大
　起人饑十曰端星大而赤察之中黄數動長可四丈
　所出之氣効於四季名曰冏隅所出兵大起十一曰
　昏昌出西北氣青赤見則國易政先起者昌後起者
　亡高十丈亂一年高二十丈亂三年高三十丈亂三
　年十二曰莘星出西北狀如有環一星見則諸侯有
　失地十三曰白星有如星非星狀如削瓜為男喪十
　四曰莬昌出西北有青赤環之此星見則天下改易
　十五曰格澤狀如炎火上黄下白從地而上下大上
　鋭見則不種而穫又曰此熒惑之變見則伏尸流血
　期三年十六曰歸邪狀如星非星如雲非雲見必有
　歸國者十七曰濛星夜有赤氣如牙旗長短四面西
　南最多又曰刀星亂之象
　星雜變一曰星晝見若星與日並岀名曰嫁女星與
　日争光武且弱文且强女子為王二曰恒星不見主
　不嚴法度消又曰天子失政諸侯横暴三曰星鬭天
　下大亂四曰星揺人衆將勞五曰星隕陽失其位災
　害之萌又曰衆星墜人失其所也又曰奔星之所墜
　其下有兵列宿之所墜滅家邦衆星之所墜衆庶亡
　又曰填星墜海水佚黄星聘海水躍
　古微書卷三十一
欽定四庫全書
　古㣲書卷三十二
　　　　　　　　　　　　　明　孫㲄　編
河圖緯

賁居子曰緯候之興其生於河出圖一語乎自前


漢世有河圖九篇洛書六篇云自黄帝至周文王


所受本文又别三十篇云自初起至於孔子九聖


増演以廣其意盖七緯之祖本也顧漢志馬鄭皆

不道及惟梁崇文隋經籍有二十卷今讀其文淵


且豔也其錄則曰括地象曰絳象曰始開圖皆以


鈎山河之賾曰帝覽嬉曰稽耀鈎皆以抉星象之


玄曰挻佐輔曰握矩記皆以闡運厯之要而又有


帝通紀真紀鈎著命秘徴要元考燿殘篇半牘錯


海希珍所遇之輒䟽矣殆視諸緯為富云

　河圖括地象

昔禹治水得括地象此其傳之最古也

易有太極是生兩儀兩儀未分其氣混沌清濁既分伏
者為天偃者為地(又日)元氣無形洶洶蒙蒙偃者為地
伏者為天
天地精通神明列序
元氣闓陽為天積精為日
天不足西北地不足東南西北為天門東南為地户天
門無上地户無下(注天不足西北是天門地不足東南是地户)
天左動起於牽牛地右動起於畢
天有四表以布精魄地有四瀆以出圖書
天有五行地有五岳天有七星地有七表天有八氣地
有八風天有九道地有九州天有四維地有四瀆天有
九部八紀地有九州八桂
　按淮南子東北為報徳之維也西南為背陽之維東
　南為常羊之維西北為號通之維
天下九州内效中域以盡地化　地中央曰崑崙崑崙
東南地方萬五千里名曰神州中有五岳地圖帝王居
之　八極之廣東西二億三萬三千里南北二億三萬
一千五百里夏禹所治四海内地東西二萬八千里南
北二萬六千里有君之州有九阻中土之文徳及而不
治
崑崙之墟下通含右赤縣之州是為中則東南神州曰
晨土正南印州曰深土西南戎州曰滔土正西弇州曰
并土正中冀州曰白土西南柱州曰肥土北方玄州曰
成土東北成州曰隱土正東揚州曰信土(晨亦作農深一作沃白一)
(作中玄一作濟信一作申)
　按淮南子九州之外乃有八殥亦方千里自東北方
　曰大澤曰無通東方曰大渚曰少海東南方曰昃區
　曰元澤南方曰大夢曰浩澤西南方曰渚資曰丹澤
　西方曰九區曰泉澤西北方曰大夏曰海澤北方曰
　大㝠曰寒澤凡八殥八澤之雲是雨九州八殥之外
　而有八紘亦方千里自東北方曰和丘曰荒土東方
　曰棘林曰桑野東南方曰大窮曰衆女南方曰都廣
　曰反户西南方曰焦僥曰炎土西方曰金丘曰沃野
　西北方曰一目曰沙所北方曰積氷曰委羽凡八紘
　之氣是出寒暑以合八正必以風雨八紘之外乃有
　八極自東北方曰方土之山曰蒼門東方曰東極之
　山曰開明之門東南方曰波母之山曰陽門南方曰
　南極之山曰暑門西南方曰編駒之山曰白門西方
　曰西極之山曰閶闔之門西北方曰不周之山曰幽
　都之門北方曰北極之山曰寒門凡八極之雲是雨
　天下八門之風是節寒暑八紘八殥八澤之雲以雨
　九州而和中土

賁居曰昔聞神農之治地過日月之表此或神農


之九州與盖其説祖于鄒衍衍謂中國於天下乃


八十一分之一耳中國外九州各有禆海環之如


此者九乃有大瀛海環其外天地之際焉頗似佛


説四天下及須彌山王三千大千之説而要其言


以海為環則依然中夏之習見也近世有利瑪竇


自歐巴羅國越八萬里汎海而來其言海外大國


猥多而西視神州目為大眀海居地才百之一則


瀛海之外豈遂無方輿哉鄒子之言倘猶存乎蠻


觸也顧漢儒括地志全述其文而隋代郊祀至以


九土列祀位亦可謂好大不經矣

凡天下有九區别有九州中國九州名赤縣神州即禹
之九州也上云九州八柱即大九州也非禹貢赤縣小
九州也
崑崙山為柱氣上通天崑崙者地之中也地下有八柱
柱廣十萬里有三千六百軸互相牽制名山大川孔穴
相通
　按闗令内傳地厚萬里其下得大空大空四角下有
　自然金柱輒方員五千里
地南北三億三萬五千五百里地部之位起形髙大者
有崑崙山從廣萬里髙萬一千里神物之所生聖人仙
人之所集也出五色雲氣五色流水其泉南流入中國
名曰河也其山中應于天最居中八十城布繞之中國
東南隅居其一分是奸城也崑崙之山為地首上為握
契滿為四瀆横為地軸止為天鎮立為八柱
崑崙之墟有五城十二樓河水出焉四維多玉
崑崙山有水水氣上蒸為霞
崑崙有柱焉其髙入天即所謂天柱也圍三千里圓如
削下有仙人九府治與天地同休息其柱銘曰崑崙銅
柱其髙入天圓周如削膚體羙焉
　按山海淮南怪談崑崙無異佛氏之侈須彌山也道
　家又以蓬萊為崑崙兹不具述惟赤霆一經相傳為
　張子房要其説地脉山原殊為奥突其文曰崑崙柱
　天萬􁁙繇起西北綿亘幽寒莫諸為背為項為脊為
　毳下為臋上為髪際面居泰雍耳目口鼻幽冀川
　蜀分左右背懸心關腦腹垂洛汭胃脘出納為汧為
　渭大河大江經絡榮衞大腸膀胱震澤壘濟青徐以
　降是為髖髀泄為尾閭茫洋無際海洲萬國糞滓塵
　穢
嶓冡山上為狼星武開山為地門上為天髙星主囹圄
荆山為地雌上為軒轅星大别為地理天以合地以通
三危山在鳥䑕之西南上為天苑星岐山在崑崙東南
為地乳上為天麋星汶山之地為井絡(一曰)汶阜之山
江出其腹帝以㑹昌神以建福上為天井星桐柏山為
地穴上為維星鳥䑕同穴山地之幹也上為掩畢星熊
耳山地門也精上為畢附耳星
太行山天下之脊
三危山黒水出其南
岐山上多白金周之興也鸑鷟鳴于岐山時人亦謂岐
山為鳳凰堆
流州多積石其名曰昆吾鍊之成銕以作劍光明如水
晶石盖銕丱也
嶓冡山上有異花草名骨容食之無子
川徳布精上為星河精上為天漢
井絡纏曜江漢昞靈泉流深逺盛為四瀆之首
　按張華叙神異經曰崑崙有銅柱焉其髙入天所謂
　天柱也圍三千里員周如削下有廻屋仙人九府治
　上有大鳥名曰希有南向張左翼覆東王公右翼覆
　西王母背上小處無羽一萬九千里西王母嵗登翼
　上之東王公也故其柱銘曰崑崙銅柱其髙入天員
　周如削膚體羙焉其鳥銘曰有鳥希有緣赤煌煌不
　鳴不食東覆東王公西覆西王母王母欲東登之自
　通隂陽相須唯㑹益工
　河圖始開圖

漢武按古圖書始名河所出曰崑崙張騫未之見


也唐薛元鼎使吐蕃得源于穆穆哩山中亦非其


真勝元命都實往求之朶甘斯西鄙有泉百泓行


二十日至朶甘斯東北有大雪山始名崑崙則河


源非崑崙明矣豈上古聖人亦有目力足踐所未


及者乎失之古得之今失之千載得之一時學然

　後知不足也
黄帝問風后曰余欲知河之始開風后曰河凡有五皆
始乎崑崙之墟
黄河出崑崙東北角剛山東自北行千里折西行至蒲
山南流千里至文山東流千里至秦澤西流千里至潘
澤陵門東北流千里至華山之隂東流千里至於植雍
南流千里至於下津然河水九曲其長九千里入於渤
海(水經注黄河百里一小曲千里一曲一直)
崑崙山北地轉下三千六百里有入玄幽都方二十萬
里地下有四柱廣十萬里地有三千六百軸犬牙相舉
　按十三洲説崑崙山正在西海之戍地北海之亥地
　去岸十三萬里有弱水周迴繞匝山南接積石圃西
　北接北户之室東北臨大活之井西南至承淵之谷
　此四角大山實崑崙之支輔也積石圃南頭昔西王
　母告周穆王去咸陽三十六萬里山髙平去地三萬
　六千里上有三角面方廣萬里形如偃盖上有金臺
　玉闕亦元氣之所合天帝君所治處也　閲此説則
　穆天子傳之崑崙即水經所謂髙萬一千里者而山
　海之崑崙止云廣八百里當别一小崑崙矣
黄泉之埃上為黄雲青泉之埃上為青雲赤泉之埃上
為赤雲白泉之埃上為白雲玄泉之埃上為玄雲
　此即淮南子正土御埃天之説
九州殊題水泉剛柔各異青徐角羽集寛舒遲人聲緩
其泉鹹以酸荆揚角徴㑹氣漂輕人聲急其泉酸以苦
梁州商徴接剛勇漂人聲騫其泉苦以辛兖豫宫徴含
平静有慮人聲端其泉甘以苦雍冀合商明端駃烈人
聲捷其泉辛以鹹
　按管子夫齊之水道躁而復故其民貪麤而好勇楚
　之水淖弱而精故其民輕果而賊越之水濁重而洎
　故其民愚疾而垢秦之水泔最而稽􁒾滯而雜故其
　民貪戾㒺而好事晉之水枯旱而運􁒾滯而雜故其
　民諂䛕葆詐巧佞而好利燕之水萃下而弱沈滯而
　壅故其民愚戅而好貞輕疾而易死宋之水輕勁而
　清故其民間易而好正
　淮南子汾水濛濁而宜麻濟水通和而宜麥河水中
　濁而宜菽雒水輕利而宜禾渭水多力而宜黍漢水
　重安而宜竹江水肥仁而宜稻平土之人慧而宜五
　糓夫水味之别則然矣論其極則庭州灞水金鉄皆
　漏鄜延之川白脂日流弱水溺毛黒溪玄髕悉唐制
　角畔怯腐手水性不同有如此者其説曰庭州灞水
　在大荒之外金鉄承之皆漏惟角與瓠葉則否拘夷
　山中有流水亦如之鄜延即延安石油也以為烟墨
　松脂不及詳注石燭黒溪在南荒以其水塗石象至
　輒不去昆侖以此塗身即能乗象如家畜古所謂黑
　昆侖今之象奴也悉唐畔怯見佛書中

賁居曰水一耳泉何以品乎聲何以析乎則本草


之辨水其濫爾乎蒲元之諗涪水雜以二斗亦知


其非蜀江張茂先之察江心問洛中篙師一皆首


服但不識桑苧翁從此㑹否張又新品水抑又亞


之

　河圖絳象

僧一行曰天下山川存乎兩戒北紀河源南紀江


源然而河獨與雲漢相始終歴歴其所流所直莫


非星也故河有圖江不聞圖焉有天下者保河則


强塹江則弱

河導崑崙山名地首上為權勢星一曲也東流千里至
規其山名地契上為距樓星二曲也祁南(一作北流)千里至
積石山名地肩上為别符星三曲也邠南千里入隴首
山間抵龍門首名地根上為營室星四曲也龍門上為
王良星為天橋神馬出河躍南流千里抵龍首至卷重
山名地咽上為巻舌星五曲也東流貫砥柱觸閼流山
名地喉上為樞星以運七政六曲也西距卷重山千里
東至雒㑹名地神上為紀星七曲也東流至大伾山名
地肱上為輔星八曲也東流至絳水千里至大陸名地
腹上為虚星九曲也
　按河水發源有土蠻星宿海之説故緯書按天星以
　名其流要之上為星辰下為河漢凡江淮之瀆無不
　與星辰應也
黄河出崑崙東北流千里折西而行至於蒲山南流千
里至於華山之隂東流千里至於桓雍北流千里至於
下津河水九曲長九千里入於渤海
　此文已見始開圖而語少畧因楊用修引為絳象故
　錄于此
邠之隘上為扶桑日所升宣陸之阻上為吳泉月所登
　按山海經紀日月之出者七日月所入五日月所出
　入一其紀日月之出也曰大言山曰合虚山曰明星
　山曰鞠陵山曰湯谷扶水曰猗天蘇門山曰壑明俊
　疾山皆在大荒東經其紀日月之入曰豐沮玉門山
　曰日月山天樞也曰鏊鏖鉅山曰常陽山曰大荒山
　皆在大荒西經曰浴日一在大荒南經之甘淵曰浴
　月一在大荒西經之玄丹山其紀日月所出入一在
　大荒西經之方山柜格之松焉考之淮南子日所出
　入又多不同存而不論亦可也
太湖中洞庭山林屋洞天即禹藏真文之所一名包山
吳王闔閭登包山之上命龍威丈人入包山得書一卷
凡一百七十四字而還吳王不識使問仲尼詭云赤烏
啣書以授王仲尼曰昔吾遊西海之上聞童謡曰吳王
出遊觀震湖龍威文人名隱居北上包山入靈墟乃造
洞庭竊禹書天帝大文不可舒此文長傳六百初今强
取出䘮國廬丘按謡言乃龍威文人洞中得之赤烏所
啣非丘所知也吳王懼乃復歸其書
　按靈寳要畧昔太上以靈寳五篇真文以授帝嚳帝
　嚳將仙封之於鍾山至夏禹巡狩度弱水登鍾山遂
　得是文後復封之包山洞庭之室吳王闔閭出遊包
　山見一人自言姓山名隱居闔閭扣之乃入洞庭取
　素書一卷呈闔閭其文不可識令人齎之問孔子孔
　子曰丘聞之童謡云吳王出遊觀震湖龍威丈人山
　隱居北上包山入靈墟乃入洞庭竊禹書天地大文
　不可舒此文長傳百六初若强取出䘮國廬闔閭乃
　尊事之
　越絶書禹治洪水至牧徳之山見神人焉謂禹曰勞
　子之形役子之慮以治洪水無乃怠乎禹知其神人
　再拜請誨神人曰我有靈寶五符以役蛟龍水豹子
　能得之不日而就因授禹而誡之曰事畢可秘之於
　靈山禹成功後乃藏之於洞庭包山之穴至吳王闔
　閭之時有龍威丈人得符獻之吳王以示羣臣皆莫
　能識乃令賫符以問孔子孔子曰昔禹治水於牧徳
　之山遇神人授以靈寶五符後藏於洞庭之包山君
　王所得無乃是乎赤烏之事某所未詳使者反白闔
　閭乃尊事之先是江左童謡云禹治洪水得五符藏
　之洞庭之包山湖龍威丈人竊禹書得吾者䘮國廬
　尋而吳果滅

孔子入吳信有之包山之謡亦必有自而第云靈


寶五符則或出附㑹者之口也

　古㣲書卷三十二
欽定四庫全書
　古㣲書卷三十三
　　　　　　　　　　　　　明　孫㲄　編
　河圖稽耀鈎

稽燿曰鈎以言乎玄象之窈矞無不覩也

五星散為五色之彗　嵗星之精流為國皇主内難
太白散為天狗主候兵辰星散為枉矢流枉矢所射可
誅　熒惑散為蚩尤旗主惑亂鎮星散為獄漢又為五
殘主兵亡又為旬始主招横又為虹蜺主内淫又霓者
氣也起在日側其色青赤白黄
嵗星之精流為天棓天槍天猾天衝國皇及登蒼彗熒
惑散為昭旦蚩尤之旗昭明司尤天欃赤彗填星散為
五殘獄漢大賁昭星絀流旬始蚩尤虹蜺撃咎黄彗太
白散為天杵天柎伏靈大敗司姦天狗天殘卒起白彗
辰星散為枉矢破女拂樞滅寶繞綖驚理大奮祀黑彗
五色之彗各有長短曲折應象
日月兩重暈者饑之祥也
蟾蜍去月天下大亂
月犯房天子有憂四足之蟲多死月犯心後星亂臣在
旁
青雲刺月五榖不熟傍多赤雲如人頭大戰月旁有白
雲如杵者三貫月六十日内有兵戰月始出有黑雲貫
名激雲不出三日大雨
彗星出貫奎庫兵悉出禍在强侯外夷胡應逆首謀也
枉矢東流天下恐
　按晉史志妖星二十有一一曰彗星二曰孛星三曰
　天棓四曰天槍五曰天欃六曰虽尤旗七曰天衝八
　曰國皇九曰昭明十曰司危十一曰天䜛十二曰五
　殘十三曰六賊十四曰獄漢十五曰旬始十六曰天
　鋒十七曰燭星十八曰蓬星十九曰長庚二十曰四
　填星二十一曰地維藏光

賁居曰天棓天槍皆紫垣門内之宿似不得為妖


女孛本黄帝時一女子修行不得其死蚩尤則黄


帝所誅者而復能為妖於天亦可詫也

　(又)按晉志流星之類有音如炬火天保也所墜國有
　喜若小流星青赤名地雁所墜有兵其光青赤長三
　丈名天雁軍中之精華也其飛星大若缶若甕後皎
　然白前卑後髙此謂頓頑多死亡或大若缶甕星滅
　後白者曲環如車輪此謂解御其國人相斬為爵祿
　飛星如前但白者化為車輪下名曰大滑下有流血
　又云東南有三星出名曰盜星出則天下有大盜西
　南有三大星出名曰種陵出則天下糓貴十倍西北
　三大星出而白名天狗出則人相食大凶東北有三
　大星出名曰女帛見則有大䘮
黄黑氣掩日是為日薄凡日食皆於晦朔不有於晦朔
者為日薄雖非日月同宿時隂氣盛掩日光也占類日
食
月犯心有亂臣王者惡之(又)宫中有亂又有大䘮犯中
星為人主犯前星為太子犯後星為庻子當之
　河圖帝覽嬉

猶云覽徳輝而嬉悦爾

黄道一青道二出黄道東赤道二出黄道南白道二出
黄道西黑道二出黄道北日春東從青道夏南從赤道
秋西從白道冬北從黑道立春星辰西遊日則東遊立
夏星辰北遊日則南遊春分星辰西遊之極日東遊之
極日與星辰相去三萬里夏至則星辰北遊之極日南
遊之極日與星辰相去三萬里立秋星辰東遊日則西
遊立冬星辰南遊日則北遊秋分星辰東遊之極日西
遊之極冬至星辰南遊之極日北遊之極相去各三萬
里
　按漢志日有中道月有九行中道者黄道一曰光道
　光道夏至北至於東井北近極故晷短冬至南至於
　牽牛逺極故晷長春秋分日東至角西至婁去極中
　而晷中日行不可指而知也故以二至二分之星為
　候日東行星西轉冬至昏奎八度中夏至氐十三度
　中春分栁一度中秋分牽牛三庭七分中此其正行
　也日行疾則星西轉疾事埶然也
　(又)按隋志日循黄道東行行東陸謂之春行南陸謂
　之夏行西陸謂之秋行北陸謂之冬
　(又)中興天文志占天之法以二十八宿為綱維分列
　四方南北去極各九十有一度冬則南遊春分星辰
　西遊之極三十有六度一星辰相去三萬里夏至則
　星辰北遊半在赤道内半在赤道外出入内逺極逺
　者皆二十有四度以其行赤道之中者名之曰黄道
　凡五緯皆隨日繇黄道行惟月之行有九道四時交
　㑹歸於黄道而轉變焉故有赤青白黑四者之異名
　然唐志又云黄道春分與赤道交於奎秋分交於軫
　西南至斗北至井與漢志殊盖赤道分天之半今古
　不易黄道本無定體因日行而為之名日之行也毎
　嵗有差古今所以不同也
月未當望而望是謂從兵宜攻他人月當望而不望攻
他人者有殃所宿之國亡地
月暈而珥六十日兵起不暈而珥全有喜兵在外而喜
月不暈有四璚者臣有謀不成月暈三重天下受兵赤
雲貫之其下亡地月暈四重其下亡國凶月暈七重其
下亡國月暈九重其下兵起流亡五月中暈有九重以
上者道上有熱死人地將動月犯太白其野受兵戰不
勝又云所守之國兵起月暈太白與日共其分主憂星
出月隂負海國勝列星貫月隂國可伐
太星流入月中無光有兵死又曰使星入月主失其地
若星入月中無光將戮
彗星在月胡兵大起
彗出東方河逆決將相有謀
月食從上始謂之失國國者當之從旁始謂之失令相
當之從下始謂之失律將軍當之
從上下始謂之赤子失其隂為女其陽為男
月行南河兵旱並起男子䘮
月犯太白强侯作亂以戰不勝
月暈辰星春夏民有寒熱疾秋兵起冬其下並憂
月犯南斗兵起國中
月犯心有亂臣王者惡之又曰宫中有亂
月暈胃民多腹疾貴臣死若熒惑在胃中則有兵嵗令
在暈中有徳令火入大㣲中留止為兵火起
　河圖挻佐輔
此其符命之祖乎河洛易緯各載此事而文不一


則雖無其文未必無其事也

伏羲禪於伯牛鑚木作火
黄帝修徳立義天下大治乃召天老而問焉余夢見兩
親挺白圖即帝以授余於河之都覺昧素善不知其理
敢問於子天老曰河出龍圖雒出龜書紀帝録列聖人
之姓號興謀治太平然後鳳凰處之今鳯凰以下三百
六十日矣古之圖紀天其授帝圖乎試齋以徃視之黄
帝乃祓齋七日衣黄衣冠黄冕駕黄龍之乗戴蛟龍之
旗天老五聖皆從以遊河洛之間求所夢見之者弗得
至於翠媯之淵大鱸魚泝流而至乃問天老曰子見夫
中河流者乎曰見之顧問五聖皆曰莫見乃辭左右獨
與天老跪而迎之魚汎白圖蘭葉朱文五色畢具天老
以授黄帝舒視之名曰錄圖
錄圖曰潬潬噅噅棼棼雉雉萬物盡化
天授元始建帝號黄龍負圖鱗甲成字從河中出付黄
帝令侍臣目寫以示天下
黄帝遊於洛見鯉魚長三丈青身無鱗赤文成字
堯時與羣臣賢智到翠媯之川大龜負圖來投堯堯勑臣下
寫取告瑞應寫畢歸還水中
舜以太尉即位與三公臨觀黄龍五采負圖出置舜前
以黄玉為柙白玉為檢黄金為䋲黄芝為泥章曰天黄
帝符璽(又曰)黄龍從雒水出詣虞舜鱗甲成字舜令寫
之寫竟去(舜以土德故一曰黄帝)一作文竟龍去
禹治水功大天帝以寶文大字賜禹佩渡北海免弱水
之難
百世之後地髙天下不風不雨不寒不暑民復食土皆
知其母不知其父如此千嵗之後而天可倚杵洶洶莫
知始終
　按正法經天圓十二綱地方十二紀天綱運闕三百
　六十輪為一周地紀推機三百三十輪為一度天運
　三千六百周為陽勃地轉三千三百度為隂蝕天氣
　極於太隂地氣窮於太陽故陽激則勃隂否則蝕隂
　陽勃蝕天地氣反天地氣反乃謂之小刼天運九千
　九百周為陽蝕地轉九千三百度為隂勃陽蝕則氣
　窮於太隂隂勃則氣極於太陽故隂否則蝕陽激則
　勃隂陽蝕勃則天地政易天地政易謂之大刼
　運度經云靈寶自然運度有大陽九大百六也小陽
　九小百六也三千三百年為小陽九小百六也九千
　九百年為大陽九大百六也夫天戹謂之陽九也地
　虧謂之百六也至金天氏之後甲申之嵗是其天地
　運度否泰所終陽九百六㑹至時道徳方明兇醜頓
　肆聖君受任於壬辰之年也
　皇民譜錄曰自三象明曜已來至以累億刼㑹天地
　成敗非可勝載數極唐堯是為小刼丁亥之後甲申
　之年陽九百六二氣離合壬辰之始數有九周至庚
　子之年赤星見於東方白摶見于月窟唐堯之後四
　十六丁亥是三刼之周又五十五丁亥至壬辰癸巳
　是大刼之周也六合㝠一二道盈虧時運周刼始轉
　一仙階

賁居曰陽九百六之説僅見於道藏故備志之康


節先生妄以十二時分元㑹運世而以堯舜世為


已中至宋受命遂當申初恐天地之大終難以年


代限也

　河圖握矩記(一作矩起)

五運三正安有常期謂之握矩者明乎皇帝王之


迭興各有禎苻若春規夏準秋矩冬權可象鑑而


不謬也

燧人之世大跡出雷澤華胥履之生伏羲(一云)伏羲在
亥得人定之時
伏羲禪於伯牛鑚木作火
黄帝名軒北斗黄神之精母地祗之女附寶之郊野大
電繞樞斗星耀感附寶生軒胸文曰黄帝子又附寳之
郊見電繞斗軒星照郊野感而生軒(又)黄帝母曰地祗
之子名附寳之郊野大霓繞北斗樞星耀感附寳生軒
轅
令訾野中有玉虎晨鳴雷聲聖人感期而興(又)黄帝以
雷精起玉虎晨鳴雷聲也
大星如虹下流華渚女節意感生白帝朱宣(朱宣少昊氏)瑶
光之星如蜺貫月正白感女樞於幽房之宫生黑帝顓
頊(又曰)帝乾荒擢首而謹耳豭喙而渠股是襲若水取
蜀山氏曰樞是為河女所謂淖子也淖子感揺光於幽
防而生顓頊
扶都見白氣貫星感生黑帝湯
姜原履大人之跡生后稷大姒夢大人死而生文王

賁居曰天之生奇杰瑰偉如其生怪石生妖禽偶


感異氣而出或於中夏或於蠻荒或為尤物或為


英人亦不計其為帝為王也如哀牢之觸沈木夜


郎之流竹孔廪君之涌土穴徐偃之生􁍹孚或不


繇血氣不經人道咸自卓然何必為天下主而後

有奇徴哉且如桓靈寶之么麽而當其母誕時亦


感星墜銅盆吞之有娠使其後竟受偽命豈不與


瑶光薏苡同一瑞也然亦有漠然無瑞而為世雄


霸者矣意者天之間氣其亦偶然而集而不可以


概世類乎若曰天知有帝王而福之則佛説萬八


千天子恐不勝其休祥之煩

少昊秀外龍庭曰月縣通顓頊渠頭併幹通睂帶午
帝嚳駢齒方頥龎珠庭仳齒戴千(一本)帝俈駢齒上
法日參秉度成紀以理隂陽
蒼帝方面赤帝圓面白帝廣面黑帝深面黄帝廣頭龍
額　黄帝兊頥黑帝修頸蒼帝並乳
蒼帝望之大視之博白帝望之明視之義
風后曰予告汝帝之五旗東方法青龍曰旗南方法赤
鳥曰旟西方法白虎曰典北方法玄蛇曰旂中央法黄
龍曰常
帝命伯禹曰告汝九術五勝之常可以克之汝能從之
汝師徒将興
黄帝曰凡人生一日天帝賜算三萬六千又賜紀二千
聖人得三萬六千七百二十凡人得三萬六千一紀主
一嵗聖人加七百二十
孝順二親得算二千天司錄所表事賜算中功
　按太上感應篇天地有司過之神依人所犯輕重以
　奪人算算减則貧耗算盡則死又有三台北斗神君
　在人頭上錄人罪惡奪其紀算大則奪紀小則奪算
　人生而不自愛者其亦負上帝之賜多矣
黄金千嵗生黄龍青金千嵗生青龍赤金千嵗生赤龍
白金千嵗生白龍玄金千嵗生玄龍

此即淮南子五龍五澒之説己錄前運斗樞篇

黄帝生先致白狐
秦距之帝名政虎口日角大目隆鼻長八尺六寸身大
七圍手握兵執矢
怪目勇敢兩瞳天雨刀於楚之邦謂項羽
帝劉季日角戴勝斗胸龜背龍眼長七尺八寸明聖而
寛仁好生主軫劉受紀昌光出軫五星聚井
　河圖秘徴
帝貪則政暴而吏酷酷則誅深深必殺主蝗蟲
主急妄怒失陽事則天無雲而雨
黄帝起大蚓見
帝失徳政不平則月生足又倍臣擅命羣下附和則月
舉足垂瓜
　河圖帝通紀
雲者天地之本也雨者天之施也風者天之使雷者天
地之皷彗星者天之旗
　河圖著命
瑶光之星如蜺貫月正白感女樞於幽房之宫生黑帝
顓頊　握登見大虹意感生舜於姚墟　修己見流星
意感生帝戎文禹一名文命　扶都見白氣貫日意感
生黑帝子湯　太姙夢長人感已生文王
　河圖真紀鈎
王者封泰山禪梁父易姓奉度繼典崇功者七十有二
君
　河圖要元篇
勾金之壇其間有陵兵病不起洪波不登又曰乃有地
脉土良水清勾曲之山金壇之陵可以度世上昇曲城
(要元篇盖漢世緯書後漢書志註不載其目今見茅山志)
　河圖考靈耀一(作考耀文)
秦王政以白璧沉河有黑頭公從河出謂政曰祖龍來
授天寶開中有尺二玉牘
髙皇攝正總萬廷四海歸脉理威明文徳道化承天精
元祚興隆協聖靈
　河圖提劉篇
帝季日角戴勝斗胸龜背龍股長七尺八寸明聖寛仁
好士主軫
　河圖稽命徴
帝劉即位百七十年太隂在庚辰江充詭其變天鳴地
坼
　河圖㑹昌符
漢大興之道在九代之王封於太山刻石著紀禪於梁
父退省考功
河圖曰漢髙祖親祀汶水見一黄釡却驚反化為一翁
責言劉季何不受河圖
河圖龍文曰鎮星光明八方歸徳　赤九㑹昌十世以
光十一以興　九名之世帝行徳封刻政
　古㣲書卷三十三
欽定四庫全書
　古微書卷三十四
　　　　　　　　　　　　　明　孫㲄　編
　河圖玉板

緯之説兆于河圖故僣河圖者益衆而濫河圖者


益陋索之緯錄未聞有玉版者類書徴集頗有數


條或亦其流沿之舊與

倉頡為帝南巡登陽虚之山臨子玄扈洛汭之水靈龜
負書丹甲青文以授之帝文二十八字景刻于陽虚
之石室李斯止識八字曰上天垂命皇辟迭王今已不
可㝷矣
　按金陵新志注云昔周初有於蒼頡墓下得石刻藏
　之書府至秦李斯辨其八字云上天作命皇辟迭王
　或云叔孫通識十一字而不傳妄也任昉云周人不
　能辨而斯通識之余不信也詳考二句乃寇謙所纂
　黒帝安和國王禁文也
湘夫人者帝堯女也秦始皇浮江至湘山逢大雨而問
博士湘君何神博士曰聞之堯二女舜妃也死而葬此
　按禮記舜南巡狩盖三妃未之從也郭璞注山海經
　云明妃后生不從征死不從葬義可知矣列女傳二
　女死于江湘之間又楚辭有湘君湘夫人遂比之虙
　妃洛神名實相亂矣及閲禮記所注三妃者謂宵明
　燭光癸比不謂娥英也山海北經又云舜妻癸比氏
　生宵明燭光處河大澤二女之靈能照此所方百里
　則曲禮之三妃抑何其誣總之好古尊聖者務侈其説
　而遂以聖人之眷屬皆系神靈其實皆無可指耳
禹平天下㑹諸侯㑹稽之野防風氏後到殺之夏徳之
盛二龍降之禹使范成光御之行域外既周而還至南
海輕防風防風之神二臣以塗山之戮見禹使怒而射
之迅雷風雨二龍昇去二臣恐以刃自貫其心而死禹
哀之乃抜其刃療以不死之草是為穿胸民
古越俗祭防風神奏防風古樂截竹長三尺吹之如嘷
三人披髪而舞
　左傳文公十一年鄋瞞侵齊叔孫得臣獲長狄僑如
　注云鄋瞞漆姓北方長狄也在夏為防風氏殷為汪
　芒氏

賁居曰秦漢之世幸而無是種也神哉大禹逆知


千年盖亦慮後世當必有兵禍而震赫其武以為


之防與

從崑崙以北九萬里得龍伯國人長三十丈生萬八千
嵗而死從崑崙以南得大秦人長十丈皆衣帛從此以
東十萬里得佻人國長三十丈五尺從此以西十萬里
得中秦國人長一丈大秦人民亦夀萬八千嵗不知田
作但食沙石子
　按山海輕大人國在􁅨丘北為人大坐而削船又東
　海之外有波谷山有大人之國有大人之市名曰大
　人之堂有一大人踆其土張其兩耳郭璞注秦時大
　人見臨洮身長五丈脚跡六尺埤雅東南有人長七
　丈名曰尺郭一曰黄父西地有人長二千里名無路
　西南荒有人長尺名先通東南荒有人長千里名朴
　父天竺車隣之國男女皆丈八尺大秦國人丈五尺

賁居曰列子所稱龍伯巨人七萬里不盈數步盖


亦有之而防風之身横九畆眉見于軾驁陂之木


矢鉄鏃長六尺有半又特其眇小者爾又王莽時


奇士巨毋霸長一丈大十圍本出于蓬萊魏咸熙


大人見襄武長二丈脚跡三尺二寸符健皇始四

年有長人身長五丈是月霖雨河渭汎溢中流得


大屐一隻長七尺三寸屐指長尺餘而神異經則


云西北海外有人焉長二千里兩脚中間相去千


里腹圍一千六百里俱日飲天酒五斗張華注曰


天酒甘露也不食五榖魚肉唯飲酒好游山海間


不犯百姓不干萬物與天地同生名無路之人盖


天地之大故應無所不有耳

少室山其上有白玉骨一服即仙矣
芝草樹生或如車馬或如龍蛇之狀
　按抱朴子五芝有石芝本芝草芝肉芝菌芝各有名
　品而肉芝則萬嵗蟾蜍千嵗蝙蝠靈龜風生獸千嵗
　鷰菌芝狀如宫室或車馬或龍虎或飛鳥或人形五
　色無常已上服之皆長生
　龍魚河圖

河圖篇目已蕪矣類書所錄復有以龍魚命者豈


非以其玉石雜糅椒艾紛汨而衍其牘與要其文

字亦雅俚相乗政不必棄

月有九行赤道二出黄道北黑道二出黄道南白道二
出黄道西青道二出黄道東併黄道為九行立春春分
月從東青道立秋秋分從西白道立夏夏至從南赤道
立冬冬至從北黑道天有四表月有三道聖人知之可
以延年益夀
　按渾天説日道居中月五星循左右而行故日道獨
　謂之黄月行青朱白黑道各兼黄道而言故又謂之
　九道也是故月道出入於黄道其最逺者去黄道六
　度月行黄道之内曰隂歴行黄道之外曰陽歴北為
　内南為外月行黄道之南謂之朱道行黄道之北謂
　之黑道黄道之東謂之青道黄道之西謂之白道黄
　道内外各四并黄道為九日月之行有遲有速難可
　以一術御也故因其合散分為數段每段以一色名
　之欲以别筭位而已
天嵗星主徳度其精下為天社之神天太白星主兵凶
其精下為雨師之神天熒惑星主司非其精下為風伯
之神天辰星主氣司災其精下為先農之神天鎮星主
得士之慶其精下為靈星之辰
　按晉志凡五星盈縮失位其精降于地為人嵗星降
　為貴臣熒惑降為童兒歌謡嬉戲填星降為老人婦
　女太白降為壮夫處於林麓辰星降為婦人吉凶之
　應随其象告
天之東西南北極各有銅頭鉄額兵長三千萬丈三千
億萬人天之東西南北極各有金剛敢死力士長三千
萬丈三千億萬人天中有太平之都有都中食鬼鉄面
兵長三千萬丈三千億萬人　崑崙山天中柱也
　按依順正理論云三十三天迷盧山頂其頂四面各
　二十千若據周迴數成八萬有餘師説面各八十千
　與下際四邊其量無别山頂四角各有一峯其髙廣
　量各有五百有樂又神名金剛手於中止住守䕶諸
　天於山頂中有宫名善見面二千半周萬踰繕那金
　城量髙一踰繕那半其地平坦亦真金所成俱用百
　億雜寶嚴飾地觸柔輭如妬羅錦於踐躡時随足髙
　下是天帝釋所都大城城有千門嚴飾壯麗門有五
　百青衣藥乂勇健端嚴長一踰繕那量各嚴鎧杖防
　守城門於其城中有殊勝殿種種妙寶具足莊嚴映
　蔽天宫故名殊勝面二百五十踰繕那周千踰繕那
　是謂城中諸可愛事城外四面四苑莊嚴是彼諸天
　共遊戲處一衆車苑謂此苑中随天福力種種車現
　三麤惡苑天欲戰時随其所湏甲仗等現三雜林苑
　諸天入中所玩皆同俱生勝喜四喜林院極妙欲塵
　雜類俱臻歴觀無厭如是四苑形皆異方方周千踰
　繕那量居各有一如意池池面各五十踰繕那量各
　功徳水彌滿其中随欲四苑花鳥香林莊飾業果差
　别難可思議天福城外西南角有大善法堂三十三
　天時集辯論制伏阿素洛等如法事

賁居曰諸天之浄也玄也而四隅八極猶各有咸

神以䕶其居陽之防隂如是其亟也有天下者守


在四夷奈何其不豫

東方太山君神姓圓名常龍南方衡山君神姓丹名靈
峙西方華山君神姓浩名鬱狩北方恒山君神姓登名
僧中央嵩山君神姓軍壽名逸羣呼之令人不病
東方太山將軍姓唐名臣南方霍山將軍姓朱名丹西
嶽華隂將軍姓鄒名尚北嶽恒山將軍姓莫名恵中嶽
嵩髙山將軍姓石名玄恒存之郤百邪
東海君姓馮名修青夫人姓朱名隱娥南海君姓視名
口赤夫人姓翳名逸寥西海君姓勾大名丘白夫人姓
靈名素簡北海君姓禹名帳里夫人姓結名連翹河伯
姓吕名公子夫人姓馮名夷君有四海河神名並可請
之呼之却鬼氣
　按雲笈七籖東嶽姓玄丘名目陸南嶽姓爛名洋無
　西嶽姓浩嶽名元倉北嶽姓伏名通萌中嶽姓角名
　暜生句芒號曰文始洪崖先生東方蒼帝東海君也
　祝融號曰赤精成子南方赤帝南海君也蓐收號曰
　夏里黄公西方白帝西海君也禺疆號曰㝠玄子昌
　北方黑帝北海君也風伯神名吒號曰長育雨師神
　名馮修號曰樹徳馮夷號曰元梁使者
　養生雜書曰東海姓何名歸君南海姓劉名潄君北
　海姓吳名禽强君東海神名阿明南海祝融西海臣
　乗北海禺强
　廣雅山神謂之離河伯謂之馮夷江神謂之奇相物
　神謂之鬼土神謂之羵羊水神謂之四□木神謂之
　畢方火神謂之游光金神謂之清明

賁居曰神豈有姓若字哉借有之孰相呼之且如


天劉翁下降而張翁竄竊騎其龍以上則今之天


翁已非昔天翁矣千億萬年仙神亦應乗除即欲


執書策之名而呼之恐不應也好異者鈎探亦苦


聊以博聞其實名類猥多不勝舉耳

髪神名夀長耳神名嬌女目神名珠映鼻神名勇盧齒
神名丹朱夜卧呼之有患亦便呼之九過惡鬼自却
　按黄庭經曰髮神蒼華字太元腦神精根字泥丸眼
　神明上字英玄鼻神玉壟字靈堅耳神空閒字幽田
　舌神通金字正倫齒神鋒字羅千一面之神宗泥
　九(又)心神丹元字寸靈牙神皓華字虚成肝神龍烟
　字含明腎神玄㝠字育嬰脾神嘗在字魂停膽神龍
　曜字威明皆在心内運天經晝夜存之自長生
　酉陽雜俎身神及諸神名異者腦神曰覺元髮神曰
　玄華目神曰虚監鼻神曰冲龍玉舌神曰始梁
　讀百骸神名可以思養生主矣
　神名飛揚矛神名天矢隂弓之神名曰曲張斧神名
　狂章盾神名自障
　按埤雅粟曰許給豆曰靈殖黍曰侜佞曲張弓也推
　亡逺望弩也續長箭也脱光刀也飛揚劒也狂章斧
　也馮耳孟公船神也黄父漸耳食鬼之神也其貴神
　之異名又曰五岳神泰曰圓常龍衡曰丹靈峙華曰
　浩鬱狩恒曰登僧嵩曰軍夀逸羣四海神東曰馮修
　青南曰視赤西曰勾火丘百北曰禹帳里江神曰奇
　相河伯曰氷夷淮神曰巫支祁波神曰陽侯游光畢
　方火神也清明金神也沐腫水神也彭侯雲陽木精
　也羵羊賈詘土精也
黄帝攝政時有蚩尤兄弟八十一人並獸身人語銅頭
鐡額食沙石子造立兵杖刀㦸大弩威振天下誅殺無
道不仁慈萬民欲令黄帝行天子事黄帝仁義不能禁
止蚩尤遂不敵黄帝仰天而嘆天遣玄女下授黄帝兵
信神符制伏蚩尤帝因使之主兵以制八方蚩尤沒後
天下復擾亂不寜黄帝遂畫蚩尤形象以威天下天下
咸謂蚩尤不死八方萬邦皆為弭伏

賁居曰昔漢祖持項王頭以下魯城亦師此意然


則軒轅得蚩尤而立其威彼蚩尤者亦得軒轅而


顧成其神耳

流洲在西海中地方三千里上多山川積石名為昆吾
石冶其石為鐡作劒光明四照洞如水精以割玉如泥
玄洲在北海中地方三千里去南岸十萬里上有芝草
生玄澗澗水如宻味服之長生
嵗暮夕四更取二十豆子二十七麻子家人頭髪少許
合麻豆著井中咒勅并使其家竟年不遭傷寒辟五方
痰鬼
懸艾虎鼻門上宜官子孫帶印綬懸虎鼻門中周一年
取燒作屑與婦飲之二月中便有兒生貴子勿令人知
之泄則不驗也亦勿令婦見之
七月七日取小赤豆男吞一七女吞二七令人畢嵗無
病(又)七月七日曬曝革裘無蟲(又)七月七日取烏鷄血
和三月三日桃花末塗面及遍身三二日肌白如玉
冬以臘月䑕斷尾正月旦日未出時家長斬䑕著屋中
祝云付勅屋吏制斷䑕蟲三時言功䑕不敢行
埋蚕沙於宅亥地大富得蚕絲吉利以一斛二斗甲子
日鎮宅大吉致財千萬
婦人無以夫衣合集浣之使不利　無以賣馬錢娶婦
以賣馬錢娶婦令多惡病夫妻離别
白馬玄頭食之殺人下病食馬肉亦殺人　羊有一角
食之殺人　玄鷄白頭食之病人鷄有四距殺人六指
亦殺人鷄有五色殺人　犬狗魚鳥不熟食之成瘕
瓜有兩鼻者殺人
　按太清外術生人髪掛菓樹鳥烏不敢食其實　苽
　兩鼻兩蔕食之殺人　簷下滴菜有毒菫黄花及赤
　芥殺人　瓠牛踐苗則子苦　大醉不可卧黍穰上
　汗出睂髪落　婦人有脤食乾薑令胎内消十月食
　霜菜令人面無光　三月不可食陳菹　沙衣結治
　蠼螋瘡　井口邊草主小兒夜啼着母卧薦下勿令
　知之　(闕)氐苔療天行　寡婦藁薦草節去小兒霍
　亂　自縊死繩主顛狂　孝子衿灰傅面□　東家
　門雞棲木作灰治失音　砧垢能蝕人履底　古櫬
　板作琴底合隂陽通神　魚有睫及目合腹中目連
　珠二目不同連鱗白鬐腹下丹字並殺人　鼈目白
　腹下五字十字不可食　蟹腹下有毛殺人　蛇以
　桑柴燒之則見足出　獸岐尾鹿斑如豹羊心有竅
　悉害人　馬夜眼五月以後食之殺人　犬懸蹄肉
　有毒　白馬鞍下肉傷人五臟　烏自死目不閉鴨
　目白烏四距卯有八字並殺人　凡飛鳥投人家井
　中必有物當拔而放之　水脉不可斷井中沸不可
　飲酒漿無影者不可飲　蝮與青蛙虵中最毒蛇怒
　時毒在頭尾　凡冡井間氣秋夏中之殺人先以鷄
　毛投之毛直下無毒迴旋而下不可犯當以醋數斗
　澆之方可入矣　頗梨千嵗氷所化也　琉璃瑪瑙
　先以自然灰煑之令軟可以雕刻自然灰生南海馬
　腦鬼血所化也
髙皇攝政總萬庭四海歸脉治威明文徳道化承天精
元祚興隆協聖靈
　古㣲書卷三十四
欽定四庫全書
　古㣲書卷三十五
　　　　　　　　　　　　　明　孫㲄　編
雒書緯

漢儒傳洪範以初一五行六十五字徑為洛書本


文既有本文又何云戴履肩足白文二十五黑文


二十也雖然緯書若出漢世者便應演洪範之文


而語不及範固知出春秋季世矣今讀其文大類

䜟詞豈河圖主緯洛主䜟耶

　雒書靈准聽

所述多太古溟涬以上故言其幽靈忽怳不可為


象而但溢于聴謂聴之以氣也非聲也

洛水者地理隂精之官帝王明聖龜書出文天以與命
地以授瑞接河合際居中䕶羣王道和洽吐圖神逆名
亂教摘亡弔存故聖人觀河洛也
　按乾坤鑿度孔子曰帝徳之應洛水先温九日後五
　日變為五色玄黄天地之静書見矣負圖出午聖人
　見五日以五日見十日以十日見十五日以十五日
　見二十日以二十日見二十五日以二十五日見三
　十日以三十曰又曰帝王始起河洛龍馬皆察其首
　蛇亦然其首黑者人正其首白者地正其首赤者天
　正謹其人生之甲乙丙丁戊已庚辛壬癸各居應其
　國中以動静逆順此天地神靈佐助之期吉凶之應
　(注各居其國者若甲為齊乙為東夷王者起於此國中龍則用其卦日蛇則用其卦月動謂河洛水静謂)
　(陵陸地各如其迹也)
氣五機七八合提九爻結八九七十二錄圖起(鄭玄注曰氣五)
　(寓之五行機七二十七里也二十八宿以存焉二者用事以卦相提得一嵗俱終而太一行九宫及位遊)
　(相結每宮如卦之日則參差矣八九相乗七十二嵗而七百二十嵗復於冬至甲子主象其數以為軌焉)
　(故曰錄圖起之)
　按乾坤鑿度欲求水旱之厄以位入軌年數除軌箭
　盡則厄所遭也甲乙為飢丙丁為旱戊巳為中興庚
　辛為兵壬癸為水卧算為年立算為日必除先入軌
　年數水旱兵饑得矣如是乃救災度厄扶陽之法
天皇頎羸三舌驤首鱗身碧盧秃掲地皇十一君皆女
面龍顙馬踶虵身人皇龍身九頭驤首達腋地皇氏逸
于有人皇九男相像其身九章　相厥山川形成勢集
才為九州謂之九囿　人皇出於地提之國兄弟相似
别長九州已居中州以制八輔
人皇氏駕六提羽乗雲祗車　人皇别長九州離艮地
精生女為后夫婦之道始此
厲山氏産山谷分布元氣盖即烈山氏
　按洞神經天皇氏以獲為名以望為姓字子潤地皇
　姓鑑名嶽字子元人皇姓愷名胡洮字文生　項竣
　始學篇天地立有天皇十三頭號曰天靈治萬八千
　嵗以木徳王地皇十二頭治萬八千嵗人皇九頭兄
　弟各三千三百嵗依山川土地之勢裁度為九州各
　居一方因是而區别
皇道缺故帝者興
赤帝之為人視之豐長八尺七寸豐下兊上龍顔日角
八采三眸鳥庭荷勝琦表射出握嘉履翌竅息洞通
舜長九尺太上員首龍顔日衡方庭甚口面顄亡髦懐
珠握褒形卷婁色黳露目童重曜故曰舜而原曰重華
禹身長九尺有六虎鼻河目齒鳥啄耳三屚載成鈐
襄玉斗玉骭履已
有人方面日衡重華(衡有骨表如日也眉上曰衡重華重童子)握石椎懐神
珠(椎讀錘錘平輕重也握謂知玉衡之道懷神珠喻有聖性也)璿璣玉衡以齊七政
厯象日月星辰正月上日舜受終鳳皇儀黄龍感朱草
生蓂莢孳西王母授益地圖(西王母得益地之圖來獻)
有人(謂禹也)大口兩耳参屚足文履已(漏空也戊巳土之日故當年水土故)
(以為名也)首戴鈎鈴(有骨表如鈎鈴)胸懐玉斗(懐旋璣玉衡之道或以為有黑子如玉斗)
(也)
有人出石夷掘地代戴成鈐懐玉斗
　按拾遺記禹鑿龍關之山亦謂之龍門至一空巗深
　數十里幽暗不可復行禹乃負火而進有獸狀如豕
　衘夜明之珠其光如燭又有青犬行吠於前禹計可
　十里迷於晝夜既覺漸明見向來豕犬變為人形皆
　著玄衣又見一神蛇身人面禹因與語神即示禹八
　卦之圖列於金板之上又有八神侍側禹曰華胥生
　聖子是汝耶答曰華胥是九河神女以生余也乃探
　玉簡授禹長一尺二寸以合十二時之數使量度天
　地禹即持執此簡以平定水土蛇身之神即羲皇也

賁居曰自混沌盤古氏為一開闢伏羲氏為再開

闢至大禹為開闢之三矣故雒書汲汲推大禹云

　又按乾坤鑿度孔子曰復表日角(表者人形體之章表也名復者初震)
　(反也震之體在夘日始出焉又初應在六四於辰在丑為牛牛有角復人表象)臨表龍顔(名臨)
　(者二爻而互體震震為龍應在六五六五離爻也體南方為上故臨人表在顔也)泰表載干
　(干楯也名泰者二爻也而體艮艮為山山為石體有以行懼難之器云應在上六于人體俱須參人表載)
　(於干上也)大壯表握訴龍角大辰(艮卦至大壯而立體此為乾其四則艮爻耳艮)
　(為手握訴者艮也并二則坎為水有脣詩云寘之河之脣四名卦而震為龍故大壯人之表其象也)夬
　表斗骨履文(名夬者五立於辰在斗魁所指又五於人體當艮卦於文亦手體成其四則震)
　(爻也為足其三猶艮爻於十千次值木於躔七曜之行趂焉七者屬爻此斗在骨足履文大人之表象明)
　(也)姤表耳參漏足履王知多權(姤初爻在巽巽風風為聲而無形也九竅)
　(之分目視形耳聴聲人聲屬坎坎為水水為孔穴象消卦其道五事白聴耳而三漏聴之至巽為服初爻)
　(最在下足象消卦其姤離為明人君南面而治焉足行于其上姤人表覆王是繇然主人君最尊者離又)
　(為大大者土寄位焉土數五當如姤氣于其上故八兼更得性耳巽為進退又為近利有知即以進退求)
　(利此謂之姤焉者隂氣之始故因其表見其情)遯表日角連理(名遯者以離爻也離為日)
　(消卦遯主六月於辰未未為遂有角離南方之卦也五均南方為衡人之遇土曰衡衡者平地連理或謂)
　(連珠者其骨起衡之遯人表亦少少然詩含神霧云四角主張熒惑司過也)否表二好文
　(細或為之時名否卦者三也三在五體艮之中艮為木多節否人之表二時象之與三艮卦體五坤坤為)
　(文故性亦好文也)觀表出準虎(名觀者亦在五艮之中而位上辰為山澤山通氣其于人)
　(體則鼻也艮又門闕觀謂之闕準在鼻上而髙顯觀人表出之象艮為禽喙之屬而當兊之上兊為口虎)
　(唇又象焉)剝表重瞳明歴元(名剥者五色也五離爻離為目瞳目子六五于辰又在夘)
　(夘酉屬也剝離人表重焉五月卦體在艮終萬物始萬物莫盛乎艮厯數以有終始剝人兼之性自然表)
　(象參差神實為之難得縷耳所閠差)此皆律厯運期栢一匡之神也欲
　所按合誠(主正月不三者此人心之合誠春秋䜟卷名也)

賁居曰自古論形相未有參以卦象者此道精眇

　矣故述其大端若斯
黑帝子湯長八尺一寸或曰七尺連咮庭臂二肘湯背
有四肘在亳能修其徳東至於洛觀帝堯之壇沉壁退
立黄魚雙踴黑烏随魚止于壇化為黑玉又有黑龜並
赤文成字言夏桀無道湯當代之檮杌之神見于邳山
有神牽白狼衘鉤而入商朝金徳將盛自山溢湯將
奉天命放桀夢及天而舓之遂有天下
　按周書殷祝解湯將放桀于中野士民聞湯在野皆
　委貨扶老擕幼奔國中虚桀請湯曰國所以為國者
　以有家家所以為家者以有人也今國無家無人矣
　君有人請致國君之有也湯曰否昔大帝作道明教
　士民今君王滅道殘政士民惑矣吾為王明之士民
　復致於桀曰以薄之居濟民之賤何必君更桀與其
　屬五百人南徙千里止於不齊民往奔湯於中野桀
　復請湯言君之有也湯曰否我為君王明之士民復
　重請之桀與其屬五百人徙於魯魯士民復奔湯桀
　又曰國君明之士民復奔湯桀又曰國君之有也吾
　則外人有言彼以吾道是耶我將為之湯曰此君王
　之土也君王之民也委之何湯不能止桀湯曰欲從
　者從君桀與其屬五百人去湯放桀而復薄三千諸
　侯大㑹湯退再拜從諸侯之位湯曰此天子位有道
　者可以處之天子非一家之有也有道者之有也故
　天下者唯有道者理之唯有道者紀之唯有道者宜
　久處之湯以此讓三千諸侯莫敢即位然後湯即天
　子之位與諸侯誓曰隂勝陽即謂之變而天弗施雌
　勝雄即謂之亂而人弗行故諸侯之治政在諸侯之
　大夫治與從
　湯之事罕有聞者以其匿汲冡書中輒為標出
有人雄起戴玉英祈旦失籥亡其金虎東南紛紛(又)精
起昌光出軫已圖之
有鳳凰衘書游文王之都書文曰殷帝無道虐亂天下
皇命已移不得復久靈祗逺離百神吹去五星聚房昭
理四海
　按國語惠王十五年有神降於莘内史過曰昔夏之
　興也祝融降於崇山其亡也囘祿信於黔隧商之興也
　檮杌次於丕山其亡也夷羊在牧周之興也鸑鷟鳴
　於岐山其衰也杜伯射王於鄗王曰今是何神也對
　曰昔昭王娶於房曰房后實有爽徳協於丹朱丹朱
　馮身以儀之生穆王焉實臨照周之子孫而禍福之
　若繇是觀之其丹朱乎
賁居曰明神之降若此其赫也而又有匿形聞聲


盡日交人者如吳太主時羅陽縣有神自稱王表


周旋民間語言飲食與人無異然不見其形又有


一婢名紡吳主遣李崇齎印綬迎表表随崇俱出


及所在郡守令長談論所歴山川輒遣婢與其神


相聞崇與表至權於蒼龍門外為立第舎數使近


臣齎酒食往表説水旱小事往往有驗　噫史冊


所記之神恠莫著於是矣丹朱之為穆王遂増出


後世輪迴功案其説紛多

蒼帝姫昌日角烏鼻身長八尺二寸聖智慈理以成草
木之長而順天時水澤不内舟以成魚鱉之長不麛不
卵以成鳥獸之長畋獵唯時不殺童羊不夭胎童牛不
服童馬不馳不鶩澤不行害土不失其宜萬物不失其
性天下不失其時
文王獨坐屏去左右深念逺慮召太公望曰帝王猛暴
無文强梁好武侵凌諸侯苦勞天下百姓之怨心生矣
其灾予奚行而得免於無道乎太公曰因其所為但興
其化上知天道中知人事下知地理乃可以有國焉
武王伐紂度孟津中流白魚躍入王舟王俯取魚長三
尺目下有赤文成字言紂可伐王寫以世字魚文消燔
魚以告天有火自天止于王屋流為赤烏烏衘榖焉榖
者紀后稷之徳火者燔魚以告天天火流下應以吉也
遂東伐紂勝於牧野兵不血刃而天下歸之
　按仁王經世間帝王有其五種一粟散王威徳最劣
　二鐵輪王治閻浮提三銅輪王兼二天下四銀輪王
　化三天下五金輪王統四天下
　廣弘明集云此之五王論其位上下不同語其徳勝
　劣有異推秦皇漢武閻浮提内唯王震旦五種王中
　粟散王也
蒼帝起天雨粟
有白雲出自蒼梧入於大梁
有氣象人青衣無手在日西天子之氣象也
蒼帝起青雲扶日赤帝起赤雲扶日黄帝起黄雲扶日
白帝起白雲扶日
　按晉志天子氣内赤外黄四方所發之處當有主者
　若天子欲有遊往處其地亦先發此氣或如城門隱
　隱在氣霧中恒帶殺氣森森然或如華盖在氣霧中
　或氣象青衣人無手在日西或如龍馬或雜色鬱鬱
　衝天者此皆帝王氣
太白守心後九年大饑熒惑守心逆臣起
　按天官書太白白比狼赤比心黄比參左肩蒼比參
　右肩黑比奎大星亢為䟽廟太白廟也太白大臣也
　其號上公熒惑從太白軍憂離之軍却其入守犯太
　㣲軒轅營室主命惡之心為明堂熒惑廟也謹候此
王者不藏金玉則紫玉見之深山服飾不踰祭服則玉
英出
靈龜者玄文五色神靈之精也上員法天下方法地能
見存亡明於吉凶王者不偏黨尊耆老則出
　按爾雅一曰神龜二曰靈龜三曰攝龜四曰寳龜五
　曰文龜六曰筮龜七曰山龜八曰澤龜九曰水龜十
　曰火龜周禮鄭玄注六龜之屬天龜玄地龜黄東龜
　青西龜白南龜赤北龜黒龜俯者靈仰者繹前弇果
　後弇獵左倪靈右倪若是其體也東龜南龜長前後
　在陽象經也西龜北龜長左右在隂象緯也天龜俯
　地龜仰東龜前南龜郤西龜左北龜右各從其耦
　比讀禇先生傳龜名又異一曰北斗龜二曰南辰龜
　三曰五星龜四曰八風龜五曰二十八宿龜六曰日
　月龜七曰九州龜八曰玉龜凡八名龜龜圖各有文
　在腹下文云云者此某之龜也記曰能得名龜者財
　物歸之家必大富至千萬宋元王之得龜也孔子聞
　之曰神龜知吉凶而骨直空枯日為徳而君於天下
　辱於三足之烏月為刑而相佐見食於蝦蟇蝟辱於
　鵲騰蛇之神而殆於即且竹外有節理中直空虚松
　柏為百木長而守門閭日辰不全故有孤虚黄金有
　疵白玉有瑕事有所疾亦有所徐物有所拘亦有所
　據罔有所數亦有所踈人有所貴亦有所不如何可
　而適乎物安可全乎天尚不全故世為屋不成三瓦
　而陳之以應之天天下有階物不全乃生也(又)卜禁
　日子亥成不可以卜及殺龜日中如食巳卜暮昬龜
　之徼也不可以卜庚辛可以殺及以鑚之常以日旦
　祓龜先以清水澡之以卯祓之乃持龜而遂之若嘗
　以為祖人若巳卜不中皆祓之卯東向立灼以荆若
　剛木土卯指之者三持龜以卯周環之祝曰今日吉
　謹以梁卯焍黄祓去玉靈之不祥玉靈必信以成知
　萬事之情辨兆皆可占不信不誠則燒玉靈揚其灰
　以徴後龜其卜必北向龜甲必尺寸

賁居曰自夫子賛易耆重而龜不傳矣祿生補此


猶上古墨灼之遺法歟即以為卜經亦可

鰼鰼魚狀如鵲食之不癉出涿光之山
　按山海經諸鳥食之有益人者黄鳥不妬鴢宜子盤
　鵑已渴􁔼􁔺無卧肥遺已癘雷櫟已痔數斯已癭囂
　已腹痛又已痌鶌鶋不饑䲦已墊槖􁀗不畏鵸䳜不
　魘當扈不眴(目眩也)白鵺巳嗌痛又已痢䳋渠已𦢊(皮皺)
　(起也)鴖鸓䳅餘俱辟火寓辟兵青耕辟疫　諸獸食之
　有益者㹥㹥善走類不妬九尾狐不蠱天狗巳癉耳
　鼠不䐆(腹脹也)蠪蚳不眯獜不風猼訑不畏　讙天狗
　俱禦凶䑏疏辟火□羊脂傅之已腊(體皺)　諸魚食之
　有益者鯥無腫䱱無蠱又不癡赤鱬已疥文鰩已狂
　冉遺不眯鱃滑䲃俱已疣何羅已癰修辟已白癬儵
　已憂鮨已狂鮆不驕鮒已嘔箴不疫蟞不癘茈不䊧
　鰼鰼禦火
陪臣執命王公望風謀始合羣下並附諸侯歸心則月
　舉足垂爪
　古微書卷三十五
欽定四庫全書
　古㣲書卷三十六
　　　　　　　　　　　　　明　孫㲄　編
　洛書甄曜度
緯書以曜稱者凡四見曰靈曜曰文曜曰曜鈎曰


曜嘉未有博極軌度者惟洛書所搆旁蠡周天罔


不具悉盖星厯之學聖門所首務焉後世不第棄


置之而且曰知星宿衣不覆率用為戒矣嗟乎士

子出其户舉目則見天而顧不解列宿為何物也


亦足羞矣夫天事恒象象則顯矣昭昭矣何難知


哉人自不學耳

周天三百六十五度四分度之一夫一度為千九百三
十二里則天地相去六十七萬八千五百里周天一百
七萬一千里一度為二千九百三十二里七十一步二
尺七寸四分四百八十七分分之三百六十二
推廣九道百七十一嵗進退六十三分百四十四嵗一
超次與天相應
　按晉志周天三百六十五度五百八十九分度之百
　四十五半覆地上半在地下其二端謂之南極北極
　北極出地三十六度南極入地三十六度兩極相去
　一百八十二度半彊繞北極徑七十二度常見不隱
　謂之上規繞南極七十二度常隱不見謂之下規赤
　道帶天之紘去兩極各九十一度少强黄道日之祈
　行也半在赤道外半在赤道内與赤道東交於角五
　少弱西交於奎十四少强其赤道外極逺者去赤道
　二十四度斗二十一度是也其入赤道内極逺者亦
　二十四度井二十五度是也日南至在斗二十一度
　去極百一十五度少强是也陸績云天東西南北徑
　三十五萬七千里此言周三徑一也考之徑一不啻
　周三率周百四十二而徑四十五則天徑三十二萬
　九千四百一里一百二十二步二尺二寸一分七十
　一分分之十以句股法言之旁萬五千里句也立八
　極萬里股也從日邪射陽城弦也以句股求弦法入
　之得八萬一千三百九十四里三十步五尺三寸六
　分天徑之半而地上去天之數也倍之得十六萬二
　千七百八十八里六十一步四尺七寸二分天徑之
　數也以周率乗之徑率約之得五十一萬三千六百
　八十七里六十八步一尺八寸二分周天之數也
　又按周髀算經周天七衡周而六間是故一衡之間
　萬九千八百三十三里三分里之一即為百步内一
　衡徑二十三萬八千里周七十一萬四千里分為三
　百六十五度四分度之一度得一千九百五十四里
　二百四十七步千四百六十一分步之九百三十三
　次二衡徑二十七萬七千六百六十六里二百步周
　八十三萬三千里分里為度度得二千二百八十里
　百八十八步千四百六十一分步之千三百三十二
　次三衡徑三十一萬七千三百三十三里一百步周
　九十五萬二干里分為度度得二千六百六里百三
　十步千四百六十一分步之二百七十次四衡徑三
　十五萬七千里周一百七萬二千里分為度度得二
　千九百三十二里七十一步千四百一十分步之六
　百六十九次五衡徑三十九萬六千六百六十六里
　二百步周一百一十九萬里分為度度得二千二百
　五十八里十二步千四百六十一分步之千六十八
　次六衡徑四十三萬六千三百三十三里一百步周
　一百三十萬九千里分為度度得三千五百八十三
　里二百五十四步千四百六十一分步之六次七衡
　徑四十七萬六千里周一百四十二萬八千里分為
　度得三千九百九里一百九十五步千四百六十一
　分步之四百五周二百四十三萬里分為三百六十
　五度四分度之一度得六千六百五十二里二百九
　十三步千四百六十一分步之三百二十七過此而
　徃者未之或知(又)曰隂陽之數日月之法十九嵗為
　一章四章為一蔀七十六嵗二十蔀為一遂遂千五
　百二十嵗二遂為一首首四千五百六十嵗七首為
　一極極三萬一千九百二十嵗生數皆終萬物復始
　天以更元作紀厯
　甄鸞注引乾鑿度曰甲子為蔀首七十二嵗次得癸
　夘蔀七十六嵗次壬午蔀七十六嵗次辛酉蔀七十
　六嵗凡三百四嵗木徳也主春生次庚子蔀七十六
　嵗次己夘蔀七十六嵗次戊午蔀七十六嵗次丁酉
　蔀七十六嵗凡三百四嵗金徳也主秋成次丙子蔀
　七十六嵗次乙夘蔀七十六嵗次甲午蔀七十六嵗
　次癸酉蔀七十六嵗凡三百四嵗火徳也主夏長次
　壬子蔀七十六嵗次辛夘蔀七十六嵗吹庚午蔀七
　十六嵗次己酉蔀七十六嵗凡三百四嵗水徳也主
　冬藏次戊子蔀七十六嵗次丁邜蔀七十六嵗次丙
　午蔀七十六嵗次乙酉蔀七十六嵗凡三百四嵗土
　徳也主致養其徳四正子午夘酉而朝四時焉凡一
　千五百二十嵗終一紀復甲子故謂之遂也

賁居曰星紀分野之度自兩漢厯志古星經外則


蔡邕月令皇甫世紀其分抄已縷縷矣未有及雲


漢者偶讀唐志得僧一行兩戒之辨起乎雲漢而


始知周天之度又古法所未盡者謹誌為殿

　按僧一行曰天下山河之象存乎兩戒北戒自三危
　積石負終南地絡之隂東及太華逾河並雷首底柱
　王屋太行北抵常山之右乃東循塞垣至濊貊朝鮮
　是謂北紀所以限戎狄也南戒自岷山嶓冡負地絡
　之陽東及太華連商山熊耳外方桐柏自上洛南逾
　江漢擕武當荆山至于衡陽乃東循嶺徼達東甌閩
　中是謂南紀所以限蠻夷也故星傳謂北戒為胡門
　南戒為越門河源自北紀之首循雍州北徼達華隂
　而與地絡相㑹並行而東至太行之曲分而東流與
　涇渭濟瀆相為表裏謂之北河江源自南紀之首循
　梁州南徼達華陽而與地絡相㑹並行而東及荆山
　之陽分而東流與漢水淮瀆相為表裏謂之南河故
　於天象則弘農分陕為兩河之㑹五服諸侯在焉自
　陜而西為秦凉北紀山河之曲為晉代南紀山河之
　曲為巴蜀皆負險用武之國也自陕而東三川中岳
　為成周西距外方大伾北至于濟南至于淮東達鉅
　野為宋鄭陳蔡河内及濟之陽為鄁衛漢東濵淮水
　之隂為申随皆四戰用文之國也北紀之東至北河
　之北為邢趙南紀之東至南河之西為荆楚自北河
　下流南距岱山為三齊夾右碣石為北燕自南河下
　流北距岱山為鄒魯南涉江淮為吳越皆負海之國
　貨殖之所阜也自河源循塞垣北東及海為戎狄自
　江源循嶺徼南東及海為蠻越觀兩河之象與雲漢
　之所始終而分野可知矣於易五月一隂生而雲漢
　潜萌于天稷之下進及井鉞間得坤維之氣隂始達於
　地上而雲漢上升始交於列宿七緯之氣通矣東井
　據百川上流故鶉首為秦蜀墟得兩戒山河之首雲
　漢達坤維右而漸升始居列宿上觜觽參伐皆直天
　闗表而在河隂故實沈下流得大梁距河稍逺涉隂
　亦深故其分野自漳濵郤負恒山居北紀衆山之東
　南外接髦頭地皆河外隂國也十月隂氣進踰乾維
　始上達于天雲漢在營室東壁間升氣悉究與内規
　相接故自南正達於西正得雲漢升氣為山河上流
　自北正達于東正得雲漢降氣為山河下流陬誓在
　雲漢升降中居水行正位故其分野當中州河濟間
　且王良閣道由紫垣絶漢抵營室上帝離宫也内接
　成周河内皆豕韋分十一月一陽生而雲漢漸降退
　及艮維始下接于地至斗建間復與列舍氣通於易
　天地始交泰象也踰析木津隂氣益降進及大辰升
　陽之氣究而雲漢沈潜東正之中故易雷出地曰豫
　龍出潜為解皆房心象也星紀得雲漢下流百川歸
　焉析木為雲漢末派山河極焉故其分野自南河下
　流窮南紀之曲東南負海為星紀自北河末派窮北
　紀之曲東北負海為析木負海者以其雲漢之隂也
　唯陬訾内接紫宫在王畿河濟間降婁玄枵與山河
　首尾相逺隣顓頊之墟故為中州負海之國也其地
　當南河之北北河之南界以岱宗至于東海自鶉首
　踰河戒東曰鶉火得重離正位軒轅之祗在焉其分
　野在河華之交東接祝融之墟北負河南及漢盖寒
　燠之所均也自析木紀天漢而南曰大火得明堂升
　氣天市之都在焉其分野自鉅野岱宗西至陳留北
　負河濟南及淮皆和氣之所布也陽氣自明堂漸升
　逺于龍角曰壽星龍角謂之天闗於易氣以陽決隂
　夬象也升陽進踰天闗得純乾之位故鶉尾直建巳
　之月内列太微為天廷其分野自南河以負海亦純
　陽地夀星在天闗内故其分野在商亳西南淮水之
　隂北連太室之東自陽城際之亦巽維地也
　洛書摘六辟

此盖祧諸帝矣而耑於茫眇之代間取其道徳尤


玄者靳于六君云

孔子曰洛書摘六辟日建紀者嵗也成姬倉有命在河
聖孔表雄徳庻人受命握麟徴易厯曰陽紀天心(建紀者謂)
(夫易爻六七八九之數此道成于文王聖也孔表雄著漢當興以庶人之有仁徳受命為天子此謂使以獲麟)
(為應易尤象也孔子以厯説易名曰象也今易象四篇是紀古説假借字耳)别序聖人題錄
興亡州土名號姓輔叐符(言孔子將比應之而作䜟三十六卷)亡殷者紂
黒期火代倉精受命女正昌効紀承餘以著當(火成午部也午)
(為火必言火代者木精將生為之將相代上也又當為火子又使其子為木闕)　　塞水是助倉精絶殷之　
　象字或作之滅闕　　(動效承餘以著所當文王所出云今入元者是也)
　洛書錄運法

此其書亦必有闗運位盖隱䜟存焉而世不聞耳

黄帝坐玄扈閣上與大司馬容光左右輔將周昌二十
二人臨觀鳳圖(一作)臨觀鳯凰之至
舜以太尉受號為天子五年二月東巡狩至於中州與
三公諸侯臨觀黄龍五采負圖出置舜前也
孔子曰昔逢氏抱小女嬉觀帝為履癸妃(一本)逢氏抱
小女妺喜帝孔甲悦之以為太子履癸妃
有人夘金握天鏡
　按竹書紀年癸命篇伐山民山民女于桀二人曰琬
　曰琰后愛二人女無子焉斵其名于苕華之玉苕是
　琬華是琰而棄其元妃于洛曰妺喜於傾宫飾瑶臺
　居之
　述異志夏桀宫中有女子化為龍不可近俄而復為
　婦人甚麗而食人桀命為蛟妾告桀吉凶惟楚莊王
　時宫人一旦而化為野蛾飛去此為最奇
　孔子河洛䜟
二口建戈不能方兩金相刻發神鋒空穴無主竒入中
女子獨立又為雙
　注二口建戈劉字也晉金行劉姓又金故曰兩金空
　穴竒入為寄字女加又奴字
　錄運期䜟
九侯七傑争民命炊骸道路誰使主者玄且來(謂劉玄徳也)
　甄燿度䜟
赤三徳昌九世㑹備合帝際(指劉備也)
沙流不言小人起擅百川亂不言小人執政
　古㣲書卷三十六

