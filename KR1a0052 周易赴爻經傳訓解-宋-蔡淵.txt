#+TITLE: 周易赴爻經傳訓解-宋-蔡淵
#+DATE: 2018-05-12 10:13:16
#+SOURCE: github.com/kanripo/KR1a0052 master 9805f724                
欽定四庫全書　　　　經部一
　周易經傳訓解　　　　易𩔖
　　提要
　　　　(臣/)等謹案周易經傳訓解二卷宋蔡淵撰淵
　　　　字伯静號節齋建陽人案朱彞尊經義考蔡
　　　　淵周易經傳訓解四卷註曰存三卷此本惟
　　　　存上下經二卷題曰周易卦爻經傳訓解與
　　　　彝尊所記不符據董真卿周易㑹通稱此書
　　　　以大象置卦辭下以彖傳置大象後以小象
　　　　置各爻辭後皆低一字以别卦爻與此本體
　　　　例相合知非贋託然楷又言其繫詞文言説
　　　　卦序卦雜卦亦皆低一字則此本無之又經
　　　　義考載淵弟沈後序稱易有太極之説知至
　　　　知終之義正直義方之語皆義理之大原為
　　　　後學之至要實發前賢之所未發云云其文
　　　　皆在繫詞文言則是書原解繫辭文言諸篇
　　　　確有明證非但解卦爻不應揭卦爻以標目
　　　　葢楷所見者四卷之全本彝尊所見佚其一
　　　　卷此本又佚其一卷傳寫者諱其殘缺因於
　　　　書名増入卦爻二字若原本但解上下經者
　　　　此書賈作偽之技不足據也今刪去卦爻二
　　　　字仍以本名著録存其真焉乾隆四十五年
　　　　七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
周易卦爻經傳訓解原序
易有太極易无思也无為也通乎晝夜之道而知易之
本也天地設位而易行乎其中易之用也在天謂之易
在人則謂之性性與易非二理也人能知易之本又知
易之用則能順其性之正而萬事靡不中節矣惟天降
衷之後即倚於形人於其性始有不能盡者聖人憂之
故以陽奇隂耦之畫相錯立象以效其動使天下之人
觀此則可以窮其理之自然盡其性之當然也去古既
逺此意䆮晦有聖人者出又從而告之繫之以辭焉久
而又晦又從而詳告之釋其象與辭焉聖人之意至是
而盡矣易之為書至是而悉備矣雖然書不盡言言不
盡意易之道又豈書之所能盡哉學易君子觀象玩辭
觀變玩占必將有得乎无思无為之妙然後聖人之意
可見天下之動變通之利可得而盡也昔者先君子常
謂聖人之道惟易能盡聖人之書惟易為全而其所尚
辭占象變皆所以順性命之理也故淵自稚年即知好
之每有所聞不敢忘失輯成此書固不敢以為有見乎
聖人之意其于存言存象之譏庶或免焉辭有未逹改
而正之誠有望於同志者開禧乙丑陽月望日建安蔡
淵謹序
欽定四庫全書
　周易卦爻經傳訓解卷上　　宋　蔡淵　撰
上經
　卦者事物之質也原事物之始要事物之終而為之
　者也爻者事物之時也效事物之時而動之者也伏
　羲畫爻立卦文王繫辭于卦以為六十四卦之彖周
　公繫辭於爻以明三百八十四爻之象皆謂之經經
　分上下為二篇孔子釋之為傳傳著十篇共一十二
　篇六經有傳古皆别行至後漢諸儒作註始合經傳
　為一故費直分彖象二傳附于六爻經辭之後而加
　彖曰象曰以别之如今王弼别本乾卦是也王弼又
　附爻象傳文于當爻之下各加象曰今坤卦以下是
　也雖其破碎傳文音韻不屬然傳附經讀者易曉未
　為大失特其傳附于經經文錯亂而統紀不明耳今
　既存十二篇之舊復依王氏所分而高下之其以别
　經傳義相附近便于參考而又不混雜庶幾有得焉
　若其(闕/)　　　與大象未盡盖大象(闕/)　　　　則
　釋卦之大(闕/)者也釋卦當先卦後反居彖後今改而
　正之也
䷀(乾下/乾上)
乾　乾健也陽之性也
元亨利貞　元始也亨通也利冝也貞固也元者萬物
　　始生之時亨者萬物奮達之時利者萬物遂冝之
　　時貞者萬物成性之時
　象曰　象者像也天地山澤雷風水火卦之象也凡
　　言象在卦後者皆釋兩象相錯之義卦有象而後
　　有彖大傳曰彖者言乎象者也考此則釋象當在
　　釋彖之前明矣今以大傳定之後皆倣此
　天行健　天者乾之象天氣運乎上故曰行健者乾
　　之德乾乾相繼運而不息行健之象也
　君子以自彊不息　取健之義也
　彖曰　彖者斷也卦下之辭卦之斷也凡言彖者釋
　　卦彖辭之義
　大哉乾元萬物資始乃統天　釋乾彖元之義大哉
　　深贊之也贊乾元之大無以加也天下之物萬有
　　不同咸資之以為始也乃統天者天道流行雖有
　　元亨利貞之不同而其所以無間斷者實惟一元
　　之運耳故曰統天
　雲行雨施品物流形　釋乾彖亨之義雲行雨施亨
　　之見于氣也品物流形亨之見于形也
　大明終始六位時成時乘六龍以御天　言聖人體
　　元亨也終始乾道之全體也六位初二三四五上也
　　六龍六陽爻也御天行天道也聖人大明乾道全
　　體與卦之六位各以時而成故能時乘六爻以行
　　天道大明終始元也成六位乘六龍以御天亨也
　乾道變化各正性命保合太和乃利貞　釋乾彖利
　　貞之義變者化之漸化者變之成物所受為性天
　　所賦為命太和沖氣也乾道變化利也各正性命
　　貞也此言一而散為萬也保之則不失其有貞也
　　合太和則不窮其用將以為利也此言萬而復㑹
　　于一也貞者成終而成始故復推其始也
　首出庶物萬國咸寜　言聖人體利貞也首出庶物
　　而運化故能使萬國而咸寜也首出庶物者利也
　　萬國咸寧者貞也
初九　初位也九爻也凡初二三四五上為位之隂陽
　　凡九六為爻之隂陽
濳龍　濳藏也龍陽物也濳象初也龍象九也濳龍者
　　爻位之象也
勿用　占辭占得此則為之濳隱而不可用也
　象曰　爻下之辭爻之象也凡言象在爻辭之後者
　　皆釋爻象之義
　濳龍勿用陽在下也
九二見龍在田　見顯也居地道之上故曰在田
利見大人　大人五也占辭
　象曰見龍在田德施普也　内卦中故稱德為見龍
　　故施普
九三君子終日乾乾　乾乾行事不息也下乾終而上
　　乾繼之故曰乾乾
夕惕若厲　夕者日之窮惕懼也若助語辭厲危也居
　　下卦之極故有此象
无咎　斷辭
　象曰終日乾乾反復道也　居下卦之上將又復上
　　卦之下也
九四或躍在淵无咎　或者未定之辭躍者無所緣而
　　絶于地淵者幽深之所躍上也淵下也
　象曰或躍在淵進无咎也
九五飛龍在天　飛翔也天五天位也
利見大人　大人二也
　象曰飛龍在天大人造也　大人五也
上九亢龍　亢上極也
有悔　斷之辭也
　象曰亢龍有悔盈不可久也
用九　六爻皆用九也舉卦變之凡例
見羣龍无首吉　羣龍六龍也六爻皆用老陽則變而
　　之坤矣首先也坤先迷故不可為先首也
　象曰用九天德不可為首也
䷁(坤下/坤上)
坤　坤順也隂之性也
元亨利牝馬之貞　坤者乾之對也元亨利三者皆因
　　乎乾惟貞則常立乎中而為主者故乾貞剛健專
　　固坤貞柔順承從所以異也牝馬順而善行地猶
　　坤順而善承乾也故取以為象
君子有攸往先迷後得主利　攸所也往動也君子有
　　攸往體坤而動也迷惑也先迷隂无首故也後得
　　主利隂從陽也
西南得朋東北䘮朋　西南隂方也東北陽方也朋類
　　也得朋以隂居隂也䘮朋以隂居陽也
安貞吉　安不妄動也言當安乎柔順之貞則得吉之
　　道也
　象曰地勢坤　地者乃坤之象也地形成乎下髙下
　　相仍故曰勢
　君子以厚德載物　厚而能載坤之象也
　彖曰至哉坤元萬物資生乃順承天　釋坤彖元之
　　義至哉亦贊也贊坤元承乾元之大無所不至也
　　生者流形露生之時也天下之物咸資以為生夫
　　生之與始時雖不同而其所以為生者乃在乎順
　　承天道而得也
　坤厚載物德合无疆含𢎞光大品物咸亨　釋坤彖
　　亨之義无疆无窮也載物以有形言无疆以運行
　　言德合无疆合天運之无窮也含包也𢎞厚也坤
　　之事也光著也大盛也乾之事也盖德合乎乾故
　　亦至乎光大而品物咸亨也此言有形之後亨也
　牝馬地類行地无疆柔順利貞　釋坤彖利貞之義
　　行地无疆者牝馬之柔順利貞也承乾之无窮者
　　坤道之柔順利貞也
　君子攸行先迷失道後順得常西南得朋乃與類行
　東北䘮朋乃終有慶安貞之吉應地无疆　釋坤彖
　　君子體坤之義坤道主成成在後故先乾而動則
　　失其道後順乾而動則得其常以方而言則氣始
　　乎東北而成乎西南西南為後也故往西南則與
　　類行矣東北則為失類必待其終乃有慶者終即
　　後義言其有慶乃當在東北之後也坤之道如此
　　君子苟能安其柔順之貞則應地道之无窮也矣
　　君子體坤如此
初六　說見乾卦初九下
履霜　霜者隂氣始凝之物也履象初也霜象六也
堅氷至　堅氷者隂氣盛也言霜之積則必有堅氷之
　　至戒之辭也
　象曰履霜堅氷隂始凝也馴致其道至堅氷也　凝
　　結也馴順也居卦之始先動而未知當順乎陽者
　　也順致其始凝之道則必至于堅氷矣
六二直方大　直者發于内而无私曲之謂方者正于
　　外而有定則之謂内直外方其德乃大
不習无不利　不習者自然之謂
　象曰六二之動直以方也不習无不利地道光也
　　居中當位地道之光大者
六三含章可貞　含者不露也章者采也貞者固守也
　　謂可守其章以時而發也以六居三故有此象
或從王事无成有終　居下體之上故有王事之象无
　　成隂也隂承陽者不可自成也有終隂也陽不足
　　于後代其終者隂也在下卦之上故有此象
　象曰含章可貞以時發也或從王事知光大也　從
　　王事而不敢居成功用其智而已
六四括囊无咎无譽　括者結也居不可先動之地故
　　取結括囊口之象也盖吉㓙悔吝生乎動不動故
　　无咎亦无譽
　象曰括囊无咎慎不害也　雖居上卦之初而繼下
　　卦之後故能知先動迷惑知其不可動而不動謹
　　之至者也
六五黄裳元吉　黄者中色也裳者下服也黄象五裳
　　象六
　象曰黄裳元吉文在中也　文者釋裳之義在中者
　　釋黄之義
上六龍戰于野其血𤣥黄　隂極生陽故稱龍陽未分
　　故戰野者極外之地上居極外故稱野也血傷也
　　𤣥陽也黄隂也
　象曰龍戰于野其道窮也　其道坤道也
用六利永貞　永貞者陽也六爻皆用老隂則變而之
　　乾矣
　象曰用六永貞以大終也　大者陽也凡易中稱大
　　為陽稱小為隂變而之陽故曰以大終也
䷇(震下/坎上)
屯　盈也文從中穿地未申為物始生未通暢之義
元亨利貞　元亨者大通也利貞者冝正也
勿用有攸往　屯塞未通也
利建侯　初也萬物屯盈之時冝立主以統之
　象曰雲雷屯　雲雷方作而未雨屯之象也
　君子以經綸　經者引也綸者理也取治屯之象
　彖曰屯剛柔始交而難生　釋屯之義剛柔始交乾
　　剛始交坤柔而為震也難坎也
　動乎險中大亨貞雷雨之動滿盈天造草昩冝建侯
　而不寧　釋屯彖之辭動險者震坎之德雷雨者震
　　坎之象滿盈屯也天造時運也草昩草亂蒙昩也
　　又草萌地中未萌之象也不寜者不安也言當急
　　也
初九盤桓　難進之象
利居貞　居者不往也貞者正也
利建侯　剛居屯始之時冝建巳為侯也
　象曰雖盤桓志行正也　位當而適時
　以貴下賤大得民也　貴下賤者剛下柔也民亦指
　　柔而言也
六二屯如邅如　如語助也邅回也
乘馬班如　班讀如班師之班乘馬者欲進也班如者
　　復止也
匪寇婚媾　冦初爻也婚媾五爻也非懼乎初與五應
　　之矣
女子貞不字　女子二爻也貞者守正也女子許嫁筓
　　而字不字者不許嫁也
十年乃字　十者數之窮乃字應五也
　象曰六二之難乘剛也　剛謂初也
　十年乃字反常也　反者復也復常而應五也
六三即鹿无虞惟入于林中　即鹿者逐鹿也虞者虞
　　人也林中者二柔中也從初而无道又陷乎柔中
　　故有此象
君子幾不如舍　幾者動之㣲也君子知幾舍之于早
往吝　徒往也
　象曰即鹿无虞以從禽也君子舍之往吝窮也
六四乘馬班如求婚媾　乘馬者四爻也求婚媾者初
　　爻也
往吉无不利　從正應故往吉
　象曰求而往明也　待初爻之求而後往所以為明
　　者也
九五屯其膏　膏者坎也得位失時膏澤屯塞也
小貞吉　得位也
大貞凶　失時也當澤膏不下之時而欲大正是速其
　　凶者也
　象曰屯其膏施未光也
上六乘馬班如泣血漣如　血者坎也居屯極而無應
　　終屯者也
　象曰泣血漣如何可長也
䷃(坎下/艮上)
蒙　昩也物之初生蒙昩未明之象
亨　二也
匪我求童蒙童蒙求我　我二也童䝉五也
初筮告　初初也占筮而求决也告二也又二居下卦
　　之中故有初筮之象
再三凟凟則不告　再三者謂三四也凟者猶慢也不
　　告二不告也
利貞　二五也
　象曰山下出泉蒙　山下出泉未知所適蒙之象也
　君子以果行育德　剛果其行坎之象也養育其德
　　艮之象也
　彖曰蒙山下有險險而止蒙　釋蒙之義山艮象險
　　坎之德止艮之德
　蒙亨以亨行時中也匪我求童蒙童蒙求我志應也
　初筮告以剛中也再三凟凟則不告凟蒙也蒙以養
　正聖功也　釋蒙之彖辭時中者二爻也得蒙之時
　　在位之中也志應者二五爻以中相應也剛中者
　　二也養正利貞也蒙以養正養正于蚤也作聖之
　　功在早養正而已
初六發蒙　發初也
利用刑人用說桎梏　說脫同用刑人治之也用說桎
　　梏改而止也刑桎梏皆坎之象
以往吝　戒之也一於刑而不舍則吝
　象曰利用刑人以正法也　法坎之象言惟正其法
　　而已
九二包蒙吉　包者含容也以剛居中能容衆蒙也
納婦吉　婦五爻也以剛柔相應言
子克家　子二爻也家五爻也以剛居内言
　象曰子克家剛柔接也　剛二也柔五也
六三勿用取女　女三爻也
見金夫　金夫二爻也
不有躬　三欲從二不能有其身也
无攸利　二不容邪也
　象曰勿用取女行不順也　舍正應而從二故逆
六四困蒙吝　困讀如困而不學之困四陷二柔之中
　　而無應至困而蒙也
　象曰困蒙之吝獨逺實也　實者剛也居二柔之中
　　去剛獨逺也
六五童蒙吉　童者稚也二為正應養正于早也
　象曰童蒙之吉順以巽也
上九擊蒙　剛爻治蒙者也上過乎剛故至于擊
不利為寇利禦冦　冦者以蒙而致也蒙而至于擊亦
　　已甚矣然擊之之道不宜太過過則傷焉猶未離
　　乎為冦也禦者止也但能止其所以自致者而已
　　艮體故有止象
　象曰利用禦冦上下順也　剛上柔下故順
䷄(乾下/坎上)
需　待也坎險在前乾雖健而不敢遽進需之義也
有孚光亨貞吉　五爻孚信之在中者也光亨者坎剛
　　得位二柔不能陷也貞位正也
利涉大川　剛健不陷也
　象曰雲上於天需　雲方升天尚未成雨需之象也
　君子以飲食宴樂　居易以俟命需之義也
　彖曰需須也險在前也剛健而不陷其義不困窮矣
　　　釋需之義須待也剛健而不陷以内外卦取義
　需有孚光亨貞吉位乎天位以正中也利涉大川往
　有功也　釋需之彖辭天位謂五當天道之位也正
　　中者位正而中也
初九需于郊　去坎最逺故以郊言
利用恒无咎　恒者不妄動之謂
　象曰需于郊不犯難行也　難坎也
　利用恒无咎未失常也
九二需于沙　坎為水沙近水矣
小有言　近坎也
終吉　居中未逼於坎也
　象曰需于沙衍在中也　衍寛綽也
　雖小有言以吉終也
九三需于泥　泥逼水矣
致冦至　冦坎也
　象曰需于泥災在外也　災坎也
　自我致寇敬慎不敗也　乾健故可敬慎
六四需于血出自穴　血穴皆坎也三剛進逼故有傷
　　而不敢自安其所也
　象曰需于血順以聽也
九五需于酒食　坎為酒食之象居中得位故以酒食
　　為言也
貞吉　位正故得需之正而吉也
　象曰酒食貞吉以中正也
上六入于穴　坎也去乾最逺而應于三安其所居故
　　曰入于穴
有不速之客三人來　不速者自來也三人乾也
敬之終吉　以柔居上致乾必須敬慎乃吉
　象曰不速之客來敬之終吉雖不當位未大失也
　　柔當居下而今仄在上失也以其能敬慎故未為
　　大失耳
䷅(坎下/乾上)
訟　争辯也乾剛坎險内險外健訟之義也
有孚窒惕中吉　二也有孚者在坎中也窒塞也惕懼
　　也坎剛為柔所陷又居在乾下故塞懼也中吉者
　　位得中也
終凶　上也上居訟之終成訟者也故凶
利見大人　大人五也
不利涉大川　坎下陷也
　象曰天與水違行訟　天西行水東行两相違背訟
　　之象也
　君子以作事謀始　觀象知有訟之理故作事必貴
　　絶訟之端如慎交結明契劵皆欲使之無訟也取
　　治訟為義也又謀取坎之象始取乾之象
　彖曰訟上剛下險險而健訟　釋訟之義剛者乾也
　　險者坎也險而不健則不成訟合内與外之卦德
　　為義也
　訟有孚窒惕中吉剛來而得中也終凶訟不可成也
　利見大人尚中正也不利涉大川入于淵也　釋訟
　　之彖辭剛來而得中二爻也乾自外來交坤而為
　　坎也淵亦坎也
初六不永所事小有言終吉　居位與才既卑且弱訟
　　而不過乎中者也
　象曰不永所事訟不可長也雖小有言其辯明也
九二不克訟　克者能也兩剛相遇則敵以二訟五二
　　位柔故不克
歸而逋其邑人三百户无眚　逋者逃也隱兩柔之中
　　故有逋逃之象邑内地也人三百户小邑也人災
　　曰眚盖退處卑小而不訟也
　象曰不克訟歸逋竄也自下訟上患至掇也　下二
　　下也上五上也掇猶言掇拾之易也
六三食舊德　舊猶素也柔順乎剛德之素也三柔上
　　剛從其素而不争
貞厲終吉　訟正雖危然素守順德終獲吉也
或從王事无成　三故有從王事之象无成戒之也成
　　則不順而從矣
　象曰食舊德從上吉也　上上爻也
九四不克訟　初柔不敵也
復即命　初也即者就也訟而復就四命也
渝安貞吉　渝者變也變其訟而安于剛柔之正理故
　　為吉也
　象曰復即命渝安貞不失也
九五訟元吉　中正治訟者也
　象曰訟元吉以中正也
上九或錫之鞶帶　鞶帶命服之飾處訟之終成訟者
　　也以剛訟柔故有勝而受服之象
終朝三禠之　終朝卦終之象三成數也禠奪也争者
　　逆德以斯受服故不能保
　象曰以訟受服亦不足敬也
䷆(坎下/坤上)
師　兵衆也坤順坎險伏至險于大順藏不測于至静
　　師之義也
貞丈人吉无咎　二也貞剛中也丈人莊嚴長老之稱
　　吉无咎斷辭也
　象曰地中有水師　水在地中古者寓兵于農之象
　君子以容民畜衆　地中容畜水之象也
　彖曰師衆也貞正也能以衆正可以王矣剛中而應
　行險而順以此毒天下而民從之吉又何咎矣　釋
　　師之彖辭以者用也王者五也剛中二也應五也
　　行險而順合二德為義毒殺也
初六師出以律否臧凶　律法也否臧者不善也師出
　　用兵之始也初之象出而有法則兵衆整齊法之
　　不善則兵衆亂矣才柔故有否臧之戒
　象曰師出以律失律凶也
九二在師中吉无咎　即彖辭義
王三錫命　王五也三錫命寵任之篤也
　象曰在師中吉承天寵也　天寵五也
　王三錫命懐萬邦也
六三師或輿尸凶　輿者衆也尸者主也以六居三才
　　弱志剛六五或泛任與九二共為師主必然敗事
　　凶之道也
　象曰師或輿尸大无功也
六四師左次无咎　兵法前為右後為左次者舍也以六居
　　四弱而能退舍者也雖然无功可紀亦無䘮敗之可咎
　象曰左次无咎未失常也
六五田有禽　田獵用衆取以象師天下有害則命將
　　除害猶田有禽則田非無事而自為兵端也
利執言无咎　奉辭伐罪也
長子帥師　二也
弟子輿尸貞凶　三也詳玩弟子輿尸貞凶也以柔居
　　尊故有長子弟子之戒
　象曰長子帥師以中行也　二五皆居中
　弟子輿尸使不當也
上六大君有命開國承家　大君五也在師之終定功
　　行封之時故大為諸侯小為大夫坤為土故有開
　　國承家之象
小人勿用　小人有土必生僭竊之禍故戒勿用
　象曰大君有命以正功也小人勿用必亂邦也
䷇(坤下/坎上)
比　親輔也剛居中正之位而衆柔從之比之義也
吉原筮元永貞无咎　五也吉者下順從也原筮者再
　　筮也五居重卦之中故有原筮之象元者善之長
　　也永者常久也貞者正固也是三者比之九五所
　　為德者也
不寜方來　不寜不自安也方來方方皆來也
後夫凶　上爻也
　象曰地中有水比　水在地上相比無間比之象也
　先王以建萬國親諸侯　以成比為象
　彖曰比吉也比輔也下順從也原筮元永貞无咎以
　剛中也不寧方來上下應也後夫凶其道窮也　釋
　　比之彖辭剛中者五也上者亦五也下者初二三
　　四也其道窮上爻居卦之極也
初六有孚比之无咎　求比之初中有誠信
有孚盈缶終來有他吉　缶者質素之器誠信充滿于
　　中不事文飾故取盈缶為象也他者五也非應非
　　近而與比故云他吉也
　象曰比之初六有他吉也
六二比之自内貞吉　五爻為正應心相比者也故曰
　　比之自内
　象曰比之自内不自失也　修德以為比自我而不
　　失者也
六三比之匪人　匪人者非其人也指上爻言
　象曰比之匪人不亦傷乎
六四外比之貞吉　外者五也得比之正故吉
　象曰外比子賢以從上也　九五剛明故稱賢
九五顯比王用三驅失前禽邑人不誡吉　顯明也无
　　私者也三驅者田禮三面圍也失前禽者去前一
　　面也邑人者邑内之人也亦不待告誡而不失其
　　正無私之至也盖顯比之道下皆順從而無一毫
　　私取之意前禽者謂上六也上六獨後比于五而
　　五即舍之王者大公至正之道也夫故取三驅之
　　禮失前禽以為象也
　象曰顯比之吉位正中也舍逆取順失前禽也邑人
　不誡上使中也　上之所使中正不偏
上六比之无首凶　首者先也居五之後比之不先者
　　也无首則不能有終故凶也
　象曰比之无首无所終也
䷈(乾下/巽上)
小畜　小柔也畜止之義也乾在上而今居巽下巽柔
　　止之小畜之義也
亨　五剛中也
密雲不雨自我西郊　密雲者四也我亦四也西郊者
　　隂方也四與西皆隂故曰自我雲自西而東隂先
　　唱也故雲雖密而不雨
　象曰風行天上小畜　天在上反居風之下能繫而
　　不能固小畜之象也
　君子以懿文德　懿者美也文德柔順之德也取二
　　象成卦之義
　彖曰小畜柔得位而上下應之曰小畜　釋小畜之
　　義柔四也得位當位也上下衆剛也
　健而巽剛中而志行乃亨密雲不雨尚往也自我西
　郊施未行也　釋小畜之彖辭健而巽合二德言剛
　　中者五也志行者五與四合而小畜之志得行也
　　尚往者陽升而隂不能固止也施未行者未能降
　　而為雨者也
初九復自道何其咎吉　復者反也乾本在上故曰復
　　四為正應故其復乎上者自此道也
　象曰復自道其義吉也
九二牽復吉　無應不能自復牽于初而復者也其位
　　在中雖牽亦吉
　象曰牽復在中亦不自失也
九三輿說輻　輻車所用以行者三繫于四而不能進
　　故取說輻為象
夫妻反目　夫三也妻四也反目不和也三昵乎四而
　　非正乃反為柔制故至反目也
　象曰夫妻反目不能正室也　本非正應故不能正
　　室家之道
六四有孚　上承五也
血去　血傷也傷之者去謂三也
惕出无咎　懼而不安其位故得无咎
　象曰有孚惕出上合志也　上五也上與五合而與
　　畜之志得行焉
九五有孚　有四之孚也
攣如　攣者繫也繫乎四也
富以其鄰　隣四也得乾之富由乎四也
　象曰有孚攣如不獨富也　不獨謂與四也
上九既雨既處　雨者陽為隂得又為隂陽和處者止
　　也施行而止小畜之道成矣
尚德載　尚者崇尚也德柔之用也載者積滿也崇尚
　　其德積至于成也
婦貞厲　婦者隂也以柔畜剛貞固為常則危
月幾望君子征凶　月隂也幾近也望月滿也君子陽
　　也隂盛必傷陽故有征凶之戒
　象曰既雨既處德積載也君子征凶有所疑也　疑
　　均敵柔畜既盛必敵剛也
䷉(兑下/乾上)
履虎尾不咥人亨　履踐也咥嚙也兌有虎象三為兊
　　終故曰尾以六居三故有履虎尾之象乂以兊履
　　乾以兊柔乘乾剛皆履之義也盖兊說而應乾故
　　不咥人亨
　象曰上天下澤履　天居上澤居下乃上下之正理
　　履之象也
　君子以辨上下定民志　貴賤之位定則天下之志
　　定取天澤位定之象
　彖曰履柔履剛也　釋履之義柔者謂爻之六也剛
　　者謂位之三也
　說而應乎乾是以履虎尾不咥人亨　釋履之彖辭
　　說兊德也
　剛中正履帝位而不疚光明也　廣履之義皆主五
　　位言
初九素履往无咎　素者無文之謂居履之初不為物
　　遷得禮之實者也往行之也
　象曰素履之往獨行願也　非有所慕乎外獨行其
　　志願而已
九二履道坦坦　道者率性之謂坦坦平易也修已平
　　易故取此為象
幽人貞吉　處内卦之中無應而獨善其身者幽人之
　　正者也
　象曰幽人貞吉中不自亂也　舜之若將終身顔子
　　之不改其樂豈在外者之所能亂其心哉
六三眇能視跛能履　眇者跛者爻之柔也能視能履
　　位之剛也
履虎尾咥人凶　以柔履剛獨居其位而說(闕/)
　　　故咥人凶
武人為于大君　以一柔主五剛而居下卦之上是為
　　大君者也故有武人為于大君之象
　象曰眇能視不足以有明也跛能履不足以與行也
　咥人之凶位不當也武人為于大君志剛也　志剛
　　居陽位也
九四履虎尾愬愬終吉　下乘乎三亦有履虎尾之象
　　愬愬者畏懼之貌盖其志柔而又居多懼之地故
　　曰愬愬也
　象曰愬愬終吉志行也
九五夬履貞厲　夬者决也以健體得位任夬决而行
　　者也視履之正未免過中故危
　象曰夬履貞厲位正當也
上九視履考祥　履道已成審其所履以求福所謂自
　　求多福也
其旋元吉　旋者還也已以是修之天以是還之所謂
　　自天祐之者也
　象曰元吉在上大有慶也
䷊(乾下/坤上)
泰　通也二氣交通泰之義也
小往大來吉亨　小隂也坤也大陽也乾也盖坤二十
　　二變而三陽居内則是隂消而往陽長而來也又
　　坤本在下之物自下而上故曰來吉亨交通也往
　　者已去來者當時大來則陽當時用故曰吉亨也
　象曰天地交泰　二氣交暢泰之象也
　后以財成天地之道輔相萬物之宜以左右民　財
　　者制也輔相猶贊助也天地之道日月寒暑之往
　　來東西南北之經緯天地之宜春生秋殺高黍下
　　稻于道則用制成其節于宜則贊助之而已取交
　　泰萬物通為義
　彖曰泰小往大來吉亨則是天地交而萬物通也上
　下交而其志同也内陽而外隂内健而外順内君子
　而外小人君子道長小人道消也　釋泰之彖辭上
　　下者指君臣而言天地君臣其位則定所交者氣
　　與志耳故不言其剛柔而言隂陽健順也
初九㧞茅茹以其彚征吉　茹者謂根也初也彚者類
　　也茅謂二也茅之為物㧞之則茹連二為泰主二
　　進則初連故取以為進也
　象曰㧞茅征吉志在外也　在外謂應隂也隂為民
　　君子在内則思澤乎民
九二包荒用馮河不遐遺朋亡得尚于中行　荒逺也
　　無舟渡河曰馮謂勇者包荒所包者逺也用馮河
　　勇者亦用也不遐遺謂自近至逺也朋亡謂不獨
　　用其朋類也包荒與不遐遺似而不遐遺實也用
　　馮河與朋亡似而朋亡廣也其于地則無所不周
　　于人則無所不用所以為泰也尚與尚公主之尚
　　同中行五也泰之六爻惟此以剛居中故備泰之
　　道
　象曰包荒得尚于中行以光大也
九三无平不陂无往不復　陂險也言无有陽常平而
　　不險者无有隂常往而不復者此乃其理之信然
　　當三陽將極之時故發此義
艱貞无咎勿恤其孚于食有福　艱猶苦也恤憂也孚
　　者信然之謂也食享也君子居三之時艱苦剛貞
　　不可以陽之將陂而怠其心乃可无咎勿恤其孚
　　又不可以陰之必復而動其心庶幾乎盡享其合
　　有之福也巳
　象曰无平不陂天地際也　乾坤之間故曰際
六四翩翩不富以其隣　翩翩者疾飛下貌富者陰得
　　陽也隣者五也四本得陽以陰類欲下故去位而
　　不富之也
不戒以孚　下者陰之性故不待告誡而信從
　象曰翩翩不富皆失實也　實者陽也不居其位故
　　不能得陽也
　不戒以孚中心願也
六五帝乙歸妺以祉元吉　祉者福也以陰居尊位而
　　下應乎九二夫九二固中正有福者也故以帝乙
　　歸妺為象
　象曰以祉元吉中以行願也
上六城復于隍　隍者取土為城之陷也隂上而復下
　　故以城復于隍為象
勿用師自邑告命貞吝　師與邑者皆坤上之象上不
　　安其位復于否矣勿用師者戒之辭也自邑告命
　　者命自大夫出也貞吝者玩泰之正知此吝也
　象曰城復于隍其命亂也
䷋(坤下/乾上)
否之匪人　否者塞也二氣不相交故為否者天也非
　　人也
不利君子貞　當天運否塞之時隂小居内雖以君子
　　之正亦不利
大往小來　盖乾二十二變而三隂居内則是陽消而
　　往陰長而來也又自泰而言則陽自内而往陰自
　　外而來也
　象曰天地不交否　天地不相交則二氣鬰塞否之
　　象也
　君子以儉德辟難不可榮以祿　順陽消之象而晦
　　處窮約也
　彖曰否之匪人不利君子貞大往小來則是天地不
　交而萬物不通也上下不交而天下无邦也内陰而
　外陽内柔而外剛内小人而外君子小人道長君子
　道消也　釋否之彖辭釋彖而言隂陽者獨泰否兩
　　卦而已否者氣藏而不交故又以剛柔言也
初六㧞茅茹以其彚貞吉亨　世之將否也小人亦以
　　類而進故亦取㧞茅為象盖小人之進其志惟在
　　乎得君能以其類而貞則不陷乎逄惡之罪是亦
　　吉亨之道也柔性無常故戒之
　象曰㧞茅貞吉志在君也　在君謂應陽也陽為君
　　小人在内則志在得君而已
六二包承小人吉　包者含也裹也承者順也包者爻
　　之柔承者位中而應之也若小人而懐承順之心
　　故為吉也
大人否亨　大人五也不惑包承否而亨也
　象曰大人否亨不亂羣也　羣謂衆柔也九五大人
　　不為衆柔所亂也
六三包羞　羞者恥其非之謂也三居隂卦之窮思變
　　否者故有此包羞之象也夫包者爻之柔而羞者
　　位之剛也
　象曰包羞位不當也
九四有命无咎　命者天命也與无妄天命之命相同
　　夫隂往則陽來天之道也動適其時即所謂命也
　　盖九四爻之動乃當其陽復之時是有天之命也
　　何咎之有
疇離祉　疇類也離祉猶受福也有天之命而志得行
　　則同類受福矣
　象曰有命无咎志行也
九五休否大人吉　休息也息天下之否也大人者爻
　　位皆剛而所履中正也
其亡其亡繫于苞桑　其亡其亡者戒慮至深之辭也
　　苞桑叢生之桑也桑性柔弱衆柔在下故取苞桑
　　為象言其亡之道在牽繫于衆柔也
　象曰大人之否位正當也
上九傾否　傾者覆也休否則否猶有存者傾則否將
　　盡矣
先否後喜　先否否也後喜泰也
　象曰否終則傾何可長也
䷌(離下/乾上)
同人于野亨　同人者與人同也六二柔得位而應九
　　五同人之義也野者曠逺之地乾之象也同于昵
　　近則未免有心同于野則曠逺而無形迹之牽大
　　公之同所以亨也
利涉大川　乾健離虗也
利君子貞　以象言則以健而明以爻言則中正而應
　　乃君子之正也
　象曰天與火同人　天在上而火性炎上同之象也
　　然所同者六二與九五以八卦之位言之二五皆
　　在人位故曰同人
　君子以類族辨物　類猶聚也族謂人之族屬辨物
　　取所同者惟人同人之象也
　彖曰同人柔得位得中而應乎乾曰同人　釋同人
　　之義柔者六二也得位者當位也得中者在下卦
　　之中者也
　同人曰同人于野亨利涉大川乾行也文明以健中
　正而應君子正也唯君子為能通天下之志　釋同
　　人之彖辭文明離也健者乾也合内外德取義中
　　正者二也應者二應五也先得我心之所同故能
　　通天下之志所謂君子正也
初九同人于門无咎　門者二爻也同人之始出門即
　　同未見逺近廣狹之情故无咎也進即遇于六二
　　故有此象
　象曰出門同人又誰咎也
六二同人于宗吝　宗者主也謂二與五本應故曰宗
　　雖以中正所同狹矣
　象曰同人于宗吝道也
九三伏戎于莽升其高陵三歲不興　戎兵也謂三莽
　　隂翳之地二也髙陵三也興舉也伏戎于莽侵二
　　也升其高陵懼五也三歲不興邪不勝正者也
　象曰伏戎于莽敵剛也　敵謂五也
　三歲不興安行也　安何也安往而不得貧賤之安
九四乘其墉弗克攻吉　墉者高處即四近五之地乘
　　其墉才剛欲侵五也弗克攻志弱也
　象曰乘其墉義弗克也其吉則困而反則也
九五同人先號咷而後笑　下同乎二有三四之間不
　　能故號咷然中正之道終不能間故笑
大師克相遇
　象曰同人之先以中直也大師相遇言相克也
上九同人于郊无悔　國外曰郊郊外曰野雖在卦上
　　猶未出乎卦也故止曰郊然下無繫應亦無私而
　　同者也故无悔
　象曰同人于郊志未得也　未及于野非盡乎大同
　　之道者也故曰志未得
䷍(乾下/離上)
大有　大者剛也柔得尊位所有者大大有之義也
元亨　離在上乾在下六五與九二相應明而順天故
　　元亨也
　象曰火在天上大有　火在天上無所不照者大有
　　之象也
　君子以遏惡揚善順天休命　大明在上物無遁形
　　惡懲善勸使順天之美命也遏惡揚善離之象也
　　順天休命乾之象也
　彖曰大有柔得尊位大中而上下應之曰大有　釋
　　大有之義柔得尊位以六居五也得位而中故曰
　　大中上下剛爻也以卦體取義
　其德剛健而文明應乎天而時行是以元亨　釋大
　　有之彖辭剛健文明以卦德取義應乎天而時行
　　謂六五也
初九无交害　交即應之謂五之交如是也大有之初
　　五逺而不應故有害之者君子厄于陳蔡之間無
　　上下之交者是也
匪咎艱則无咎　害非已致故曰匪咎艱難處之其咎
　　可无矣
　象曰大有初九无交害也
九二大車以載　大車二也載謂載五也剛健居中而
　　應五故有大車以載之象
有攸往无咎　前有五應故可往
　象曰大車以載積中不敗也
九三公用亨于天子　公三也天子五也居下之上故
　　稱公進近于五故有亨于天子之象也
小人弗克　亨禮之盛者也小人得之則不能自勝而
　　為害矣
　象曰公用亨于天子小人害也
九四匪其彭无咎　彭者盛之貌下連三剛剛盛近五
　　能不有其盛則无咎
　象曰匪其彭无咎明辨晳也　居離明之始故能辨
　　其理之至正
六五厥孚交如威如吉　六五虗中應二而上下歸之
　　其孚之交也孚交而威德威也以六居五故有孚
　　順而尊嚴之象
　象曰厥孚交如信以發志也　交之于外所以發其
　　内之志也
　威如之吉易而无備也　畏威出于自然故不待事
　　形迹也
上九自天祐之　祐者助也處大有之上而順乎乾助
　　之者是天也
吉无不利　既順乎乾又履五柔之孚而五又能尊尚
　　之此吉之所以无不利也爻辭未備故夫子特以
　　上繫發之也
　象曰大有上吉自天祐也
䷎(艮下/坤上)
謙　謙者有而不居之意止乎内而順乎外謙之意也
　　剛居乎柔之下謙之義也
亨　剛下乎柔交通之道也
君子有終　三也君子有是德始雖卑而終益尊始雖
　　晦而終益光故曰有終
　象曰地中有山謙　山高地卑外卑遜而内藴高謙
　　之象也
　君子以裒多益寡稱物平施　裒者取也多者取之
　　寡者益之稱物平施使之各歸其中而已取地卑
　　不卑山高不髙之象
　彖曰謙亨天道下濟而光明地道卑而上行天道虧
　盈而益謙地道變盈而流謙鬼神害盈而福謙人道
　惡盈而好謙謙尊而光卑而不可踰君子之終也
　　釋謙之彖辭下濟而光明艮也卑而上行坤也虧
　　盈益謙以日月陰陽言變盈流謙以山谷川澤言
　　害盈福謙以災祥禍福言惡盈好謙以進退予奪
　　言尊者三居下卦之上也光者艮體也卑者三居
　　上卦之下也不可踰者坤雖居上德不能踰三也
　　言以謙居尊而道光以謙居卑而德不可踰也
初六謙謙君子用涉大川吉　處謙之下謙而又謙故
　　曰謙謙惟謙退是務而不知進修之理則失其所
　　以為謙矣用涉大川當求進也前有坎象故以大
　　川為言也
　象曰謙謙君子卑以自牧也　卑者謙下也牧者養
　　也卑者以釋謙謙之義自牧者以釋用涉大川之
　　義者也
六二鳴謙　物有所感即鳴前接乎剛喜有得也
貞吉　正于中鳴不失也
　象曰鳴謙貞吉中心得也
九三勞謙君子有終吉　一剛而接衆柔在下之上故
　　雖勞而有終即彖之義
　象曰勞謙君子萬民服也　萬民衆柔義
六四无不利撝謙　撝者施布之象散之義也居三之
　　上而近五處多懼之地而无不利者以撝散其有
　　而為謙也
　象曰无不利撝謙不違則也　有而能散不違乎四
　　之則也
六五不富以其隣　隣者四也三為四得五之不富由
　　乎四也
利用侵伐无不利　侵伐者謂侵伐四也无不利四撝
　　謙者也
　象曰利用侵伐征不服也　不服謂四
上六鳴謙　物不得其平則鳴下應乎剛剛接近柔而
　　不得應故鳴
利用行師征邑國　師邑國者皆坤土之象征者正也
　　居謙之終謙之過也未得乎剛宜有以𤼵之故利
　　用行師正巳之邑國也
　象曰鳴謙志未得也可用行師征邑國也　欲得乎
　　人惟正諸已是乃鳴謙之道也
䷏(坤下/震上)
豫　豫者動无所逆得志逸樂之謂也以二象言之則
　　順而動以九四一爻言之則剛動而柔順皆豫之
　　義者也
利建侯行師　侯者震也師者坤也順以動故建侯行
　　師皆利
　象曰雷出地奮豫　雷出地奮則通暢和豫豫樂之
　　象也
　先王以作樂崇德殷薦之上帝以配祖考　聲發乎
　　外而和順益著作樂崇德殷者盛也先王作樂發
　　其和順之德盛而至于鬼神之幽无不和說也
　彖曰豫剛應而志行順以動豫　釋豫之義剛四也
　　應衆柔也順以動合二德言
　豫順以動故天地如之而况建侯行師乎　釋豫之
　　彖辭
　天地以順動故日月不過而四時不忒聖人以順動
　則刑罰清而民服豫之時義大矣哉　廣豫之義而
　　贊其大也
初六鳴豫凶　四爻為豫主已獨應之從其豫而失正
　　者故曰鳴豫凶
　象曰初六鳴豫志窮凶也　徒知以逸豫鳴于外而
　　中無所主故窮
六二介于石不終日貞吉　坤體居中静之至者又與
　　四無係能介然自守不流乎豫者也石者安静之
　　物故取以為象也然處豫之時不能無豫豫不終
　　日以正而吉也
　象曰不終日貞吉以中正也
六三盱豫　盱者上視之貌也上視乎四以為豫也
悔遲有悔　能悔者位之剛也若能早悔則其悔可亡
　　體柔昵近乎四故戒之
　象曰盱豫有悔位不當也
九四由豫大有得　由讀如居仁由義之由大有得者
　　一剛而得五柔也
勿疑朋盍簮　居非正位故有疑朋衆柔也盍聚也簮
　　疾也言不用疑慮衆柔之歸速也
　象曰由豫大有得志大行也
六五貞疾恒不死　貞位正也疾衆柔為四所據而有
　　也恒不死以柔居中四未害也
　象曰六五貞疾乘剛也　剛謂四也
　恒不死中未亡也
上六冥豫成　冥者蒙昩也居豫之成于四非應非近
　　無所係而豫冥然為豫者也
有渝无咎　渝者變也處卦之窮窮則思變也故有有
　　渝之象
　象曰冥豫在上何可長也
䷐(震下/兑上)
隨　從也卦下震而為動上兊而為說此動而彼說隨
　　之義也
元亨　動而說隨則無不通矣
利貞无咎　以說而隨易失于正正則无咎矣
　象曰澤中有雷隨　澤者水之息雷在其中隨之而
　　息隨之象也
　君子以嚮晦入宴息　取二象成卦之義
　彖曰隨剛來而下柔動而說隨　釋隨之義剛來而
　　下柔初也乾上爻下交坤而為震體也動而說合
　　二德言也
　大亨貞无咎而天下隨時　釋隨之彖辭
　隨時之義大矣哉　贊隨之義天下所隨者聖人之
　　時而聖人制作又當隨天下之時禮樂法度始于
　　伏羲成于成周者豈聖人知慮有所不及哉此隨
　　時之義所以大也
初九官有渝貞吉　官者主守也有常之謂也渝者變
　　也以此隨彼則此變其常矣貞吉者隨能正則為
　　吉者也
出門交有功　門二也有功亦二也二居中有應在五
　　出門交有功隨二也
　象曰官有渝從正吉也　二居中正故曰正
　出門交有功不失也
六二係小子失大夫　小子初也居最下故稱小子丈
　　夫五也係小子隨初也隨初則失五
　象曰係小子弗兼與也
六三係丈夫失小子　丈夫四也小子初也近乎四故
　　係之
隨有求得利居貞　隨四而有求固可得然四未孚乎
　　五則不容有已惟居正以俟乃利
　象曰係丈夫志舍下也　下謂初也
九四隨有獲　有獲者得三也獲者得之難也近君而
　　得民故難
貞凶有孚在道以明何咎　貞凶者以臣而得民失隨
　　之正故凶在道猶在前也有孚在道者有孚在五
　　爻也五既有孚則上得君下獲乎民矣用其明哲
　　亦何咎焉
　象曰隨有獲其義凶也有孚在道明功也　言以明
　　者乃其功也
九五孚于嘉吉　中順相結曰嘉五居中而四與上皆
　　順中順而孚孚于嘉也故吉
　象曰孚于嘉吉位正中也
上六拘係之乃從維之王用享于西山之與王者皆五
　　也拘係之不變其隨也乃從維之隨之又結之也
　　邠人之從太王如歸市而不可解者正此道也故
　　取以為象
　象曰拘係之上窮也　上六之窮舍五何往
䷑(巽下/艮上)
蠱　壊極而有事也乾陽居上坤隂居下二者不相交
　　所以蠱人從蟲從皿盖皿之有蟲物隨敗壊即蠱
　　壊之義也
元亨　先事之終後事之始也故有元亨之義
利涉大川　蠱飭之後其事浸治故可濟險
先甲三日後甲三日　甲者日之始巽為號令號令者
　　事之始也先甲三日者辛也後甲三日者丁也辛
　　者自新之義丁者丁寜之義先其始而慮之為治
　　之端後其始而慮之為亂之防
　象曰山下有風蠱　風遇山而回則物皆散亂蠱之
　　象也
　君子以振民育德　壊亂之時當振育以興起之振
　　民風之象育德山之象
　彖曰蠱剛上而柔下巽而止蠱　釋蠱之義剛上上
　　爻也乾之上爻也乾上爻交坤上爻而為艮也柔
　　下初爻也坤之下爻也坤下爻交乾下爻而為巽
　　也巽而止合二德言
　蠱元亨而天下治也利涉大川往有事也先甲三日
　後甲三日終則有始天行也　釋蠱之彖辭天下治
　　者蠱而後亨也終則有始亂極必治也天行者天
　　運也冬極必春也
初六幹父之蠱　幹如木之幹枝葉所附而立者也蠱
　　者後事繼前事之時故取父子為義也
有子考无咎　父沒稱考父沒則父事終若有子繼則
　　其事復立故有子則考无咎
厲終吉　爻柔故厲位當振飭之初故終吉
　象曰幹父之蠱意承考也　以繼承為意
九二幹母之蠱不可貞　在内居中幹母之事者也母
　　性柔暗故不可貞固則反傷恩害義也
　象曰幹母之蠱得中道也
九三幹父之蠱小有悔无大咎　小有悔爻位俱剛傷
　　于剛也无大咎志在幹父之事也
　象曰幹父之蠱終无咎也
六四裕父之蠱往見吝　裕寛也爻位俱柔而無應故
　　裕以斯而往蠱將日深矣
　象曰裕父之蠱往未得也
六五幹父之蠱用譽　柔順居中繼父之志即蠱能廣
　　父聲之事也
　象曰幹父用譽承以德也　承德而有譽自非虗譽
　　者也
上九不事王侯高尚其事　貴而無位高而無民與乾
　　上九同而用與乾異者乾健艮止故能不事王侯
　　高尚其事也
　象曰不事王侯志可則也　知止而止故其志可則
　　者也
䷒(兑下/坤上)
臨　進而凌逼于物也剛浸而長逼于柔也
元亨利貞　剛長而柔順故大亨剛得中而應乎五故
　　利貞
至于八月有凶　臨為建丑之月則遯為建未之月也
　　自臨之初爻至遯之二爻在卦經八爻于月經八
　　月剛柔皆變臨盡消矣故曰至于八月有凶也因
　　以戒之也
　象曰澤上有地臨　澤上之地必臨乎水矣臨之之
　　象也
　君子以教思无窮容保民无疆　教思无窮澤潤地
　　之象容保民无疆地容澤之象
　彖曰臨剛浸而長　釋臨之義
　說而順剛中而應大亨以正天之道也至于八月有
　凶消不久也　釋臨之彖辭說而順合二德言剛中
　　二也應五也天道時運所當然也
初九咸臨　咸皆也與二皆臨乎柔故曰咸臨
貞吉　從二之正而吉也
　象曰咸臨貞吉志行正也
九二咸臨　與初同志而臨乎柔故亦曰咸臨
吉无不利　剛得中而應乎柔順之君也
　象曰咸臨吉无不利未順命也　命者君命也二以
　　剛中之才得時行道有從道不從君之事也然而
　　引君當道而君德曰以隆焉豈終不順者哉故以
　　未順為言也
六三甘臨无攸利　爻柔而位又不正居兊體而廹近
　　于剛故以甘說為佞剛長之時人豈甘說邪佞之
　　所利者哉
既憂之无咎　能知剛長之正理變甘說而為憂懼亦
　　可以免咎
　象曰甘臨位不當也既憂之咎不長也
六四至臨无咎　至臨初也下與初應初臨之始至者
　　也
　象曰至臨无咎位當也
六五知臨　二也五常之德智藏于内二居内卦之中
　　故以智言
大君之宜吉　柔居五位故曰大君也舜好問而好察
　　邇言以至于用其中于民皆所以用智也用智乃
　　大君之宜故吉
　象曰大君之宜行中之謂也　行中者即用智之義
　　也盖居中而能无我不自任而任人善用其智者
　　之事也
上六敦臨吉无咎　敦者厚也在臨之終取剛最逺望
　　臨之意至厚者也故吉且无咎上六乃坤之體故
　　有厚之象
　象曰敦臨之吉志在内也　内二剛也居順之極雖
　　无應而志乎内也
䷓(坤下/巽上)
觀　示也去聲則為示矣平聲則為視也剛示乎柔觀
　　之義也
盥而不薦有孚顒若　盥者將祭而潔手也薦者奉酒
　　食以祭也顒者仰望也言大觀之主在上天下之
　　人潔手起敬正如承祭之時但不薦耳故曰盥而
　　不薦是其中心有孚故顒然仰望如此其至也
　象曰風行地上觀　撓萬物者莫疾乎風風行地上
　　物无不動觀之象也
　先王以省方觀民設教　號令周及風行地上之象
　　取二象為義
　彖曰大觀在上順而巽中正以觀天下　釋觀之義
　　大觀五與上也順而巽合二德言也中正者指九
　　五爻也
　觀盥而不薦有孚顒若下觀而化也　釋觀之彖辭
　　下觀平聲
　觀天之神道而四時不忒聖人以神道設教而天下
　服矣　廣觀之義觀天之觀平聲神者即大傳神易
　　之神也在天則隂陽不測在人則範圍曲成而無
　　方與感而遂通天下之故者但天之所見者四時
　　不忒而已聖人之可見者設教天下服而已
初六童觀　童初也觀五也大觀在上而初最逺如童
　　稚而茫無所見也
小人无咎君子吝　百姓日用而不知小人之常也故
　　无咎君子居之則亦可吝
　象曰初六童觀小人道也
六二闚觀利女貞　闚者覘也觀亦五爻也與五為應
　　在内前為三四所蔽闚覘其觀而已所見者小惟
　　女子之正則利
　象曰闚觀女貞亦可醜也
六三觀我生進退　觀平聲我生者我之所為也居下
　　體之上高而有見欲觀五者然尚隔乎四故惟觀
　　巳之所為欲進而復退也
　象曰觀我生進退未失道也
六四觀國之光利用賔于王　觀平聲國之光五也賔
　　者四也王亦五也古者賢德之人人君則以賔禮
　　禮之故士之進于王朝者則謂之賔位四位近乎
　　五盡見光華之盛故利用賔于王也
　象曰觀國之光尚賔也
九五觀我生君子无咎　觀平聲我生者我之所為者
　　也九五為觀之主乃天下所觀故其所觀在我所
　　為而已然非君子則不能觀我之道也故特掲之
　　曰君子无咎
　象曰觀我生觀民也　觀我之所為所以示民也
上九觀其生君子无咎　觀平聲其生者乃五之所為
　　也五為觀主故其所觀亦在乎五然非君子則不
　　能觀人之道
　象曰觀其生志未平也
䷔(震下/離上)
噬嗑　噬嚙也嗑合也上下剛而中虗頤之象也九四
　　一爻間于其中頤中有物之象頤中有物者必噬
　　而後合噬嗑之義也
亨　間則塞合則通也
利用獄　獄者治其強梗而使之合即噬其剛而使之
　　嗑之之義也故利用獄以二卦言之初上二爻居
　　無位之地乃受刑者也盖噬嗑之用在中故中四
　　爻用刑者也
　象曰雷電噬嗑　電閃而雷震以動而合者噬嗑之
　　象也
　先王以明罰勑法　明罰離之象勑法震之象
　彖曰頤中有物曰噬嗑　釋噬嗑之義頤卦之體也
　　物謂四也
　噬嗑而亨剛柔分動而明雷電合而章柔得中而上
　行雖不當位利用獄也　釋噬嗑之彖辭剛柔分者
　　乾中爻剛分居坤下而為離也或曰分均也動而
　　明合二德言雷電合而章合二象言柔得中而上
　　行五也不當位亦五也
初九屨校　屨履也校械也械有噬象故曰屨校
滅趾　滅沒也趾在下人所用以行者滅趾取以象初
　　之受刑者也
无咎　受刑而有所傷者尚小也
　象曰屨校滅趾不行也
六二噬盧　膚者柔脆之處以六居二故所噬在于柔
　　脆之處
滅鼻　鼻者中正之體未能噬四而噬初初剛未服反
　　傷中正故取滅鼻之象
无咎　初終服也
　象曰噬膚滅鼻乘剛也　剛謂初也
六三噬腊肉　腊者小物全體雜骨而乾者腊以三言
　　肉以六言
遇毒　毒者四也所噬在四然四剛難服故有遇毒之象也
小吝无咎　始未能服故吝終合故无咎
　象曰遇毒位不當也
九四噬乾胏　胏肉之帯骨者骨象九肉象四
得金矢　金象位剛矢直也謂五
利艱貞吉　有坎象故以艱貞為義
　象曰利艱貞吉未光也　陷二柔之中故未光
六五噬乾肉　乾以五言肉以六言
得黄金　黄象爻中金剛也謂四
貞厲无咎　貞者位正也厲者乘剛也无咎者得柔中
　　之位也
　象曰貞厲无咎得當也　以柔治剛不至乎過也
上九何校　何負也受噬在上故曰何校
滅耳　耳在上人所用以間知者滅耳取以象上之受
　　刑者也
凶　受刑而所傷者大也
　象曰何校滅耳聰不明也
䷕(離下/艮上)
賁　飾也剛上柔下交而成文賁之義也
亨　剛也乾剛得柔故剛則亨也
小利有攸往　柔也坤柔得剛故柔利有攸往也
　象曰山下有火賁　有山之材而照之以火則光彩
　　外著賁之象也
　君子以明庶政无敢折獄　明庶政者離明之象庶
　　政者治之具所當文飾也无敢折獄者艮止之象
　　折獄貴乎情實賁則有文飾矣
　彖曰賁亨柔來而文剛故亨分剛上而文柔故小利有
　攸往天文也文明以止人文也觀乎天文以察時變
　觀乎人文以化成天下　釋賁之彖辭柔來而文剛
　　六二也坤下交乾而為離也分剛上而文柔上爻
　　也乾上交坤而為艮也剛柔往來自然之文故曰
　　天文文明以止合二德言文明者德也以止修于
　　業也典禮治具粲然可舉故曰人文也以察時變
　　考之寒暑代謝以化成天下能致風俗醇厚
初九賁其趾　趾在體之下人所用以步者在卦之下
　　故取以為象
舍車而徒　車乘載者也徒步行也所飾者趾則所重
　　在趾故有舍車而徒之象
　象曰舍車而徒義弗乘也　處卦之最下亦理无可
　　乘之者
六二賁其須　在頤曰湏湏者附上之物也二爻與上
　　爻為剛柔往來之爻故附上為賁而取湏為象或
　　曰須者附頤而生自然之賁者也二之上四爻有
　　頤象故以湏為象
　象曰賁其須與上興也　上者上爻也或謂二之上
　　四爻也
九三賁如濡如　濡者沾濕也陷二柔之中故賁而濡
永貞吉　有坎之象坎維心亨故永貞吉
　象曰永貞之吉終莫之陵也　陵者侮也能永貞則
　　二柔終不能濡侮
六四賁如皤如　皤者白而不飾也逼近乎三故賁而
　　復止也
白馬翰如　白馬者无飾也翰飛也雖不敢求賁而求
　　應乎初至急也
匪寇婚媾　寇者三也婚媾者初也非廹于寇則已婚
　　媾矣
　象曰六四當位疑也　當乘剛之位故疑
　匪寇婚媾終无尤也　邪不能害于正終得遂其志
　　者也
六五賁于丘園束帛戔戔　丘園者國丘之地也束帛
　　者三𤣥三纁象隂陽為束也戔戔者其文從二戈
　　盖相次不一之義也以言禮文已被乎國之外聘
　　賢之多者也
吝終吉　吝者爻柔也終吉者位正也求賢專以束帛
　　為事不求者豈能盡至哉故亦可吝然得位重禮
　　亦賢者之所喜來故終吉
　象曰六五之吉有喜也
上九白賁无咎　白素也至賁无文當文柔之位賁之
　　至者也不事外飾何咎之有
　象曰白賁无咎上得志也
䷖(坤下/艮上)
剥　落也柔盛長而剛消落剥之義也
不利有攸往　柔盛剥剛之時故君子不利
　象曰山附于地剥　地上虗處即天也山附于地而
　　侵乎天剥之象也
　上以厚下安宅　地上有山則地益厚矣下厚故宅
　　安厚下坤之象安宅艮之象
　彖曰剥剥也柔變剛也　釋剥之義柔將變上剛而
　　為柔也
　不利有攸往小人長也順而止之觀象也君子尚消
　息盈虗天行也　釋剥之彖辭小人長柔進也順而
　　止合二德言
初六剥牀以足　牀者人之所安其體則上實下虗故
　　取以為象剥足在下又取以象初
蔑貞凶　蔑者無也貞者正也剛也去剛最逺無得乎
　　貞故凶
　象曰剥牀以足以滅下也
六二剥牀以辨　辨者牀之幹也進乎足矣
蔑貞凶　義與初同
　象曰剥牀以辨未有與也　與謂與剛也取上爻尚
　　逺是未有剛可與也
六三剥之无咎　雖居剥剛之時而應剛則不至蔑貞
　　故无咎
　象曰剥之无咎失上下也　上者謂四五爻下者謂
　　初二爻能失去上下之柔而獨應乎剛者也應剛
　　有何咎也
六四剥牀以膚凶　膚進乎辨剥及身矣害將益近而
　　上剛非應非與故凶
　象曰剥牀以膚切近災也　剥之用在五近于五則
　　近于災矣
六五貫魚以宫人寵无不利　貫者穿也魚指衆柔也
　　五為衆柔之長而近上九居位得中能相率而承
　　乎剛者用宫人之寵則又得乎柔道之正者矣故
　　无不利者也
　象曰以宫人寵終无尤也
上九碩果不食　碩者大也一剛未剥于上則將成復
　　于下猶碩大之果不食則落于地而復生也故取
　　以為象
君子得輿　君子剛也輿者在下載上之物謂衆柔也
　　主剛為言則一剛在上而乘衆柔故有君子得輿
　　之象也
小人剥廬　小人衆柔也廬者在上庇下之物謂上剛
　　也主柔為言則衆柔下進而剥剛故有小人剥廬
　　之象也
　象曰君子得輿民所載也　民衆柔也
　小人剥廬終不可用也
䷗(震下/坤上)
復　反也剛剥于上而反于下復之義也
亨　剛爻之體巳成上進而柔順所以亨也
出入无疾　出由剥上出而為坤也入由坤下入而為
　　復也疾者速也氣生之始其動至㣲速則為助長
　　而反害之也
朋來无咎　朋者謂將來所進之剛爻也其始生也不
　　失其正則其朋類之來者皆能得其道矣故曰无
　　咎者也
反復其道　道者天之道也天行一終而又始也
七日來復　陽消自建午之月而為剥至建子之月而
　　為復在卦經七爻于月經七月故曰七日來復也
　　不言月而言日者猶詩所謂一之日二之日者之
　　義相同也
利有攸往　從剛長也
　象曰雷在地中復　雷者陽氣也方反乎地中而未
　　能出奮復之象也
　先王以至日閉關商旅不行后不省方　至日者陽
　　至之日也静而不撓則動得其正故先王體之商
　　旅者至賤之人也后者至貴之人也上至于后下
　　至于商旅莫不皆以安静為業盖取二象為義
　彖曰復亨剛反動而以順行是以出入无疾朋來无
　咎反復其道七日來復天行也利有攸往剛長也
　　釋復之彖辭剛者初爻也動而以順行者合卦之
　　二德為言也
　復其見天地之心乎　廣復之義復未足以盡天地
　　之心因復之動可以見天地之心乎
初九不逺復　剛盡即復又居卦初故曰不逺
无祗悔　祗者抵也復之不逺故无祗于悔
元吉　為復之主善之長也
　象曰不逺之復以修身也　克巳復禮所以修身也
六二休復吉　休者美也以柔中而繼剛復之美者也
　象曰休復之吉以下仁也　仁謂初也
六三頻復　頻者數也逺初而不中故屢復屢失
厲无咎　頻故危復故无咎
　象曰頻復之厲義无咎也
六四中行獨復　中行者在五柔之中者也獨復者獨
　　應乎初也
　象曰中行獨復以從道也　道亦初也
六五敦復无悔　敦厚也坤體雖與初無係而處位得
　　中能自厚于復者也故无悔
　象曰敦復无悔中以自考也　以中道自考則不離
　　乎中考者窮究之謂也
上六迷復凶有災眚　迷者迷失也位亢而獨逺乎剛
　　不能自復者也
用行師終有大敗　在外則不能復乎内者也
以其國君凶至于十年不克征　在内則不能復乎外
　　者也
　象曰迷復之凶反君道也　居上而反為上之道
䷘(震下/乾上)
无妄　以二體言動以天也天道流行之自然无妄之
　　義也
元亨利貞　大通之道利在乎正正則无妄矣
其匪正有眚不利有攸往　匪正謂上爻與三爻也匪
　　正則妄不宜往也往則為妄動而有災眚矣
　象曰天下雷行物與无妄　與者相與之與有同之
　　之意天下雷行則庶物露生无不得其正者无妄
　　之象也
　先王以茂對時育萬物　茂者篤實盛發之意對者
　　與對上帝之對同言至誠之動无時不對而无物
　　不育也取二卦交用為象
　彖曰无妄剛自外來而為主于内動而健剛中而應
　大亨以正天之命也其匪正有眚不利有攸往无妄
　之往何之矣天命不祐行矣哉　釋无妄之彖辭剛
　　自外來而為主于内初爻也乾交坤而為震也盖
　　非本卦來往者故曰外來也動而健合二德而言
　　剛中者五爻也應者二爻也天之命動以天也天
　　命不祐動不以天者也
初九无妄往吉　當位而為動主動以正者故往吉
　象曰无妄之往得志也
六二不耕穫不菑畬則利有攸往　田一歲曰菑三歲
　　曰畬耕菑在先謂初也穫畬在從謂二也當位而
　　在中能繼初而動則不失正而利乎動矣
　象曰不耕穫未富也　无開基創業之事因初而為
　　故未能富也
六三无妄之災或繫之牛行人之得邑人之災　牛者
　　耕之所資行人出而動者也邑人耕而不動者也
　　居動之極而位非正妄動者也故或以耕者之用
　　而為行人之得則耕者失其所用而為災矣二以
　　耕穫菑畬為象故此取牛為象
　象曰行人得牛邑人災也
九四可貞无咎　位雖匪正而有得乎初之正故可守
　　其正而无咎也
　象曰可貞无咎固有之也　初正而居應地所固有
　　之者也
九五无妄之疾　疾者初也初自為主故雖以剛中而
　　應未能大亨也
勿藥有喜　藥者治疾之物也初雖自主而動以正即
　　將大亨矣若或治之反失其正而為害故以勿藥
　　為戒之也
　象曰无妄之藥不可試也　試者未知其可否之謂
　　試則為妄動矣
上九无妄行有眚无攸利　處卦之極而位非正動則
　　妄者矣若以妄而動者即違乎天之命者也有何
　　所利哉
　象曰无妄之行窮之災也
䷙(乾下/艮上)
大畜　大者剛也乾健艮止畜之義也上剛為畜主故
　　曰大畜
利貞　以剛畜剛正也
不家食吉　乾剛往就乎上不家食吉也
利涉大川　乾健也
　象曰天在山中大畜　天至大而在山中大畜之象
　　者也
　君子以多識前言往行以畜其徳　取二象成卦之
　　義也
　彖曰大畜剛健篤實輝光日新其徳　釋大畜之義
　　剛健者乾也篤實輝光者艮也日新其徳者畜之
　　不巳也
　剛上而尚賢能止健大正也不家食吉養賢也利涉
　大川應乎天也　釋大畜之彖辭剛上者上爻也尚
　　賢者尚乎乾也能止健以二徳而言應乎天艮體
　　下通乎乾三剛上應乎天位也
初九有厲利已　在二剛之下進則有危已者止也利
　　已止則不危也
　象曰有厲利已不犯災也
九二輿說輹　九二居中能止故取說輹以象其不行
　　之義也
　象曰輿說輹中无尤也　中謂居二也
九三良馬逐　良馬者乾之象與上合志而進率下二
　　爻皆進也故曰逐
利艱貞　隔二柔也
日閑輿衛　閑者防也二柔在前所當防也
利有攸往　往合乎上也
　象曰利有攸往上合志也
六四童牛之牿元吉　童牛者小牛也牿者角也牛隂
　　物居艮之初其體未壯也故曰童牛也童牛之牿
　　則無觝觸之事謂以柔畜剛則不恃其力得柔畜
　　之道故元吉
　象曰六四元吉有嘉也
六五豶豕之牙吉　豶豕者豶去其勢之豕也豕隂物
　　居艮之二爻隂之牡也故曰豶豕也豶豕之牙則
　　無嚙害之事亦謂其以柔畜剛得柔畜之道也故
　　亦以為吉也
　象曰六五之吉有慶也
上九何天之衢亨　以剛畜剛為畜之主三剛並進无
　　所不利其為亨也何特天之衢亨而已豁逹無碍
　　無所不通也若止言衢亨則衢之外有未亨者矣
　　何取乎畜極
　象曰何天之衢道大行也
䷚(震下/艮上)
頤　頷也養也艮止乎上震動乎卞上止下動飲食之
　　象也飲食養人頤之義也
貞吉　養正之道惟安静為能無失故震三爻皆凶而
　　艮三爻皆吉也
觀頤　察頤養之道于人也
自求口實　察頤養之道于巳也
　象曰山下有雷頤　山者草木所聚雷動于下萌芽
　　滋長頤養之道也
　君子以慎言語節飲食　慎言語者以氣為養也節
　　飲食者以形為養也慎節主静艮之象也言語飲
　　食主動震之象也
　彖曰頤貞吉養正則吉也觀頤觀其所養也自求口
　實觀其自養也　釋頤之彖辭所養者養人也自養
　　者養巳也
　天地養萬物聖人養賢以及萬民頤之時大矣哉
　　廣頤之義言聖人用頤而極贊其大也
初九舍爾靈龜觀我朶頤凶　朶者動也朶頤謂下動
　　頷也爾我謂初也但爾者外辭而我者内辭也靈
　　龜以頤卦全象言朶頤以震卦一象言舎爾舎外
　　象也觀我觀内象也靈龜以静為養者朶頤以動
　　為養者也凡頤養之道惟剛爻能盡其道初爻雖
　　剛而失之動故凶
　象曰觀我朶頤亦不足貴也
六二顛頤　顛者倒也凡上養乎下則順下養乎上則
　　逆今養巳者在初故曰顛
拂經于丘頤　拂者去也經者正也謂二居正位也丘在
　　外而髙者謂上爻也去其正位之養而求上養是
　　動而失其正者也
征凶　守正位而待養于初則可若舎正位而往求上
　　養則凶
　象曰六二征凶行失類也　類謂初也
六三拂頤貞凶　居動體之極以動而失其上養之正
　　故凶
十年勿用无攸利　失其所養故不可用亦无所利也
　象曰十年勿用道大悖也
六四顛頤吉　養之于初故曰顛也居艮之體故能静
　　而吉也
虎視眈眈　虎者艮之象也眈眈下視之貌也取此以
　　象應下而容之肅也
其欲逐逐　欲者貪也心之動也逐者去也逐逐去之
　　又去也取此以象其去貪欲而心之静也
无咎　静肅如此則養得其正何咎之有
　象曰顛頤之吉上施光也　上謂四也下受初養而
　　上施光也
六五拂經居貞吉　拂經五五正也去其正位之尊守
　　其上養之正故吉
不可涉大川　柔者待養而已
　象曰居貞之吉順以從上也　上謂上爻
上九由頤　剛獨居上天下皆由之以養也
厲吉　處君位之上故危所養者正故吉
利涉大川　養得其正何險而不可濟
　象曰由頤厲吉大有慶也
䷛(巽下/兑上)
大過　大者剛也四剛二柔剛過盛乎柔矣大過之義
　　者也
棟橈　棟者屋極也橈者木曲也中剛有棟之象初上
　　柔有橈之象
利有攸往亨　中剛而外柔順故利有攸往内巽而外
　　說故亨
　象曰澤滅木大過　澤潤木者也至于滅木大過之
　　義也
　君子以獨立不懼遯世无悶　獨立不懼巽木之象
　　遯世无悶巽說之象
　彖曰大過大者過也　釋大過之義
　棟橈本末弱也剛過而中巽而說行利有攸往乃亨
　　釋大過之彖辭也本末初上爻也剛過而中二五
　　爻也巽而說行合二徳言
　大過之時大矣哉　過時也
初六藉用白茅无咎　藉者承之義也錯諸地而又藉
　　以茅過于厚也以是為過何咎之有藉以初言茅
　　以六言取柔承剛之象
　象曰藉用白茅柔在下也
九二枯楊生稊老夫得其女妻　楊者近澤之木故取
　　以為象枯楊木過老者也稊者根也生稊榮于下
　　者也取下得乎柔之象也老夫者九二爻也女妻
　　者初六爻也
无不利　剛過乎柔理之常也
　象曰老夫女妻過以相與也
九三棟橈凶　三爻四爻居全卦之中故皆以棟為言
　　而所應在上上柔下附故不勝其重而致橈之象
　　也故凶
　象曰棟橈之凶不可以有輔也　輔者猶附也謂上
　　六爻也
九四棟隆吉　隆者髙也在三爻之上棟之髙者也
有他吝　他者初也初在下者固不能致橈巳或牽之
　　亦吝道也
　象曰棟隆之吉不撓乎下也　下謂初也
九五枯楊生華老婦得其士夫　華者蕚也生華榮于
　　上者也取上得乎柔之象也老婦者上六爻也士
　　夫者九五爻也
无咎无譽　柔過乎剛非常道也
　象曰枯楊生華何可久也老婦士夫亦可醜也
上六過涉滅頂凶　涉以兌象言頂以上爻言柔過乎
　　上故有滅頂之象
无咎　无所可咎也
　象曰過涉之凶不可咎也　知咎則過可補過涉之
　　凶不可補者也
䷜(坎下/坎上)
習坎　習重也坎陷也剛陷乎柔中者也他卦不重其
　　名而坎獨加習字者坎有亨義非習而不已則不
　　能濟習坎之義也
有孚維心亨　二五爻也剛實有孚也在中維心也有
　　孚維心則物不能陷所以亨也
行有尚　行者即習之義不以險難而止故有嘉尚之
　　功也
　象曰水洊至習坎　洊者重也水洊至于坎習坎之
　　象者也
　君子以常徳行習教事　常徳行坎剛中之象習教
　　事重坎之象也
　彖曰習坎重險也　釋習坎之義
　水流而不盈行險而不失其信維心亨乃以剛中也
　行有尚往有功也　釋坎之彖辭盈滿起而不溢也
　　水流乎坎而不盈者坎體陷也行險習坎也不失
　　其信者有孚也剛中者二爻五爻也往有功者動
　　則即可出坎也
　天險不可升也地險山川丘陵也王公設險以守其
　國險之時用大矣哉　廣坎之義言聖人用坎而贊
　　其時之大也
初六習坎入于坎窞凶　窞者坎中之陷處所居至下
　　習而益陷于深
　象曰習坎入坎失道窮也
九二坎有險求小得　有險陷兩柔也剛在下中而不
　　當位求小者可得也
　象曰求小得未出中也
六三來之坎坎　二坎之際故來亦坎之去亦坎之出
　　下坎將入上坎故曰坎坎
險且枕入于坎窞勿用　枕者上壓下之義也險且枕
　　者四爻也入于坎窞者坎性下故四陷三而三入
　　于坎窞也
　象曰來之坎坎終无功也
六四樽酒簋貳用缶納約自牖終无咎　酒者坎之象
　　簋者方器也貳者副益也缶者瓦器也樽酒簋貳
　　簡也用缶素也出乎坎上而近五皆無正應故可
　　用簡素以相結也約者謂進結乎君之道牖者非
　　所由之正而室之所以受光之處也五坎中未免
　　有蔽然以剛處中必有通明可納之處如牖之受
　　光也始雖艱阻終得无咎
　象曰樽酒簋貳剛柔際也　剛五爻也柔四爻也際
　　者交際之謂
九五坎不盈祗既平无咎　坎體故不盈位中而當故
　　能抵平下不入于坎上不至于盈得乎中正之道
　　而已矣
　象曰坎不盈中未大也　不盈故曰未大
上六繫用徽纆置于叢棘三歲不得凶　三股者為徽
　　兩股為纆徽纆叢棘皆坎之象上居坎之極在人
　　則陷乎獄之中在物則陷乎棘之内久而不得脫
　　凶之甚者也
　象曰上六失道凶三嵗也
䷝(離下/離上)
離　麗也柔麗乎剛之中
利貞　以柔居正也
亨　柔得中也
畜牝牛吉　牝者大腹之象牛者柔順之象柔得中故
　　畜牝牛吉也
　象曰明兩作離　離麗而明也明而有兩則繼照不
　　息離之象也
　大人以繼明照于四方　取重離之義
　彖曰離麗也日月麗乎天百榖草木麗乎土重明以
　麗乎正乃化成天下　釋離之義正重離之柔皆麗
　　乎二也
　柔麗乎中正故亨是以畜牝牛吉也　釋離之彖辭
　　中正者二五爻也
初九履錯然敬之无咎　履者在下之象也錯然者交
　　雜之貌也即離麗之義初九居明之始所見錯然
　　唯能敬之則可免咎
　象曰履錯之敬以辟咎也
六二黄離元吉　黄以中言離以六言柔麗乎中而當
　　位文之美者也故吉
　象曰黄離元吉得中道也
九三日昃之離　日者離之象昃者晚也下體之極明
　　將衰之時也
不鼓缶而歌則大耋之嗟凶　耋與晚同鼓缶而歌者
　　當衰而樂也大耋之嗟者當衰而哀也夫盛衰之
　　道天之常也君子之心順其常而已不樂則哀皆
　　動其心而失其常者故凶
　象曰日昃之離何可乆也
九四突如其來如焚如死如棄如　突如其來如者三
　　也焚如死如棄如者四也離性上炎故三麗四而
　　四至于焚死棄也
　象曰突如其來如无所容也
六五出涕沱若戚嗟若吉　位不當而處二剛之間故
　　憂懼在中故吉
　象曰六五之吉離王公也　六五柔居尊位故謂之
　　離王公
上九王用出征有嘉　王者五爻也出征者離外剛之
　　象也五以柔化天下其終必至于無威上九有剛
　　明之才用其出征當有嘉美之功也
折首獲匪其醜无咎　首者猶魁也醜者類也出征之
　　道折其魁首獲非其類者而已過乎此則為窮兵
　　也處上之極故有此戒
　象曰王用出征以正邦也
　
　
　
　
　
　
　
　
　
　周易卦爻經傳訓解卷上
欽定四庫全書
　周易卦爻經傳訓解卷下　　宋　蔡淵　撰
下經
䷞(艮下/兑上)
咸　皆也感也六爻皆感應之義也
亨利貞　咸則通矣艮止静也兌說感也以静而感感
　　之正也故六爻皆利静而不利動氣交應也
取女吉
　象曰山上有澤咸　澤性潤下山虛受潤二氣相感
　　咸之象也
　君子以虚受人　中無所主有感必通取山虚受潤
　　之象也
　彖曰咸感也柔上而剛下二氣感應以相與　釋咸
　　之義柔上上爻也坤上交乾而為兌也剛下三爻
　　也乾下交坤而為艮也
　止而説男下女是以亨利貞取女吉也　釋咸之彖
　　辭止而說合二卦之徳為言男下女以二卦之象
　　為言也
　天地感而萬物化生聖人感人心而天下和平觀其
　所感而天地萬物之情可見矣　廣咸之義而極言
　　咸感之道也天地萬物之情感而必應應感之間
　　情無所遯矣
初六咸其拇　拇者足大指也咸以身取象感于最下
　　而淺小故以拇為象
　象曰咸其拇志在外也　外謂四也
六二咸其腓凶　腓者足肚也行則好動體之躁者也
　　躁動則失正故㓙
居吉　能順其中而不動乃吉
　象曰雖㓙居吉順不害也
九三咸其股執其隨徃吝　股者髀也輔下體者隨者
　　謂二也股動則腓隨以動執二之隨徃不知所止
　　故吝也
　象曰咸其股亦不處也　不安其位
　志在隨人所執下也　下謂二也
九四貞吉悔亡　以身言之咸其心之地天地聖人之
　　所感者皆此理也然其心則拘矣故不言心貞者
　　正也寂然不動感而遂通天下之故咸之正也故
　　吉悔者容心于感也無一毫為感之心悔亡也䖏
　　位不當故有悔不失正則吉而悔亡
　憧憧徃來朋從爾思　憧憧者懐思慮也徃来者應
　　感也憧憧徃來者容心于應感也朋者三與五也
　　思曰睿睿作聖聖人之道不能無思也盖心徳未
　　全則思乎感之本心徳已全則忘乎感之用今乃
　　懐思慮於感應之際雖有朋從之多而其感者利
　　不生而害至矣
　象曰貞吉悔亡未感害也　言悔之所以亡者得相
　　感利生之道而未感於害也
　憧憧徃來未光大也
九五咸其脢　脢者背肉也與心相背不能感者
旡悔　無所感故旡悔
　象曰咸其脢志末也　末者旡也讀如吾末如之何
　　之末
上六咸其輔頰舌　輔頰者皆上之象舌者兌之象以
　　聲色為感感于外者也
　象曰咸其輔頰舌滕口説也
䷟(巽下/震上)
恒　常久也震剛在上巽柔在下位之常也雷風相與
　　物之常也巽而動六爻皆相應並常久之意也所
　　以為恒也
亨旡咎　以恒道而通何咎之有
利貞　貞者動而不失其恒也日徃月來四時變化皆
　　恒之貞也恒之六爻皆失之偏而不知所以恒惟
　　二五得中庶乎其恒者也然位皆不當亦不能盡
　　乎恒久不已之道者也
利有攸徃　循環不窮之義
　象曰雷風恒　雷厲風飛相與無違恒之象也
　君子以立不易方　方者謂事情所向立取巽木之
　　象方取震動之象
　彖曰恒久也剛上而柔下雷風相與巽而動剛柔皆
　應恒　釋恒義剛上九四爻也乾上交坤而為震也
　　柔下初六爻也坤下交乾而為巽也雷風相與者
　　以二卦之象言巽而動者以二卦之徳言剛柔皆
　　應者以爻相應言
　恒亨旡咎利貞久于其道也天地之道恒久而不已
　也利有攸徃終則有始也　釋恒之彖辭久於其道
　　者恒而不息也終則有始者晝終則夜始夜終則
　　晝始暑終則寒始寒終則暑始也所以恒而不已
　　也
　日月得天而能久照四時變化而能乆成聖人乆于
　其道而天下化成觀其所恒而天地萬物之情可見
　矣　廣恒之義而極言其恒久之道也天地萬物之
　　情自其恒者而觀之則無所不見矣
初六浚恒貞㓙旡攸利　浚者深之也盖巽性善入而
　　居恒之始求深乎恒者也則失恒之正故㓙而旡
　　所利者也
　象曰浚恒之㓙始求深也
九二悔亡　九二得恒之中者也位不當故有悔得中
　　故悔可亡
　象曰九二悔亡能久中也
九三不恒其徳或承之羞貞吝　九三處位不中好變
　　者也不恒其徳存諸中者或得或失也羞者不足
　　于内心無常徳故或承乎人則自羞矣未得乎恒
　　之正者故曰貞吝
　象曰不恒其徳无所容也　容者受也其徳不恒中
　　無所受也
九四田无禽　禽初也九四為動之主處位不中好變
　　者也以好變之心而應浚恒之初必不能相有也
　　故曰无禽田者奔馳無常之所故取以為象
　象曰久非其位安得禽也
六五恒其徳貞　固守其中也
婦人吉夫子㓙　其位不當婦人之恒而已非盡乎日
　　月四時恒久之道者故夫子㓙
　象曰婦人貞吉從一而終也夫子制義從婦㐫也
上六振恒㓙　振者動之速也處震動之極地乃亂常
　　者也
　象曰振恒在上大无功也
䷠(艮下/乾上)
遯　退也二柔浸長剛消而退遯之義也
亨　五爻也二為成遯之主九五當位而應遯而亨也
小利貞　二也小者謂柔也柔居中得時小者之利貞
　　也耳
　象曰天下有山遯　山髙起而止天運而相違遯之
　　象
　君子以逺小人不惡而嚴　以處遯為義艮(闕/)
　　　　象不惡而嚴
　彖曰遯亨遯而亨也剛得位而應與時行也小利貞
　浸而長也　釋遯之彖辭遯而亨者九五爻也剛得
　　位者亦九五爻也應者六二爻也浸而長者亦指
　　六二爻也
　遯之時義大矣哉　贊遯之時義也
初六遯尾厲　遯者剛退也以柔居下見剛者遯亦從
　　而遯也凡從物者必居其後故曰尾也不當遯而
　　遯故厲也
勿用有攸往　以其質居其時不可遯也
　象曰遯尾之厲不往何災也　柔不當遯故不遯則
　　无災
六二執之用黄牛之革莫之勝説　執者固結之義也
　　黄者中色牛者順物革者堅固而難解説與脱同
　　六二雖為剥剛之主而居位得中上與嘉遯者應
　　故能以中順之道而固結五也
　象曰執用黄牛固志也　志者五爻也能固五爻之
　　志也
九三係遯　係戀乎二也昵比乎二故曰係
有疾厲　係二故有疾柔將剥已故厲者也
畜臣妾吉　臣妾二也與剥宫人之寵義同但剥之戒
　　在柔而此之戒在剛耳
　象曰係遯之厲有疾憊也畜臣妾吉不可大事也
九四好遯　與初為應故曰好
君子吉小人否　君子居之則知退小人昵之則不退
　　矣初四皆非正位故有小人之象
　象曰君子好遯小人否也
九五嘉遯貞吉　與二為應中順相結故曰嘉居中得
　　正故曰貞吉
　象曰嘉遯貞吉以正志也　志者二爻也正二爻之
　　志也
上九肥遯无不利　肥者從容寛裕之意剛明居外无
　　所係累超然逺居者也何不利之有
　象曰肥遯无不利无所疑也
䷡(乾下/震上)
大壯　大者剛也壯者盛也四剛下進之盛大壯之義
　　者也
利貞　剛動而進天道之正也
　象曰雷在天上大壯　陽氣壯盛震上于天大壯之
　　象者也
　君子以非禮弗履　禮者正大之文以天而動取二
　　象言
　彖曰大壯大者壯也剛以動故壯　釋大壯之義剛
　　者乾也動者震也
　大壯利貞大者正也正大而天地之情可見矣　釋
　　大壯之彖辭天地之情正大而已
初九壯于趾征㓙有孚　趾者足也壯于三剛之下故
　　取以為象三剛在前不可犯也壯則進犯也壯則
　　進犯于剛而㓙矣初九居壯之始壯而有孚者也
　　故曰征㓙有孚
　象曰壯于趾其孚窮也
九二貞吉　居中能守其正不往犯剛故吉
　象曰九二貞吉以中也
九三小人用壯君子用罔貞厲　用壯者無禮之勇也
　　用罔者不慮之決處位不中而好進前犯乎剛非
　　壯之正故危
羝羊觸藩羸其角　大壯之卦有兌象故稱羊焉盖羝
　　羊喜用角而觸物者藩者四爻也羸者拘纍纒繞
　　也進則為四所困故有羝羊羸角之象取之以象
　　三犯乎四也
　象曰小人用壯君子罔也
九四貞吉悔亡　為壯之主以剛決柔壯之正者位雖
　　不當其悔可亡
藩決不羸　藩者五爻也決者開也以剛决柔易而無
　　困者也
壯于大輿之輹　輹者在車之下所用以行者下乗三
　　剛壯輹之象也
　象曰藩決不羸尚徃也
六五䘮羊于易无悔　羊自謂也易者寛閒无拒之謂
　　也五為剛所決故曰䘮羊也以柔居中故易而无
　　悔者也
　象曰䘮羊于易位不當也
上六羝羊觸藩不能退不能遂无攸利　羝羊者取在
　　上用角之義以剛而壯壯之正也柔居動體之極
　　見剛者壯亦從而壯之非壯之正也故其進退无
　　一所利耳
艱則吉　知其艱而反乎柔之本則吉
　象曰不能退不能遂不詳也　不審其質之不堪而
　　用壯者也
　艱則吉咎不長也
䷢(坤下/離上)
晉　進也柔本在下之物進而上五晉之義也
康侯用錫馬蕃庶晝日三接　大明在上而下體順附
　　諸侯承土之象康侯者治安之侯非功侯也蕃庶
　　衆多也坤之象君臣相得寵錫之厚也晝日三接
　　離之象寵遇之至也
　象曰明出地上晉　上離下坤日出地之上晉之象
　　者也
　君子以自昭明徳　順乎内而照乎外自明明徳也
　　取二象為義
　彖曰晉進也　釋晉之義
　明出地上順而麗乎大明柔進而上行是以康侯用
　錫馬蕃庶晝日三接也　釋晉之彖辭順而麗乎大
　　明者以二卦之徳為言也柔進而上行者五也坤
　　自外來交乾而為離也
初六晉如摧如　摧抑退也言進而復退也
貞吉　進退之間得晉之正所以吉也
罔孚　四也處晉之初四未信也
裕无咎　裕者寛裕不急之義若裕則終信之矣故可
　　无咎也
　象曰晉如摧如獨行正也　正釋貞也言獨行乎晉
　　之正耳
　裕无咎未受命也　裕則四終受命故以未受命為
　　言也
六二晉如愁如　進而无應故愁
貞吉　居中正也
受兹介福于其王母　王母五爻也不相應而同徳
　象曰受兹介福以中正也
六三衆允悔亡　衆允者三處坤順之極也雖不當位
　　其悔可亡
　象曰衆允之志上行也
九四晉如鼫鼠貞厲　碩者大也下連二三有艮之象
　　故稱鼠焉才剛故稱碩夫碩鼠之為物畏人而貪
　　九四位柔爻剛畏進而實貪進故取碩鼠為象當
　　晉之正乃危行也
　象曰碩鼠貞厲位不當也
六五悔亡　位不當故有悔居中故可亡
失得勿恤　處大明之中而才柔故有失得之累能不
　　以失得為憂則其明不為所累矣
往吉无不利　進則得剛故吉无不利
　象曰失得勿恤往有慶也
上九晉其角維用伐邑　角者剛而在上之象戈兵離
　　象邑内地之私邑也當晉之極不能進矣維能用
　　之于内地
厲吉无咎　位髙不中故危伐之必服故吉无咎
貞吝　晉之正也柔進而无作僅至于伐己之私邑所
　　以吝也
　象曰維用伐邑道未光也
䷣(離下/坤上)
明夷　明離也夷傷也離明陷于坤地之中明夷之象也
利艱貞　能自固自守則雖䝉難而不失也
　象曰明入地中明夷　日入于地則失其明矣明夷
　　之象也
　君子以莅衆用晦而明　莅離之象衆坤之象用晦
　　坤象明離象
　彖曰明入地中明夷　釋明夷之義
　内文明而外柔順以䝉大難文王以之利艱貞晦其
　明也内難而能正其志箕子以之　釋明夷之彖辭
　　文王以之主卦之二徳及卦之二體言箕子以之
　　主五爻言
初九明夷于飛垂其翼君子于行三日不食有攸往主
人有言　飛鳥離之象也飛以象言行徃以人事言曰
　　飛曰行曰往者皆進之謂也曰垂翼曰不食曰有
　　言者皆傷之謂也言當明夷之初進而有傷也去
　　上獨逺故所傷者淺
　象曰君子于行義不食也
六二明夷夷于左股用拯馬壯吉　兵法前為右後
　　為左左股者初卦唯二剛為明傷于初則我之明
　　傷矣拯者救也馬壯則行之速言救之道速則吉也
　　初二皆文王象
　象曰六二之吉順以則也　以柔居中故順而有則
　　者也
九三明夷于南狩得其大首不可疾貞　剛處離明之
　　上君之象也南狩者離明之狩也大首上也疾者
　　疾之已甚之疾言當獲其首者而已若疾貞則疾
　　之甚矣夫所誅必濫故以為戒之也此周武王克
　　商紂之象也
　象曰南狩之志乃犬得也
六四入于左腹獲明夷之心于出門庭　左腹者三也
　　在後故曰左也在一卦之中故曰腹也獲者得也
　　明夷之心亦三也出者去也四入坤晦之地故曰
　　門庭然下近乎剛故能得明夷之心而去坤晦之
　　門庭也微子之象
　象曰入于左腹獲心意也
六五箕子之明夷利貞　雖當暗體而位得中故能守
　　其明而不息如箕子之貞也
　象曰箕子之貞明不可息也
上六不明晦　居上而獨逺乎明暗之極也
初登于天　居至高之位也
後入于地　暗極而墜也紂之象
　象曰初登于天照四國也後入于地失則也　則者
　　為天則之則暗極故不見則
䷤(離下/巽上)
家人　火熾則風起一家之事也離主之而離主在二
　　二人道也故曰家人
利女貞　二爻也二居内而位正故利女貞
　象曰風自火出家人　觀風自火出之象則知天下
　　定者由家正之義也
　君子以言有物而行有恒　物恒内也言行外也外
　　本乎内風自火出之象也
　彖曰家人女正位乎内男正位乎外男女正天地之
　大義也　釋家人之彖辭女正位乎内二也男正位
　　乎外五也
　家人有嚴君焉父母之謂也父父子子兄兄弟弟夫
　夫婦婦而家道正正家而天下定矣　廣家人之義
初九閑有家悔亡　閑者防也男女居室有家也有家
　　則不能無悔矣防之于始其悔可亡
　象曰閑有家志未變也　為家之始衆志尚未動之
　　時也
六二无攸遂在中饋貞吉　遂成也婦人无遂事在中
　　主饋而已貞吉居中得正也
　象曰六二之吉順以巽也
九三家人嗃嗃悔厲吉　嗃嗃者嚴酷之意也過嚴雖
　　或有悔厲終能得吉也葢上九為三之敵應故有
　　此象耳
婦子嘻嘻終吝　嘻嘻者笑樂無節之謂也情愛雖隆
　　至於失節可吝盖三比近乎二四之間故有此象
　　以戒之
　象曰家人嗃嗃未失也　處家之道易以情勝義雖
　　曰過嚴亦未為失
　婦子嘻嘻失家節也　節者名分之謂
六四冨家大吉　冨者猶肥也葢父父子子兄兄弟弟
　　夫夫婦婦而家道成矣故曰冨以柔而得剛故有
　　此象也
　象曰冨家大吉順在位也　父子兄弟夫婦各正其
　　位而無逆
九五王假有家勿恤吉　假者至也王者至有家至有
　　天下也謂有家者主卦為言耳恤者憂也勿恤不
　　可憂也憂則心有所累非誠孚致化之道所謂至
　　者有所不至矣故曰勿恤吉
　象曰王假有家交相愛也　交相愛即至義
上九有孚威如終吉　處卦之終家道大成皆信之矣
　　不以人信而或弛律身益嚴故終吉也三為敵應
　　故有此象
　象曰威如之吉反身之謂也
䷥(兌下/離上)
睽　乖異也
小事吉　小柔也柔進乎五位可小事而已
　象曰上火下澤暌　火在上而炎上澤在下而潤下
　　二性相背睽之象也
　君子以同而異　同以理而言異以事而言盖君子
　　同不苟同異不茍異同取六爻合之義異取二象
　　動之義
　彖曰睽火動而上澤動而下二女同居其志不同行
　　釋睽之義火澤以象言二女以卦言
　説而麗乎明柔進而上行得中而應乎剛是以小事
　吉　釋睽之彖辭説而麗乎明以二徳言柔進而上
　　行五也坤自外來交乾而為離也得中五也應乎
　　剛二剛者也
　天地睽而其事同也男女暌而其志通也萬物睽而
　其事類也睽之時用大矣哉　廣暌之義而贊用睽
　　之道也
初九悔亡　四為敵應故悔動而下不與四争故其悔
　　可亡
䘮馬勿逐自復　夫馬人所用以行者初不止行故有
　　䘮馬之象也盖四非正應而同徳若緩以待之必
　　復相遇而合也
見惡人无咎　惡人與已乖異者也當睽之初非有以
　　動四亦不能以自合故雖惡人亦見之所以能致
　　同徳而不睽也亦可无咎
　象曰見惡人以辟咎也　逐馬見惡人者皆欲求合
　　也然逐馬急進則四愈疑而為咎但見惡人則可
　　以辟其咎而致合
九二遇主于巷无咎　遇者㑹也主者五也巷者里中
　　道也遇主于巷遇之迫也五以噬合故有此象然
　　當睽之時亦可无咎
　象曰遇主于巷未失道也
六三見輿曳其牛掣　輿二也牛四也二剛之中故二
　　則曳之于下四則掣之于上也
其人天且劓　其人上也天者髠首也劓者截鼻也與
　　上九為應而三睽未合故上刑之而使之服也處
　　位不中故難合而刑深于五與上合也
无初有終　无初者與上爻睽者也有終者與下爻合
　　者也
　象曰見輿曳位不當也无初有終遇剛也　剛者謂
　　上爻也
九四睽孤　與上爻皆剛而居離體剛明知睽則孤者
　　故皆曰睽孤
遇元夫　初爻也
交孚　與初同徳而信也
厲　位不當也
无咎　終合也
　象曰交孚无咎志行也　以剛明而合剛明心孚志
　　説故不刑而後合
六五悔亡　位不當故悔在中故可亡
厥宗噬膚　宗二也噬嚙也膚皮也與二本應而五睽
　　未合故二噬之而使服之也處位得中故易服而
　　刑淺于三
往何咎　往則合矣何足為咎
　象曰厥宗噬膚往有慶也
上九睽孤　義與四同
見豕負塗載鬼一車　豕鬼皆三也負指四載指二三
　　睽而致疑也
先張之弧　致三也
後說之弧　三服而疑解也
匪冦婚媾　冦二四也婚媾三正應也
往遇雨則吉　雨三也往遇必合也
　象曰遇雨之吉羣疑亡也
䷦(艮下/坎上)
蹇　難也坎險在前艮止而不進蹇之義也
利西南不利東北　見險而不進者艮也艮位居東北
　　難生之時非運動有適則不能解故往西南則利
　　徃東北則不利也
利見大人　大人五也
貞吉　二五位中正也
　象曰山上有水蹇　水下而山髙崎嶇奔湃蹇之象
　　者也
　君子以反身修徳　水本在下之物而今居在上反
　　身之義也反身者正乎外艮之象修徳者養乎中
　　坎之象也
　彖曰蹇難也險在前也見險而能止知矣哉　釋蹇
　　之義險止以二卦之徳言
　蹇利西南往得中也不利東北其道窮也利見大人
　往有功也當位貞吉以正邦也　釋蹇之彖辭往得
　　中五爻也其道窮者止于艮也當位者二與五也
　蹇之時用大矣哉　賛其時之大也
初六往蹇來譽　往者上進也來者下止也進則犯難
　　徃則有譽
　象曰往蹇來譽宜待也　待謂待二徃也
六二王臣蹇蹇匪躬之故　王臣謂五之臣也蹇蹇入
　　難之深也匪躬之故為王之事也
　象曰王臣蹇蹇終无尤也
九三往蹇來反　反者復來則得二可復往也
　象曰往蹇來反内喜之也内二也
六四往蹇來連　連者牽也來則下剛連之而徃也
　象曰往蹇來連當位實也　實者謂三剛也
九五大蹇朋來　大者剛也剛陷乎柔中故曰大蹇朋
　　者三也五與三爻皆剛故曰朋三非應非近三來
　　則衆爻皆來矣
　象曰大蹇朋來以中節也　中謂二居中位故能盡
　　臣而致三之來也
上六往蹇來碩吉　碩者大也謂五剛也來則得乎五
　　者矣
利見大人　大人五也
　象曰往蹇來碩志在内也利見大人以從貴也
　　内與貴皆指五而言
䷧(坎下/震上)
解　緩也散也坎難震動動則離乎難矣解之義也
利西南　坎震者東北之卦也難解于東北至于西南
　　則无不利矣故曰利西南主内象言
无所往其來復吉　往者進也來者復退歸也謂二爻
　　也險難既解則居中以復其安静也主卦之内象
　　為言也
有攸徃夙吉　夙者早也險難有未解者當急往而解
　　之不可久擾也主卦之外象為言也
　象曰雷雨作解　雷與雨交相𤼵作閉塞盡通解之
　　象者也
　君子以赦過宥罪　赦宥者解之義過者震動之象
　　罪者陷坎之象
　彖曰解險以動動而免乎險解　釋解之義險動以
　　二徳言
　解利西南往得衆也其來復吉乃得中也有攸往夙
　吉往有功也　釋解之彖辭往得衆者坤象也乃得
　　中者坎中象也
　天地解而雷雨作雷雨作而百果草木皆甲坼解之
　時大矣哉　廣解之義而贊其時之大也
初六无咎　居解之初承應皆剛故无咎
　象曰剛柔之際義无咎也　際謂交際也以柔之体
　　入坎最淺能順乎剛難必解者也
九二田獲三狐　獲者得之難也狐乃隠伏之物三狐
　　謂初三上也
得黄矢　黄者中色矢者直也謂五也
貞吉　位中正也
　象曰九二貞吉得中道也
六三負且乗　負者四也乗者二也
致冦至　冦者上也
貞吝　下乗乎二恃四而不歸二上負乎四牽二而不
　　歸四頑然不解必致上至乃解焉解之正也在於
　　夙解至于致冦所以吝也
　象曰負且乗亦可醜也自我致戎又誰咎也　爻辭
　　貞吝而此釋无咎疑有誤耳
九四解而拇朋至斯孚　拇者初也朋者二也二爻四
　　爻皆剛故曰朋至初雖正應然必待二至乃孚者
　　以二能獲其情也
　象曰解而拇未當位也
六五君子維有解吉　柔位乎中故稱君子維繫也有
　　解二也二為正應故曰維二能獲三狐之情而退
　　之故曰有解
有孚于小人　小人者謂柔之爻也即二所謂三狐者
　　也得其情而使之甘于自退所謂有孚也
　象曰君子有解小人退也　不私已以解難如天地
　　雷雨無間于草木之微故小人亦信之而退安其
　　所者也
上六公用射隼于髙墉之上獲之无不利　公五也用
　　謂五用上也隼者鷙害之物謂三也墉者内外之
　　限亦三所居之地也上爻本柔而不中同為難者
　　五至此已孚之矣故可用以解三者也解之不解
　　者惟三用其所應而解之獲之必矣故曰无不利
　象曰公用射隼以解悖也　悖謂三也
䷨(兌下/艮上)
損　减也内卦本乾外卦本坤乾之上爻與坤之上爻
　　往來本剛得柔本柔得剛本剛得柔為損本柔得
　　剛為益凡卦以内為貞而言故為損也
有孚元吉无咎可貞　孚者誠實也適乎時措之宜也
　　而損所當損所謂有孚也貞者恒久也損而有孚
　　則元吉无咎而可恒乆矣
利有攸往　其道上行故利往
曷之用二簋可用享　當損之時雖約可用
　象曰山下有澤損　山下之澤潤上行而水漸减損
　　之象者也
　君子以懲忿窒慾　懲者止也窒者塞也忿則凌物
　　慾則溺己二者皆所當損者也懲忿艮之象也窒
　　慾兊之象也
　彖曰損損下益上其道上行　釋損之義損乾之上
　　而益坤之上也上行益在上也
　損而有孚元吉无咎可貞利有攸往曷之用二簋可
　用享二簋應有時損剛益柔有時損益盈虛與時偕
　行　釋損之彖辭與時偕行者損當適時也損卦之
　　六爻惟三爻當可損之時初爻酌損四爻惟損其
　　疾而已二爻上爻不可損亦不可益五爻則無損
　　而有益者矣
初九已事遄徃无咎酌損之　已者止也止其事而不
　　為即損其事之義也遄者速也酌者斟酌淺深之
　　謂也處損之初既損其事速徃應四乃為无咎也
　　四爻但損其疾而已應四則酌損之道得矣
　象曰己事遄徃尚合志也　合四之志也
九二利貞征凶　利貞者宜守其正也征凶者動則有凶也
弗損益之　不可有所損益以失其正者也
　象曰九二利貞中以為志也　中即正也唯以守中
　　為志也
六三三人行則損一人　三人者乾也損一人者乾之
　　上爻也盖萬化不窮惟二而已三則為贅者矣所
　　當損者也
一人行則得其友　一人行者乾之上爻徃坤之上位
　　也得位上柔交徃来也
　象曰一人行三則疑也　贅故疑
六四損其疾使遄有喜无咎　位當而過乎損之時不
　　當損者矣惟有疾病則又不可以不速損之惟速
　　損其疾則有喜而無咎矣六四爻乗承皆柔故有
　　疾之象者也
　象曰損其疾亦可喜也
六五或益之　位得乎中而上承剛上益之也非出乎
　　應之正故曰或
十朋之龜弗克違元吉　元龜直二十大貝也雙貝曰
　　朋十朋者元龜也元龜者有國者之大寳也言益
　　之至大者也弗克違者不求而必至之謂也故元
　　吉無疑也
　象曰六五元吉自上祐也　上九之爻為益體故有
　　此象也
上九弗損益之无咎貞吉　居損之終不以損益累其
　　心則无咎而得其損之正且吉也
利有攸徃　應乎三也
得臣无家　三爻應乎我者也无家者國爾忘家之義
　　也言應之之篤也三乃徃來之爻故有无家安上
　　爻之象也
　象曰弗損益之大得志也
䷩(震下/巽上)
益　増也内卦本坤外卦本乾乾之下爻與坤之下爻
　　徃來剛來居柔故曰益
利有攸徃　剛柔徃來二五中正
利涉大川　上巽下震木下動也
　象曰風雷益　風得雷而増威雷得風而愈逺益之
　　象也
　君子以見善則遷有過則改　雷以動之遷善之義
　　也風以散之改過之義也遷善改過者人益之大
　　者也遷善震之象改過巽之象
　彖曰益損上益下民説无疆自上下下其道大光
　　釋益之義損上益下者損乾益坤也民説无疆者
　　益在下也
　利有攸徃中正有慶利涉大川木道乃行　釋益之
　　彖辭中正者二爻五爻也木道乃行者盖巽遇震
　　之象也
　益動而巽日進无疆天施地生其益无方凡益之道
　與時偕行　廣益之義動巽者以二卦之徳言天施
　　地生者上益下也无疆者以悠乆言无方者以廣
　　大言與時偕行又言凡益之道皆當適乎時也益
　　之六爻惟初與二五當益之時三四則惟益之于
　　内上則不可益矣
初九利用為大作元吉无咎　初當益主雖利大有為
　　然在下位非元吉則不能无咎也與損卦之上九
　　同體而所得異者居位髙下之不同也
　象曰元吉无咎下不厚事也　下者下位也厚事者
　　重大之事也
六二或益之　初為益之主二爻近之而得益非正也
　　故曰或
十朋之龜弗克違　義與損同
永貞吉　正應在五守正則吉也初雖益我求則失正
　　柔近剛則易流故戒之
王用享于帝吉　王者五爻也二爻當受益之時王若
　　用之享帝則受福而吉者上言永貞吉此又言享
　　于帝吉者是知不利于自求益而利于為君之求
　　益者也无疑為吉耳
　象曰或益之自外来也　莫知其益而益之故曰自
　　外来也
六三益之用㓙事無咎有孚中行告公用圭　㓙事困
　　心衡慮之事也有孚者中心誠實也㓙事宜有咎
　　也因㓙事而増益不能至于有孚所以无咎也三
　　爻與上爻為應故有㓙事之象也中行者在一卦
　　之中者也故三爻四爻皆曰中行其體在中則所
　　益之事亦惟當在中者為適時也圭所以通其中
　　之信而已告公用圭者告公雖見于外而所用
　　者亦惟在通中之信而已
　象曰益用㓙事固有之也　仁義忠信我固有之也
　　言其所益者亦惟在其固有者耳
六四中行告公從　中行義見上當位而居益之中故
　　告公而見信從
利用為依遷國　本下遷之爻故利用為遷國之依依
　　者謂近五也
　象曰告公從以益志也　言見信于外則志益信于
　　内也
九五有孚惠心勿問元吉　心二也惠順也我以有孚
　　而順二之心洪範所謂皇建有極用敷錫厥庶民
　　者也有不待形諸言語而獲元吉者也
有孚惠我徳　二亦以有孚而順五之徳洪範所謂錫
　　汝保極是也
　象曰有孚惠心勿問之矣惠我徳大得志也
上九莫益之　不當益之時而必欲求益故莫有益之
　　者也
或擊之　五為中正之主己乃乗之故為其所擊非應
　　也故亦曰或
立心勿恒㓙　恒者動不失時之謂也若立心勿恒矣
　　故㓙
　象曰莫益之偏辭也或擊之自外來也　此言莫益
　　之之辭且就其一偏而言也更有或擊之者自外
　　來也盖重其㓙之意
䷪(乾下/兑上)
夬　决也五剛下長而决一柔夬之義也
揚于王庭　揚者播也播一柔于君位之前故曰揚于
　　王庭也
孚號有厲　孚號者信其號令也有厲者柔雖微不誡
　　而决有危之道也
告自邑　告誡自治之邑
不利即戎　即從也戎兵也當夬之時小人易去不宜
　　從事于兵也
利有攸往　順剛而動
　象曰澤上于天夬　澤居至髙必决而下注夬之象
　　者也
　君子以施禄及下居徳則忌　施禄及下澤潤下之
　　象居其徳而不施則與象反矣故忌
　彖曰夬决也剛决柔也健而説决而和　釋夬之義
　　剛柔者以一卦之爻言健説者以二卦之徳言和
　　者以兌吉也
　揚于王庭柔乗五剛也孚號有厲其危乃光也告自
　邑不利即戎所尚乃窮也利有攸徃剛長乃終也
　　釋夬之彖辭柔乗五剛者一柔爻在五剛爻之上
　　也其危乃光者危消于孚號也所尚乃窮者尚兵
　　乃徒為窮兵黷武也剛長乃終者剛長當終于上
　　爻之六位者也
初九壯于前趾　壯者决之勇也前趾取最下而小之
　　象也
往不勝為咎　前犯乎剛往必見屈
　象曰不勝而往咎也
九二惕號莫夜有戎勿恤　惕怵懼也號者令也莫夜
　　休息安静之時戎謂初也恤憂也言當惕然孚號
　　于安静之時及其有戎不可憂也臨事過憂反失
　　所措故戒之
　象曰有戎勿恤得中道也　先事則當惕及事則不
　　可憂得居中之道也
九三壯于頄有㓙　頄者顴也謂上恃其位足以相及
　　故無所戒懼勇决于上者有㓙之道也
君子夬夬獨行遇雨若濡有愠无咎　夬夬者非一决
　　也言决之非和也雨者指上爻也獨行遇雨者三
　　爻獨應乎上者也若濡者不至為雨所濡也有愠
　　者有决之之意也以是為决决而无咎惟君子能
　　之故稱君子也
　象曰君子夬夬終无咎也
九四臀无膚　後傷乎三也
其行次且　前犯乎五也次且不進之貌
牽羊悔亡　羊兌之象指五爻也牽羊謂牽挽五而進
　　不暴可以免悔也
聞言不信　居位不當雖聞牽羊之義亦不信也
　象曰其行次且位不當也聞言不信聰不明也
九五莧陸夬夬　莧者草名柔脆之物謂上六也陸者
　　道也上爻在五之前故曰莧陸夬夬義同九三之
　　君子夬夬
中行无咎　居中得正其行不暴故无咎
　象曰中行无咎中未光也　剛雖得位而未能使柔
　　之自去尚費于决所以為未光也
上六无號終有㓙　羣剛下進使剛雖無孚號之戒亦
　　終為其所决故終有㓙
　象曰无號之㓙終不可長也
䷫(巽下/乾上)
姤　遇也一柔成於下而遇剛姤之義也
女壯　謂初爻也柔體雖微壯之幾也
勿用取女　柔壯則剥剛女壯則侵男故戒之
　象曰天下有風姤　風行天之下物無不姤矣姤之
　　象者也
　后以施命誥四方　取風行天下之義
　彖曰姤遇也柔遇剛也　釋姤之義
　勿用取女不可與長也　釋姤之彖辭
　天地相遇品物咸章也剛遇中正天下大行也姤之
　時義大矣哉　廣姤之義而贊其時義之大也中正
　　五也以剛明之才遇中正之位也
初六繫于金柅　金剛也柅所以止車者謂二也牽于
　　二故曰繫柔方進而前為剛止故取象于金柅象
　　止柔也
貞吉　從正而止則吉也
有攸往見㓙　動則敵剛也
羸豕孚蹢躅　羸尫弱也蹢躅者跳躑也豕係隂躁之
　　物其形雖弱其性必躁猶柔體雖微其勢必不能
　　止者也
　象曰繫于金柅柔道牽也　以柔道而牽于二也
九二包有魚无咎　包褁也魚者隂物也謂初也九二
　　獨近乎初故包而有之遇雖非正當遇之時故可
　　无咎也
不利賔　賔禮正大而接乎外比而有之不宜為正大
　　之用故曰不利賔
　象曰包有魚義不及賔也
九三臀无膚　乗剛也
其行次且　行懼二也次且懐初也
厲无大咎　无膚故危行次且故无大咎
　象曰其行次且行未牽也　未牽謂初也
九四包无魚起㓙　魚指初也初六雖與九四正應為
　　二爻所包故曰无魚當姤之時二爻方得志若動
　　則反㓙矣
　象曰无魚之㓙逺民也　民亦謂初
九五以把包瓜　把者髙木堅實之木也謂五爻也瓜
　　者柔脆在地之果也謂初爻也九五之與初六無
　　相遇之道猶之以髙大堅實之木而欲包在地柔
　　脆之瓜也
含章有隕自天　含者畜也章者文徳也隕者傾墜也
　　九五雖得中正之位于上而不遇乎民是未可為
　　也惟當自畜其徳以待之其有隕墜乃出于天非
　　人之所能為也
　象曰九五含章中正也有隕自天志不舎命也　志
　　于道徳仁義之間不以命不遇而舍之也
上九姤其角吝无咎　角在上為至剛之物以剛在上
　　故取此以為象處姤之窮固無所遇其位不中宜
　　取吝而无所咎
　象曰姤其角上窮吝也
䷬(坤下/兌上)
萃　聚也
亨王假有廟　假者至也廟者所以聚祖考精神然非
　　已之精神聚者不能假也王假有廟則王之為王
　　道盡焉矣
利見大人　大人五也
亨利貞　二五位正故利
用大牲吉　稱其萃之義也
利有攸往　順其萃之義也
　象曰澤上于地萃　澤居地上水皆聚之萃之象者也
　君子以除戎器戒不虞　除者修而聚之之謂也將
　　有所待而用必先聚其物取萃為義也
　彖曰萃聚也順以説剛中而應故聚也　釋萃之義
　　順而説者以卦之二德言剛中者九五爻也應者
　　六二爻也
　王假有廟致孝享也利見大人亨聚以正也用大牲
　吉利有攸往順天命也　釋萃之彖辭致孝享者盡
　　萃之道則祖考來格
　觀其所聚而天地萬物之情可見矣　廣萃之義天
　　地萬物之情于萃時亦可見
初六有孚不終　有孚者應四也不終者柔也
乃亂乃萃　三柔相比亂萃者也
若號一握為笑　一握者小貌若號者憂之淺也一握
　　為笑者樂之淺也心懐正應不安其聚故憂樂交
　　戰于中者也
勿恤往无咎　勿憂衆柔之相失而徃求四之正應則
　　可无咎
　象曰乃亂乃萃其志亂也
六二引吉无咎　引者牽也正應在五内則以柔居中
　　而安于類聚外則以五為四據而未能有孚是必
　　待其類引而萃乃得吉而无咎也
孚乃利用禴　孚者誠信相與也禴者薄祭也始雖未
　　孚引則孚矣孚則所用雖薄亦利若未孚而用禴
　　未免有簡薄之嫌
　象曰引吉无咎中未變也　中下卦中也未變守中
　　也固守其中引乃變也
六三萃如嗟如无攸利　以類而聚乎柔也位剛故能
　　嗟而不自安然亦无攸利也
往无咎　舎其類而往萃乎四則无咎
小吝　四雖以剛為萃之主非正應也故吝
　象曰往无咎上巽也　巽順也從上二陽有巽之體
　　故也
九四大吉无咎　大者周徧之義下得乎民上得乎君
　　乃為大也居臣之位而據有衆柔非萃之正者必
　　上下周徧乃能吉而无咎也不然則田常季氏之
　　徒類焉巳
　象曰大吉无咎位不當也
九五萃有位无咎　剛居中正有君之位也
匪孚元永貞悔亡　民方萃乎四故有匪孚之悔惟修
　　其善長之德常久正固則其悔可亡也
　象曰萃有位志未光也　失萃之時故未光
上六齎咨涕洟无咎　柔居萃終欲萃乎四而无其道
　　能憂危不安其上亦可无咎
　象曰齎咨涕洟未安上也　澤水惟下萃故不安其上也
䷭(巽下/坤上)
升　進而上也
元亨　進而順也
用見大人勿恤　柔居尊位故有憂大人者二爻也用
　　見大人當應二也恤則應必緩矣故戒之
南征吉　前進乎南順升之道也
　象曰地中生木升　木生地之中日見長茂升之象
　　者也
　君子以順徳積小以髙大　進以徳之自然而無一
　　毫之勉强所謂順者也觀木之長以至于髙大則
　　得之矣
　彖曰柔以時升　釋升之義
　巽而順剛中而應是以大亨用見大人勿恤有慶也南征
　吉志行也　釋升之彖辭巽而順以二徳言剛中上
　　也應五也
初六允升大吉　允者信也有升之徳附二而升也
　象曰允升大吉上合志也　上謂二合也
九二孚乃利用禴无咎　五爻為二之正應有孚者也
　　未孚而用禴未免有慢忽之嫌故必待其交孚而
　　後用之乃无咎也
　象曰九二之孚有喜也
九三升虛邑　三以剛而升柔坤順在前如入無人之
　　邑言至易也
　象曰升虛邑无所疑也
六四王用亨於岐山吉无咎　納下之升者與巳之升
　　乎上無非順也周王用此道而亨于岐山故吉而
　　无咎也
　象曰王用亨于岐山順事也
六五貞吉　位正也
升階　由岐而至于豐鎬由一國而至于天下若升階
　　之易也
　象曰貞吉升階大得志也
上六㝠升　㝠者昏㝠也升至五爻已極矣上六居升
　　之極不知不可升矣而一意于井此㝠然昏暗而
　　升者也
利于不息之貞　貞者徳之在内也惟于貞者進之不
　　息乃利
　象曰㝠升在上消不富也
䷮(坎下/兑上)
困　窮而不能自振之義
亨　坎險兑説困而亨也
貞　二五爻剛中也
大人吉无咎　大人者二五也大人處困亦不失其正
　　則吉而无咎
有言不信　兑象為言坎象為信兑坎相失故有言不
　　信耳
　象曰澤无水困　澤而无水困之象也
　君子以致命遂志　推致其命之當然兑説之象也
　　君子所志不以窮困禍患而沮其所守坎維心亨
　　之象也
　彖曰困剛揜也　釋困之義剛揜者剛為柔所揜也
　　乾之上爻交坤之中爻而為兑則柔在剛上皆剛
　　揜之義也
　險以説困而不失其所亨其維君子乎貞大人吉以
　剛中也有言不信尚口乃窮也　釋困之彖辭險以説
　　者以卦之二徳言剛中者二爻五爻也
初六臀困于株木　臀者物之底也初象株木槎枿之
　　木二也
入于幽谷三歲不覿　初六在坎之下有幽谷之象前
　　困乎二故益入于下至于三歲而不覿者盖幽暗
　　之甚也
　象曰入于幽谷幽不明也
九二困于酒食　坎為酒食之象
朱紱方來　朱紱者天子之服謂五也方來緩來之辭
　　五為柔所掩故其來緩
利用享祀　夫鬼神之道惟至誠貞一者能感通之也
　　剛中而揜困揜困必能致誠一之至故所以利用
　　享祀也
征㓙　居易以俟命當有以自求之者若輕躁而往必
　　獲困辱
无咎　自取困辱无所可咎
　象曰困于酒食中有慶也
六三困于石據于蒺藜入于其宮不見其妻㓙　石者
　　四爻也蒺藜者二爻也宮者本位也妻者上六之
　　爻也
　象曰據于蒺藜乗剛也　剛謂二也
　入于其宮不見其妻不祥也
九四來徐徐困于金車　來者謂應初也徐徐者緩也
　　為五所乗故有金車之象下應初緩由上困于五
　　爻之故也
吝有終　吝者位不當也五爻之志同下故終遂其應
　　初之志
　象曰來徐徐志在下也　下謂初也
　雖不當位有與也　與謂五也
九五劓刖　劓者謂五也刖者謂二也二五居應位而
　　皆為柔揜故有劓刖之象
困于赤紱　赤紱者諸侯之服謂三爻也
乃徐有説　二五爻皆中雖困終亨
利用祭祀　義同九二爻之利用享祀夫九二爻謂之
　　享此謂之祭者享狹而祭廣也君臣之位不同故
　　所用亦異也
　象曰劓刖志未得也乃徐有説以中直也利用祭祀
　受福也
上六困于葛藟于臲卼　葛藟者纒繞之物困于柔質
　　也臲卼者危動之狀上六質柔位髙困極而思變
　　之象也
曰動悔有悔征吉　當困之時動必有悔而不憚于動
　　則能征而出乎困也
　象曰困于葛藟未當也動悔有悔吉行也
䷯(巽下/坎上)
井　人取食水之所也以爻言之則初剛上居五而為
　　坎以卦言則巽入坎水入而得水統卦爻之義皆
　　井之義也
改邑不改井　有邑則必有井盖井有常所改之則失
　　水矣故邑猶可改而井不可改言井之佳者則不
　　容改之也
无䘮无得　汲之不竭存之不盈
徃來井井　五與上也徃來汲引雖多而井不失井之
　　道故曰井井也
汔至亦未繘井　三也汔幾也繘綆也幾至而未及亦
　　與未下繘于井同言未及于用也
羸其瓶㓙　二也羸毁敗也瓶者汲水之用言失其所
　　用也
　象曰木上有水井　井之水自下而上生木之水亦
　　自下而上故取以為象也
　君子以勞民勸相　勞民者勞徠其民也取往來井
　　井之義坎之象勸相者勸民使相助也取井養不
　　窮之義巽之象
　彖曰巽乎水而上水井井養而不窮也　釋井之義
　　巽卦名水坎象上水者乾初爻上坤中而為坎也
　　不窮上而不竭也
　改邑不改井乃以剛中也汔至亦未繘井未有功也
　羸其瓶是以㓙也　釋井之彖辭剛中五也
初六井泥不食　處至下而水未離乎泥也不食者不
　　可食也
舊井无禽　禽與擒同獲也廢棄之井水不上行故无
　　所獲也
　象曰井泥不食下也　爻柔故其性下
　舊井无禽時舍也
九二井谷射鮒　射者注也如川谷之下注鮒者泥中
　　之魚也謂初上无所相應而下注失井之道也不
　　能濟物之象
甕敝漏　下比乎初有甕漏之象
　象曰井谷射鮒无與也　上无與應故曰无與
九三井渫不食為我心惻　渫者治也惻者傷怛也剛
　　居下體之上與上為應得井之道者也故曰渫也
　　應柔性下五剛得位而無相得之道故有不食之
　　象也盖有清潔之泉宜其取食于人而不見食豈
　　不為我心惻乎
可用汲　用者猶使之也九五雖不食之亦有可使汲
　　之道也盖夫子之是邦温良恭儉譲而得聞政用
　　汲之道也
王明並受其福　王者指五也明則兼聽廣覽而不拘
　　于常用則已得行其道君得享其功民得被其澤
　　並受其福之謂也
　象曰井渫不食行惻也求王明受福也　求者可用
　　汲之謂也茍為不食求之亦有其道子貢所謂異
　　乎人之求之也
六四井甃无咎　甃者砌累也當位而承五體柔雖未
　　足有為亦可以禦惡而致潔也
　象曰井甃无咎修井也
九五井冽寒泉食　冽者甘潔也泉以寒為美九五剛
　　居中正故曰寒泉食井以上出為成功五未及乎
　　上故不言吉
　象曰寒泉之食中正也
上六井收勿幕　收者汲取也幕者蔽覆也
有孚元吉　有孚吉者自至而不可禦也元吉者井道
　　大成也
　象曰元吉在上大成也
䷰(離下/兑上)
革　變改也
已日乃孚　革不可遽必已日而後革革則孚矣已日
　　二也孚三四也
元亨利貞　五也
悔亡　四也
　象曰澤中有火革　澤有水者也而今反有火革之
　　象者也
　君子以治厯明時　日月星辰之厯易春夏秋冬之
　　代謝皆革之義也
　彖曰革水火相息二女同居其志不相得曰革　釋
　　革之義水火以卦之二象言二女以隂卦言息烕
　　息也相息故為革
　已日乃孚革而信之文明以説大亨以正革而當其
　悔乃亡　釋革之彖辭文明以説者以二卦徳言
　天地革而四時成湯武革命順乎天而應乎人革之
　時大矣哉　廣革之義言聖王用革之道而贊其時
　　之大者也
初九鞏用黄牛之革　鞏者固也堅靱固結未可遽革
　　故取黄牛之革為象
　象曰鞏用黄牛不可以有為也
六二已日乃革之　一爻為一日過乎初故曰已日已
　　日乃可革之時
征吉无咎　征者即革之謂也九五上剛為應故吉而
　　无咎
　象曰已日革之行有嘉也
九三征㓙貞厲　處革之後猶征不已則㓙若一于貞
　　固失繼革之義則危
革言三就有孚　就成也初未可就二就則革之三則
　　有孚故曰三就有孚
　象曰革言三就又何之矣　之者往也即征之義也
九四悔亡有孚改命吉　革即有悔矣悔亡者革而當
　　也當則人心皆信之矣故可改前之命令湯武革
　　命者是也
　象曰改命之吉信志也　信乎人之志也
九五大人虎變　剛居中正故曰大人虎兑象虎變威
　　徳感動自然變化之義
未占有孚　占者問決也未占有孚孚之素也
　象曰大人虎變其文炳也　炳著也
上六君子豹變　豹虎之屬亦兑象居柔變化小于虎
　　也故取豹為象
小人革面　小人居柔也頑而難信至此乃能革其外
　　貌而已有苗頑民之類是也
征㓙　革面而猶治之不已則危疑不堪故㓙
居貞吉　處之以正不求盡革乃吉
　象曰君子豹變其文蔚也　蔚者隠然有文之謂也
　　柔暗故有此象
　小人革面順以從君也
䷱(巽下/離上)
鼎　器也以全體言之初虛象鼎之足卦中三爻實象
　　鼎之腹五虛象鼎之耳上横象鼎之鉉也以二體
　　言之離虛在中巽足在下承之又以木巽火皆鼎
　　之象者也
元吉亨　鼎之為用變腥而為熟易剛而為柔水火不
　　可同處能使相合為用而不相害其為亨也大矣
　　以彖考之恐无吉字
　象曰木上有火鼎　以木巽火烹飪乃用之即鼎之
　　象者也
　君子以正位凝命　凝者聚止安重之象也盖鼎之
　　形端正而鼎之體安重君子觀此於位則象其正
　　於命則象其安
　彖曰鼎象也以木巽火烹飪也聖人亨以享上帝而
　大亨以養聖賢　釋鼎之義象者謂爻之虛實也如
　　鼎之形亨飪者木入火為然火之用惟燔與亨而
　　燔不假器也亨飪者不過祭祀賔客二事而已而
　　祭之大者無出於上帝而賔客之重者無過於聖
　　賢也盖事天尚質故言亨以享上帝養聖賢貴多
　　故言大亨以養聖賢
　巽而耳目聰明柔進而上行得中而應乎剛是以元
　亨　釋鼎之彖辭耳目者離也柔進而上行坤外交
　　乾為離而居上也得中者六五爻也剛者九二爻
　　也應者亦應二也
初六鼎顛趾　上應乎四則有鼎顛之象既顛則趾反
　　居上而耳在下矣
利出否　否者不善之物穢滓也在鼎之初方當洗濯
　　之時雖顛而利出否也
得妾以其子无咎　妾初也子四也
　象曰鼎顛趾未悖也利出否以從貴也　貴謂四也
九二鼎有實　以剛應柔以實納虛得鼎之實也
我仇有疾　仇者四也四近乎五有以間我故為仇四
　　自欲下應乎初故曰有疾
不我能即吉　即者就也
　象曰鼎有實慎所之也　慎謹也之往應五也有仇
　　故當謹其所往也
　我仇有疾終无尤也
九三鼎耳革其行塞雉膏不食　耳五也革異也塞不
　　通也雉者離之象膏爻柔之象雉膏五也不食三
　　也三志在上與五為異故其行則不通于雉膏則
　　不食也
方雨虧悔終吉　方匹也雨五也虧損也若能求匹于
　　五不與為異則可損其悔而終吉也
　象曰鼎耳革失其義也　鼎用在五而與為異故曰
　　失其義也
九四鼎折足覆公餗　足初也餗鼎實也下應乎初初
　　趾方顛故有折足之象也足折則鼎覆也而自失
　　其義矣
其形渥㓙　渥者沾濡之貌也九四兼三五之爻有兑
　　象故也
　象曰覆公餗信如何也　食而不失其期所謂信也
六五鼎黄耳　黄者中之色也耳者取柔爻之象也
金鉉　鉉者横貫耳上以舉鼎者也金以剛言鉉以在
　　上言皆謂上九也
利貞
　象曰鼎黄耳中以為實也
上九鼎玉鉉　金則一于剛而已玉則具剛柔之理下
　　得乎五故有此象
大吉无不利　鼎道大成也
　象曰玉鉉在上剛柔節也　剛柔謂上與五也
䷲(震下/震上)
震　動也起也剛初動下而上起震之象也
亨　動故亨
震來虩虩　虩虩者盤桓恐懼之貌剛動而上為柔所
　　閉故有此象
笑言啞啞　啞啞者和適之貌柔破而上達也
震驚百里　震為雷雷之所及百里百里之物無不震
　　驚者也
不䘮匕鬯　自亨以下皆主初為言也匕以載鼎實升
　　之于爼鬯以灌地而降神震長子主器之人故以
　　祭祀言當薦牲酌祼之時至誠精一雖遇震驚而
　　不失其守也
　象曰洊雷震　洊者再也重也雷聲相因則雷益厲
　　震之象也
　君子以恐懼修省　恐懼震為柔閉之象修省震動之
　　象
　彖曰震亨震來虩虩恐致福也笑言啞啞後有則也
　震驚百里驚逺而懼邇也出可以守宗廟社禝以為
　祭主也　釋震之彖辭欲上而未得上故恐則者天
　　則也驚者卒遇於外心無主也懼者惕然修之于
　　内心有主也出可以守宗廟社禝以為祭主者上
　　少不䘮匕鬯四字
初九震來虩虩後笑言啞啞吉　乾始交坤而為震初
　　爻乃震之所以為震者震之用在下初爻與四爻
　　皆在卦之下而最下者為獨吉也夫柔閉乎上故
　　盤桓恐懼不安但剛方來非柔所能終閉者故
　　又笑言和適也
　象曰震來虩虩恐致福也笑言啞啞後有則也
六二震來厲　震來者初也厲者二爻也初震而上故
　　危者也
億䘮貝　萬萬者為億億猶大也貝者所有之資也其
　　來也盛故大䘮其所有也
躋于九陵勿逐七日得　躋者升也九陵者至高之陵
　　也逐者追也七日者卦有六位七乃更始也剛方
　　來上能順其上而至于九陵雖大有所䘮事既終
　　時既易當自復也
　象曰震來厲乗剛也　剛謂初也
六三震蘓蘓震行无眚　蘓蘓畏懼不安之貌去初既
　　逺順而先行亦可无眚
　象曰震蘓蘓位不當也
九四震遂泥　泥滯溺也四亦震之主性本上而下溺
　　乎柔故成其泥而不盡其為震之道也
　象曰震遂泥未光也
六五震徃來厲　震往來四也厲五也夫九四欲上而
　　下牽乎柔故以往來為言也然往來則其震緩矣
　　雖緩亦危
億无䘮有事　來緩故萬萬无所䘮失有事者謂有危
　　厲之事也然六五之爻居中雖有其事而不能為
　　五害者也
　象曰震往來厲危行也其事在中大无䘮也　大即
　　億之義
上六震索索視矍矍征凶　索索者志氣不存之狀矍
　　矍者不定之貌三則初震尚及故順其行而无眚
　　此則四震不能及矣不當征者也征則反㓙矣可
　　與三同行乎
震不于其躬于其鄰无咎　躬本位也隣者五爻也四剛所
　　震不震于躬而震于五所以索索矍矍者乃畏鄰
　　而戒故无咎
婚媾有言　畏懼之過雖親亦疑
　象曰震索索中未得也　位不中故中未有得
　雖㓙无咎畏鄰戒也
䷳(艮下/艮上)
艮其背不獲其身行其庭不見其人无咎　艮止也剛
　　自下升極于上而止艮之義也背者無所見止其
　　背則無心目之牽止于正者也至切者身不獲其
　　身内不溺于已者至近者人不見其人外不牽于
　　人者也止其背而不獲其身行其庭不見其人則
　　可見其止于自然而無毫髪之私也又艮止于上
　　而物之背在上故取背為象
　象曰兼山艮　兩山相疊則山極髙艮之象也
　君子以思不出其位　其位所止之地不出止其所
　　也艮止之象
　彖曰艮止也時止則止時行則行動静不失其時其
　道光明　釋艮之義時者適當其可之謂也若動若
　　静皆不可失也既至所止之時則止未至所止之
　　時則行行非止所以為止也其道光明者艮也震
　　剛陽動于下坎則陽陷于中艮則陽著于上隂柔
　　不得而揜之故光明
　艮其止止其所也上下敵應不相與也是以不獲其
　身行其庭不見其人无咎也　釋艮之彖辭止其所
　　者各止其所也如君止仁臣止敬子止孝父止慈
　　也敵應不相與若在他卦亦有相與者艮體背不
　　相見故不相與也
初六艮其趾无咎　趾者在下之象也初六居艮之初
　　知以止為事故能止于无咎之地
利永貞　柔不能常固故戒之
　象曰艮其趾未失正也　不動故未失正
六二艮其腓不拯其随　拯者救也腓者躁動之體也
　　又近乎九三之爻不拯則動而随之矣居中故可
　　拯之義
其心不快　知止而好動交戰于中故不快
　象曰不拯其随未退聽也　退聽則知止矣
九三艮其限列其夤　限猶界也謂其界乎四柔之中
　　也列者絶也夤膂肉也當止而上牽乎柔失其所
　　止之義故有列夤之象
厲熏心　不安之勢熏爍其心
　象曰艮其限危熏心也
六四艮其身无咎　當心之所與咸位同不言心者心
　　不可見夫身者心之體也其身止則知其心亦止
　　之者矣
　象曰艮其身止諸躬也
六五艮其輔言有序　輔頰車也既止其輔則言不妄
　　出矣
悔亡　六五以柔居尊位宜有悔也以中正而止則其
　　悔可亡
　象曰艮其輔以中正也
上九敦艮吉　敦者厚也乾三爻交坤而為艮上爻乃
　　艮之所以為艮者艮之用在上三與上皆在卦之
　　上而最上為獨吉也所謂止以時止其所者也止
　　于至善故以敦言
　象曰敦艮之吉以厚終也
䷴(艮下/巽上)
漸　進以序也
女歸吉　少男在内長女在外三四相交故有女歸之
　　象自二至五位皆當初上位雖不當剛上柔下亦
　　得尊卑之正故為吉也
利貞　二五爻也中四爻雖當位而三爻四爻相比非
　　正應也故惟二爻五爻相應為正也
　象曰山上有本漸　山者草木之聚山上之木髙大
　　有漸漸之象也
　君子以居賢徳善俗　以賢徳善俗者漸化之象者
　　也君子體之
　彖曰漸之進也女歸吉也進得位徃有功也進以正
　可以正邦也其位剛得中也止而巽動不窮也　釋
　　漸之彖辭進得位者六四爻也乾之下爻而交坤
　　之上爻為艮也坤之上爻交乾之下爻而為巽也
　　葢漸義上進故只取坤爻進為義六本居三今進
　　居四爻位皆當故曰得位也夫得位則往有功矣
　　進以正位五也剛得中亦五也五位中正其進以
　　正邦也止而巽者以二卦之徳言止巽而進則動
　　不失其正而自不窮者也
初六鴻漸于干　鴻之為物也至有時羣有序漸之進
　　也有類乎此故取以為象干水湄也
小子厲有言无咎　小子幼稚也柔居初故稱小子四
　　為敵應故厲有言幼稚之厲何咎之有
　象曰小子之厲義无咎也
六二鴻漸于磐飲食衎衎吉　磐石之安平者衎衎得
　　志和樂之貌居中應五進之安且易者也
　象曰飲食衎衎不素飽也　素飽者與素餐同義言
　　能樂五之道不素飽也
九三鴻漸于陸夫征不復婦孕不育㓙　陸者平原也
　　夫者三也婦者四也两爻相比而非正故征則不
　　敢復孕則不敢育
利禦冦　異體而相得
　象曰夫征不復離羣醜也　羣者謂五上也已本居
　　四與五上二爻皆剛今以柔進居四而已退居三
　　故曰離羣
　婦孕不育失其道也　失夫婦之道而孕故至于不
　　敢育也
　利用禦冦順相保也
六四鴻漸于木或得其桷无咎　木漸髙矣桷者横平
　　之柯謂五爻也四爻本不正鴻不能木棲今進于
　　木有不安之象然居巽順之始或可以得其平柯
　　而棲也故无咎
　象曰或得其桷順以巽也
九五鴻漸于陵婦三嵗不孕終莫之勝吉　陵者髙阜
　　也婦二也為三四所隔故至于三歲之遲然中正
　　之道終非邪僻之所能勝也
　象曰莫之能勝吉得所願也
上九鴻漸于陸其羽可用為儀吉　陸當作逵雲路也
　　羽鴻所用以進者上九至髙為進之極進至于是
　　乃賢達之髙致而所用以進之序可為儀法也豈
　　非吉者哉
　象曰其羽可用為儀吉不可亂也
䷵(兑下/震上)
歸妹　婦人謂嫁曰歸妹者少女之稱長男在外少女
　　在内男動而女説歸妹之義也
征㓙　卦之中四爻位皆不當又卦體以説而動動必
　　失正故㓙
无攸利　柔居剛上顛倒失位故无攸利
　象曰澤上有雷歸妹　澤上之雷將歸息乎澤歸妹
　　之象也
　君子以永終知敝　永終生生相續之象知敝説動
　　敗徳之象
　彖曰歸妹天地之大義也天地不交而萬物不興歸
　妹人之終始也　釋歸妹之義天地大義者隂陽交
　　感男女配合義之大者也天地不交言交也謂四
　　位與三位交也歸妹者女之終也而生生之道乃
　　始乎此耳故曰人之終始也
　説以動所歸妹也　説以動者以二卦之徳言
　征㓙位不當也无攸利柔乗剛也　釋歸妹之彖辭
　　位不當者二三四五爻也柔乗剛者坤下爻退居
　　乾上位也或曰柔謂三五爻剛謂二四爻盖男女
　　有尊卑之位夫婦有倡和之禮乃其常也今柔居
　　剛上皆失其常矣
初九歸妹以娣　娣者女弟也謂媵屬女居下位娣媵
　　之象也
跛能履　无應不行故跛居位得當而近乎二爻也故
　　能履
征吉　適二而媵乎五得娣之正也故吉
　象曰歸妹以娣以恒也跛能履吉相承也　承二復
　　承五也
九二眇能視　失位故眇居中故能視
利幽人之貞　退處幽閒守善于身乃其正也
　象曰利幽人之貞未變常也　雖失位而居中故能
　　守其常而不動
六三歸妹以須　須者待居下體之上本非賤者以失
　　位無徳無受之者故待
反歸以娣　不能守其身以娣媵而歸二
　象曰歸妹以須未當也
九四歸妹愆期　愆期過時也九四失位無應者故曰
　　過時
遲歸有時　剛體在女子為賢明有徳時茍未遇寧遲
　　歸而待時也
　象曰愆期之志有待而行也
六五帝乙歸妹　柔居尊位有帝乙歸妹之象
其君之袂不如其娣之袂良　娣者謂初爻也袂者容
　　飾也五居柔失位雖貴而無飾初剛得位雖賤而
　　有華者也
月幾朢吉　幾朢未及于滿也今雖未滿而有滿者至
　　猶袂未良而貴也
　象曰帝乙歸妹不如其娣之袂良也其位在中以貴
　行也　貴謂居君位
上六女承筐无實士刲羊无血无攸利　士與女皆指
　　本爻言筐與羊皆指應爻言三柔為虛有筐之象
　　下體為兊有羊之象三爻失位不能相應故有无
　　實无血之象
　象曰上六无實承虚筐也
䷶(離下/震上)
豐　大也
亨　大故亨
王假之　假者至也葢豐大之時惟王者能無所不至
　　者也
勿憂宜日中　勿憂者不可憂也憂則所主或偏所謂
　　至者有所不至矣宜如日之中則自無所不照故
　　曰勿憂宜日中
　象曰雷電皆至豐　明與震皆行氣之至盛豐之象
　　者也
　君子以折獄致刑　折獄離明之象明則折獄无濫
　　致刑震懼之象震者陽破隂刑者君子懼小人
　彖曰豐大也　釋豐義
　明以動故豐王假之尚大也勿憂宜日中宜照天下
　也　釋豐之彖辭明以動合二卦之徳言其致亨之
　　道也豐字疑當作亨尚大者言王能尚其豐之大
　　也宜照天下者盖使心無所倚心無所倚則照無
　　所不至矣
　日中則昃月盈則食天地盈虛與時消息而況于人
　乎況于鬼神乎　因豐而致戒也言時之不留易失
　　之偏也
初九遇其配主雖旬无咎　配主者四也四在應位故
　　曰配主旬者均也初四爻皆剛故曰旬均則相敵
　　理勢之常也惟豐盛之時事物甚多其明易惑故
　　以剛明同徳而相遇雖均无咎也
往有尚　往謂往四也尚嘉尚也以是而往有嘉尚之
　　功者也
　象曰雖旬无咎過旬災也　過旬則偏暗而不相照
　　故有災
六二豐其蔀日中見斗　蔀者覆瞹障光明之物斗星
　　之有光者日昏則見日中見之暗之甚也六二爻
　　位皆柔惑于豐盛故所見反小故取此豐蔀見斗
　　以為象也
往得疑疾有孚𤼵若吉　往者謂往五也二五两爻皆
　　柔故其才亦均然五位剛二位柔故其徃又得疑
　　疾有孚者二五位皆中也𤼵若者謂五爻也五位
　　剛故又能以有孚之道𤼵二使之明者也盖其不
　　惑于豐故吉
　象曰有孚𤼵若信以𤼵志也　志本相應故有孚可
　　以𤼵之者也
九三豐其沛日中見沬　沛古本作斾幡幔圍蔽于内
　　者沬星之㣲小者與上為應為上所蔽反甚二四
　　故取此為象
折其右肱无咎　折毁也其者指三爻也前為右肱右
　　肱者謂上爻也九三欲用上爻之切如右肱然也
　　葢上柔暗益甚不合而去故曰折其右肱咎不由
　　已故曰无咎
　象曰豐其沛不可大事也　所見者故小
　折其右肱終不可用也　失其所應此亦終不可用
　　者也
九四豐其蔀日中見斗　位柔故亦豐蔀見斗之象
遇其夷主吉　夷者等也謂初爻也初四二爻皆剛故
　　曰夷
　象曰豐其蔀位不當也日中見斗幽不明也遇其夷
　主吉行也　行謂應初
六五來章有慶譽吉　章者二爻也二居文明之中故
　　以章言來者謂致二之来也即𤼵若之謂也相照
　　而得處豐之義故有慶而又有譽且吉也
　象曰六五之吉有慶也
上六豐其屋蔀其家　屋居也家所居户牖之内也既
　　豐其屋又蔀其家障蔽幽暗之甚也
闚其户閴其无人三嵗不覿㓙　闚者門中視也閴者
　　静也覿者見也闚其户閴其无人三不得見于上
　　也三嵗不覿上終不見于三者也葢失其處豐之
　　道者故㓙
　象曰豐其屋天際翔也　上爻居天位之極故曰天
　　際也翔者飛而去也言上六爻去九三爻之逺也
　闚其户閴其无人自藏也　言上自藏之深也
䷷(艮下/離上)
旅　覊旅也
小亨　柔居尊位故曰小亨
旅貞吉　得旅之正則吉也謂二五之爻
　象曰山上有火旅　火行山上而不留旅之象者也
　君子以明慎用刑而不留獄　明離之象慎艮之象
　　不留獄火行而不處之象
　彖曰旅小亨柔得中乎外而順乎剛止而麗乎明是
　以小亨旅貞吉也　釋旅之彖辭柔得中乎外者坤
　　卦之上爻而交乾卦之中爻以為離體也順乎剛
　　者順乎卦之上九爻也止而麗乎明者以二卦之
　　徳言小亨五爻也
　旅之時義大矣哉　賛旅之時義也
初六旅瑣瑣斯其所取災　瑣瑣者猥細之狀處最下
　　之位旅之淺者也故猥細取災
　象曰旅瑣瑣志窮災也
六二旅即次　即者就也次行舍也在内得旅位之中
　　者也
懐其資　資者財貨也六二上承乎剛之爻故曰懐其
　　資者也
得童僕貞　童僕者謂初爻也六二當位故能得童僕
　　之正
　象曰得童僕貞終无尤也
九三旅焚其次　居髙非旅之次近離故焚
䘮其童僕　童僕者謂初爻也初六為六二所據故䘮
　　其童僕
貞厲　以旅之正言之則危
　象曰旅焚其次亦以傷矣以旅與下其義䘮也　下
　　謂初也
九四旅于處　處者居也履位不當為旅不次而安居
　　失旅之正者也
得其資斧　資者財貨也斧者利器也得剛之體又下
　　得乎剛也
我心不快　有財有器而失旅位之正不適于用故心
　　不快也
　象曰旅于處未得位也得其資斧心未快也
六五射雉一矢亡終以譽命　雉者謂上爻也射雉者
　　承乎上爻也雉葢文明之鳥六五以柔承剛故有
　　射雉之象一亡矢者得上之易也終者謂上也終
　　以譽命者上以譽命及五也
　象曰終以譽命上逮也　上謂上爻即終之義也逮
　　者及也
上九鳥焚其巢　鳥巢安于髙者也焚亦離象上以剛
　　自居而過亢故焚
旅人先笑後號咷　居至髙之位故笑旅賤之人而據
　　髙位義之所必失故號咷
䘮牛于易㓙　離卦有牛之象也為五爻所得故在此
　　曰䘮然五爻之體柔順故䘮牛于肆易之中而不
　　自知者也
　象曰以旅在上其義焚也䘮牛于易終莫之聞也
　　處上无應又復肆易其誰告之
䷸(巽下/巽上)
巽　入也順也柔伏于二剛之下而上順乎剛巽之義
　　者也
小亨　柔長也
利有攸徃　柔皆順乎剛也
利見大人　剛居二五也
　象曰随風巽　風從風而不逆巽順之象也
　君子以申命行事　申命者重巽之象也行事者風
　　之象也
　彖曰重巽以申命　釋巽之義申者重也巽為號令
　　是取二剛示乎上而下之一柔有順之之象也一
　　巽見于蠱則曰先甲後甲重巽申命者主在上巽
　　故于五曰先庚後庚
　剛巽乎中正而志行柔皆順乎剛是以小亨利有攸
　往利見大人　釋巽之彖辭剛巽乎中正二五爻也
　　柔者初四也
初六進退　巽柔不决
利武人之貞　斷决也位剛故有此象
　象曰進退志疑也利武人之貞志治也
九二巽在牀下　牀者人之所以安也柔巽過其所安
　　者也
用史巫紛若吉无咎　史接人者巫事神者皆善口舌
　　者也紛若者丁寧煩悉之意也巽過乎實惟可用
　　于史巫則吉而无咎二兼上有兊體故有史巫口
　　舌之象者也
　象曰紛若之吉得中也
九三頻巽吝　頻者屢也爻位皆剛勉强為巽者也故
　　屢巽屢否如是之人豈不可吝
　象曰頻巽之吝志窮也
六四悔亡　居柔無應宜有悔者處巽之時而能得上
　　下故其悔可亡
田獲三品　田者獵也獲得也三品者一為乾豆一為
　　賔客與克庖一頒徒御言遍及上下也承乘皆剛
　　故取此為象
　象曰田獲三品有功也
九五貞吉悔亡无不利　剛體近柔宜有悔者得位正
　　中故吉而悔亡无不利也
无初有終　申命則後命為用
先庚三日後庚三日吉　蠱之甲下巽也巽之庚上巽
　　也上巽而五當君位故于爻辭見之十干自甲至
　　已為陽自庚至癸為隂陽主生之始隂主成之始
　　甲者于時為春春夏一氣也庚者于時為秋秋冬
　　一氣也先庚三日者丁也後庚三日者癸也丁者
　　叮嚀之義也癸者揆度之義也盖聖人重於舉事
　　故先之所以謹其始後之所以圖其終叮嚀揆度
　　言當如是乃為得吉也
　象曰九五之吉位正中也
上九巽在牀下䘮其資斧貞㓙　處巽之極巽順過甚
　　既失其所安又䘮其所有巽之正乎所必㓙也反
　　復之辭
　象曰巽在牀下上窮也䘮其資斧正乎㓙也　正乎
　　問之辭㓙也荅之辭
䷹(兑下/兑上)
兑　説也見也一柔見于二剛之上喜見乎外兊之義
　　者也
亨　剛中而柔外
利貞　二五剛中也又説易失正故戒之
　象曰麗澤兑　澤附澤而相潤兊説之象也
　君子以朋友講習　講兌説之象習重兌之象
　彖曰兌説也　釋兌之義
　剛中而柔外說以利貞是以順乎天而應乎人　釋
　　兌之彖辭剛中者二五兩爻也柔外者三爻上爻
　　柔在外也
　説以先民民忘其勞説以犯難民忘其死説之大民
　　勸矣哉　廣兌之義
初九和兌吉　和者不流于邪也在説之初取柔最逺
　　無所應係得説之正者
　象曰和兑之吉行未疑也　未牽于隂故未疑若四
　則有商兌之疑矣
九二孚兌吉悔亡　剛中故有孚近柔冝有悔者居中
　　故悔可亡
　象曰孚兑之吉信志也　在中故以信志言
六三來兌㓙　来者四也柔居不正之位比四為説而
　　失正者也
　象曰來兑之㓙位不當也
九四商兑未寧介疾有喜　商者度量也上承下比未
　　能自决者故商度未安所向也疾者比乎不正而
　　為已害謂三爻也若介然去之而能承五之中正
　　則有喜者也
　象曰九四之喜有慶也
九五孚于剥　剛中故有孚得位近柔信柔之附者以
　　一卦言之五爻説近乎極不如二爻之孚也説極
　　則易失正柔附則必剥剛也
有厲　處髙位而親小人有危之道也
　象曰孚于剥位正當也
上六引兌　引者牽誘也柔居五之上牽誘五爻而為
　　説者也
　象曰上六引兑未光也　引牽為説甚非光大之道
　　者也
䷺(坎下/巽上)
渙　散也離也
亨　二與四交用故亨
王假有廟　假至也人生則神氣聚死則神氣散矣渙
　　散之時故立廟以聚之耳然非有王者之徳則不
　　能至有廟也
利涉大川　木在水上舟楫之象也
利貞　剛中也
　象曰風行水上渙　水遇風而散渙之象也
　先王以享于帝立廟　取救渙為義
　彖曰渙亨剛來而不窮柔得位乎外而上同王假有
　廟王乃在中也利涉大川乗木有功也　釋渙之彖
　　辭剛来而不窮者二爻也乾之下爻交坤之中爻
　　而為坎也二爻在卦之中故不窮柔得位者四爻
　　也坤之中爻上交于乾之下爻而為巽也上同者
　　四上同乎五也王乃在中者五也
初六用拯馬壯吉　拯救也馬所用以行者馬壯則行
　　速言用救渙之急也
　象曰初六之吉順也
九二渙奔其机悔亡　机憑據以為安者謂二爻也九
　　二居中安静故以机為象奔者來之急也九二爻
　　以剛居柔宜有悔者然當渙之時來而不窮故其
　　悔可亡者也
　象曰渙奔其机得願也
六三渙其躬无悔　四為渙之主六三爻切近之葢風之渙
　　水在水之面今三居坎之上渙其躬之象也水受風
　　渙而有文故可无悔此渙而自治者也何悔之有乎
　象曰渙其躬志在外也　外四也
六四渙其羣元吉　四與初及三爻皆隂柔故曰羣言
　　能散其同類之私羣而上同乎五爻者也故得元
　　吉以卦變言之其羣亦謂初爻與三爻也四本居
　　二之爻與初爻三爻皆柔者也今剛來居二而已
　　上居四故曰渙其羣
渙有丘匪夷所思　丘者聚也夷者平常也聚葢謂二
　　也散其三爻與初爻而有二來聚也匪夷所思者
　　九二非應非近謂非平常所思者也治渙有此故
　　其功獨大
　象曰渙其羣元吉光大也
九五渙汗其大號　九二為應位而居坎之體故稱汗
　　九五當位大出號令澤被天下如人身之汗浹于
　　四體者也
渙王居无咎　大號之渙惟居王位者乃可无咎
　象曰王居无咎正位也　正其君之位
上九渙其血去逖出无咎　下應乎三爻三居坎之上
　　故稱血逖者逺也坎難在内四爻五爻得位皆以
　　散其難為功居无位之地但能自散其難逺去以
　　致无皆而已
　象曰渙其血逺害也
䷻(兑下/坎上)
節　有限而止節之義也
亨　五剛中也
苦節不可貞　貞固守以為正之謂節之正者止乎中
　　過乎中則為苦矣謂上爻也
　象曰澤上有水節　澤容水而有限節之象也
　君子以制數度議徳行　制度數節乎外也兌説之
　　象議徳行節乎内也坎維心之象
　彖曰節亨剛柔分而剛得巾苦節不可貞其道窮也
　説以行險當位以節中正以通　釋節之彖辭剛柔
　　分者乾剛分上爻居坤之中而為坎也坤柔分中
　　爻居乾之上而為兑也剛得中者五爻也其道窮
　　者上爻也説以行險者以二卦之徳言當位正中
　　者皆指五為言也
　天地節而四時成節以制度不傷財不害民　廣節
　　之義而明聖人用節之道也
初九不出户庭无咎　户庭户外之庭也處節之初在
　　剛之後故能不出而无咎
　象曰不出户庭知通塞也　塞者謂二爻之剛在于
　　前也
九二不出門庭㓙　門庭門内之庭也前無剛爻之塞
　　而五又為應位乃當出之時者也而九二之不出
　　門庭故㓙
　象曰不出門庭㓙失時極也　極中也過守其位之
　　中而失時中也
六三不節若則嗟若无咎　三柔居説之體而為往来
　　之爻故不能節也不能自節雖嗟何咎六故不能
　　節三故能嗟
　象曰不節之嗟又誰咎也
六四安節亨　安者順而无所勉强之謂當位故安得
　　乎五故亨
　象曰安節之亨承上道也　上謂五也
九五甘節吉　甘者樂易無難苦之謂中正以通天下
　　皆説從之矣
往有尚　往者行也以斯而行人皆尊尚之
　象曰甘節之吉居位中也
上六苦節貞㓙　上六位過乎中故節亦過乎中矣過
　　中則苦而難行若苦而難行自以為正所以為㐫
　　之道也
悔亡　心有所未足者故悔若以苦為正矣則何悔之
　　有乎
　象曰苦節貞㓙其道窮也
䷼(兑下/巽上)
中孚　信也兑説從上巽順應下孚之義也為卦三四
　　爻以柔居全體之中中虛也二五爻以剛居二體
　　之中中實也虛者所以受信實者所以為信中孚
　　之義者也
豚魚吉　豚魚者無知難感之物也以實而孚故能感
　　及豚魚而吉也中孚卦之六爻惟二五爻以剛相
　　與故其孚皆實初上爻所與皆柔其孚多虛故或
　　不燕或貞㓙也
利涉大川　卦之全體中虛有舟之象也又木在澤上
　　故利也
利貞　二五中正也
　象曰澤上有風中孚　風動感澤澤虛受風中孚之
　　象者也
　君子以議獄緩死　議獄者兑之象也緩死者巽之
　　象也又言獄多主之離象中孚乃兼兩爻象離故
　　亦言獄也
　彖曰中孚柔在内而剛得中説而巽孚乃化邦也
　　釋中孚之義柔在内三四爻也剛得中二五爻也
　　説而巽以二卦之徳言
　豚魚吉信及豚魚也利涉大川乗木舟虚也中孚以
　利貞乃應乎天也　釋中孚之彖辭舟虛者以卦象
　　言應乎天五天位也
初九虞吉有他不燕　虞者度也有他者四爻也燕者
　　安也初與四為應必虞度其可信乃為吉也然四
　　近乎五爻有他謂有五也志在乎五則不安于初
　　矣故曰有他不燕也初九居中孚之始故當審度
　　其信乃得吉也
　象曰初九虞吉志未變也　變動也言虞度其志未
　　動之時所以吉也
九二鳴鶴在隂其子和之我有好爵吾與爾靡之　在
　　隂者謂九居二也靡與縻同繫也以剛居中與五
　　位應孚之中實信之自然者也故有鶴鳴子和我
　　爵爾縻之象
　象曰其子和之中心願也
六三得敵或皷或罷或泣或歌　敵者四也同體故曰
　　敵或者不定也皷者動也罷者息也泣者悲也歌
　　者樂也信者有常之謂動息悲歌之无常者安能
　　有信哉盖六三之爻與六四之爻柔而相比但位
　　居剛故有此象也
　象曰或皷或罷位不當也
六四月幾望　月者隂物受日之光者也近九五之剛
　　故有此象也幾望者尚未滿也六四乃柔體不實
　　雖能得九五之剛而下未絶乎三爻之柔故其信
　　未至充滿也
馬匹亡无咎　馬者已之所乘匹者類也皆謂六三也
　　言六四之爻係三爻之心既去則可无未充滿之
　　咎者矣
　象曰馬匹亡絶類上也　類者隂也絶三之類而上
　　從五也
九五有孚攣如无咎　九五剛實居中故孚攣如固結
　　之義九五居君之位能以孚信固結于天下則何
　　咎之有
　象曰有孚攣如位正當也
上九翰音登于天　翰羽虫也音登于天聲之虛也與
　　三爻為應三柔不實故有此象
貞㓙　上居中孚之終信之成也有信之名無信之實
　　中孚之正乎故㓙
　象曰翰音登于天何可長也
䷽(艮下/震上)
小過　小柔也二剛四柔柔過于剛小過之義也
亨　五也
利貞　二五也
可小事　柔盛也
不可大事　剛微也
飛鳥遺之音不宜上宜下大吉　卦之全體有飛鳥之
　　象中二爻象身上下四爻象翼小過柔為主柔性
　　下故宜下則大吉
　象曰山上有雷小過　山上之雷其聲未壯小過之
　　象也
　君子以行過乎恭䘮過乎哀用過乎儉　恭也哀也
　　儉也皆過乎衰非過乎盛也小過者柔過盛也君
　　子主剛為義故過乎衰
　彖曰小過小者過而亨也過以利貞與時行也柔得
　中是以小事吉也剛失位而不中是以不可大事也
　有飛鳥之象焉飛鳥遺之音不宜上宜下大吉上逆
　而下順也　釋小過之彖辭小者五也五居三四爻
　　之上而為一卦之主故曰小者過而亨與時行謂
　　之小過之時而用其正也柔得中二五也剛失位
　　而不中三四也上逆下順隂之道也
初六飛鳥以㓙　初上二爻有翼象故皆稱飛鳥柔過
　　而不中故㓙
　象曰飛鳥以㓙不可如何也
六二過其祖遇其妣　祖剛也妣柔也過祖者過三四
　　爻也遇妣者遇五爻也二爻越三四爻而應五故
　　曰過曰遇也盖小過之卦惟六五之爻得位故諸
　　爻多主五為言
不及其君遇其臣无咎　柔過而居五位遇之不可及
　　其君之道若以其臣之道則无咎也
　象曰不及其君臣不可過也
九三弗過　柔盛之時剛不可過故戒
防之　防五也
從或戕之㓙　戕者殺也柔盛滅剛故曰戕五非應非
　　近故曰或
　象曰從或戕之㓙如何也
九四无咎　位柔故可无咎
弗過　義同三
遇之　遇乎五也
往厲必戒　往者猶乆也乆處有危必當戒慎也
勿用永貞　柔性无常不可永貞與幹母之蠱同義
　象曰弗過遇之位不當也徃厲必戒終不可長也
六五密雲不雨自我西郊　柔盛居上故有密雲之象
　　獨隂不能自成故不雨
公弋取彼在穴　公者五也弋取之易也彼者二也穴
　　謂二柔居中也
　象曰密雲不雨已上也　隂已居上故不能成雨
上六弗遇　遇者遇五也凡卦自下而上今在五上故
　　弗遇
過之　過之者過乎五也
飛鳥離之㓙是謂災眚　離者過之逺也過而不中故
　　㓙至于天災人眚俱有也
　象曰弗遇過之已亢也
䷾(離下/坎上)
既濟　六爻皆已當位既濟之義也
亨小　所亨者小謂二也六爻獨二有亨之道體柔故
　　曰亨小
利貞　六位當也
初吉　二也離明在内也
終亂　上也既濟之終則變為未濟矣又坎之難在外
　象曰水在火上既濟　水在上而潤下火在下而炎
　　上相交而相用既濟之象也
　君子以思患而豫防之　思患坎難之象豫防離明
　　之象
　彖曰既濟亨小者亨也利貞剛柔正而位當也初吉
　柔得中也終止則亂其道窮也　釋既濟之彖辭剛
　　柔正者乾坤相交而為坎離也五爻以剛居上二
　　爻以柔居中盖上下定位剛柔正也剛居陽位柔
　　居隂位位當者也柔得中者指六二之爻也其道
　　窮者指上六之爻也
初九曵其輪濡其尾无咎　輪者在下尾者在後皆初
　　之象也曳者不進也濡者沾濡也夫獸之涉水必
　　掲其尾若尾濡則不能涉矣初九居離體之始明
　　濟之義為能曳其輪而不急于濟故雖有濡其尾
　　之象亦可无咎
　象曰曳其輪義无咎也
六二婦䘮其茀　茀婦人行以自蔽者䘮茀則不可以
　　行矣盖九五爻為六二爻之正應已所賴以行者
　　而五爻則溺乎二柔之中而未應故有婦䘮其茀
　　之象者也
勿逐七日得　逐則失正矣卦既一終當復得其正者
　　故勿逐
　象曰七日得以中道也
九三髙宗伐鬼方三年克之小人勿用　克者勝也有
　　商之初既濟也高宗乃既濟之中未至於亂者也
　　升平之世而為國家難者惟四夷耳九三爻近坎
　　故有鬼方之象居離之體故有伐之象賢君畏慎
　　重於舉事不恃其既濟之盛而急取故至于三年
　　之久小人反是故戒勿用
　象曰三年克之憊也　憊者自壊之謂必待鬼方自
　　壞乃克之所以至于三年之久也
六四繻有衣袽終日戒　繻細密之羅可為衣者袽衣之
　　敝敗者盖繻雖美則必至于有袽之時事雖濟則
　　必至于未濟之日六四居變之始而應初故知終
　　日戒慎乎此也
　象曰終日戒有所疑也
九五東隣殺牛不如西隣之禴祭實受其福　東隣者
　　陽也謂五爻西隣者隂也謂二爻殺牛盛祭也禴
　　者薄祭也二五爻皆中二爻當既濟之初故祭雖
　　薄而受福五當既濟之終故祭雖盛而無益二必
　　得五而亨故特于五𤼵之
　象曰東隣殺牛不如西隣之時也實受其福吉大來
　　也
上六濡其首　濡者坎之象也首者上之象也
厲　至髙而濡首故厲
　象曰濡其首厲何可乆也
䷿(坎下/離上)
未濟　六爻皆未當位未濟之義也
亨　五也
小狐汔濟濡其尾无攸利　狐坎之象汔者幾也尾
　　謂初也幾濟而濡其尾則其力竭而不能濟者矣
　　何所利哉
　象曰火在水上未濟　火上而炎上水下而潤下兩
　　不相用未濟之象也
　君子以慎辨物居方　慎者坎水之象也辨者離明
　　之象也居方者水火各定其位之象也
　彖曰未濟亨柔得中也小狐汔濟未出中也濡其尾
　无攸利不續終也　釋未濟之彖辭柔得中者五爻
　　也未出中者初未及坎中也不續終者亦初也以
　　卦之體言之則上爻為首下爻為尾以爻之序言
　　之則初六為事之始上九為事之終始既濡其尾
　　則不能終續矣
　雖不當位剛柔應也　廣未濟之義
初六濡其尾吝　以柔居剛不知未濟之義而急于濟
　　者故致有濡尾之吝
　象曰濡其尾亦不知極也　極中也言其濡尾亦由
　　未知出中之義
九二曳其輪貞吉　以剛居中上應六五之爻有才濟
　　難者也然以剛應柔易生凌忽之心故必緩其所
　　以行乃得正而吉也
　象曰九二貞吉中以行正也
六三未濟征㓙　亦以柔居剛而急濟當未濟之時而
　　往宜其㓙也
利涉大川　下乗乎剛而將出險故利
　象曰未濟征㓙位不當也
九四貞吉悔亡　五為濟之主已乃近之故必貞然後
　　吉而悔亡也
震用伐鬼方　震者恐懼也下履乎坎亦有難用濟者
　　故有伐鬼方之象
三年有賞于大國　恐懼舉事又乆而獲賞者得未濟
　　之正者也若九四之爻恃剛才而急取反致危敗
　　何賞之有與既濟之九三爻同有伐鬼方三年克
　　取之象而此之處位不同所以不言之君而僅言
　　有賞于大國也
　象曰貞吉悔亡志行也
六五貞吉无悔　六五柔履中正以柔理天下者何悔
　　之有
君子之光有孚吉　文明之主稱君子之光下得二四
　　恭順剛明之臣故有孚吉
　象曰君子之光其暉吉也
上九有孚于飲酒无咎　六五爻為濟之主二四兩爻
　　助之已成濟之功矣上九獨處其上雖有剛明孚
　　實之才无所用其力惟于飲食自樂不妄生事端
　　乃為无咎耳
濡其首有孚失是　上九爻居未濟之極故有濡其首
　　之象也夫飲酒而至于濡其首則其惟知飲酒而
　　有孚當復失之矣
　象曰飲酒濡首亦不知節也
　
　
　
　
　
　
　
　周易卦爻經傳訓解卷下
