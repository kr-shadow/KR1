#+TITLE: 韶舞九成樂補-元-余載
#+DATE: 2018-05-12 10:15:08
#+SOURCE: github.com/kanripo/KR1i0005 master 01622104                
　　欽定四庫全書　　　　　經部九

　　韶舞九成樂補　　　　　樂類

　　提要

　　(臣)等謹案韶舞九成樂補一卷元余載撰載
始末無考惟據其進書原序自稱三山布衣前
福州路儒學錄又據其門人新安朱模進樂
通韶舞補略序知為文宗天厯中人其字曰
大車以養親辭官篤行授徒自甘嘉遯而已
是編文淵閣書目著録世無傳本惟永樂大
典所載編帙猶完首為九徳之歌音圖次為
九徳之歌義圖次為九磬之舞綴兆圖次為
九㲈之舞采章圖其歌圖以五聲五言相配
所謂平濁平清者與沈約徐景安分平聲為
上下以配五音者異(沈約說見米芾畫史徐景安說見王應麟困學
紀聞)與司馬光劉鑑諸家以喉舌脣齒牙配五
音者亦異又以六律六吕分用與諸家樂書
以十二律相生之次為旋宫七音之次者尤
截然不同然考周徳清中原韻所謂隂平陽
平即載平濁平清之說也周官大司樂鄭元
注所謂六律合陽聲六吕合隂聲即載律吕
分用之說也則雖自出新意亦不為無據至
於準大衍之數以製河圖準太乙行九宫法
以造洛書皆起於陳摶以後后夔典樂之日
實無是文載所定舞圖皆根河洛以起數尤
不免附會牽合然數不外於竒偶竒偶不外
於陰陽易道廣大事事可通亦未始不言之
成理束晳之補六詩皮日休之補九夏不必
其定合於古要猶存古義於萬一終勝於側
調么導欲増悲者也則載是書亦不妨存備
一說矣其書屢經傳寫誤字多如音圖第八
章至哉坤元之坤字據後義圖應在第八格
而舊本誤在第七格又如綴兆始成圖中層
左右皆闕兩位據舞用八佾當得六十四人
不應再成以下皆六十四始成乃止六十且
復綴即始成之位次後章采圖内亦各有黄
衣二人之位則此國之佚脫顯然今並校正
使復其舊其以朱圈墨圈記舞人之位者亦
間有淆亂並釐正焉乾隆四十六年九月恭
校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀








　　韶舞九成樂補原序

　　臣愚以一介寒微生長遐左首戴皇元之天足履皇元
之地目瞻皇元之日月氣體霑被皇元之風雨霜露榖
粟其腹韋布其身環堵其居庠序其㳺者凡四十有七
年無非我國家煦乳鷇育載生載成之賜幸而目不矇
瞀耳不填聵精嘗學問頗有識知矻矻窮年剔經搜史
去非即是援古徴今欽惟我元撫應運期奄有區㝢道
徳隆厚際穹蟠壤旁覃罔極猗歟休哉聖祖神宗繼繼
承承武功遹興文治随洽加之吾皇以正統膺圖以神
孝格天左臯右卨前夔後龍都俞吁咈四方風動是以
薄海内外同條共貫氓俗丕變允升大猷時雍之治儕
諸隆古無所與譲臣愚竊謂國家積徳百年禮樂可興
千載亨嘉適際今日矧為士者冠章衣逄名不混於農
工商賈之版位得承於公卿大夫之下有養有造弗鄙
弗遺是則䝉國家之休惠徳至渥也是宜夙興夜寐研
精覃思凡其矢口而言肆筆而書苟有以裨聖神揚光
烈者知無不為庶幾得以涓埃海嶽之萬一又况孔子
之道裁自聖心布在方冊髙賢服膺先正討論坦明詳
委文有足徴者哉昔孔子以四代禮樂答顔淵為邦之
問其一曰行夏之時二曰乗殷之輅三曰服周之冕四
曰樂則韶舞夫書紀三正奚獨夏時哉而曰必是之行
者蓋取其時令之正也禮盛玉輅詩存黼冔奚獨殷輅
周冕哉而曰必是之乗之服者蓋取其質文之中雲咸
英莖章夏濩武無一非樂又豈惟韶舞哉而曰必是之
為樂者抑亦取其功徳之實既盡善而又盡美也仲尼
斟酌四代之典而適厥中以為百王不易之大法然當
是時明王不興空言無施雖當何補繇秦漢而下厯魏
晉隋唐金宋以來千數百載之餘孔子之道不明不行
天下貿貿莫知所適四代禮樂蓋斬焉堙滅無傳無足
怪也先儒非不諄誨如時君世主之藐聽何天啟皇元
上接羲農軒昊堯舜之統累功積徳本仁祖義其於禹
之入聖域而不優湯武之徳未免於慙者尚置勿論也
列聖稽古皇上折衷惟孔子之道是信是崇四代之禮
樂蓋亦嘗推求講貫而得其三矣臣愚竊謂一人當宁
明堂大開在璣衡而窺鑿度謹殷正而授人時斯則無
患夫夏時之不行矣載雲旂而䕃華蓋動大輅而遵皇
衢斯則無患夫殷輅之不乗矣垂旒蔽明而黈纊塞聦
前圜法天而後方象地斯則無患夫周冕之不服矣撞
夏后之鐘建成周之簴奏女媧之笙簧播燧人之歌陳
葛天之舞似亦毋屑夫樂之必韶舞也臣愚竊謂我元
之徳如天之無不覆幬如地之無不持載如日月之無
不照臨如風雨霜露之無不漸涵發育是雖有虞之治
大舜之徳奚以侈兹誠宜逺尊孔子之訓備用韶舞之
樂聖明在上有志復古夏時既行殷輅既乗周冕既服
則韶舞之必可作無疑也國家何憚而久不為此昔孔
子在齊聞韶音學之三月不知肉味曰不圖為樂之至
於斯蓋孔子以心㑹心於千載之上舜以誠感誠於千
載之下前聖後聖異世同符不然則何以極其情文之
備而不覺其嘆息之深如此哉嗚呼大舜逺矣孔子不
復作矣有虞氏之書其不猶有幸存而未泯者乎若夫
戞擊鳴球搏拊琴瑟下管鼗鼓合止柷敔笙鏞以間斯
則韶之器也六律五聲八音在治忽以出納五言斯則
韶之意也詩言志歌永言聲依永律和聲八音克諧無
相奪倫斯則韶之音也直而温寛而栗剛而無虐簡而
無傲斯則韶之教也股肱起哉元首喜哉百工熈哉元
首明哉股肱良哉庶事康哉斯則韶之文也祖考來格
虞賔在位羣后徳讓鳥獸蹌蹌鳯凰來儀斯則韶之功
效也至曰人心惟危道心惟微惟精惟一允執厥中斯
又韶之所以存心而出治祇載而見夔夔齋慄斯又韶
之所以敬身而隆孝徳惟善政政在養民水火金木土
榖惟修正徳利用厚生惟和九功惟叙九叙惟歌斯又
韶之所以阜物而殷民地平天成萬世永頼斯又韶之
所以仁天下而澤後世臣愚竊不自揆是以忘其固陋
沉潜反復蓋二紀於兹一旦恍然似有以得夫韶之要
領然後乃敢考圖籍書訂度審數諧之律吕被之金石
匏絃繄欲上為國家纂叙遺文鋪揚景鑠聲金振玉始
調終理宣協風氣諧和神人顧愚何人敢任是責智小
而謀則大位卑而言則髙僣踰之辠雖欲逭之其将能
乎然而畎畝願忠之志夙夜靡懈之忱譬則葵藿之傾
太陽川瀆之朝鉅海抑曷勝其拳拳也哉或者得以愚
之所定著者貢諸天朝藏諸天府近裨皇元一代聖明
之制作逺舉隆古帝王希曠之典章兹又夙昔區區之
至望伏惟聖明特與留神垂睿俯鑒而逺燭焉古道幸
甚天下幸甚三山布衣臣前福州路儒學録余載謹三
薰九沐頓首頓首敬擬顓俟采擇貢呈不勝瞻天樂聖
激切屏營之至





　　欽定四庫全書

　　韶舞九成樂補　　　　　元　余載　撰

　　九德之歌音圖一



























































































































　　(按坤字據後義圖應在第八格林鍾律位原本誤在第七格今改正)











　　九德之歌義圖二












































　　右按虞書舜典曰予欲聞六律五聲八音在治忽以出
納五言汝聽韶之要領斯言足以蔽之矣夫律之數通
十有二何謂欲聞六律而已哉蓋十二之中陽律六為
六律隂律六為六吕詳舜之所言是知韶之為樂當用
六律則不用六吕明矣知韶之為樂當用六律則不用
六吕斯又知韶之為樂當用六吕則不用六律亦明矣
何者十有二律還相為宫而迭奏不同藉以黄鍾為宮
則太簇為商姑洗為角蕤賔為徴夷則為羽無射為變
宫是非當用六律而不用六吕而何藉以大吕為宫則
夾鍾為商中吕為角林鍾為徴南吕為羽應鍾為變宫
是非當用六吕則不用六律而何當用六律而不用六
吕則子寅辰午申戌六陽用事之時也六隂蓋無與焉
當用六吕而不用六律則丑夘己未酉亥六隂用事之
時也六陽蓋無與焉今而後知帝舜之徳音后夔之制
作所以與天地同和其視周人作大武左陽倡三律則
以黄鍾為之宫太簇為之商姑洗為之角右隂和三吕
則以林鍾為之徴南吕為之羽應鍾為之變宫職於周
禮大司樂之官而著其文者異矣繇此觀之又知韶之
用六律者倡陽和陽陽主發育和煦極揖遜之至情武
之用三律協三吕者倡陽和隂隂主揫歛肅殺寓克伐
之微意此韶之所以為盡美又盡善武之所以為盡美
而未盡善也歟噫韶主徳武主功周公制作之懿非不
能與后夔匹休儷美而終不敢使武與韶同其精意又
從而可覘已　或曰何謂六律五聲在治忽以出納五
言曰五聲有正聲有協聲五聲之占五律者指正聲而
言之也五聲之通六律者包正協二聲而言之者也夫
五聲苟有正而無協則琴瑟專一誰能聽之　或曰在
治忽以出納五言何也曰治與亂對忽與敬對言治不
言敬治者敬之效善必積而後成也言忽不言亂忽者
亂之萌惡雖小而可懼也有虞之庭元首股肱之賡歌
其曰明良喜起云者所謂在治以出納五言者也其曰
叢脞惰墮云者所謂在忽以出納五言者歟如舜作歌
則出五言者也臯陶賡歌則納五言者也又如九叙惟
歌則納五言者也勸之以九歌是又出五言者也　又
曰何謂五聲宫商角徴羽是已何謂五言平濁平清上
去入是已平濁即宫平清即商上即角去即徴入即羽
今之韻書有平上平下而無平濁平清者非是所謂宫
商溷淆者也有上有去有入是則角徴羽三者之所配
者居然可見已今定著為平中上去入以平代平濁而
配宫以中代平清而配商斯二者以義起而當者也繼
是則以上配角以去配徴以入配羽悉從其舊而無庸
變置云或者求五言出納而不得其義遂以五言為五
方之言其亦昧所由來而擬之以臆度之說歟噫求言
必自近易於近者非知言者也　又按虞書益稷曰戞
擊鳴球搏拊琴瑟以詠此堂上之樂也曰下管鼗鼓合
止柷敔笙鏞以間此堂下之樂也曰簫韶九成斯又堂
上下合樂之餘而両階之間干羽之舞亦備舉以終也
其曰簫者與箾同舞者所執所以動其容也曰韶者與
㲈同蓋兼舞容樂節而命之名不惟有以動其容亦以
發其聲也　又曰精一執中斯則聖人之心所以宰萬
化也善政養民修和府事斯聖人之仁所以覆天下也
元首股肱明良喜起斯則君臣上下所以一於恭敬而
更相規戒也是皆韶樂之本文也無偏無陂遵王之義
以至於㑹其有極歸其有極斯則一人立標凖於上胥
教誨於下意者大夏之遺聲商人傳之見於周書補韶
之闕不亦宜乎若夫孔子賛乾坤之彖傳(按前引易辭係彖傳誤作文言原本此
文言字仍誤今改正)備元亨利貞之四徳抑且明聖人之
徳與乾無以異然則賛乾者以郊賛坤者以社賛聖人
者以廟且以配天焉寧不謂建諸天地而不悖質諸鬼
神而無疑者乎然則孔子所以賛乾坤之言詎非聖人
制作之神聖工巧深有待於今日我皇元隆平雍熈之
盛世歟至若孔子師表百王儀刑萬世厯代之所崇褒
蕆祀未有若我元之盛者也然今之孔廟所用樂歌顧
乃因襲宋人之舊大非所以立聖明一代之制而合諸
古者帝王不相沿樂之義竊觀聖孫子思子之所稱賛
而見於中庸者可謂極乎盛徳形容之美或者朝廷命
官蕆祠之際采而被之八音協之五聲六律誠足以補
古今千有餘載希曠之典合是數者而觀之九徳之歌
亦庶乎其可以備言矣惟聖神留意焉

















　　九㲈之舞圖一　綴兆
















































































　　九㲈之舞圖二　采章









































































































































　　右九㲈之舞義曰夫風氣之被物必有自然之聲亦必
有自然之容自然之聲之感夫物則凡為物者皆有是
聲矣自然之容之感夫物則凡為物者皆有是容矣是
故古者聖人之樂既有鐘磬筦弦之聲則必有手足舞
蹈之容聲不徒聲必有所以聲其聲之原容不徒容必
有所以容其容之本則其宫商徴羽之入乎人耳者足
以流通精神屈信揖譲之接乎人目者足以動盪血脉
仁以漸之義以摩之禮以節之無非樂以和之之所極
教化其有不行於上風俗其有不移於下矣乎嗟夫唐
虞三代之樂不可得而復見之矣聲容之本末不可得
而復考之矣若然則今之可以義起者其惟圖書乎夫
圖書者天地自然之文初非若古之所謂帝徳王功云
者毅然可以顓於一代而不能行乎萬世者比也洩之
於前所以擬之於後晦之於昔所以顯之於今此天意
也臣愚不敏請得以畧陳其義可乎夫手舞之容象河
之圖足蹈之容象洛之書戴天圓而履地方也舞不踰
五播五行也蹈不越九厯九州也復綴則十天包地陽
統隂也既瞻前復顧後正中則嚮偏則背也中正不倚
俯仰無怍也左右迭為屈信竒耦相為生成也舞左蹈
左舞右蹈右圖書相為經緯也每綴跽而戒事静極而
動也亂而皆坐動極而静也舞蹈皆作之三行綴亦逹
之三才之道也行綴之間左前則右後右前則左後旒
綴而繩直也其跽其坐一小成也其作其止一大成也
其作也稽首而后拜三其止也拜而后稽首三敬以成
始敬以成其終也








