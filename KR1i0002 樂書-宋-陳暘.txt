#+TITLE: 樂書-宋-陳暘
#+DATE: 2018-05-12 10:15:06
#+SOURCE: github.com/kanripo/KR1i0002 master 00e875cf                
　　欽定四庫全書　　　　　經部九

　　樂書　　　　　　　　樂類

　　提要

　　(臣)等謹按樂書二百卷宋陳𤾉撰𤾉字晉叔閩清人紹
聖中登制科官禮部侍郎事迹具宋史本傳此書乃
建中靖國間𤾉為秘書省正字時所進自第
一卷至九十五卷引三禮詩書春秋周易孝
經論語孟子之言各為之訓義其第九十六
卷則専論律吕本義樂器樂章及五禮之用
樂者為樂圖論引據浩博辨綸亦極精審視
其兄祥道禮書殆相伯仲第禮書所載袛詳
於三代器數是書則又推及律吕本原及後
世雅俗諸部故陳振孫書録解題謂樂書博
則博矣未能免於蕪穢也然𤾉書包括厯代
總述前聞既欲備悉源流自不得不兼陳正
變使振孫操筆而修史将舉古來秕政亂法
一切刪之不載乎此南宋人迂謬之見不足
據也其中惟辨二變四清二條實為紕繆自
古論四清者以民臣相避以為尊卑立説本
屬附㑹𤾉則曰黄鐘至夾鐘四清聲以附正
聲之次其意葢謂夷則至應鐘四宫而設既
謂黄鐘至夾鐘為清又謂為夷則至應鐘而
設是兩四清也不知四均必具五聲夷則一
均以夷南無應為次而闕角聲必湏黄鐘清
為角南吕一均以南無應為次而闕羽角二
聲必湏黄清為羽大清為角以調而論則謂
夷南無應四律以聲而言則為黄大太夾四
清非有二也其不用正聲而用清聲者樂之
高下以漸無驟高驟下之理以夷則一均言
之如用夷南無應四正律則其聲以次而高
而忽用黄鐘正律雖同在一均而高下不協
故必以黄清協之也𤾉引李照十二鐘之説
殊為舛誤又論二變曰五聲者樂之指拇也
二變者五聲之駢枝也五聲可益為七音則
五星五行五常亦可益而七之乎二變之説
始於尚書而蔓衍於左傳國語書傳漢志是
不知書之在治忽有五聲而無七始國語之
七同有四宫而無徴也左氏有七音之説葢
八音耳八音以土為主而七音非土不和故
書之益稷禮之樂記其言八者皆虚其一猶
大衍虚其一也云云不知二變之生由於高
下之次蔡元定相去二律則音節逺之説最
有根據若不究其理之所由然而但以數相
較則七較之五而多其二者将十二較之五
而亦多其七是音不得有其七而律亦不得
有其十二乎且五聲二變有管律絃度之不
同半太蔟與正黄鐘應半夾鐘與正大吕應
此理尤為𤾉所不知也至以七音為八音虚
土而言尤為牽强矣又其釋周官三宫之樂
以圜黄太姑為宫之旋而在天者故其合别
而為四函太姑南為宫之旋而在地者故其
合别而為四函太姑南為宫之旋而在地者
故其合降而為三黄大太應為宫之旋而在
人者故其合降而為二若然則天宫用八律
地宫用六律人宫用四律以多少為差别也
而圜丘樂六變方丘樂八變宗廟樂九變又
何如解耶凡此之類皆不可據為典要然唐
以來樂書無傳北宋樂書惟皇祐新樂圖記
及此書存耳遺文緒論條理可徴又安可以
一眚廢耶乾隆四十六年十月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀


　　欽定四庫全書

　　樂書卷一

　　宋　陳𤾉　撰

　　禮記訓義

　　曲禮上　　曲禮下　　檀弓上

　　曲禮上

　　先生書䇿琴瑟在前坐而遷之戒勿越

　　道雖不在書䇿而學道者必始於書䇿道雖不在琴瑟
而樂道者必始於琴瑟古之所謂先生者非為其長於
我也為其聞道先乎吾而已聞道先乎吾吾從而師之
不特見其人而尊敬之也雖見其載道之書策樂道之
琴瑟亦必尊而敬之非敬書策琴瑟而已所以敬道也
道之所在聖人尊之而况其凡乎故先生書䇿琴瑟在
前坐而遷之戒勿越其斯以為敬之至歟今夫為人子
者於父植之桑梓則必敬於三賜之車馬則不及為人
婦者於舅姑之席簟枕几則不傳於杖屨則不敢近為
人臣者見君之几杖則起遭乗輿則下皆以其所敬在
此而敬之在彼况弟子於先生書䇿琴瑟其可不以越
之為戒乎雖然琴瑟先生所常御焉故詩曰琴瑟在御
莫不静好然亦有所謂不御者其惟親疾之時乎

　　臨樂不歎當食不歎

　　樂生於情之所有餘歎起於言之所不足臨樂不歎則
言無不足而情為有餘矣故誠於執紼者不期哀而哀何
笑之有誠於臨樂者不期樂而樂何歎之有執紼不笑臨
樂不歎非為安而行之者言之為勉强而行之者言故也
中庸曰喜怒哀樂未𤼵謂之中𤼵而皆中節謂之和臨樂
而歎非所謂𤼵而中節者也其去中和不亦逺乎昔曹太
子來朝享初獻樂奏而歎施父曰曹太子其有憂乎非歎
所也何曹太子之不知禮施父之知禮邪臨樂而歎則
心存憂患而不知樂當食而歎則口含芻豢而不知味
雖未害乎禮之大體亦非所以為禮之委曲者歟

　　曲禮下

　　䘮復常讀樂章居䘮不言樂

　　非䘮而讀䘮禮則非人子之情居䘮而不讀䘮禮不
失之過則失之不及未葬而讀祭禮則非孝子之情
既葬而不讀祭禮不失之黷則失之怠䘮未除而讀
樂章則哀不足䘮復常而不讀樂章則樂必崩故曰
居䘮讀䘮禮既𦵏讀祭禮䘮復常讀樂章宰予欲短
䘮而為樂孔子以為不仁閔騫子夏援琴而哀樂孔
子皆以為君子則䘮復常讀樂章先王之中制也夫
斬衰之䘮唯而不對齊衰之喪對而不言大功之䘮
言而不及議小功之䘮議而不及樂又况大於此而
可言樂乎

　　祭事不縣

　　通變之謂事鍾磬之謂縣周官大司樂大禮大凶大
烖令弛縣古者嵗凶年糓不登君膳不祭肺祭事不
縣按特弛而不用通變以憂民而已司巫大旱則舞
雩女巫大烖歌哭而請則所謂不縣固非無樂其祭
則有禱而無祀其樂則有歌舞而無縣故也大司徒
荒政十有二而眚禮蕃樂豫焉君膳不祭肺眚禮也
祭事不縣蕃樂也然大夫以粱為加食君膳不祭肺
故大夫不敢食粱士無故不去琴瑟君弛縣故士不
敢飲酒以樂是大夫所視而效之者在君士所視而
效之者在大夫然則為人上者可不謹歟

　　君無故玉不去身大夫無故不徹縣士無故不徹琴瑟
君子不可斯須離禮斯須離禮則易慢之心入之矣
不可斯須離樂斯須離樂則鄙詐之心入之矣故君
無故玉不去身禮也大夫無故不徹縣士無故不徹
琴瑟樂也鍾尚羽而象地磬尚聲而象水皆待縣之
以致用也瑟亦琴類也其所異者特絲分而音細爾
樂之大者在鐘磬大夫以智帥人之大者也故不徹
縣其常御者在琴瑟士則事人有常心者也故不徹
琴瑟於玉言君則大夫士可知玉藻謂天子佩白玉
公侯佩山𤣥玉大夫佩水蒼玉士佩瓀玟是也於樂
言大夫士則天子諸侯可知周官謂王宫縣諸侯軒
縣卿大夫判縣士特縣是也太史公言古者天子諸
侯聽鐘磬未嘗離於庭卿大夫聽琴瑟之音未嘗離
於前與此異者曲禮别而言之大夫不徹鐘磬之縣
士不徹琴瑟太史公通而言之大夫未必不用縣

　　檀弓上

　　君子有終身之憂而無一朝之患故忌日不樂

　　君子之於親有終制之䘮有終身之䘮終制之䘮三
年是也終身之䘮忌日是也人之有哀樂猶天之有
隂陽隂陽不同時哀樂不同日文王之於親忌日必
哀而不樂豈非能全終身之憂乎昔人鄰有䘮舂不
相里有殯不巷歌况親䘮乎臨䘮不笑執紼不笑望
柩不歌適墓不歌况忌日乎祭義曰忌日不用非不
祥也言夫日志有所至而不敢盡其私也忌日猶不
舉事其不樂可知矣古者有忌月無忌年有忌日無
忌月唐於忌日欲不合樂可謂知終身之憂矣申屠
蟠於忌日三日不食非禮意也禮不云乎毁不滅性
忌日歸哭于宗室盖有終身之憂仁也無一朝之患
義也此主忌日不樂言之孟子主憂不如舜言之其
辭雖同其意則異

　　魯人有朝祥而暮歌者子路笑之夫子曰由爾責於人終
無己夫三年之䘮亦已久矣夫子路出夫子曰又多乎
哉踰月則其善也

　　䘮凶禮也祭吉禮也畢凶禮之䘮猶為吉禮之禫未
全乎吉也吉事兆見於此矣得不謂之祥乎魯人祥
歌同日失之太速不足為善禮子路笑之失之太嚴
不足為知時此孔子所以恕魯人而抑子路之責人
無己也記曰制祥之日鼓素琴瑟不為非而歌則為
未善者琴自外作歌由中出故也孔子五日而彈琴
十日而成笙歌則琴與歌不同可知矣孔子十日而
成笙歌不待踰月者盖十日固已踰月矣記曰祥而
縞徙月樂

　　孟獻子禫縣而不樂比御而不入夫子曰獻子加於人
一等矣

　　三年之䘮二十五月而祥中月而禫期之䘮十三月
而祥十五月而禫父在為母為妻亦如之盖三年之
䘮則久矣故祥月而禫者以義斷恩也期之䘮則近
矣故間月而禫者以恩伸義也記曰禫而内無哭者
樂作矣又曰禫而從御吉祭而復寢由此觀之孟獻
子祥縣而不樂比御而不入則過乎此矣故孔子稱
之今夫先王制禮以中為界子夏子張援琴於除䘮
之際孔子皆以為君子伯魚子路過哀於母姊之䘮
孔子皆非之然則孟獻子之過於禮孔子反稱之者
非以為得禮也特稱其加諸人一等而已

　　孔子既祥五日彈琴而不成聲十日而成笙歌

　　舜琴歌南風有孝思之意存焉笙象物生於東方有
生意存焉故孔子既祥五日則於去䘮為未逺其心
不絶乎孝思猶未全於生意也雖彈琴矣而聲不成
焉十日則於去䘮為逺而有全於生意故笙歌之聲
成焉盖制祥之日可以鼓素琴君子所以與人同五
日彈琴君子所以與人異彈之者禮之所不可廢也
不成聲者仁之所不忍也絲不如竹竹不如肉故彈
琴而後成笙歌此言彈琴而後成笙歌儀禮鄉飲酒
言授瑟而後成笙歌者二十五絃之瑟比五絃之琴
則琴小而瑟大或舉大見小或舉小見大其成笙歌
一也

　　太公封於營丘比及五世皆反𦵏於周君子曰樂樂其
所自生禮不忘其本古之人有言曰狐死正丘首仁也

　　君子之所謂禮言而履之者也所謂樂行而樂之者
也書曰以禮制心記曰樂者其本在人心之感於物
也禮樂同出於人心而仁者人也亦出於人心而已
故人而不仁如禮何人而不仁如樂何則禮樂之道
不過章徳報情而反始也太公封於營丘比及五世
皆反葬於周夫豈偽為之哉行吾仁以全禮樂之道
而已狐死猶正丘首况仁人孝子乎

　　顔淵之䘮饋祥肉孔子出受之入彈琴而后食之

　　儀禮曰薦此嘗事又朞而大祥又曰薦此祥事中月
而禫祥祭而饋則鬼事畢而人事始矣顔淵之䘮饋
祥肉孔子必出受之仁也必彈琴而後食之義也禮
之道無他節文仁義而已矣

　　子夏既除䘮而見子之琴和之而不和彈之而不成聲
作而曰哀未忘也先王制禮而弗敢過也子張既除䘮
而見子之琴和之而和彈之而成聲作而曰先王制禮
不敢不至焉

　　子夏之䘮親曾子責其無聞其除䘮家語毛氏傳謂
其援琴而樂是子夏忘哀於纔三年之際子張割哀
於已三年之後然則師之於䘮也過商之於䘮也不
及竊意檀弓誤以子夏為子張子張為子夏歟子騫
之於親有類子張故檀弓舉子張以見子騫家語毛
氏傳舉子騫以見子張彼其於哀樂之分皆能以禮
終故或言先王制禮弗敢過也或言先王制禮弗敢
不至焉孔子皆以為君子豈非無所不用其極邪記
曰惟君子為能知樂知樂則幾於禮矣三子與有焉

　　弔於人是日不樂

　　天之道隂陽不同時則當寒而燠者逆道也人之理
哀樂不同日弔日而樂者逆理也鄰有䘮舂不相里
有殯不巷歌况弔日乎行弔之日不飲酒食肉况樂
乎論語子於是日哭則不歌曲禮亦曰哭日不歌用
其至故也






　　樂書卷一

　　欽定四庫全書

　　樂書卷二

　　宋　陳𤾉　撰

　　禮記訓義

　　檀弓下　　王制

　　檀弓下

　　人喜則斯陶陶斯咏咏斯猶猶斯舞舞斯愠愠斯戚戚
斯歎歎斯辟辟斯踊矣品節斯斯之謂禮

　　其喜心感者其聲𤼵以散𤼵以散陽也其極必反隂焉其愠
心感者其聲粗以厲粗以厲隂也其極必反陽焉盖喜氣不
泄則已泄則口不得不咏愠氣不震則已震則氣不得不歎
咏文事心志猶其優㳺咏武事心志猶其奮疾夫然則憂患
去而樂生矣樂生而舞樂至於手之舞之則樂極而哀從之
矣故舞斯愠愠斯歎歎斯戚戚斯辟辟斯踊則不知胷
之撫之足之踊之雖正明目而視不可得而見也傾耳而
聽不可得而聞也豈非陽極反隂樂極反哀之意邪左𫝊所
謂樂有歌舞哀有哭泣者歟品於斯哀樂莫不有隆殺節
於斯哀樂莫不中節則知禮之為道其去戎狄之道逺矣今
夫陶包隂陽之氣憂樂無所泄如之喜斯陶樂之無所泄
者也鬱陶乎予心憂之無所泄者也爾雅以鬱陶為喜其
有見乎一偏歟傳曰齊楚燕趙之歌異傳而皆樂九夷八
蠻之聲異哭而皆哀夫何故哀樂之情同也然而君子不
與之者為其不能品節於斯以為禮未免為戎狄之道也

　　知悼子卒未葬平公飲酒師曠李調侍鼓鐘杜蕢自外
來聞鐘聲曰安在曰在寢杜蕢入寢歴階而升酌曰曠
飲斯又酌曰調飲斯又酌堂上北面坐飲之降趨而出
平公呼而進之曰蕢曩者爾心或開予是以不與爾言
爾飲曠何也曰子卯不樂知悼子在堂斯其為子卯也
大矣曠也大師也不以詔是以飲之也爾飲調何也曰
調也君之褻臣也為一飲一食忘君之疾是以飲之也
爾飲何也曰蕢也宰夫也非刀匕是共又敢與知防是
以飲之也平公曰寡人亦有過焉酌而飲寡人杜蕢洗
而揚觶公謂侍者曰如我死則必毋廢斯爵也至于今
既畢獻斯揚觶謂之杜舉

　　周官大司樂凡諸侯薨令去樂大臣死令弛縣故叔
弓卒魯昭公去樂卒祭君子善之仲遂卒宣公萬入
猶繹君子非之然則知悼子之未𦵏斯其為子卯大
矣如之何鼓鍾而燕樂乎此杜蕢所以升酌而譏之
也古者以晉鼓鼓金奏燕禮賔入門而金奏肆夏則
平公飲酒而至於鼓鍾豈非鼓金奏邪今夫為人臣
者患於不忠忠而患於不勇為人君者患於不智智
而患於不義則杜蕢所存者忠也所敢為者勇也平
公知悔者智也不掩善者義也非杜蕢之忠勇不能
改平公之過於當時非平公之智義不能彰杜蕢之
善於後世左傳謂杜蕢責樂工以不聰責嬖叔以不
明責已以不善味其傳聞雖不同其實一也鄭司農
以為五行子卯自刑翼奉亦曰貪狼必待隂賊而後
動隂賊必待貪狼而後用二隂並行是以王者忌子
卯是也鄭康成曰紂以甲子死桀以乙夘亡失之矣
昔魏道武以甲子討賀驎晁崇曰紂以甲子死兵家
忌之道武曰周武不以甲子勝乎是後世之所忌子
夘者不為桀紂也

　　仲遂卒于垂壬午猶繹萬入去籥仲尼曰非禮也卿卒
不繹

　　爾雅曰繹又祭也周曰繹商曰肜夏曰復胙古者復
祭必賜胙焉夏禮尚質故以復胙名之肜有飾物之
文商禮浸文故以肜日名之商書髙宗肜日是也繹
有端緒之義周禮則極文矣故以繹其義名之周頌
絲衣繹賔尸是也春秋宣八年辛巳有事于太廟仲
遂卒于垂壬午猶繹萬入去籥盖祭吉禮也臣卒凶
禮也固不可以同日故宣公有事于太廟仲遂卒于
垂則壬午繹祭可已而不已且萬入去籥而卒事無
乃戾於周官弛縣之意歟古者君之於臣疾必問卒
必弔比𦵏不食肉比卒哭不舉樂比祭而聞其卒如
之何不輟吉禮之祭而去樂乎此孔子所以謂之非
禮而有卿卒不繹之說也以春秋之法繩之宣公難
免乎當世之誅矣傳曰萬者何工舞也說者謂武王
以萬人定天下故其舞謂之萬舞然則商頌嘗謂庸
鼓有繹萬舞有奕孰謂萬舞始於武王耶

　　王制

　　天子五年一巡守命典禮考時月定日同律禮樂制度
衣服正之變禮易樂者為不從不從者君流

　　天下有道禮樂自天子出天下無道禮樂自諸侯出
故天子巡諸侯所守考時月定日所以和天道於上
正同律禮樂制度衣服所以齊人道於下諸侯之於
邦國一有襲禮沿樂而君為之加地進律一有變禮
易樂而君流之於四裔然則禮樂之權有不管於一
人者乎

　　天子賜諸侯樂則以柷將之賜伯子男樂則以鼗將之

　　四時始於春天道兆於北春為四時之長而柷之為
樂春分之音也北為四方之兆而鼗之為樂冬至之
音也柷先衆樂有兄之道焉諸侯之於伯子男則兄
道也故天子賜之樂而以柷將之伯子男之於諸侯
則於五等為之兆而已故天子賜之樂而以鼗將之
柷則三擊而止鼗則九奏乃成豈非名位不同樂亦
異數邪記曰徳盛而教尊者賞之以樂𫝊曰能使民
和樂者賜以樂然則賜樂必有以將之與獻車馬者
執䇿綏以將之獻甲者執胄以將之同意言諸侯伯子男
而不及公者舉卑以見尊也與書舉六宗以見太祖
同意賜樂不稱王而稱天子者以柔克待之也與覲
禮稱天子同意鼗兆在上與㲈聲在上同意鞉兆在
右與韶音在左同意虞書下管鼗鼓合止柷敔周官
小師掌教鼓鼗柷敔是鼗之與鼓柷之與敔未有獨
用者也然此言柷不言敔以敔非以先之故也言鼗
不言鼓以鼓非兆奏故也

　　三年耕必有一年之食九年耕必有三年之食以三十
年之通雖有凶旱水溢民無菜色然後天子食日舉以
樂

　　古者天子大䘮大荒大禮則不舉天地有烖邦有大
故則不舉至於荒政則蕃樂大凶則弛縣然則以三
十年之通雖有凶旱水溢民無菜色然後天子食日
舉以樂豈不宜哉盖天子能承順天地和理神人使
無烖害變故然後可以饗備味聽備樂故饋用六榖
膳用六牲飲用六清珍用八物羞百有二十品醬百
有二十器齊醢六十物鼎十有二物其舉備味如此
則侑以備樂可知豈非王者憂以天下樂以天下之
意乎膳夫王乃食卒食以樂徹于造大司樂王大食
皆令奏鐘鼓夫以天子一飲食之際未嘗不闗天下
憂樂與夫獨樂而不與民同者豈不有間歟

　　樂正崇四術立四教順先王詩書禮樂以造士春秋教
以禮樂冬夏教以詩書

　　樂工之所取正者小樂正也小樂正之所取正者大
樂正也昔舜命夔為樂正則樂正之職二帝之世已
然三王特因而循之而已盖詩者中聲之所止也說
志者莫辨焉書者政事之紀也說事者莫辨焉禮之
敬文也說體者莫辨焉樂之中和也說樂者莫辨焉
崇之為四術使士有所尊立之為四教使士有所從
順先王詩書禮樂以造士崇四術以造之也春秋教
以禮樂冬夏教以詩書立四教以教之也樂正之職
有在於是豈非人君有樂育人材之意而樂正有以
輔成之歟周官大司樂掌成均之法以教國子盖本
諸此詩書禮樂謂之四術亦謂之四教猶父子君臣
夫婦長㓜朋友謂之五典亦謂之五教也然不言易
與春秋者為其非造士之具不可驟而語之故也孔
子之於易必待五十而後學游夏之於春秋雖一辭
莫賛其意盖可見矣荀卿欲隆禮樂殺詩書是不知
崇四術之意也

　　凡入學以齒將出學小胥大胥小樂正簡不帥教者以
告于大樂正大樂正以告于王王命三公九卿大夫元
士皆入學不變王親視學不變王三日不舉屏之逺方
西方曰棘東方曰寄終身不齒

　　周官大胥掌學士之版以待致諸子春入學釋菜合
舞秋頒學合聲小胥掌學士之徴令而比之觵其不
敬者巡舞列而撻其怠慢者大胥待致以教之小胥
觵撻以賛之則簡不帥教者小胥大胥預為力焉樂
師掌國學之政以教國子凡樂官掌其政令聽其治
訟則簡不帥教者小樂正亦預有力焉大司樂掌成
均之法以治建國之學政凡王之事皆在所令焉則
簡不帥教以告于大樂正者小胥大胥小樂正也以
之告于王者大樂正也鄉簡不帥教者耆老皆朝于
庠大樂正告不帥教者王命三公九卿大夫元士皆
入學而王又親視學焉盖重棄之也與周官鄉士遂
士王命三公㑹其期同意盖教之仁也簡不帥義也
王親視學三日不舉仁也屏之逺方終身不齒義也
















　　樂書卷二

　　欽定四庫全書

　　樂書卷三

　　宋　陳𤾉　撰

　　禮記訓義

　　王制　　曽子問　　　文王世子

　　王制

　　大樂正論造士之秀者以告于王而升諸司馬曰進士

　　所以勸之也簡不帥教者以告于王屏之逺方終身
不齒所以沮之也王者勸沮天下之術大樂正實預焉
其職豈不重哉後世有樂正氏司馬氏豈因其世
官名之耶

　　曽子問

　　孔子曰嫁女之家三夜不息燭思相離也取婦之家三
日不舉樂思嗣親也

　　古者婚禮在所不賀嘉事在所不善况取婦之家可
舉樂乎盖取婦之禮本以嗣親也親既老矣而以子婦嗣
之傷之可也樂之非也昔裴嘉有婚會薛方士預焉酒
中而樂作方士非之而出王通聞之曰薛方士知禮
矣然猶在君子之後乎盖善其知禮而不善其不預告
之也雖然娶婦之家必為酒食以召鄉黨僚友雖曰以厚
其别亦不舉樂也舉之其在三日之後乎前乎三日而
舉樂是忘親也後乎三日而不舉是忘賓也不忘親仁
也不忘賓義也先王制禮豈逺乎哉節文仁義而已矣

　　文王世子

　　凡學世子及學士必時春夏學干戈秋冬學羽籥皆於
東序

　　世以𫝊父統而子則事父者也學以致其道而士則
事道者也凡學先世子貴貴也及學士尊賢也貴貴
尊賢其義一也其可不均以時斆於東序乎春夏陽
用事之時也必斆以干戈之武舞天事武故也秋冬
隂用事之時也必斆以羽籥之文武地事文故也東
序夏后氏之學而序之為言射也斆異異用用異異
功然則行同能偶者舍射何别乎然干戈羽籥樂之
器而樂豈器哉凡斆世子及學士必以是者欲其因
器以達意故也王制之教造士春秋以禮樂冬夏以
詩書文王世子之學世子春夏以干戈秋冬以羽籥
者升於學之造士則其才嚮於有成其教之也易故
先其難者而以詩書後於禮樂貴驕之世子則其性
誘於外物其斆之也難故先其易者而以干戈羽籥
先於禮樂詩書周官師氏教國子在司徒教民之後
記言教國之子弟在鄉遂之後其教之難易盖可見
矣雖然王制主於教造士而王太子王子羣后之太
子卿大夫元士之適子亦預焉文王世子主於斆世
子而國之學士亦及焉特其所主者異教之所施有
先後爾

　　小樂正學干大胥賛之籥師學戈籥師丞賛之

　　以政正之謂之正以教教之謂之師大胥之所相者
小樂正也籥師丞之所奉者籥師也盖干陽戈隂也
干謂之干盾亦謂之干兵戈句㦸矛也書曰比爾干
稱爾戈干則直兵而其形欲立戈則句兵而其形欲
倒皆自衛之兵非伐人之器也古之教舞者朱其干
玉其戚則尚道不尚事尚徳不尚威是以斆干在小
樂正而以大胥賛之斆戈在籥師而以籥師丞賛之
干戈之事寓之於樂如此則武不可覿之意覩矣周
官樂師掌國之學政教國子以干籥之小舞大胥掌
學士之版以待致諸子春入學舍菜合舞秋頒學合
聲籥師掌教國子舞羽吹籥由此觀之小樂正不特
斆干籥師不特斆戈也春夏斆干戈秋冬學羽籥言
學干戈則羽籥舉矣周官有樂師而無小樂正有籥
師而無丞豈三代之制因革固不同耶

　　胥鼓南

　　周官大胥以六樂之㑹正舞位凡祭祀之用樂者以
鼓徴學士小胥掌學士之徴令而胥以鼓徴學士而
令之者不過六代之樂所謂象箾南籥者而已非鄭康
成所謂南夷之樂也鞮鞻氏掌四夷之樂旄人教舞
夷樂則夷樂固鞮鞻氏所掌旄人所教非大胥小胥
之職也上言小樂正學干大胥賛之則所謂胥鼓南
之胥豈小胥歟周之化自北而南則文王象箾所奏
亦不是過也

　　春誦夏弦大師詔之瞽宗

　　樂語有六誦居一焉樂音有八弦居一焉誦則詩頌
人聲也弦則琴瑟樂聲也温柔敦厚詩教也以春誦
之春温故也鼓鼙北方革音而其聲讙主陽生而言
也琴瑟南方絲音而其聲哀主隂生而言也夏弦之
義有見於此商人尚聲名學以瞽宗是瞽宗主以樂
教衆瞽之所宗也春教以樂語夏教以樂音其義為
難知非大師詔之瞽宗孰知其所以然哉周官大司
樂死以為樂祖而祭之瞽宗則春誦夏弦太學之教
非小學之道也詔樂於瞽宗又言禮在瞽宗者古之
教人興於詩者必使之立於禮立於禮者必使之成
於樂故周之辟雍亦不過辟之以禮雍之以樂使之
樂且有儀而瞽宗雖主以樂教禮在其中矣周官禮
樂同掌於春官禮記禮樂同詔之瞽宗其義一也斆
舞於東序而别之以射斆禮樂於瞽宗而詔之以義
君子之深教也此言春誦夏弦秋學禮冬讀書王制
言春秋教以禮樂冬夏教以詩書者言書禮則知誦
之為詩弦之為樂言弦誦則知禮之為行書之為事
也盖春秋隂陽之中而禮樂皆欲其中故以二中之
時教之冬夏隂陽之至而詩書皆欲其至故以二至
之時教之凡此合而教之也分而教之則誦詩以春
弦樂以夏學禮以秋讀書以冬學記曰太學之教也
時以此

　　凡祭與養老乞言合語之禮皆小樂正詔之於東序大
樂正學舞干戚語說命乞言皆大樂正授數

　　周官大司樂教國子始之以樂徳中之以樂語卒之
以樂舞故凡祭與養老之禮乞言語說古之樂語也
學舞干戚古之樂舞也盖徳為樂之實樂為徳之華
則樂語徳言也樂舞徳容也凡祭與養老乞言合語
之禮其命之在大樂正而小樂正特以義詔之東序
而已斆舞授數不與焉大樂正學舞干戚語說命乞
言以數授之而已論其道而說之不與焉此論說在
東序所以責之大司成也經曰天子視學適東序釋
奠於先老遂設三老五更羣老之席位焉適饌省醴
養老之珍具遂發咏焉反登歌清廟既歌而語以成
之也言父子君臣長㓜之道合徳音之致禮之大者
也下管象舞大武大合衆以事由是觀之凡祭豈釋
奠之禮歟凡養老豈老更羣老歟合語之禮豈徳音
之致歟學舞干戚豈舞大武之舞歟言舞則歌可知
矣王制曰夏后氏養國老於東序養庶老於西序然
此下管象舞大武周樂而已以東序言之豈周人兼
用之耶

　　凡釋奠者必有合也有國故則否凡大合樂必遂養老
學者禮樂之教所自出故凡釋奠於先聖先師者必
有合也釋奠者禮也必有合者樂也周官大胥春入
學舍菜合舞秋頒學合聲所謂必有合者合舞與聲
而已有國故則否與大司樂國有大故去樂弛縣曲
禮凶年祭事不縣同意凡大合樂必遂養老與周官
大司樂以六律六同五聲八音六舞大合樂同意必
遂養老者特釋奠先聖先師而天子視學實與焉故
下文言天子視學命有司行事興秩節祭先師先聖
焉有司卒事適東序釋奠於先老適饌省醴養老之
珍具遂發味焉登歌清廟下管象舞大武大合衆以
事終之以仁而已盖釋奠於先聖先師先老所以教
敬也必遂養老所以教孝也一釋奠合樂之故而孝
敬之教行焉如此則禮樂豈不為天下大教歟凡釋
奠必有合者主行禮以合樂也凡大合樂必遂養老
者主合樂以行禮也

　　始立學者既興器用幣然後釋菜不舞不授器乃退儐
于東序一獻無介語可也

　　凡家造祭器為先養器為後國亦如之諸侯之國命
之教而始立學者亦必以祭器為先則興器者造祭
器之謂也大胥春入學釋菜合舞司戈盾祭祀授舞
者兵是釋菜未嘗不舞不授器其所以不舞不授器
者非四時釋菜之中祀特始入學者行一獻之禮而
已與周官凡小祭祀不興舞同意授數則天子八佾
諸侯六佾之類也授器則文以羽籥武以干戚之類
也數則可陳其義為難知器則可用其象為難求苟
由可陳之數精難知之義因可用之器得難求之象
則禮由己而已豈淺識之士所能豫哉




　　樂書卷三

　　欽定四庫全書

　　樂書卷四

　　宋　陳𤾉　撰

　　禮記訓義

　　文王世子　　禮運

　　文王世子

　　凡三王教世子必以禮樂樂所以修内也禮所以修
外也禮樂交錯於中發形於外是故其成也懌恭敬
而温文

　　古之人致樂以治心致禮以治躬故中心斯須不和
不樂而鄙詐之心入之矣非樂何以修内乎外貌斯
須不莊不敬而易慢之心入矣非禮何以修外乎樂
雖修内未嘗不發形於外禮雖修外未嘗不交錯於
中易曰蒙雜而著交錯於中所以為雜發形於外所
以為著教世子以禮樂使之至於雜而著則其徳成
矣故樂之成也心術形而悦懌禮之成也恭敬而温
文三王之於世子必始終於此而已不易之道也帝
舜命夔教胄子而曰直而温寛而栗剛而無虐簡而
無傲則其成也懌恭敬而温文禮樂亦無乎不備矣
保氏養國子以六藝而禮樂居其先亦此意也盖禮
樂法而不説其法也發形於外天下共由之其不説
也心術形而悦懌恭敬而温文有天下至賾存焉

　　天子視學大昕鼓徴所以警衆也衆至然後天子至乃
命有司行事興秩節祭先師先聖焉有司卒事反命始
之養也適東序釋奠於先老遂設三老五更羣老之席
位焉適饌省醴養老之珍具遂發咏焉退修之以孝養
也反登歌清廟既歌而語以成之也言父子君臣長㓜
之道合徳音之致禮之大者也下管象舞大武大合衆
以事達有神興有徳也正君臣之位貴賤之等焉而上
下之義行矣有司告以樂闋王乃命公侯伯子男及羣
吏曰反養老㓜于東序終之以仁也是故聖人之記事
也慮之以大愛之以敬行之以禮修之以孝養紀之以
義終之以仁是故古之人一舉事而衆皆知其徳之備
也古之君子舉大事必慎其終始而衆安得不喻焉

　　天子莫重於視學亦莫重於養老故老更者為其血
氣既衰而養以佚之仁也飲食之珍具親執而奉之
禮也憲行以善吾之行乞言以廣吾之聞智也父事
之不疑其所謂父兄事之不疑其所謂兄義也有親
者視之而興孝有兄者視之而興悌信也夫以一舉
養老之事衆皆知其徳之備者以此而已盖釋奠於
先老所以明其不忘本也適饌省醴所以明其不敢
慢也樂則清廟象武之頌所以示徳與事也語則父
子君臣長㓜之道所以辨君與親也然咏歌者樂之
聲管者樂之器舞者樂之容養老之樂始而發咏中
而管舞卒而樂闋則堂上堂下之樂和樂而不流也
其所以命羣后羣吏反養老㓜于東序者不過示父
子君臣長㓜之道合徳音之致始之以養終之以仁
而已古之君子必慎其終始如此而衆安得不喻之
乎然則養老必歌清廟下管象者以文王善養老故
也舞大武者以武王善繼志述事故也雖然養老於
東序必兼㓜言之何邪曰先王之於耆老孤子未嘗
不兼所養特其所重者老而已

　　禮運

　　夫禮之初始諸飲食其燔黍捭豚汙尊而抔飲蕢桴而
土鼓猶若可以致其敬於鬼神

　　飲食者養人之本人之大欲存焉禮者飲食之節豈
人所大欲哉古之聖人以人之所大欲者寓之於非
所欲之禮則人情必至於不相恱者矣是故禮之所
設樂必從之此禮樂之所由始也盖食之禮始於燔
黍捭豚飲之禮始於汙尊抔飲禮之所始樂亦始焉
蕢桴而土鼓其樂之始歟明堂位曰土鼓蕢桴葦籥
伊耆氏之樂也然樂以中聲為本土於位為中央於
氣為冲氣而籥之為器又所以通中聲者也伊耆氏
之樂始於土鼓中聲作焉中於蕢桴中聲發焉終於
葦籥中聲通焉樂之所始本於中聲如此豈不為中
和之紀乎周官籥章中春晝擊土鼓龡豳詩以逆暑
中秋夜迎寒亦如之凡國祈年于田祖龡豳雅擊土
鼓以樂田畯國祭蜡則龡豳頌擊土鼓以息老物其
意以謂玉業之起本於豳樂之作本於籥始於土鼓
逆暑迎寒祈年祭蜡皆本始民事而息老物故所擊
者土鼓所龡者豳籥所歌者豳詩有報本反始之義
焉豈在夫聲音節奏之末節哉此所以猶若可以致
其敬於鬼神

　　列其琴瑟管磬鐘鼓

　　先王作樂莫不文之以五聲播之以八音故列琴瑟
於南列管於東列磬於西北列鐘於西列鼓於北所
以正其位也然琴瑟絲音也與瓦同於尚宫管竹音
也與匏同於利制鼓革音也與木同於一聲磬石音
也鐘金音也故舉絲以見瓦舉竹以見匏舉革以見
木而五聲八音具矣後聖有作為樂如此其備則蕢
桴土鼓雖鄙樸不足尚先王必存而不廢者貴本始
之意也與用二酒不廢𤣥酒用簟蓆不廢藁桔同意

　　五聲六律十二管旋相為宫

　　周官凡樂圜鐘為宫黄鐘為角太蔟為徴姑洗為羽
凡樂函鐘為宫太蔟為角姑洗為徴南吕為羽凡樂
黄鐘為宫大吕為角太蔟為徴應鐘為羽盖天五地
六天地之中合也故律不過六而聲亦不過五其旋
相為宫又不過三以備中聲而已樂以中聲為本而
倡和清濁迭相為經故以仲春之管為天宫仲冬之
管為人宫中央長夏之管為地宫國語有四宫之說
不亦妄乎今夫旋宫之樂十二律以主之五聲以文
之故圜鐘為宫而無射為之合黄鐘為角而大吕為
之合太蔟為徴而應鐘為之合姑洗為羽而南吕為
之合凡此宫之旋而在天者也函鐘為宫太蔟為角
姑洗為徴南吕為羽而交相合焉凡此宫之旋而在
地者也故其合降而為三黄鐘為宫大吕為角太蔟
為徴應鐘為羽而兩兩合焉凡此宫之旋而在人者
也故其合又降而為二在易上經言天地之道下經
言人道而元亨利貞之徳乾别為四坤降為二咸又
降為一亦此意也盖一隂一陽之謂道天法道其數
參而竒雖主乎陽未嘗不以一隂成之故其律先隂
而後陽地法天其數兩而偶雖主乎二隂未嘗不以
二陽配之故其律或上同於天而以隂先陽或下同
於人而以陽先隂人法地則以同而異此其律所以
一於陽先乎隂歟大扺旋宫之制與蓍卦六爻之數
常相為表裏蓍之數分而為二以象兩儀掛一以象
三才揲之以四以象四時歸竒於扐以象閏而六爻
之用抑又分隂分陽也用柔剛則知隂陽之律分而
為二亦象兩儀之意也其宫則三亦象三才之意也
其聲則四亦象四時之意也餘律歸竒亦象閏之意
也分樂之序則奏律歌吕亦分隂分陽之意也三宫
之用則三才迭旋亦迭用柔剛之意也十有二律之
管禮天神以圜鍾為首禮地示以函鍾為首禮人鬼
以黄鍾為首三者旋相為宫而商角徴羽之管亦随
而運焉則尊卑有常而不亂猶十二辰之位取三統
三正之義亦不過子丑寅而止耳禮運曰五聲六律
十二管旋相為宫如此而已先儒以十有二律均旋
為宫又附益之以變宫變徴而為六十律之凖不亦
失聖人取中聲寓尊卑之意邪後世之失非特此也
復以黄鐘為宫為羽大吕為二商太蔟為商為徴圜
鐘為徴為羽姑洗為宫為商㽔賔為徴為角函鍾為
徴為羽夷則為羽為角南吕為徴為商無射為角為
商應鐘為角為羽抑又甚矣然則天人之宫一以太
蔟為徴者祀天於南郊而以祖配之則天人同致故
也三宫不用商聲者商為金聲而周以木王其不用
則避其所尅而已太師掌六律六同以合隂陽之聲
皆文之以五聲宫商角徴羽則五聲之於樂闕一不
可周之作樂非不備五聲其無商者文去實不去故
也荀卿以審詩商為太師之職然則詩為樂章商為
樂聲樂章之有商聲太師必審之者為避所尅而已
與周之佩玉左徴角右宫羽亦不用商同意夫豈為
祭尚柔而商堅剛也哉先儒言天宫不用中吕函鐘
南吕無射人宫避函鐘南吕姑洗㽔賔不用者卑之
也避之者尊之也以謂天地之宫不用地宫之律人
宫避天地之律然則人宫用黄鐘孰謂避天地之律
耶

　　天子以徳為車以樂為御

　　徳者性之端樂者徳之華故古之人安徳以樂而聞
樂知徳是徳之與樂未嘗不相須而成也盖一器之
成而工聚焉者車也疏數疾徐而有度數存焉者御
也天子之於天下所以安而行之者在徳不在車然
非車不足以喻徳所以行而樂之者在樂不在御然
非御不足以喻樂車者器也御者人也徳者實也樂
者文也車非御不運徳非樂不彰以徳為車則無運
而非徳也法何與焉以樂為御則無作而非樂也禮
何與焉若夫大夫以法相序諸侯以禮相與其去徳
不亦逺乎












　　樂書卷四

　　欽定四庫全書

　　樂書卷五

　　宋　陳𤾉　撰

　　禮記訓義

　　禮器　　郊特牲

　　禮器

　　故禮有擯詔樂有相歩温之至也

　　擯所以輔賓相所以導瞽孟子曰禮之於賓主有擯
以輔賓而詔之以其義則賓主之情通矣故曰禮有擯
詔周官眡瞭凡樂事相瞽有相以導瞽而使之步亦步
則周旋之節得矣故曰樂有相步盖禮以和為用而
有擯以詔之則凡自外作者罔不和矣樂以和為體
而有相以導之則凡由中出者㒺不和矣外和而内
或否焉内和而外或否焉皆非所以為温之至也然
則所謂温之至者得非内外俱進於和歟雖然禮有
擯詔亦有所謂不詔者凶事不詔朝事以樂是也

　　廟堂之上罍尊在阼犧尊在西廟堂之下縣鼓在西應
鼓在東君在阼夫人在房大明生於東月生於西此隂
陽之分夫婦之位也君西酌犧象夫人東酌罍尊禮交
動乎上樂交應乎下和之至也

　　道之在天為隂陽在人為禮樂故隂陽之辨象為日月分
為夫婦位為上下方為東西居為阼房器為鼔尊是以廟
堂之上罍尊象陽動而在東夫人在房而東酌之是隂上
交乎陽也犧尊象隂静而在西君在阼而西酌之是陽下
交乎隂也禮交動乎廟堂之上者如此縣鼓以陽唱始而
在西是以陽下交乎隂也應鼓以隂和終而在東是亦隂
上交乎陽也樂之所以交動乎廟堂之下者如此盖禮由
隂作而極下有以交乎上樂由陽來而極上有以交乎下
天地交通成和之道盡於此矣有不為和之至邪周官
太宰之禮與宗伯之大司樂皆曰以和邦國以諧萬民
是禮樂之情同明王以相沿也均謂和之至不亦可乎
禮器之論禮樂有言温之至有言和之至何也曰四時
之運春則陽中而暄氣以為温夏居中央而冲氣以
為和語曰色思温莊子曰心莫若和是温在外而為
和之始和在内而為温之成或問㤗和揚子對曰其
在唐虞成周乎觀書及詩温温乎其和可知也然則
唐虞之所以致温和者其在禮樂之備乎上言禮樂
之末節故言温此言禮樂之妙用故言和祭義言日
出於東月生於西此言大明生於東月生於西者言
月則知大明之為日言大明則知月之為小明而已
在易坎為月離為日晉之為卦離上坤下而曰順而
麗乎大明則日之明大於月也信矣

　　禮也者反其所自生樂也者樂其所自成是故先王之制
禮也以節事修樂以道志故觀其禮樂而治亂可知也

　　禮反本者也故必反其所自生樂象成者也故必樂
其所自成是以醴酒之用必尚𤣥酒割刀之用必貴
鸞刀莞簟之安必設藁秸以至爼尚腥魚鼎尚大羹
無非反其所自生之意也黄帝之咸池堯之大章舜
之大韶禹之大夏樂雖不同而同於昭文徳湯之大
濩武之大武樂雖不同而同於耀武功無非樂其所
自成之意也禮自外作先王以之節事以治外樂由
中出先王以之道志以治内反是未有不兆亂者矣
是禮樂者治亂之聲形治亂者禮樂之影響也然則
觀其禮樂而不知治亂者古今末諸雖然禮以節事
於外未嘗不施於内書曰以禮制心是也樂以道志
於内未嘗不施於外記曰樂和民聲是也

　　大饗其王事與三牲魚腊四海九州之美味也籩豆之
薦四時之和氣也内金示和也束帛加璧尊徳也龜為
前列先知也金次之見情也丹漆絲纊竹箭與衆共財
也其餘無常貨各以其國之所有則致逺物也其出也
肆夏而送之盖重禮也

　　孝莫大於寜親寜親莫大於寜神寜神莫大於得四
表之懽心故孔子曰明王之以孝治天下也不敢遺
小國之臣而况公侯伯子男乎故得萬國之懽心以
事其先王此大饗先王所以為王事歟明王行大饗
之禮四海諸侯各以其職來祭其祭而入也各貢國
之所有以修職其畢而出也王奏肆夏之樂而送之
國語曰金奏肆夏天子所以享元侯也大饗之禮天
子以所以享元侯之樂送所以来祭之諸侯非重禮
而何今夫歌皇華以送之天子所以待使臣也歌采
薇以送之天子所以待帥臣也奏肆夏以送之天子
所以待諸侯也於大饗言肆夏以送之則有送而無
迎臣之而弗賔故也於饗燕言賔入門而奏肆夏則
有迎而無送賔之而弗臣故也若夫兩君相見之禮
入門而縣興客出以雍而肆夏不預焉此諸侯之樂
所以不敢抗天子歟晉侯以之享穆叔春秋罪之趙
文子奏之於家禮經非之為僭天子故也

　　郊特牲

　　饗禘有樂而食甞無樂隂陽之義也凡飲養陽氣也凡
食養隂氣也故春禘而秋甞春饗孤子秋食耆老其義
一也而食甞無樂飲養陽氣也故有樂食養隂氣也故
無聲凡聲陽也

　　饗食之禮所以仁賔客也禘甞之禮所以仁昭穆也
饗以飲為主有鄉之之意所以養陽氣而致敬也食
以食為主有養之之意所以養隂氣而致愛也凡礿
禘皆陽義也莫盛於禘甞烝皆隂義也莫盛於甞春
陽中也秋隂中也凡聲陽也凡味隂也故禘以享先
王饗以待孤子皆用樂焉所以象雷之發聲於春也
甞以享先王食以待耆老皆不用樂焉所以象雷之
收聲於秋也月令於仲春雷乃發聲言習樂於仲秋
雷乃收聲而不及樂豈亦饗禘有樂食甞無樂之意
歟記曰凡養老商人以食禮食老更於大學冕而揔
干商頌言顧子烝甞有鞉鼓筦磬之聲周雅言以往
烝甞有鐘鼓送尸之樂則甞非無樂也周官凡饗食
樂師鐘師奏燕樂籥師鼔羽籥之舞則食非無樂也
然則食甞無樂非商周之制歟凡食嘗無樂兩言之
者疑下衍文也此與祭義言春禘秋甞王制祭統言
夏禘秋甞者以周官考之周人春祠夏禴則春夏之
禘非周制也

　　賔入大門而奏肆夏示易以敬也卒爵而樂闋孔子屢
歎之奠酬而工升歌發徳也歌者在上匏竹在下貴人
聲也樂由陽來者也禮由隂作者也隂陽和而萬物得

　　古者燕饗之賔情意之所未通懽忻之所未接不必
親相與言也以禮樂相示而已故賔至而饗之所以
為禮奏樂以樂之所以為樂賔始入門則奏肆夏以
示易敬之意既卒爵之後則奠酬升歌以發賔主之
徳卒爵則以進為文而禮意有所不𫝊樂闋則以反
為文而樂意有所不喻是相與之誠言常不足於意
而意常有餘於言故言之發有不足以盡意其聲至
於嗟其氣至於歎者豈言之不足故嗟歎之之謂乎
孔子於饗賔之際卒爵而樂闋其歎且至於屢者盖
異乎觀上之歎豈一倡而三歎之謂乎言孔子屢歎
之繼以工之升歌豈嗟嘆之不足故咏歌之謂乎樂
以無所因為上以有所待為下歌者在上貴人聲故
也匏竹在下賤器用故也記曰聲莫重於升歌者此
歟盖賔入門而奏肆夏示情也奠酬而工升歌示徳
也匏竹在下示事也樂由天作其來自乎陽禮以地
制其作自乎隂隂陽不和萬物不得禮樂不交賔主
不懽是饗燕朝聘之設在禮樂不在隂陽然非隂陽
吾無以見禮樂矣在賔主不在萬物然非萬物吾無
以見賔主矣𫝊曰禮樂法而不説其法也可視而見
可聞而知其不説也有天下至賾存焉非得意忘象
之士惡足與議此哀公問言入門而金作不止於肆
夏言升歌止於清廟言下管止於象籥此言入門而
奏止於肆夏言升歌不及清廟言匏竹不及象籥者
哀公問言大饗之禮此兼燕禮而言故也

　　庭燎之百由齊桓公始也大夫之奏肆夏也由趙文子
始也

　　禮樂之所謹者名數而已齊桓公始用庭燎之百是
諸侯僭用天子禮之數也趙文子始奏肆夏是大夫
僭用天子樂之名也後世之失非特大夫僭天子之
樂而諸侯亦用之以享大夫矣然則穆叔所以不敢
拜晉之享者孰謂穆叔而不知禮乎齊桓公僭其數
與季氏八佾同意趙文子僭其名與三家以雍徹同
意

　　諸侯之宫縣而祭以白牡擊玉磬朱干設錫冕而舞大
武乗大輅諸侯之僭禮也

　　周官小胥正樂縣之位王宫縣諸侯軒縣則諸侯之
宫縣僭天子樂縣也舜之鳴球以象天帝玉磬之音
諸侯之撃玉磬僭天子樂器也天子朱干玉戚冕而
舞大武諸侯亦設錫而用之僭天子樂舞也祭以白
牡僭天子用牲之禮也乗以大輅僭天子乗車之禮
也盖天下有道禮樂自天子出諸侯莫得而僭之天
下無道禮樂自諸侯出其不僭竊而用之未之有也
言諸侯僭禮則樂可知矣朱干用白金以覆其背所
謂朱干設錫是也玉戚用玉以飾其柄楚工尹路謂
剥圭以為戚柲是也凡此魯不特用於周公之廟而
羣公之廟亦用焉故子家駒譏之不特用於魯之羣
廟而諸侯廟亦用焉故於此譏之循縁積習八佾舞
於季氏之庭萬舞振於文夫人之側而先王之樂自
是掃地矣

　　昬禮不用樂幽隂之義也樂陽氣也

　　樂由陽來而聲為陽氣禮由隂作而昬為隂義故周
官大司徒以隂禮教親則民不怨然則昬之為禮其
隂禮歟曽子曰娶婦之家三日不舉樂思嗣親也然
則昬禮不用樂其思嗣親歟古之制禮者不以吉禮
干凶禮不以陽事干隂事故昬禮不用樂幽隂之義
也昔裴嘉有㛰㑹酒中而樂作薛方士非之可謂知
其義矣

　　樂書卷五

　　欽定四庫全書

　　樂書卷六

　　宋　陳𤾉　　撰

　　禮記訓義

　　郊特牲　　　内則　　玉藻　　明堂位

　　郊特牲

　　殷人尚聲臭味未成滌蕩其聲樂三闋然後出迎牲聲
音之號所以詔告於天地之間

　　易曰雷出地奮豫先王以作樂崇徳殷薦之上帝以配祖
考盖周人郊祀后稷以配天宗祀文王於明堂以配上帝
均配以祖考者惟商人為然以其尚聲故也凡聲陽也商
人之祭先求諸陽而已商頌那祀成湯也樂之所依者磬
聲其名學以瞽宗則主以樂教瞽之所宗皆尚聲之意也
盖日三成朏月三成時歲三成閏然則樂不三闋何以成
樂哉今夫禮减而進以進為文樂盈而反以反為文滌蕩
其聲則盈矣必繼以三闋者以反為文也樂三闋則减矣
然後出迎牲者以進為文也然明則有禮樂幽則有鬼神
鬼者歸也歸之以從地神者申也申之以從天詔告鬼神
於天地之間捨聲音之號何以哉凡樂皆文之以五
聲播之以八音禽獸知聲而不知音衆庶知音而不
知樂通聲音之號而知樂者其惟鬼神之靈乎如之
何不詔告以此傳曰樂所以蕩滌反其邪惡也其説
是歟

　　内則

　　十有三年學樂誦詩舞勺成童舞象二十而冠始學禮
舞大夏

　　人之生也比形天地以成體受氣隂陽以成性彼其
所學曷嘗不因時循理以順隂陽之數哉十三陽數
也二十隂數也樂由陽来而十三學之禮由隂作而
二十學之其理斷可識矣且成王之勺告成大武則
武舞也其顯在事而易習故十三可以教之文王之
維清奏象舞則文舞也其㣲在理而難知故十五而
後教之禹之大夏則適文武之中而大焉非童子所
能盡成人所及者而已故二十而後舞之周官以羽
舞干舞為小舞則夏為大舞可知此夏所以特言大
而異於勺象也樂記曰凡音之起由人心生也感物
而動故形於聲聲相應故生變變成方謂之音比音
而樂之及干戚羽旄謂之樂樂以聲音為始以舞為
成教人必期成人而後已此所以必先舞也夔教胄
子大司樂教國子皆先樂者仁言不如仁聲之入人
深故也始學者必由樂以之乎禮及其成也又立禮
而後成於樂所謂樂者有不為學者終始歟以先後
序之大夏而後象象而後勺以義序之勺而後象象
而後大夏盖教者其施欲不陵節學者其進欲不躐
等故不序以先後特以義序之也墨子謂武王自作
樂曰象成王因先王之樂曰騶虞誤矣

　　玉藻

　　御瞽幾聲之上下

　　周官典同言髙磬䃂下聲肆正聲緩則所謂中聲者
非髙而䃂非下而肆一適於正緩而已盖樂以中聲
為本而一上一下非所以為中也古者神瞽考中聲
以作樂盖本諸此然則御於君所之瞽其察樂聲有
不以中聲為量乎今夫齊音敖僻驕志則聲失之髙
而上者也宋音燕女溺志則聲失之卑而下者也上
非中聲也下亦非中聲也御瞽在所幾焉若夫不上
不下而要宿於中則中和之紀於是乎在尚何幾察
為哉有瞽以幾聲樂則人主無流湎之心有史以書
言動則人主無過舉之行

　　年不順成則天子素服乗素車食無樂

　　年順成則通蜡祭以移民所以備禮也而樂可知矣
年不順成則天子食無樂所以蕃樂也而禮可知矣
周官蕃樂於大司徒其政謂之荒弛縣於大司樂其
凶謂之大然則侑食之樂安得不徹之乎此所以見
天子憂樂不在一身而在天下也夫以天子受天下
備味享天下備樂年不順成而食且無樂况士之飲
酒其可樂耶

　　古之君子必佩玉右徴角左宫羽趨以采齊行以肆夏
周旋中規折旋中矩進則揖之退則揚之然後玉鏘鳴
也故君子在車則聞鸞和之聲行則鳴佩玉是以匪僻
之心無自入也

　　在易之乾以純粹精為徳以金玉為象金隂精之純
者也玉陽精之純者也君子體乾象以為徳所以必
佩玉者比徳故也盖環佩之聲莫不各有所合合徴
者其徳為禮合角者其徳為仁合宫者其徳為信合
羽者其徳為智右則有事於用故其徳出而為仁禮
左則無事於用故其徳復而為智信周以木徳王天
下其不用商者避所尅者而已與周官三宫不用商
音同意荀子曰審詩商太師之職也詩有商音必審
而去之者其意亦若此歟三宫不用商者樂也佩玉
不用商者禮也主乎樂者未必不因乎禮主乎禮者
未必不兼乎樂故趨以采齊行以肆夏是佩之聲中
乎樂之節也周還中規折還中矩是佩之容中乎禮
之節也進則揖之於前退則揚之於後然後玉鏘鳴
焉則仁智禮信之徳不離於身而匪僻之心無自入
也古之君子必佩玉右徴角左宫羽者君之佩也君
在不佩玉左結佩右設佩者臣之佩也

　　明堂位

　　周公六年朝諸侯於明堂制禮作樂頒度量而天下大
服

　　昔周公將制禮作樂以為將大作恐天下莫我知也
將小作是為人子不能揚父之功徳也故優㳺之三
年不能作然後營洛以期天下之心而四方諸侯各
率其黨以攻其庭示之力役且猶至此况導之以禮樂
乎此六年朝諸侯於明堂所以制禮作樂頒度量於
天下也盖律吕之器寓於隂陽隂陽之數周於十二
陽六為律隂六為吕其本於黄鍾一也故度起於黄
鍾之長其方象矩所以度長短也禮之意寓焉量起
於黄鍾之龠其員象規所以量多寡也樂之意寓焉
禮雖起於度未有不資於量故荀卿論禮必齊以度
量樂雖起於量未有不資於度故樂記論樂必稽之
度數王制謂用器兵車不中度布帛廣狹不中量皆
禮之所禁典同以十有二律為之度數十有二聲為
之齊量皆樂之所本是禮樂道也度量器也周公制
禮作樂而頒度量則以道寓器以器明道夫然後天
下得以因器㑹道中心恱而誠服矣語所謂謹權量
四方之政行焉者此也方其始頒也出以内宰掌以
司市及其既頒也慮其或不一也以合方氏一之慮
其或不同以行人同之其同民心出治道如此天下
烏有不大服者哉然此特禮樂與政而已未及乎刑
也禮樂刑政相為表裏而王道備其極未始不一也
故又以服大刑而天下大服終焉莊周乃欲絶滅禮
樂剖斗折衡而天下人始不爭彼非不知周公不能
捨是服天下也彼然而言之者將以使民反素復樸
救末世文勝之弊故也

　　升歌清廟下管象朱干玉戚冕而舞大武皮弁素積裼
而舞大夏

　　魯以禘禮祀周公於大廟自牲用白牡至爼用梡嶡
無非天子之禮也自升歌清廟至納夷蠻之樂於太
廟無非天子之樂也周公有大臣不可及之勲勞成
王賜之以人臣不得行之禮樂盖所以褒康周公非
廣魯於天下也言廣魯於天下豈非魯儒誇大其國
而溢美之耶周官太師之職大祭祀帥瞽登歌下管
播樂器於歌言升則知管之為降於管言下則知歌
之為上升歌清廟所以示徳堂上之樂也下管象所
以示事堂下之樂也歌永其聲管播其器舞動其容
大武武樂也所以象征誅必朱干玉戚冕而舞之者
以武不可覿故也大夏文樂也所以象揖遜必皮弁
素積裼而舞之者以文不可匿故也今夫裼襲未嘗
相因也干戚羽籥未嘗並用也於大夏言裼而舞則
大武冕而舞必用襲也於大武之舞言干戚則大夏
之舞必用羽籥也公羊謂朱干玉戚以舞大夏八佾
以舞大武誤矣

　　昧東夷之樂也任南蠻之樂也納夷蠻之樂於太廟言
廣魯於天下也

　　四夷之樂周官掌之以鞮鞻氏教之以旄人韎師是
東夷之樂為韎南蠻之樂為任西戎之樂為株離北
狄之樂為禁盖萬物出乎震則草昧而已相見乎離
則任孕而長矣説乎兌則成實而離根株勞乎坎則
收藏而閉禁於下矣樂元語先儒謂東夷之樂曰昧
持干助時生南夷之樂曰任持弓助時養西夷之樂
曰株離持鉞助時殺北狄之樂曰禁持楯助時藏皆
於四門之外右辟於義或然其意以為夷不可亂華
哇不可雜雅四夷之樂雖在所不可廢盖亦後之而
弗先外之而弗内也是故夾谷之㑹侏儒之樂奏於
前孔子誅之元日之㑹磾國之樂陳於庭陳禪非之
然則魯納夷蠻之樂於太廟而弗外之雖欲廣魯於
天下其能不為君子譏歟然天子用先王之樂明有
法也用當代之樂明有制也用四夷之樂明有懐也
魯廟特用夷蠻之樂不及戎狄者以魯於周公之廟
雖得用天子禮樂亦不敢用備樂以明分故也虞𫝊
曰伯陽之樂舞株離是不知株離西夷之樂非東夷
之樂也白虎通亦以株離為東樂昧為南樂班固以
侏為兠以禁為仱以韎為侏是皆臆説以滋惑後世
歟





　　樂書卷六

　　欽定四庫全書

　　樂書卷七

　　宋　陳𤾉　撰

　　禮記訓義

　　明堂位

　　明堂位

　　土鼓蕢桴葦籥伊耆氏之樂也

　　中央為土天地冲和之氣在焉樂也者鍾冲氣之和
者也以土為鼓則中聲具焉以蕢為桴則中聲𤼵焉
以葦為籥則中聲通焉籥之為器如笛而三孔通中
聲故也古之作樂自伊耆氏始而蜡祭之禮亦始於
此故周官有伊耆氏之職而以下士為之則伊耆氏
非古有天下者之號也特古之本始禮樂者而已周
官籥章掌土鼓豳籥以為周之王業始於豳樂之作
本於籥始於土鼓逆暑迎寒祈年皆本始民事之祭
有復本反始之義然則伊耆氏本始禮樂者也推而
名之不亦可乎禮運曰夫禮之初始諸飲食其燔黍
捭豚汙尊而抔飲蕢桴而土鼓猶若可以致敬於鬼
神豈非伊耆氏本始禮樂之迹邪後聖有作而八音
備豈特土鼓葦籥而已哉

　　拊搏玉磬楷擊大琴大瑟中琴小瑟四代之樂器也

　　樂記曰金石絲竹樂之器也荀卿曰金石絲竹所以
道樂也蓋先王本道以制器因器以導樂凡為樂器
數度齊量雖本於鍾律要皆文以五聲播以八音然
則四代之樂器雖損益不同其能外乎八物哉虞書
述舜樂曰戞擊鳴球搏拊琴瑟以詠是樂器成於有
虞氏備於三代也拊之為器韋表穅裹狀則類鼓聲
則和柔倡而不和或搏或拊所以作樂也書傳謂以
韋為鼓白虎通謂拊韋而穅是已荀卿曰縣一鍾而
尚拊大戴禮曰縣一磬而尚拊一鍾一磬特縣之樂
也拊設於一鍾一磬之東其為衆樂之倡歟書謂搏
拊此謂拊搏者以其或搏或拊莫適先後故也磬之
為器尚聲衆聲之依也呂不韋曰昔堯命夔擊石拊
石以象上帝玉磬之音以舞百獸春秋臧文仲以玉
磬如齊告糴則玉磬書之鳴球是也玉之於石類也
玉磬則出乎其類矣柷敔之為器樂之合止用焉柷
也者擊之以合樂者也敔也者揩之以止樂者也書
言戞擊此言揩擊者以樂勝則流而以反為文故也
凡言樂皆先節後奏與此同意書大傳曰大琴練弦
達越大瑟朱弦逹越爾雅大琴謂之離大瑟謂之灑
琴瑟之器士君子常御焉所以導心者也故用大琴
必以大瑟配之用中琴必以小瑟配之然後大者不
陵細者不抑聲應相保而為和矣自拊搏至琴瑟皆
堂上樂也自土鼓至葦籥皆堂下樂也魯之用樂推
而上之極於伊耆氏推而下之及於四代則文質具
矣施之周公之廟固足以報功施之魯國亦難乎免
於僣矣

　　夏后氏之鼓足殷楹鼓周縣鼓

　　正北之坎為革則鼓為冬至之音而冒之以啓蟄之
日其聲象雷其形象天其於樂象君故鼓柷鼓敔鼓
瑟鼓琴鼓鍾鼓簧鼓缶皆謂之鼓以聲非鼓不和故
也學記曰鼓無當於五聲五聲弗得不和此其意歟
蓋鼓制自伊耆氏始夏后氏加四足謂之足鼔商人
貫之以柱謂之楹鼓周人縣而擊之謂之縣鼓春秋
之時楚伯棼射王鼓跗豈夏后氏遺制歟周官大僕
建路鼓大寢之門外儀禮大射建鼓在阼階西南鼓
則其所建楹也是楹鼓為一楹而四稜焉貫鼓於其
端猶四植之桓圭也莊子曰負建鼓建鼓可負則以
楹貫而置可知商頌曰置我鞉鼓是也周官鼓人晉
鼓鼓金奏鏄師掌金奏之鼓所謂縣鼓也禮曰縣鼓
在西應鼓在東詩曰應􁈹縣鼓則縣鼓周人新造之
器始作而合乎祖者也以應鼓為和終之樂則縣鼓
其倡始之樂歟蓋宫縣設之四隅軒縣設之三隅判
縣設之東西説者謂西北隅之鼓合應鍾黄鍾大呂
之聲東北隅之鼓合太蔟夾鍾姑洗之聲東南隅之
鼓合仲呂蕤賔林鍾之聲西南隅之鼓合夷則南呂
無射之聲依月均而考擊之於義或然且三代所尚
之色夏后氏以黑商人以白周人以赤則鼓之色稱
之亦可知矣夏后稱氏而商周稱人者蓋后者繼體
之名氏其𣲖嗣之别而人則盡人道而已三王皆繼
體也夏獨曰后氏者以别無其繼而不禪自此始也
王皆人道也商周獨曰人者以其盡人道而人歸之
自此始也春秋之法凡繼世者皆氏凡微者皆人其
稱氏與夏后同稱人與商周異古之命氏者固不一
矣姜氏李氏以氏配姓臧州氏以氏配族哭於賜氏
以氏配名不念伯氏以氏配字滅赤狄潞氏以氏配
國母氏聖善以氏配親言告師氏以氏配尊夏后氏
所配皆非此族特别世代所繼而已其不稱人者以
上文見之

　　垂之和鍾叔之離磬

　　禮器曰内金示和也郊特牲曰以鍾次之以和居參
之也蓋鍾之為樂過則聲淫中則聲和垂之和鍾和
聲之鍾非淫聲之鍾也磬之為樂編之則雜離之則
特叔之離磬特縣磬非編縣之磬也鍾秋分之音也
大者十分其鼓間以其一為之厚小者十分其鉦間
以其一為之厚已厚則石已薄則播侈則柞弇則長
甬則震大而短則聲疾而短聞小而長則聲舒而遠
聞所謂和鍾者一適厚薄侈弇小大長短之齊以合
六律六同之和而已左傳謂鍾音之器也小者不窕
大者不槬則和於物者此也磬立秋之音也倨句一
矩有半以其博為一股為二鼓為三參分其股博去
一以為鼓博參分其鼓博以其一為之厚已上則摩
其旁已下則摩其耑所謂離磬者一適博厚上下清
濁之齊以為專簴之器而已磬師掌教擊磬者此也
爾雅曰大鍾謂之鏞大磬謂之毊然則垂之和鍾叔
之離磬皆非小而編縣之者特縣之大者而已和鍾
始於垂或謂之鼓延景為之或謂營援為之離磬始
於叔或謂古母句氏為之或謂伶倫為之豈皆有所
傳聞然邪

　　女媧之笙簧

　　古者造笙以匏為母列管匏中施簧管端宫管在中
道達隂陽之冲氣象物之植而生故有長短焉太蔟
之音也蓋其制法鳳凰以象其鳴大者十九簧而以
巢名之以其衆管在匏有鳯巢之象也小者十三簧
而以和名之以其大者唱則小者和也大射禮三笙
一和而成聲是已詩曰吹笙鼓簧則笙簧笙中之簧
也笙簧始於女媧而世本謂隋為之豈隋因而循之
者歟詩曰並坐鼓簧又曰左執簧傳曰鼓振虡之簧
則簧又非笙中之簧也簧之為物非特施於笙又施
於竽笙簧十三或十九水火合數也竽簧三十六水
數也

　　夏后氏之龍簨虡殷之崇牙周之璧翣

　　樂出於虚而寓於器本於情而見於文寓於器則器
異異虡見於文則文同同筍鍾虡飾以臝屬磬虡飾
以羽屬器異異虡故也鍾磬之筍皆飾以鱗屬其文
若竹筍然文同同筍故也筍則横之設以崇牙則其
形高以峻虡則植之故以業則其形直以舉是筍之
上有崇牙崇牙之上有業業之兩端又有璧翣鄭氏
謂戴璧垂羽是也蓋筍虡所以縣鍾磬崇牙璧翣所
以飾筍虡夏后氏飾以龍而無崇牙殷飾以崇牙而
無璧翣至周則極文而三者具矣設業設虡崇牙樹
羽是也鬻子謂大禹銘於筍虡曰教我以道者擊鼓
教我以義者擊鍾教我以事者振鐸教我以憂者擊
磬教我以獄者揮鞀其言雖不經見彼蓋有所授亦
足考信矣周官典庸器祭祀帥其屬設筍虡吉禮也
大䘮廞筍虡凶禮也䘮禮旌旂之禮飾亦有崇牙棺
牆之飾亦有璧翣與筍虡同者為欲使人勿之有惡
焉爾筍亦為簨者竹生東南故也虞亦為虡者樂
出虚故也

　　凡四代之服器官魯兼用之是故魯王禮也天下傳之
久矣君臣未嘗相弑也禮樂刑法政俗未甞相變也天
下以為有道之國是故天下資禮樂焉

　　天下有道禮樂自天子出天下無道禮樂自諸侯出
魯侯國也安得用天子禮兼四代服器官為哉蓋周
公有王者勲勞其祭之也報以王者禮樂故用之周
公廟則可用之魯國則僣矣孰謂魯王禮乎春秋之
時魯君三弑孰謂君臣未嘗相弑乎士之有誄由莊
公始婦之髽而弔由臺駘始孰謂禮樂刑法政俗未
嘗相變乎由是觀之天下不道之國莫甚於魯茍資
禮樂焉亦不免於僣矣鄭氏以為近誣真篤論歟然
而魯頌頌僖公君臣有道是亦彼善於此而已

　　少儀

　　問大夫之子長幼長則曰能從樂人之事幼則曰能正
於樂人未能正於樂人

　　古之學校樂正崇四術立四教以造士將出學小樂
正簡不帥教者以告于大樂正是樂正之職主於正
國子而教之者也大夫之子國子之次者也古之教
國子始之以樂徳中之以樂語終之以樂舞樂人之
事盡於此矣故問大夫之子長幼長則曰能從樂人
之事矣幼則曰能正於樂人未能正於樂人樂記曰
樂者非謂黄鍾大吕弦歌干揚也樂之末節也故童
者舞之内則曰十三舞勺成童舞象二十舞大夏自
成童而上皆長自成童而下皆幼曰能正於樂人以
其能舞勺故也未能正於樂人未能舞象故也蓋樂
者人之所成終始也始乎樂舜命夔以樂教胄子是
也終于樂孔子曰成於樂是也三王之於世子教之
必以禮樂况大夫之子教之不以是乎然則曲禮言
問大夫之子長曰能御矣幼曰未能御也與此異何
邪曰禮樂射御書數無非藝也禮然後樂言樂則禮
舉矣射然後御言御則射舉矣人之於六藝闕一不
可大夫之子既能禮樂射御則書數蓋亦無不能矣
其不言者以人生六年固已教之名數十年固已學
書計故也曲禮言能御未能御而不及事則禮而已
非儀也少儀言能從樂人之事能正於樂人則儀而
已非禮也










　　樂書卷七

　　欽定四庫全書

　　樂書卷八

　　宋　陳𤾉　撰

　　禮記訓義

　　學記

　　學記

　　宵雅肄三官其始也

　　儀禮鄉飲酒燕禮皆工歌鹿鳴四牡皇皇者華春秋
襄三年穆叔如晉亦歌是三篇而已蓋鹿鳴主於和
樂四牡主於君臣皇皇者華主於忠信習小雅之三
則和樂君臣忠信之道得而可以入官矣以此勸始
入學之士則所入易以深矣古之教世子必以禮樂
則其教學者亦必以禮樂故皮弁祭菜而示之使敬
教以禮也小雅肄三而誘之使勸教以樂也禮以教
性之中而易慢之心不萌樂以教情之和而鄙詐之
心不入則由教者在所進而不帥者在所懲故入學
鼓篋而孫以出其業所以進之也夏楚二物而扑以
收其威所以懲之也周官小胥掌學士之徴令而比
之撻其怠慢者徴而比之鼓篋孫業之謂也撻其怠
慢者夏楚收其威之謂也然則教之大倫先禮樂者
六經之道同歸禮樂之用為急故也天子之學曰辟
雝辟之以禮雝之以樂則太學始教以禮樂可知由
是觀之禮樂豈不為教之始終歟

　　不學操縵不能安弦不學博依不能安詩不學雜服不
能安禮不興其藝不能樂學

　　不學操縵不能安弦以至不學雜服不能安禮學者
之於業也不興其藝不能樂學教者之於人也凡物
操之則急縱之則慢故縵之為樂鍾師磬師教而奏
之所謂操縵則燕樂而已此固音之所存而易學者
也凡物雜為文色雜為采古者冠而後服備未冠則
衣冠不純素所服采服之雜服而已此固禮之所存
而易學者也子衿之詩曰青青子衿子寧不嗣音蓋
嗣音絃歌之音也青衿雜服之類也未冠之士責以
嗣音服以青衿則安弦安禮始學者之事也然則安
詩安樂何獨不然詩有六義比興與存焉學博依則
多識鳥獸草木之名比興以名之也教有三物六藝
與存焉興其藝則徳行成於外賔興以勸之也賔興
以勸之則人人未有不自勸而樂學矣然操縵博依
雜服之類音學之末節始學者之所及也故安弦必
始於操縵安詩必始於博依安禮必始於雜服是皆
先其易者後其節目可謂善學矣安弦而後安詩學
樂誦詩之意也安詩而後安禮興詩而後立禮之意
也夔教胄子必始於樂孔子語學之序則成於樂内
則就外傅必始於書計孔子述志道之序則終於游
藝豈非樂與藝固學者之終始歟

　　善歌者使人繼其聲善教者使人繼其志

　　善歌者直已而陳徳未嘗無可繼之聲善教者易直
以開道未嘗無可繼之志其聲為可繼則氣盛而
化神其志為可繼則德盛而教尊其故何哉其為言
也約而達微而臧罕譬而喻故也

　　古之學者比物醜類鼓無當於五聲五聲弗得不和水
無當於五色五色弗得不章學無當於五官五官弗得
不治師無當於五服五服弗得不親

　　夫聲中於宫觸於角驗於徴章於商宇於羽倡和清
濁迭相為經非得鼓為之君而唱節之則五聲雖奏
而不和者有矣夫色青於震白於兊赤於離黑於坎
黄於坤相有以章相無以晦非得水為之主則潤色
雖施而不章者有矣耳目鼻口形能各有接而不相
能者是之謂天官心居中虚以治五官是之為天君
蓋五官不思而蔽於物物交物則引之而已善假學
以治之使目非是無欲見斯徹而為明矣使耳非是
無欲聞斯徹而為聰矣使口非是無欲言斯𨽻乎善
矣使心非是無欲慮斯凝於神矣莊子曰五官皆備
謂之天樂蓋本諸此不然則六鑿相攘心從而壞矣
衰有斬有齊功有大有小而緦則一焉所謂五服也
或以恩以義而制或以節以權而制升數有多寡歲
月有久近凡稱情為之隆殺而已非假師以訓廸之
而五服之制不明於天下而學士大夫欲短䘮者有
之此百姓不親五品不遜所以有待契之敷教也總
而論之鼓非與乎五聲而五聲待之而和水非與乎
五色而五色待之而章學非與乎五官而五官待之
而治師非與乎五服而五服待之而親是五聲五色
五官五服雖不同而同於有之以為利鼓也水也學
也師也雖不一而一於無之以為用然則古之學者
比物醜類而精微之意有寓於是非夫窮理之至者
孰能與此

　　樂記

　　凡音之起由人心生也人心之動物使之然也感於物
而動故形於聲聲相應故生變變成方謂之音比音而
樂之及干戚羽旄謂之樂

　　禮自外作而文樂由中出而静虚一而静者其人心
乎此凡音之起所以由人心生也人心離静而動豈
自爾哉有物引之而已今夫去心以感物雖動猶静
由心以感物無静而非動無静而非動則物足以撓
之其能不形於聲乎形於聲故有鼓宮宫動鼓角角
應而以同相應也彈羽而角應彈宫而徵應而以異
相應也以同相應則一倡一和而未始不有常以異
相應則流行散徙不主故常而生變矣然心動不生
心而生聲聲動不生聲而生音語樂則未也比音而
樂之動以干戚之武舞飾以羽旄之文舞然後本末
具而樂成焉是豈不謂𤼵於聲音形於動静有以盡
性術之變歟由是觀之樂者心之動也聲者樂之象
也文采節奏聲之飾也羽籥干戚樂之器也君子動
其本樂其象然後治其飾舉其器則凡音之起由人
心生者其本也形於聲而生變者其象也變成方者
其飾也比音而樂之及干戚羽旄者其器也四者備
矣樂之所由成也周官大司樂以五聲攷八音以八
音節六舞而大合樂焉是樂至舞然後大成也舜作
樂以賞諸侯而曰觀其舞而知其徳孔子語樂於顔
淵而曰樂則韶舞其知此歟言變成方謂之音又言
聲成文謂之音何也曰方有東西南北之異域非變
之曲折不足以成之則倡和有應回邪曲直各歸其
分聲之所以成方也文有青黄赤黑之異飾非聲之
雜比不足以成之則比物以飾節節奏合以成文聲
之所以成文也變成方將以成樂音之始也聲成文
必寓於政音之終也經不云乎審樂以知政而治道
備矣言凡音之起由人心生不言聲者音之所起由
乎聲聲之所起由乎心聲音具而樂成言音之所起
由人心生則聲固不待言而喻矣

　　樂者音之所由生也其本在人心之感於物也是故其
哀心感者其聲噍以殺其樂心感者其聲嘽以緩其喜
心感者其聲𤼵以散其怒心感者其聲粗以厲其敬心
感者其聲直以廉其愛心感者其聲和以柔六者非性
也感於物而後動是故先王慎所以感之者

　　樂出於虚必託乎音然後𤼵音生於心必感乎物然
後動是樂者音之所由生其本在人心之感於物也
蓋人心其静乎萬物無足以撓之而性情之所自生
者也攝動以静則喜怒哀樂未𤼵而為中則性也君
子不謂之情離静以動則喜怒哀樂中節而為和則
情也君子不謂之性其故何哉人函天地隂陽五行
之氣有哀樂喜怒敬愛之心然心以情變聲以心變
其哀心感者未始不戚戚故其聲噍以殺其樂心感
者未始不蕩蕩故其聲嘽以緩其喜心感者多毗於
陽故其聲𤼵以散其怒心感者多毗於隂故其聲粗
以厲敬心感者内直而外方故聲必直以廉愛心感
者内諧而外順故聲必和以柔則志微噍殺之音作
而民思憂哀心所感然也嘽諧易簡之音作而民康
樂樂心所感然也流散滌濫之音作而民淫亂喜心
所感然也粗厲猛起之音作而民剛毅怒心所感然
也廉直莊誠之音作而民肅敬敬心所感然也寛裕
順和之音作而民慈愛愛心所感然也凡此六者非
性之正也感於物而後動則其情而已乃若其情則
能慎其所以感之窮人心之本知六者之變使姦聲
不留聰明淫樂不接心術合生氣之和道五常之行
使之陽而不散隂而不宻剛氣不怒柔氣不懾各安
其位而不相奪則正人足以副其誠邪人足以防其
失而治道舉矣若夫不知慎所以感之則彼必有悖
逆詐偽之心淫泆作亂之事以强脅弱以衆暴寡以
智詐愚以勇苦怯窮人欲滅天理者矣其欲君子以
好善小人以聽過移風易俗天下皆寧不尤難哉此
言哀樂喜怒敬愛感物之序也禮運言喜怒哀懼愛
惡欲自然之序也

　　故禮以道其志樂以和其聲政以一其行刑以防其姦
禮樂刑政其極一也所以同民心而出治道也

　　聖人之於易制禮於謙作樂於豫明政於賁致刑於
豐則禮樂者政刑之本政刑者禮樂之輔古之人所
以同民心出治道使天下如一家中國如一人者不
過舉而措之而已今夫姦聲感人而逆氣應之逆氣
成象而淫樂興焉正聲感人而順氣應之順氣成象
而和樂興焉先王之作樂也必謹所以感之故禮自
外作而道志於内樂由中出而和聲於外政以一不
齊之行刑以防不軌之姦謹所以感之之術也其極
則一於同民心使之無悖逆詐偽之心一於出治道
使之無淫泆作亂之事謹所以感之之效也易曰聖
人感人心而天下和平本諸此歟此因人心之感物
而動故先王謹所以感之而以禮樂政刑出治道下
文因人之好惡無節故先王以人為之節而以禮樂
政刑備治道相為終始故也

　　樂書卷八

　　欽定四庫全書

　　樂書卷九

　　宋　陳𤾉　撰

　　禮記訓義

　　樂記

　　凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣

　　心以感物而動為情情以因動而形為聲聲者情之
所自𤼵而音者又雜比而成者也治世以道勝欲其
音安以樂雅頌之音也政其有不和乎亂世以欲勝
道其音怨以怒鄭衛之音也政其有不乖乎亡國之
音則桑間濮上非特哀以思而已其民亦已困矣孔
子曰君子之音以養生育之氣憂愁之感不加乎心
暴厲之動不存乎體治安之風也小人之音以象殺
伐之氣中和之感不載于心温柔之動不存乎體為
亂之風也由是觀之世異異音音異異政夫豈聲音
自與政通耶蓋其道本於心與情然也書曰八音在
治忽國語曰政象樂亦斯意歟自繼代以論世未甞
無治亂自封域以論國未甞無興亡治亂言世不言
國則國以世舉亡國不言世則國亡而世從之矣治
亂言政不言民亡國言民不言政亦可類推也言樂
者音之所由生繼之以六者之聲言宮商角徵羽繼
之以五者之音何也曰聲以單出為名音以雜比為
辨論音之散而單出雖音也亦可謂之聲論聲之合
而雜比雖聲也亦可謂之音此言情動於中又言形
於聲詩序言情動於中而形於言又言情發於中而
形於聲者動者喜怒哀樂之未𤼵者也𤼵者𤼵而中
節動不足以言之動𤼵於中而形於言與聲詩之所
以寓於音也動於中而形於聲樂之所以通於政也
詩序兼始終言之樂記特原其始而已故其辨如此

　　宫為君商為臣角為民徵為事羽為物五者不亂則無
惉懘之音矣

　　先王作樂以聲配日以律配辰原樂聲之始五聲未
始不先律要樂器之成十二律未始不先聲書曰詩
言志歌永言聲依永律和聲原樂聲之始也周官大
師掌六律六同以合隂陽之聲皆文之以宫商角徵
羽之聲樂器之成也古者考律均聲必先立黄鍾以
本之黄鍾之管以九寸為度觸類而長之數多者上
生而有餘數少者下生而不足一損一益皆不出三
才之數而已故參分益一上生之數也參分損一下
生之數也今夫樂始於聲聲始於宫宫土音也其數
八十一其聲最大而中固足以綱四聲覆四方君之
象也參分宫數損一而下生徵徵火音也其數五十
四其聲微清而生變事之象也參分徵數益一而上
生商商金音也其數七十二其聲則濁而下次於宫
臣之象也參分商數損一而下生羽羽水音也其數
四十八其聲最清而足以致飾物之象也參分羽數
益一而上生角角木音也其數六十四其聲一清一
濁其究善觸而已宫徴商羽角上下相生之次也宫
商角徴羽君臣民事物之次也傳曰宫者音之主蓋
商非宫則失其所守不足以為臣角非宫則失其所
治不足以為民徴非宫則失其所為不足以為事羽
非宫則失其所生不足以為物五行主土五事主思
亦猶是也晏子道景公以徵招角招作君臣相説之
樂雖主興𤼵以為事補不足以為民亦舉中見上下
之意歟然角調於春徴調於夏宫調於季夏商調於
秋羽調於冬此五聲適四時之正也若夫師文之鼓
琴當春而叩商弦凉風隨至當夏而叩羽弦雪霜交
下當秋而叩角弦温風徐廻當冬而叩徴弦陽光熾
烈命宫而總四弦則慶風景雲不旋踵而會是又五
聲召四時之妙非所以為常也語其常則五者之音
倡和清濁迭相為經而不亂尚何有惉懘之淫聲乎

　　宫亂則荒其君驕商亂則陂其官壞角亂則憂其民怨
徴亂則哀其事勤羽亂則危其財匱五者皆亂迭相陵
謂之慢如此則國之滅亡無日矣鄭衛之音亂世之音
也比於慢矣桑間濮上之音亡國之音也其政散其民
流誣上行私而不可止也

　　天五與地十合而生土於中其聲為宫地四與天九
合而生金於右其聲為商天三與地八合而生木於
左其聲為角地二與天七合而生火於上其聲為徴
天一與地六合而生水於下其聲為羽天數五竒地
數五偶竒偶相資而五聲成焉蓋宫商角徴羽五聲
之名也君臣民事物五聲之實也實治則聲從而治
實亂則聲從而亂宫亂聲荒而不治則君驕而不敬
商亂聲陂而不歛則官壊而不修角亂聲憂而不喜
則民怨而不和徴亂聲哀而不樂則事勤而不濟羽
亂聲危而不平則財匱而不給國語曰有和平之聲
則有蕃殖之財豈不信歟傳曰聞宫音使人温舒而
廣大聞商音使人方正而好義聞角音使人惻隠而
愛人聞徴音使人樂善而好施聞羽音使人整齊而
好禮宫亂而君驕失温舒廣大之意也商亂而官壊
失方正好義之意也角亂而民怨失惻隠愛人之意
也徴亂而事勤失好施而為之之意也羽亂而財匱
失好禮而節之之意也先儒謂宫聲方正而好義角
聲堅齊而好禮誤矣傳曰聲應相保曰和細大不踰
曰平細抑大陵非和也聽聲越遠非平也五聲皆亂
而不治則倡和清濁迭相陵犯而不相為經非所謂
聲應相保而為和細大不踰而為平氣有滯隂亦有
散陽而惉懘之淫聲作矣慢孰甚焉如此則國之滅
亡無日矣鄭音好濫淫志衛音趨數煩志内足以𤼵
疾外足以傷人亂世之音也雖未全於亡國之慢亦
比近於慢而已師延為桑間濮上之音則紂朝歌北
鄙靡靡之樂亡國之音也其政散而無紀其民流而
不反誣上行私而不可止者也大司樂凡建國禁其
淫聲過聲凶聲慢聲淫聲不止過聲不中凶聲不善
慢聲不肅是聲莫輕於淫莫甚於慢亂國之淫聲未
至於慢亡國之慢聲其去淫遠矣記者所以再言之
大司樂所以禁之者示深戒之意也極而論之大司
樂凡圜鍾為宫黄鍾為角大蔟為徴姑洗為羽以禮
天神繼之以函鍾為宫大蔟為角姑洗為徴南吕為
羽以禮地示終之以黄鍾為宫大吕為角大蔟為徴
應鍾為羽以禮人鬼所謂五聲十二律還相為宫不
過是三宫而已猶之夏商周三正三統之義也孰謂
五聲之外復有變宫變徴而十二律之外復有六十
律三百六十音邪漢焦延夀京房之徒謂宓犧作易
紀陽氣之初以為六十律法建日至之聲黄鍾為宫
大蔟為商姑洗為角林鍾為徴南吕為羽應鍾為變
宫蕤賔為變徴甚者謂律有六十音因而六之為三
百六十音以當一歲之日考之於經則無據施之於
樂則不龢豈非遷就傅㑹以滋後世之惑歟

　　凡音者生於人心者也樂者通倫理者也

　　樂為音之藴音為樂之𤼵故樂足以該音而音不足
以盡樂音雖生於人心未始不通於倫理八音克諧
無相奪倫是也樂雖通倫理未始不生於人心樂者
心之動是也蓋倫則天人之道存而有先後理則三
才之義貫而有度數故行而倫清以為樂論倫無患
以為情近而親疎貴賤之理形遠而天地萬物之理
著然則樂通倫理雖不離先後度數之間蓋將載道
而與之俱往來而不窮矣彼禽獸知聲而不知音衆
庶知音而不知樂豈足與語此凡音由人心生以心
為主也凡音生於人心以音為主也

　　是故知聲而不知音者禽獸是也知音而不知樂者衆
庶是也惟君子為能知樂是故審聲以知音審音以知
樂審樂以知政而治道備矣

　　心感於内情形於外而單出者樂之聲也曲折成方
交錯成文而雜比者樂之音也樂𤼵於聲則中之為
宫章之為商觸之為角驗之為徴宇之為羽此五聲
原於五行者也聲寓於器則金石以動之絲竹以行
之匏以宣之瓦以賛之革木以節之此八音以遂八
風者也大司樂曰凡樂皆文之以五聲播之以八音
傳曰五聲和八音諧而樂成則樂者比五聲八音而
成之者也國語曰政象樂樂從和經曰聲音之道與
政通則政者通乎聲音之道而正之者也是不知聲
者不可與言音不知音者不可與言樂禽獸知聲而
不知音六馬仰秣於伯牙之琴流魚出聽於瓠巴之
瑟是已衆庶知音而不知樂魏文倦於聽古樂晉平
喜於聞新聲是已君子則不然仁足以盡性術智足
以通倫理其於知樂也何有孔子聞韶於齊為之三
月不知肉味非窮神知化孰究此哉然聲樂之象音
樂之輿故審聲之清濁則知音之髙下審音之高下
則知樂之和否審樂之和否則知政之得失而治道
備矣豈非所謂和大樂以成政道之意歟觀大司樂
以五聲八音六舞大合樂以致鬼神示以和邦國以
諧萬民以安賔客以説遠人以作動物則五聲所以
成八音審聲以知音也八音所以節舞而合樂審音
以知樂也幽足以致鬼神示明足以和邦國内足以
諧萬民外足以安賔客遠足以說遠人微足以作動
物是則審樂以知政而治道備豈外是歟子張問政
孔子對之以明禮樂之道此論知政特言審樂者審
樂則禮可知矣

　　是故不知聲者不可與言音不知音者不可與言樂知
樂則幾於禮矣

　　宫主周覆生於黄鍾之九寸而其聲宏以舒徴主合
驗生於林鍾之六寸而其聲貶以疾商主商度生於
大蔟之八寸而其聲散以明羽主翕張生於南吕之
五寸而其聲散以虚角主善觸生於姑洗之七寸而
其聲防以約凡此雖度數不同其因而九之則一也
凡物皆動而有聲聲變而成音故金尚角瓦絲尚宫
匏竹尚徴而無清濁之常革木一聲而無濟濁之變
此傳所謂以律吕和五聲施之八音合之成樂也是
知音必自聲始故不知聲不可與言音知樂必自音
始故不知音不可與言樂蓋禮主節樂主和和勝則
流而有以節之則不至慢易以犯節流湎以忘本其
於禮也亦何甞遠之有且幾者近而不遠之辭知樂
之情則樂常幾於禮而未嘗遠禮是樂不徒作必有
禮焉豈非以禮為理以樂為節之意歟自迹求之聖
人作為鞉鼓椌楬塤箎以道德音之音然後鍾磬竽
瑟以和之干戚旄狄以舞之執其干戚習其俯仰詘伸容
貌得莊焉行其綴兆要其節奏行列得正焉進退得
齊焉施之祭祀所以獻酬交酢也施之饗燕所以官
序貴賤得其宜也施之鄉射所以示後世有尊卑長
幼之序也然則樂之所樂禮之所節未始不行於其
間曷甞不幾於禮歟周官以樂禮教和則民不乖荀
卿曰先王貴禮樂而賤邪音禮樂廢而邪音起危削
侮辱之本也可謂知樂矣何妥謂知樂則幾於道諒
哉此言君子為能知樂孔子閒居言君子達禮樂者
莊子曰知道者必達於理達理者必明於權是知之
者不如達之者達之者不如明之者君子之於禮樂
知之於始達之於中明之於終其序然也











　　樂書卷九

　　欽定四庫全書

　　樂書卷十

　　宋　陳𤾉　撰

　　禮記訓義

　　樂記

　　禮樂皆得謂之有德徳者得也

　　揚子曰人而無禮焉以為德易曰先王以作樂崇德
則禮為德之容樂為德之華人而不仁如禮樂何哉
今夫伯夷得於禮而不得於樂非有徳也夔得於樂
而不得於禮亦非有德也所謂有德者禮樂皆得於
身而已關雎之詩以樂而不淫美后妃之德則樂者
樂也不淫者禮也静女之詩以城隅彤管刺夫人無
德則俟我城隅禮也貽我彤管樂也后妃以得禮樂
為有徳豈不信哉老子曰上徳不徳是以有徳下德
不失德是以無徳由是觀之徳者得也能無失乎禮
樂皆得謂之有徳未能以無徳為徳而徳乎不徳非
體道者也同於不失徳者而已其德雖與上徳同其
所以有徳則異矣莊周謂性情不離安用禮樂固非
周不知言也其亦救文勝之弊歟

　　是故樂之隆非極音也食饗之禮非致味也清廟之瑟
朱弦而疏越壹倡而三歎有遺音者矣大饗之禮尚𤣥
酒而爼腥魚大羮不和有遺味者矣

　　德為禮樂之本禮樂為德之文樂之隆在徳不在音
非極五音之鏗鏘而已大饗之禮在德不在味非致
五味之珍美而已清廟之瑟為樂之隆則大饗之禮
其禮之隆歟傳曰清廟之歌一倡而三嘆朱弦而通
越一也蓋清廟頌文王之徳升歌清廟而以朱弦疏
越之瑟和之弦朱則其音濁而不清越疏則其音遲
而不數倡之一而歎之者三而止耳使人知樂意所
尚非在乎極音者也且得無遺音乎老子所謂大音
希聲此也周官大司樂以肆獻祼享先王以饋食享
先王蓋天祀用物氣而貴精地祭用物形而貴幽鬼
享用人義而貴時故羞其肆而酌獻焉則以祼猶生
事之有饗也羞其孰而饋食焉則以食猶生事之有
食也饗以陽為主而其祭為禘食以隂為主而其祭
為袷由是觀之食饗之禮未甞不致味謂之非致味
者豈大饗之禮而誤為食饗歟曲禮大饗不饒富郊
特牲曰郊血大饗腥故大饗之禮尊尚𤣥酒爼尚腥
魚豆尚大羮貴飲食之本也聖人為禮貴本始以示
之使人知禮意所尚非在乎致味者也且得無遺味
乎左傳所謂大羮不致此也傳曰朱弦洞越大羮𤣥
酒所以防其淫侈救其彫敝則清廟之瑟至於遺音
者防其淫侈之意也大饗之禮至於遺味者救其彫
敝之意也列子曰有聲者有聲聲者有味者有味味
者聲之所聲者聞矣而聲聲者未嘗𤼵味之所味者
甞矣而味味者未嘗呈然則未嘗𤼵之聲未嘗呈之
味豈所謂有遺音遺味者乎昔朱襄氏之時陽氣凝
積物鮮成實故使士達制為五弦之瑟以來隂氣以
定羣生然後四時和萬物成而天下治也後世瞽瞍
判五弦之瑟而為十五弦舜益以八而為二十三弦
莫不寓君臣之節臣子之義固足以絜齊人情使之
淳一於行也觀大司樂以雲和之琴瑟祀天神空桑
之琴瑟祭地示龍門之琴瑟享人鬼是知書大傳舉
清廟大琴練弦以見瑟此舉清廟之瑟以見琴矣漢
武帝作二十五弦之瑟以祠太一后土而已其去古
也遠矣今夫大饗之名則一而其别有四郊明堂之
饗帝宗廟之饗先王王之饗諸侯兩君之相見而已
易曰饗于帝月令季秋饗上帝饗帝之禮也此與禮
器所謂大饗饗先王之禮也大司樂所謂大饗饗諸
侯之禮也哀公問所謂大饗兩君相見之禮也與春
秋之饗老孤諸侯之聘饗大夫之相饗異矣清廟之
瑟壹倡而三歎有遺音者以寓至樂有無窮之意也
與所謂五帝三代之遺音者異矣

　　是故先王之制禮樂也非以極口腹耳目之欲也將以
教民平好惡而反人道之正也人生而静天之性也感
於物而動性之欲也

　　清廟之歌壹倡而三嘆朱弦而疏越一也尊之尚𤣥
酒爼之尚腥魚豆之先大羮一也然則先王因人性
而制禮順人情而制樂非以極音致味窮口腹耳目
之欲也將以教民平好惡反人道之正而已蓋各當
其分之謂平復其本之謂反平其好非作好也遵王
之道而已平其惡非作惡也遵王之路而已教民如
此有不反人道之正耶易曰利貞者性情也利動而
主情貞静而主性平其好惡而使人各當其分則情
有所若矣反人道之正而使人止於一則性有所復
矣然則以五禮防民之偽而教之中以六樂防民之
情而教之和非本此歟今夫人生而静書所謂惟民
生厚也有不為天之性乎感於物而動書所謂因物
有遷也有不為性之欲乎史遷以性之動為性之頌
(音容)誤矣夫道有君子必有小人性有善必有惡知惻
(原闕)

























　　養而其政散老幼孤獨不得其所而其民流非大治
之道也豈足以同民心哉自好惡無節於内至滅天
理而窮人欲不能平好惡之患也自有悖逆詐偽之
心至老幼孤獨不得其所不能反人道之正之患也
由是觀之先王之於禮樂刑政獨可已乎

　　是故先王之制禮樂人為之節衰麻哭泣所以節䘮紀
也鐘鼔干戚所以和安樂也昏姻冠笄所以别男女也
射鄉食饗所以正交接也

　　禮始於冠本於昏重於䘮祭尊於朝聘和於射鄉故
昏姻之禮廢則夫婦之道衰而淫僻之罪多矣鄉飲
酒之禮廢則骨肉之恩薄而背死忘生者衆矣朝聘
之禮廢則君臣之位失而侵陵之患起矣故先王之
制禮樂而人為之節因人性有哀死之情為制衰麻
哭泣以節之因人性有和樂之情為制鐘鼓干戚以
和之有男女之情為制昏姻冠笄以别之有賔主之
情為制射鄉食饗以正之蓋居䘮以哀為主其𤼵於
衣服容體則斬衰以三為升數而其貌若苴齊衰以
四五六為升數其貌若枲大功以十八九為升數而
其貌若止小功緦麻以十五為升數而去其半則容
貌可也其𤼵於言語聲音則斬衰唯而不對其哭若
往而不反齊衰對而不言其哭若往而反大功言而
不議其哭三曲而偯緦麻議而不及樂則哀容可也
女至於擊胷傷心男至於稽顙觸地所以節䘮紀者
如此有文事必有武備有武事必有文備故鐘鼓以
聲文事先王以之飾喜焉干戚以容武事先王以之
飾怒焉喜則天下和之怒則暴亂者畏之所以和安
樂者如此婦曰昏隂為昏故也夫曰姻陽為大故也
陽大而小因之隂昏而明合之則二姓之好自此和
室家之道自此正所以别男女之親也男娶以三十
則參天之陽數女嫁以二十則兩地之隂數則陽數
者必成以隂故始之以二十之冠則隂數者必成以
陽故始之以十五之笄所以别男女之成也周禮所
謂婚冠親成男女如此而已諸侯之射先行燕禮卿
大夫之射先行鄉飲酒禮旌以詔之鼓以節之扑以
戒之定其位有物課其功有筭使人存争心於揖遜
之間奮武事於燕樂之際德行由是可觀齒位由是
可正所以正交接於鄉黨也食以養隂而食在所主
焉饗以養陽而飲在所主焉故諸侯饗禮七獻食禮
七舉而諸伯如之諸子饗禮五獻食禮五舉而諸男
如之禮事相於世婦樂事序於樂師所以正交接於
賔客也然亂多而刑五治多而禮五故天之所秩不
過五禮有庸而已大宗伯以吉禮事邦國之鬼神示
以凶禮哀邦國之憂以賔禮親邦國以軍禮同邦國
以嘉禮親萬民由是觀之節䘮紀而使之不過者凶
禮也和安樂而使之不乖者吉禮也别男女而使之
不雜者嘉禮也正交接而使之不瀆者賔禮也不言
軍禮者舉干戚與射以見之禮運言禮必本於天殽
於地列於鬼神達於䘮祭射御冠婚朝聘又言禮必
本於天動而之地繼之以其居人也曰養其行之以
飲食冠婚䘮祭射御朝聘然則樂記不及祭御朝聘
者舉䘮以見祭舉射以見御舉和樂以見朝聘故也
言衰麻哭泣之禮於其始言昏姻冠笄射鄉食饗之
禮於其終而以鍾鼓干戚之樂居其中者以明有禮
必有樂以和之亦舉中見上下之意也

　　禮節民心樂和民聲政以行之刑以防之禮樂刑政四
達而不悖則王道備矣

　　帝道成於虞王道備於周周之時禮掌於宗伯樂掌
於司樂政掌於司馬刑掌於司冦以為化民於未偽
之前者在禮樂而不在刑政治民於已偽之後者在
刑政而不在禮樂四者交達順理而不悖則王道備
而無缺矣禮樂譬則陽也刑政譬則隂也隂積於無
用之地不時出以佐陽則天道不成刑政委於不急
之務不時用以佐禮樂則王道不備然則急刑政緩
禮樂其覇道歟禮自外作而節民心以外節内也與
書以禮制心同意樂由中出而和民聲以内和外也
與書以義制事同意然志氣之帥也心形之君也君
行而帥從心動而志隨樂以道其志順而出之也禮
以節民心逆而反之也禮樂刑政一也所以同民心
於内則治道之所自出王道之始也四達不悖於其
外則天下往矣王道之所由備豈特出治道而已哉
詩序言王道成此言王道備者成則無虧而已備則
成不足言之













　　樂書卷十

　　欽定四庫全書

　　樂書卷十一

　　宋　陳𤾉　撰

　　禮訖訓義

　　樂記

　　樂者為同禮者為異同則相親異則相敬樂勝則流禮
勝則離合情飾貌者禮樂之事也

　　雷出地奮豫之所以作樂也先王以之道天地之和
上天下澤履之所以為禮也先王以之明天地之别
故樂主和而為同凡天下所謂同者麗焉禮主别而
為異凡天下所謂異者麗焉周官大司徒以樂禮教
和以儀辨等記曰仁近於樂義近於禮敎和則其仁
足以相親而不乖辨等則其義足以相敬而不越二
者不可偏勝也樂勝禮無以節之則流而忘本禮勝
樂無以和之則離而乖義詩曰好樂無荒戒其流也
易曰履和而至戒其離也樂者為同而有異焉故樂
雖合愛未甞不異文禮者為異而有同焉故禮雖殊
事未甞不合敬要之樂同禮異者特其所主爾以樂
防情而教之和故足以合相親之情以禮防偽而教
之中故足以飾相敬之貌是禮樂之事非禮樂之道
也及其至也極乎天蟠乎地行乎隂陽通乎鬼神窮
髙極遠而測深厚斯所以為禮樂之道歟然立於禮
成於樂學道之序也樂者為同禮者為異先樂而後
禮者樂記以樂為主故也言樂由中出禮自外作大
樂必易大禮必簡之類亦此意歟

　　禮義立則貴賤等矣樂文同則上下和矣好惡著則賢
不肖别矣刑禁暴爵舉賢則政均矣仁以愛之義以正
之如此則民治行矣

　　禮自外作有數存焉而其本在義樂由中出有情存
焉而其末在文禮粗而顯而以義微之樂妙而幽而
以文闡之故禮非義立則貴賤之位不等樂非文同
則上下之情不和天尊地卑而君臣定卑高已陳而
貴賤位禮義立則貴賤等之謂也節奏合而成文父
子以之和親君臣以之和敬樂文同則上下和之謂
也好賢如緇衣好之至也惡惡如巷伯惡之至也因
禮樂以好惡則好惡著而賢不肖别矣刑以禁暴與
衆棄之也爵以舉賢與士共之也因好惡以施刑爵
則人人勸賞畏刑而政均矣爵以舉賢仁不可勝用
也刑以禁暴義不可勝用也仁以立人而有以愛之
義以立我而有以正之則禮樂刑政四達而不悖固
足以同民心出治道而民治不行未之有也莊周謂
愚智處宜貴賤履位仁賢不肖襲情終之以太平治
之至者此歟前言政以一其行刑以防其姦别而言
之此兼刑以為政何哉曰孔子將為政於衛甞謂禮
樂不興則刑罰不中子張問政於孔子則對之明於
禮樂而已是禮樂者政之本刑罰者政之助以刑為
政古人有之而非所以先之也故孔子論為政齊之
以禮為先而刑次之

　　樂由中出禮自外作樂由中出故静禮自外作故文

　　瑩天功明萬物陽之道也樂由之來焉則域乎動矣
幽無形深不測隂之道也禮由之作焉則域乎静矣
方陽之復也雖動而静此樂由中出所以為静也方
隂之出也雖静而動此禮自外作所以為文也易言
乾之静專坤之為文如此而已言静則知文為動言
文則知静為質人之心也静而與物辨則在性而質
動而與物雜則在貌而文原樂之始則静而已及要
終焉未始不動乎外也要禮之終則文而已及原始
焉未始不中正以為質也以易求之樂生於天一之
水而其聲為可聽禮生於地二之火而其形為可視
坎水也於卦為陽而至隂藏焉故静離火也於卦為
隂而至陽出焉故文豈非坎者物之所以歸根而復
静離者物之所以嘉會而文明故耶

　　大樂必易大禮必簡

　　夫乾天下之至健其徳行常易以知險所以示人者
一於易而已夫坤天下之至順其徳行常簡以知阻
所以示人者一於簡而已易則於性有所因簡則於
理有所循樂也者性之不可變者也其作自乎天其
來自乎陽其所以著者在於太始未甞不與乾同德
焉此大樂所以必易也禮也者理之不可易者也其
制自乎地其作自乎隂其所以居者在於成物未嘗
不與坤同德焉此大禮所以必簡也清廟之瑟朱弦
而疏越壹倡而三嘆有遺音者矣非易而何大饗之
禮尚𤣥酒而爼腥魚大羮不和有遺味者矣非簡而
何然樂失則奢非樂之大也禮失則煩非禮之大也
禮樂之所以大者未離於域中其聲可得而聞也其
形可得而見也若夫聲泯於不可聞之希形藏於不
可見之夷言所不能論意所不能致豈所以為禮樂
之妙歟大樂之易大禮之簡言必者不易之理也易
曰易簡之善配至徳然則禮樂皆得豈不謂之有徳
邪

　　樂至則無怨禮至則不争揖譲而治天下者禮樂之謂
也

　　樂不至不可以言極和禮不至不可以言極順内極
和則不乖於心何怨之有外極順則不逆於行何争
之有樂以治内為同禮以修外為異同則相親而無
怨異則相敬而不争蓋怨乖道也無怨則人道盡矣
爭逆徳也無争則人徳極矣揖讓而治天下動無我
非者禮樂而已此傳所謂陳禮樂盛揖遜之容而天
下治也堯舜至治之極不過法度彰禮樂著拱俟天
民之阜而已豈非古人所謂揖讓而治天下者其
惟禮樂乎荀卿曰樂者出以征誅則莫不聽從文以
揖讓則莫不從服記言治天下及揖讓而不及征誅
者禮樂以文徳為備故也對而言之樂主於無怨禮
主於不争通而言之禮亦可以無怨樂亦可以不争
故經言樂則曰瞻其顔色而民不與争禮器言禮則
曰内諧而外無怨也言無怨則容或有焉與詩稱無
妬忌同意言不争則直不為爾與詩稱不妬忌同意
周道之衰民之無良相怨一方則樂不至可知受爵
不讓至于己斯亡則禮不至可知傳謂禮樂徧行則
天下亂矣其亦矯枉之過論歟言禮樂之至先樂而
後禮言治天下先禮而後樂者樂出於虚載道而與
之俱形而上者也禮成於實與器而大備形而下者
也自形而上言則樂先乎禮與易繫言易簡先乾後
坤同自形而下言則禮先乎樂與易言闔闢先坤後
乾同然治天下在禮樂而不在道徳在宥天下在道
徳而不在禮樂茍自禮樂而進於道徳則無為而在
宥天下尚何事揖讓之勞以治之乎莊周曰聞在宥
天下不聞治天下

　　暴民不作諸侯賔服兵革不試五刑不用百姓無患天
子不怒如此則樂達矣合父子之親明長幼之序以敬
四海之内天子如此則禮行矣

　　先王之於天下達禮樂之原舉而措之而已舉樂而
措之則暴民不作於下諸侯賔服於上大則兵革不
試小則五刑不用百姓無患而有所謂和天子不怒
而有所謂威如此則樂無不達矣舉禮而措之則父
子天性也有以合其親而不離長幼天倫也有以明
其序而不亂以敬四海之内則立愛自親始而足以
教民睦立敬自長始而足以教民順天子如此則徳
教加於百姓刑于四海而禮無不行矣蓋達者必行
行者未必達禮為樂之始故言行樂為禮之成故言
達樂雖達矣有所謂行禮雖行矣有所謂達樂行而
倫清則中國如出乎一人故言諸侯百姓而以天子
不怒終焉禮達而分定則天下如出乎一家故言父
子長幼而以敬四海之内終焉然則兵革言試五刑
言用者兵革必試而後用與詩言師干之試同義五
刑用而不必試與書言五刑五用同義

　　大樂與天地同和大禮與天地同節和故百物不失節
故祀天祭地

　　天地之氣春夏與物交而為和秋冬與物辨而為節
和則有聲而大樂出焉節則有形而大禮出焉樂之
本出於天地自然之和禮之本出於天地自然之節
而其用實同之故同於和者和亦得之同於節者節
亦得之非成天地之能而官之者也故可名於大矣
乃若樂者天地之和禮者天地之序則直與之為一
非特同之而已同之與易所謂與天地相似同意與
易所謂與天地準同意中庸言溥博如天淵泉如淵
繼之淵淵其淵浩浩其天豈不終始一致歟樂以統
同其和則百物不失禮以辨異其節則祀天祭地易
曰乾道變化各正性命保合大和乃利貞和故百物
不失之謂也孔子曰非禮無以節祀天地之神節故
祀天祭地之謂也天神遠人而尊致禮以祀之是以
道寧之也地示近人而親致禮以祭之是以物接之
也或致道以寧之或備物以接之非特報其生成百
物之功而已亦所以寓節莫重於祭之意也均是和
也或謂百物不失或謂百物皆化者蓋樂也者道天
地冲氣之和所以合天地之化百物之産者也故其
大與天地同和其妙為天地之和與天地同和其功
淺故止於百物不失為天地之和其功深故至於百
物皆化自天地訢合隂陽相得至胎生者不殰卵生
者不殈所謂百物皆化也百物不失則不能與此特
不失其道理而已故詩序曰崇丘廢則萬物失其道
理矣大樂必易大禮必簡禮樂之徳也大樂與天地
同和大禮與天地同節禮樂之功也

　　明則有禮樂幽則有鬼神如此則四海之内合敬同愛
矣

　　大樂與天地同和而主乎施大禮與天地同節而主
乎報主乎施則生成百物而無所失主乎報則祀天
祭地以報其生成之功而已用是以觀明則有禮樂
幽則有鬼神得非傳所謂動天地感鬼神莫近於禮
樂經所謂極乎天蟠乎地通乎鬼神者歟萬物莫不
尊天而親地樂由天作而其道尊禮以地制而其道
親神則聖人之精氣屬乎陽而尊鬼則賢智之精氣
屬乎隂而親彼尊而我尊之敬之所由生也彼親而
我親之愛之所由生也經曰樂者敦和率神而從天
禮者别宜居鬼而從地是禮樂則合敬同愛於其明
鬼神則合敬同愛於其幽明寓愛敬於禮樂幽寓愛
敬於鬼神如此則推而放諸四海之内未有不合敬
同愛者也然仁近於樂而同愛者仁之情也義近於
禮而合敬者義之情也仁於愛親有以同四海之愛
義於敬長有以合四海之敬則是人人親其親長其
長而天下平矣孔子曰愛敬盡於事親徳教加於百
姓刑于四海如此而已兩謂之合一謂之同禮主敬
而為異故言合樂主愛而為同故言同與儒有合志
同方同意若夫自禮樂之情同言之則禮之敬也樂
之愛也以異而同而已均謂之合不亦可乎雖然合
敬同愛禮樂之情非禮樂之文也合情飾貌禮樂之
事非禮樂之道也














　　樂書卷十一

　　欽定四庫全書

　　樂書卷十二

　　宋　陳𤾉　撰

　　禮記訓義

　　樂記

　　禮者殊事合敬者也樂者異文合愛者也

　　無事而不有禮無文而不有情禮也者理之不可易
者也語其事未嘗不通變以從宜如之何不殊乎樂
也者情之不可變者也語其文未甞不比物以飾節
如之何不異乎禮雖殊事而不殊乎合敬禮之本故
也樂雖異文而不異於合愛樂之本故也禮雖殊事
而有所謂文所謂升降上下周旋裼襲禮之文是也
樂雖異文而有所謂事大司樂凡樂事遂以聲展之
是也特絶謂之殊不同謂之異禮之事則相絶遠矣
故言殊樂之文特不同而已故言異别言之如此合
言之一也故詩曰殊異乎公路五帝殊時三王異世
亦可類推矣

　　禮樂之情同故明王以相㳂也故事與時並名與功偕

　　莊敬恭順皆禮也情主於合敬欣喜歡愛皆樂也情
主於合愛禮樂殊事而同道異物而合用其情所以
同也天官太宰以禮典和邦國諧萬民春官大司樂
以六樂和邦國諧萬民則禮以和為用樂以和為體
其情同故也明王之於禮樂有改制之名無變情之
實禮之損益雖事與時並樂之象成雖名與功偕要
其情同明王未嘗不相㳂也今夫禮以時為大而先
王因時以作事故堯舜之時有事於揖遜無事於征
伐湯武之時有事於征伐無事於揖遜則事曷嘗不
與時並哉樂以功為主而先王因功成以作樂故堯
舜功成於揖遜而樂以大章大㲈名之湯武功成於
征伐而樂以大濩大武名之則名曷嘗不與功偕哉
蓋事在人時在天事與時並則與之併而為一也名
在彼功在我名與功偕則與之偕而相比也今夫明
王所以相㳂者禮樂之情也所以不相襲者禮樂之
文也五帝殊時不相㳂樂三王異世不相襲禮豈曰
情之云乎經曰事不節則無功孟子曰有其事必有
其功荀子曰無昬昬之事者無赫赫之功莊周曰聖
人躊躇以興事以毎成功是事者功之始功者事之
成禮制於治定而為功之始故以事言樂作於功成
而為事之成故以功言敵而言之如此總而言之雖
𤼵揚蹈厲之蚤亦曰及時事也

　　故鍾鼓管磬羽籥干戚樂之器也屈伸俯仰綴兆舒疾
樂之文也簠簋爼豆制度文章禮之器也升降上下周
旋裼襲禮之文也故知禮樂之情者能作識禮樂之文
者能述作者之謂聖述者之謂明明聖者述作之謂也

　　先王之為樂也發之聲音則鑄之金而為鍾其用統
實以象地節之革而為鼓其用大麗以象天越之竹
而為管籥則𤼵猛以象星辰日月磨之石而為磬則
廉制以象水形之動静則羽籥以舞大夏干戚以舞
大武此樂之器也而象實寓焉執其干戚習其俯仰
屈伸容貌得莊焉行其綴兆要其節奏行列得正焉
進退得齊焉其治逸者其行綴遠其治勞者其行綴
短一舒一疾莫不要鍾鼓拊㑹之節而兼天道焉此
樂之文也而質實寓焉其為禮也著之齊量則外方
以正内圓以應有父道焉有夫道焉簠之所以為器
也内方以守外圓以從有子道焉有妻道焉簋之所
以為器也暉之度數其數以陽竒爼之所以為器也
其數以隂偶豆之所以為器也又制度以等異之文
章以藻色之禮之器然也象在其中矣龍之為物出
入隠見莫之能制而裼襲如之裼則見而成章襲則
隠而成體故一升一降上下周旋以合其儀裼襲以
美其身禮之文然也質在其中矣然禮樂之情寓於
象質之微而難知其文顯於器數之粗而易識故知
其情者能作之於未有則聖之事非明之所及也識
其文者能述之於已然則明之事而已聖不與焉蓋
聖者明之出明者神之顯故知而作之者為聖識而
述之者為明其知神之所為乎曲禮曰聖人作為禮
以教人又曰君子退遜以明禮聖作明述之辨也别
而言之先作後述者聖明之序也合而言之先明後
聖者述作之序也古之制器者智創之巧述之創業
者父作之子述之然則禮樂以聖作以明述亦豈異
此孔子述而不作非不足於聖也特不居而已蓋有
不知而作者又在所不與焉詩曰不識不知知則知
人所為識則識其面目而已是識之外矣知之内矣
識之淺矣知之深矣禮樂之情存乎内而深故稱知
其文存乎外而淺故稱識

　　樂者天地之和也禮者天地之序也和故百物皆化序
故羣物皆别

　　至隂肅肅至陽赫赫肅肅出乎天赫赫發乎地兩者
交通而成者天地之和也樂實與之俱焉天尊地卑
神明位矣以春夏先秋冬後四時序矣天地至神而
有尊卑先後者天地之序也禮實與之俱焉是樂者
天地之和禮者天地之序和則不乖故百物因形移
易而皆化序則不亂故羣物萌區有狀而皆别樂之
敦和禮之别宜亦如此而已天無為以之清地無為
以之寧兩無為相合萬物以化而至樂得矣和故百
物皆化之謂也天高地下萬物散殊而禮制行矣序
故羣物皆别之謂也樂統同也嫌於不異故言百物
以辨之與易乾稱六龍同意禮辨異也嫌於不同故
言羣物以統之與易乾稱羣龍同意言禮者天地之
序又言天地之别何也曰天地故有序矣所謂别者
因其序以别之原禮之始則為天地之序要禮之終
則為天地之别經不云乎序故羣物皆别祭有昭穆
所以别父子遠近長幼親疎之序而無亂也

　　樂由天作禮以地制過制則亂過作則暴明於天地然
後能興禮樂也

　　樂者天地之和禮者天地之序則合異以為同樂由
天作禮以地制則散同以為異蓋由天作則有所循
而體自然與孟子稱由仁義之意同以地制則有所
裁而節之與孟子稱行仁義之意同對之則其辨如
此通之則禮亦可以言由與作矣故曰樂由陽來禮
由隂作古者治定制禮功成作樂禮未可制而制之
是過制也樂未可作而作之是過作也過制則失序
矣離而為慝禮能無亂乎過作則失和矣流而為淫
樂能無暴乎孟子曰文武興則民好善幽厲興則民
好暴好暴反乎好善而過作則暴豈非未盡善之意
歟樂由天作禮以地制先作後制禮樂之序也過制
則亂過作則暴先制後作制作之序也由是觀之明
於天地然後能興禮樂而制之非成能之聖人疇克
之哉明於天地然後能興禮樂明王制作之始也舉
禮樂而天地將為昭焉明王制作之效也故曰禮樂
之情同明王以相㳂也

　　論倫無患樂之情也欣喜歡愛樂之官也

　　樂有情有文微情文之顯以之神則非意之所能致
言之所能論也闡情文之幽以之明則意之所能致
言之所能論也故其文不息其情無患皆得而論焉
詩曰於論鼓鐘豈兼情文之義而論之歟蓋八音克
諧無相奪倫論乎隂陽而無散宻之患論乎剛柔而
無怒懾之患各安其位而其倫清矣非樂之文也樂
之情而已孟子曰欣欣然皆有喜色傳曰歡然有恩
以相愛則欣喜在色而主乎外歡愛在心而主乎内
非樂之君也樂之官而已莫非樂之情也論倫無患
者情之和窮本知變者情之中和則審一而足以率
一道中則通上下而足以理萬變此樂所以為中和
之紀歟若夫休樂而無形幽昬而無聲於人論者謂
之㝠㝠所以論情而非情也

　　中正無邪禮之質也

　　誠非禮不著偽非禮不去誠著則中正偽去則無邪
中正無邪則釋回增美質矣豈不為禮之質乎禮非
特有質蓋亦有本焉夫禮本於太一成於太素則太
一本之始也太素質之始也禮運言五行四時十二
月還相為本繼之五味六和十二食還相為質聖人
作則必以天地為本繼之五行以為質語曰本立而
道生傳曰性者生之質是本先於根而存乎道質先
於幹而存乎性忠則不欺於道而為徳之正信則不
疑於道而為徳之固此禮之在道者也故謂之本行
有所修而不廢未必不顧言言有所道而由行之未
必不顧行此禮之在性孝也故謂之質本固不止於
忠信故孔子之言儉戚左氏之言孝亦謂之本焉質
固不止於言行故其徳中正其行無邪亦謂之質焉
蓋儉戚非禮之中孝非禮之末故與忠信同為禮之
本乾之九三重剛不中而與時行忠信以進徳修辭
立誠以居業其於禮之本可謂體之矣擬言於法言
得其正擬行於徳行得其中故中正無邪與行修言
道同為禮之質乾之九二龍徳而正中抑又閑邪存
其誠言行謹信而不伐其於禮之質可謂體之矣以
行修言道為禮之質則修身踐言為禮之文可也以
忠信為禮之本而以義理為之文則不可矣今夫義
出於道徳理出於性命人心之所同然聖之所先得
者也以之為禮之文殆非聖人之言豈漢儒附益之
妄邪









　　樂書卷十二

　　欽定四庫全書

　　樂書卷十三

　　宋　陳𤾉　撰

　　禮記訓義

　　樂記

　　莊敬恭順禮之制也

　　坤也者地也以敬為徳以順為道故言敬以直内而
莊舉矣言坤道其順乎而恭舉矣外貌斯須不莊不
敬則易慢之心入而臨之以莊則敬矣是外莊則内
敬也貌曰恭恭近於禮而禮又極順焉是外恭而内
順也禮以地制莊恭乎其外敬順乎其内則因物以
裁之而已有不謂之制乎易曰巽徳之制表記曰義
者天下之制蓋巽不主一節因物而已義不主故常
度宜而已禮之因物節文以從宜亦何異此禮之制
先莊敬後恭順禮之教先恭儉後莊敬何也曰責難
之謂恭閑邪之謂敬其教則閑邪後於責難其制則
徳先於道故其異如此言樂則情而後官言禮則質
而後制者蓋司伺末者也官探本者也樂之情則易
流而已無官以主之或至於忘本此官所以後乎情
禮之質則樸素而已無制以裁之或不足於華藻此
制所以後乎質

　　若夫禮樂之施於金石越於聲音用於宗廟社稷事乎
山川鬼神則此所與民同也

　　均是樂也施於金石樂之器也越於聲音樂之象也
均是禮也用之宗廟社稷内祭之禮也事乎山川鬼
神外祭之禮也禮運曰夫禮之初始諸飲食其燔黍
捭豚汙尊而抔飲蕢桴而土鼓猶若可以致敬於鬼
神由是觀之金石聲音雖主乎樂而禮在其中矣周
官大司樂分樂而序之乃奏黄鍾歌大吕舞雲門以
祀天神乃奏大蔟歌應鍾舞咸池以祭地示乃奏姑
洗歌南吕舞大㲈以祀四望乃奏蕤賔歌函鍾舞大
夏以祭山川乃奏夷則歌小吕舞大濩以享先妣乃
奏無射歌夾鍾舞大武以享先祖凡六樂皆文之以
五聲播之以八音此樂施於宗廟社稷山川鬼神者
也於器舉金石則絲竹之類舉矣於象舉聲音則歌
舞之類舉矣大宗伯之職掌建邦之天神地示人鬼
之禮以禋祀祀昊天上帝以實柴祀日月星辰以槱
燎祀司中司命風師雨師以血祀祀社稷五祀五嶽
以貍沈祭山林川澤以疈辜祭四方百物以肆獻裸
饋食祠禴甞烝以享先王小宗伯掌建國之神位右
社稷左宗廟兆五帝於四郊四望四類亦如之兆山
川丘陵墳衍各因其方此禮施於宗廟社稷山川鬼
神者也凡祭祀以天地宗廟為大日月星辰社稷五
祀五嶽為次司中司命風師雨師山川百物為小於
大祭祀舉宗廟則天神地示之類舉矣於小祭祀舉
山川鬼神則風雨百物之類舉矣書曰禋于六宗類
于上帝則用之宗廟社稷矣望秩于山川則事于山
川矣徧于羣神則事乎鬼神矣神無方也在天所謂
天神在人所謂乃聖乃神在鬼凡所謂鬼神是也然
則謂之山川鬼神者其山林川谷丘陵能出雲為風
雨見怪物者之謂歟禮器曰夫政必本於天殽以降
命命降于社之謂殽地降于祖廟之謂仁義降于山
川之謂興作降于五祀之謂制度又曰禮行於郊而
百神受職焉禮行於社而百貨可極焉禮行於祖廟
而孝慈服焉禮行於五祀而正法則焉蓋禮樂用之
宗廟則仁義而孝慈服用之社稷則殽地而百貨極
事乎山川鬼神則興作制度而百度正凡此無非寓
之政治而與民同者也論倫無患至於莊敬恭順者
禮樂之本先王之所以與人異及夫施於金石越於
聲音用之宗廟社稷事乎山川鬼神者禮樂之用先
王所以與人同不以所異者與人不以所同者處已
夫是之謂議道自已置法以民然則記禮者先宗廟
後社稷周官先社稷後宗廟何也曰社則五土之神
生物之主者也稷則五榖之神養人之本者也宗廟
則祖妣所居族類之本者也周官先社稷後宗廟以
位左右序之記禮者先宗廟後社稷以本仁義序之
於宗廟社稷言用以見事於山川鬼神言事以見用
互備故也

　　王者功成作樂治定制禮

　　不有王者之德而有王者之位不敢作禮樂焉不有
王者之位而有王者之徳亦不敢作禮樂焉故孔子
有徳無位於禮不敢作也執之而已於樂不敢作也
正之而已况其毎下者乎蓋功不至於鳬鷖不可以
言成治不至於既濟不可以言定王者徳位兼隆於
天下雖有可以制作之道必適乎可以制作之時故
禮雖可以義起必待乎治定樂雖可以理作必待乎
功成此周之禮所以備於内外之既治而樂所以聲
於無競惟烈之後也揚子曰周之禮樂庶事之備不
其然乎王通甞謂五行不相沴則王者可以制禮矣
四靈以為畜則王者可以作樂矣是雖拘之三十年
不猶愈於齊魯二生期之以百年邪漢去二代雖近
然兵革未偃於天下遽起綿蕝之制其為智亦疏矣
然則如之何而可宜莫若效周公所為而已中庸言
非天子不敢作禮樂此特言王者天子以徳王者以
功故也

　　其功大者其樂備其治辨者其禮具干戚之舞非備樂
也孰亨而祀非達禮也

　　功有小大治有詳略功大者其樂備治辨者其禮具
周之興也作樂合乎祖而簫管備舉樂之所以備也
烝畀祖妣以洽百禮禮之所以具也蓋全之之謂備
小備之謂具祭義曰比時具物不可以不備荀卿曰
始終具而聖人之道備是具於備為微備於具為全
也聲變成方謂之音比音而樂之及干戚羽旄謂之
樂然則文武之舞不全非所以為備樂也治人之道
莫急於禮禮有五經莫重於祭然則腥熟之薦不兼
非所以為具禮也周官以六代文武之舞為大合樂
禮運以血毛腥熟合亨為禮之大成則備樂具禮於
是覩矣變具禮為達禮者禮不具不足為天下之通
禮故也古者之舞有以干配戚者朱干玉戚以舞大
武是已有以干配戈者春夏學干戈是已有兼而用
之者干戈戚掦是已干則朱飾之盾也有扞蔽之材
而仁禮之意寓焉戚則玉飾之斧也有剛斷之材而
仁義之意寓焉彼其於武舞之器如此豈非有武事
必有文備之意歟今夫冕而揔干以樂皇尸而天下
樂之者天子之所獨而人臣無與焉帷周公有大勲
勞於天下魯得以用而祀之然則隠公考仲子之宫
楚子圍館於王宮之側而將擅干萬舞之奏豈得逭
春秋之誅耶對而言之樂言備禮言具散而言之樂
亦可謂之具詩曰樂具入奏是也禮亦可謂之備經
曰禮備而不偏是也

　　五帝殊時不相㳂樂三王異世不相襲禮

　　五帝體天道而官天下故以帝號而同乎天三王盡
人道而家天下故以王號而應乎人蓋三月成時三
十年成世時則隂陽運量有法度存焉天之所為也
世則前後推遷有歴數存焉人之所因也五帝傳賢
同乎天而殊時非不用禮也而莫尚乎樂樂由天作
故也三王傳子應乎人而異世非不用樂也而莫尚
乎禮禮因人情為之節文故也詳而求之伏羲之扶
來神農之下謀黄帝之咸池堯之大章舜之大韶皆
因時作之以象成而已惡得而相㳂夏后氏之禮尚
質周人尚文商人文質之中皆因世制之以從宜而
已惡得而相襲顔淵問為邦孔子告之以夏時商輅
周冕之禮有虞氏韶舞之樂語樂於帝語禮於王亦
與是相為表裏矣觀孔子之論五帝以為法始乎伏
羲著於神農而成於黄帝堯舜蓋嘗詳之於易矣孔
安國以唐虞預五帝則是以少昊顓帝髙卒為之不
知奚據而云是亦不求聖人之意也

　　樂極則憂禮粗則偏矣及夫敦樂而無憂禮備而不偏
者其唯大聖乎

　　樂由陽來而主乎盈不期極而極焉禮由隂作而主
乎减不期粗而粗焉樂極矣而不以反為文則㝠豫
而已能無憂乎禮粗矣而不以進為文則跛履而已
能無偏乎及夫敦樂而不偷則適吾之性何憂之有
禮備而不缺則情文俱盡何偏之有今夫樂道極和
禮道極中極和則樂而不憂極中則正而不偏致中
和以位天地育萬物者大聖人之事也自非以禮樂
合天地之化百物之産者疇克爾哉

　　天高地下萬物散殊而禮制行矣流而不息合同而化
而樂興焉

　　天髙地下尊卑奠矣禮所以為天地之序也萬物散
殊小大分矣禮所以為天地之别也流而不息隂陽
運矣樂所以為天地之和也合同而化形質易矣樂
所以合天地之化也在易上天下澤履君子以辨上
下定民志豈不為禮制行乎在記隂陽相摩天地相
蕩而百化興焉豈不為樂之興乎禮以相敬為異必
資制而後行樂以相親為同無所資而自興故於禮
之行言制而異於樂之興也會而言之如此通而言
之明於天地然後能興禮樂則禮非不可以言興樂
行而倫清則樂非不可以言行天高地下以位言天
尊地卑以分言流而不息以氣言論而不息以文言

　　春作夏長仁也秋歛冬藏義也仁近於樂義近於禮

　　春則物作而始之天造草昧之時也秋則物歛而實
之人為輔成之時也夏則物出而相見人道之戒也
冬則物藏而相辨天道之復也自春徂夏為天出而
之人所以為仁自秋徂冬為人反而之天所以為義
蓋樂由陽來而仁近之仁陽屬故也禮由隂作而義
近之義隂屬故也仁主乎愛而樂合之義主乎敬而
禮合之豈亦仁藏於禮樂之意歟然仁近於樂而樂
非仁也義近於禮而禮非義也仁義非禮樂不行禮
樂非仁義不立此荀卿所以言仁義禮樂其致一也
凡此論四時之仁義為然若夫語仁義大全豈止近
禮樂而已哉孔子以人而不仁如禮樂何合而言之
也與言堯舜之道孝弟同意孟子以禮節文仁義而
以樂樂之别而言之也與言孝近王弟近覇同意莊
周謂道徳不廢安取仁義性情不離安用禮樂雖退
而賔之可也彼豈以仁義禮樂為不美哉誠欲惵惵
為天下渾心而已鄉飲酒義以天子之立左聖鄉仁
右義背藏配四時之序與此異者彼主鄉飲酒之禮
言之非别禮樂而言故也






　　樂書卷十三

　　欽定四庫全書

　　樂書卷十四

　　宋　陳𤾉　撰

　　禮記訓義

　　樂記

　　樂者敦和率神而從天禮者别宜居鬼而從地

　　樂極和不有以惇之未必能統同禮從宜不有以别
之未必能辨異天法道者也人法地者也神由天道
而無方非樂之員而神不足以率之鬼由人道而有
歸非禮之方以智不足以居之率則有循而體自然
非有以强之也居則有方而止其所非有以行之也
明有禮樂幽有鬼神而其從天地如此亦各從其類
故也樂陽也主於率神以從天而鬼與焉禮隂也主
於居鬼以從地而神與焉莊子以鬼神守其幽為樂
禮器以順於鬼神為禮然則禮樂之用豈不殊事而
同道哉

　　故聖人作樂以應天制禮以配地禮樂明備天地官矣

　　天以至陽而職氣覆地以至隂而職形載樂由天作
而至陽之氣存焉禮以地制而至隂之形存焉聖人
職教化者也為能因隂陽以統形氣故作樂以應天
制禮以配地蓋樂有聲而無形作之以應天則聲氣
同故也禮有形而無聲制之以配地則形體異故也
禮樂明矣而不昧備矣而不偏非徒足以官天地天
地亦將為我官矣聖人始而應配之以成位終而官
之以成能庸詎知禮樂非天地耶天地非禮樂耶荀
卿謂聖人清其天君以至養其天情則天地官而萬
物役矣是雖非主禮樂而言要之為聖人之事一也
作樂以應天制禮以配地别而言之禮樂明備天地
官矣合而言之聖人制禮作樂而天地官者作者之
事也大人舉禮樂而天地昭者述者之事也言天地
官則天地雖大亦受於禮樂矣言天地昭則天地雖
幽亦不能匿其情矣

　　天尊地卑君臣定矣卑髙已陳貴賤位矣

　　分無兩隆有尊必有卑位無兩盛有貴必有賤貴以
高為本賤以卑為基是高卑以天地尊卑而後陳貴
賤以君臣定而後位言定則知位為辨言位則知定
為分分位不同禮亦異數此君臣所以别於朝廷貴
賤所以别於天下也然卑高者位之積貴賤者位之
序貴以卑而後形故言卑以敵貴賤以高而後顯故
言高以敵賤詩曰穆穆皇皇宜君宜王蓋穆穆者王
徳之容皇皇者君徳之容穆穆而後皇皇貴賤之序
也宜君而後宜王卑髙之序也與此同意然君可以
言貴貴不必皆君也臣可以言賤賤不必皆臣也故
於君臣言尊卑於貴賤言卑高以别之天尊地卑自
然之分也天髙地下自然之位也易言乾坤此言君
臣者易以乾坤為首禮以君臣為大故也

　　動静有常小大殊矣

　　天道成規其常在動地道成矩其常在静以動為常
無小而不大凡物之所謂大者皆麗焉以静為常無
大而不小凡物之所謂小者皆麗焉因其大而大之
因其小而小之則大小殊矣然則禮豈不為天地之
别乎禮者天地之序序故羣物皆别天髙地下萬物
散殊而禮制行如此而已變易之剛柔斷言小大殊
者此主禮有小大言之異乎易主乾坤而言也動静
有常小大殊者禮也一動一静天地之間者禮樂也
由是觀之禮由隂作雖主乎静未始不動樂由陽來
雖主乎動未始不静經曰禮動於外樂由中出故静
不其然乎

　　方以類聚物以羣分則性命不同矣

　　天地之間有域者必有方而方不能無類聚有生者
必有物而物不能無羣分蓋獨陽不生獨隂不成相
辨以成體相與以致用相辨以成體則陽與陽為類
凡非陽類者斯乖而不親隂與隂為類凡非隂類者
斯離而不合故乾位西北至陽也震坎艮之陽聚焉
坤位西南至隂也巽離兊之隂聚焉豈非方以類聚
邪揚雄謂人人物物各由厥彚是也相與以致用則
陽物不能無偶分之以羣乎隂隂物不能獨立分之
以羣乎陽則天地以道相際山澤以氣相通雷風以
聲相搏水火以性相逮豈非物以羣分耶揚雄謂分
羣偶物是也方以類聚物以羣分豈天地使然哉各
因性命不同而已禮之道以敬為體而有以相辨以
和為用而有以相與使天下之衆萬物之繁静安性
命之理動安性命之情亦何異此言性命不同不言
吉凶生者易原吉凶所生以同民患禮推性命不同
以辨名分故也

　　在天成象在地成形如此則禮者天地之别也

　　夫禮必本於太一分而為天地在天成象則凡物有
象者皆資成焉非特日月星辰之垂象而已在地成
形則凡物之有形者皆資成焉非特山川草木之流
形而已象成而上形成而下暉之本數係之末度孰
非天地之别乎在易繼之變化見在禮繼之天地别
者易員而神禮方以智故言妙於易言粗於禮

　　地氣上齊天氣下降隂陽相摩天地相蕩鼓之以雷霆
奮之以風雨動之以四時煖之以日月而百化興焉如
此則樂者天地之和也

　　樂之道形而為天地氣而為隂陽天地譬形體也待
隂陽而後變化隂陽譬榮衛也待天地而後流通故
地氣不上隮則肅肅之隂何以出乎天天氣不下降
則赫赫之陽何以𤼵乎地兩者交通成和一上一下
隂陽所以相摩也一先一後天地所以相蕩也相摩
與易言剛柔相摩莊周言木與木相摩同意相蕩與
易八卦相盪大𤣥言嵗嵗相盪同意盖隂陽之氣運
行乎天地之間其相薄也感而為雷激而為霆其偏
勝也怒而為風和而為雨雷霆以震之凡物之有聲
者莫不鼓矣風雨以潤之凡物之有心者莫不奮矣
一嘘為春夏一吸為秋冬四時之行也有以動化之
或循星以進退或應日以死生日月之運有以煖煊
之如此則一寒一暑一晝一夜而百昌之化興焉然
則樂有不為天地之和邪莫神於易莫明於禮㣲之
而為乾坤顯之而為禮樂其所以同異詳畧亦相為
表裏而已煖之者日也月亦預焉潤之者雨也風亦
預焉相須而成故也

　　化不時則不生男女無辨則亂升天地之情也

　　禮偩天地之情非特與之同節而已實天地之序也
樂偩天地之情非特與之同和而已實天地之和也
和故百物皆化化不時則不生樂失其和故也序故
羣物皆别男女無辨則亂升禮失其别故也列子曰
常生常化者無時不生無時不化隂陽爾四時爾然
則化不時則不生有不本天地之情邪易曰男正位
乎外女正位乎内天地之大義也然則男女無辨則
亂升有不本天地之情邪蓋天地之情去心以感物
於卦為咸存心以久其道於卦為恒咸言男女之感
彖曰天地感而萬物生恒言男女之常彖曰天地之
道常久而不已由是觀之善言天地者以人事善言
人事者以天地化不時則不生以天地明人事也男
女無辨則亂升以人事明天地也

　　及夫禮樂之極乎天而蟠乎地行乎隂陽而通乎鬼神
窮髙極遠而測深厚

　　禮樂之道建神而天之有以極乎天之所覆觸地而
田之有以蟠乎地之所載與隂陽埏其化行之於無
止與鬼神即其靈通之於不窮窮高極遠其運無乎
不在也測深與厚其至無乎不察也由是觀之禮樂
之道其可以方體求耶黄帝張咸池之樂於洞庭之
野充滿天地包裹六極上極乎天下蟠乎地也隂陽
調和流光其聲行乎隂陽也鬼神守其幽通乎鬼神
也動於無方居於杳𡨕窮髙極遠而測深厚也言樂
知此則禮可知矣窮髙極遠况下且近者乎測深與
厚况淺且薄者乎極乎天蟠乎地者禮樂也上際於
天下蟠於地者精神也測深極遠者禮樂也鈎深致
遠者蓍龜也莊周以明道故言精神易以窮神故言
蓍龜記言人道而已此所以詳於禮樂歟

　　樂著太始而禮居成物

　　一隂一陽之謂道麗乎一陽者其道為乾麗乎一隂
者其道為坤蓋生於子成於丑而乾位亥前故所知
者太始生於午成於未而坤位未後故所作者成物
然太始形之始未離乎象成物器之終未離乎形乾
能知太始不能著其微而顯之著其微而顯之者樂
也坤能作成物不能居其所而有之居其所而有之
者禮也樂以陽來以天作凡在天成象者皆資之顯
焉豈非著太始之意歟禮以隂作以地制凡在地成
形者皆資之居焉豈非居成物之意歟太始父道也
尊而不親成物母道也親而不尊樂尊而不親太始
待之以著自形而上言之禮親而不尊成物待之以
居自形而下者言之凡物以陽顯以隂晦以陽流以
隂止樂陽以顯故言著與樂著萬物之理同禮隂以
止故言居與禮别宜居鬼同乾知太始坤作成物天
地之道樂著太始禮居成物禮樂之道也言樂著太
始則禮之所著者太一也故曰禮必本於太一言禮
居成物則樂之所居者化物也故曰和故百物皆化
不言太初而言太始者有初然後有始太初氣之始
也太始形之始也形之始故可得而著氣之始則未
形孰得而著之邪

　　著不息者天也著不動者地也一動一静者天地之間
也故聖人曰禮樂云

　　乾則自彊不息坤則至静徳方天確而動故其運不
息著不息者樂之所以㝠乎天也地隤而静故其處
不動著不動者禮之所以㝠乎地也有天地然後有
萬物萬物之情非動則静而禮樂如之樂主動由中
出則静矣禮主静交乎下則動矣萬物盈於天地之
間或類聚或羣分域動者有時而静域静者有時而
動一動一静而不主故常者無適而非禮樂也非聖
人知禮樂之情其孰能究此故此繼之聖人曰禮樂
云然則禮樂有不為天地之父母聖人有不為禮樂
之君師邪言著不息者天也著不動者地也與易闢
戸謂之乾闔戸謂之坤同意一動一静天地之間與
易一闔一闢謂之變同意樂主於著未始不居莊周
言咸池之樂曰居於窈㝠是也禮主於居未始不著
此言著不動者地是也







　　樂書卷十四

　　欽定四庫全書

　　樂書卷十五

　　宋　陳𤾉　撰

　　禮記訓義

　　樂記

　　昔者舜作五絃之琴以歌南風

　　順天地之和莫如樂窮樂之趣莫如琴蓋八音以絲
為君絲以琴為君而琴又以中徽為君所以禁淫邪
正人心者也洞越練朱之制雖起於羲農而作五絃
以歌南風合五音之調實始於舜而已爾雅釋樂宫
謂之重商謂之敏角謂之經徴謂之迭羽謂之抑蓋
宫音重而尊商音明而敏角音約而易制徴音泛而
不流羽音渙散而抑被之五弦之琴則五音無適不
調矣舜以之歌南風亦不過詠父母生養之徳以解
吾憂而已何以明之凱風美孝子之盡道南陔美孝
子相戒以養况舜之孝大足以配天至足以配地其
歌南風之意亦誠在此豈特解民愠阜民財而已乎
且南風者生養之氣琴者夏至之音舜以生養之徳
播夏至之音始也其親底豫而天下化終也底豫而
天下之為父子者定古人所謂琴音調而天下治無
若乎五音其在兹歟楊子曰舜彈五絃之琴而天下
化傳曰舜彈五絃之琴詠南風之詩不下堂而天下
治自非能樂與天地同意何以與此然則舜為南風
之歌其興也勃焉紂為北鄙之聲其廢也忽焉亦足
監矣由是觀之五絃之琴以應五音蓋不可得而損
益也聲存而操變則有之矣後世振竒好異之士或
記陶唐氏有少宫少商之調或託周王有文絃武絃
之名因益之為七絃以應七始之數其説蓋始於夏
書而曼衍於左氏國語是不知夏書之在治忽有五
聲六律八音而無七始豈為左氏者求其説不得而
遂傅㑹之邪

　　䕫始制樂以賞諸侯故天子之為樂也以賞諸侯之有
徳者也徳盛而教尊五榖時孰然後賞之以樂

　　昔舜使重黎舉䕫於草莽之中以為樂正重黎又欲
益求人舜謂之曰聖人為能知樂之本而䕫能和之
以平天下若䕫者一而足矣遂命典樂教胄子八音
克諧無相奪倫信乎䕫之達於樂矣舜君之聖者也
作琴歌南風所以合乎天䕫臣之明者也制樂賞諸
侯所以合乎人和同天人之際而無間此所以醇天
地育萬物和天下也天下有道禮樂自天子出天下
無道禮樂自諸侯出舜之時大道之行久矣禮樂不
自諸侯出而自天子故諸侯有徳天子得為樂以賞
之非剛克之道也以柔克遇之而已與詩彤弓錫有
功諸侯稱天子同意夫徳者性之端樂者徳之華徳
盛於内而日新教尊於外而日隆則人和於下矣五
榖種之美而以時孰焉則天地之和應於上矣人和
於下天地應於上則徳教治而民氣樂其賞之樂以
彰有徳不亦宜乎與經言民有徳而五榖昌然後正
六律和五聲同意且䕫之為樂薦之郊廟鬼神享作
之朝廷庶尹諧立之學官天下服近足以儀覽徳之
鳯凰遠足以舞難馴之百獸豈特賞諸侯而已哉彼
然而言之者因歌南風而𤼵亦見賞以春夏之意也
祭統𤼵爵賜服必於夏禘以順陽義意協於此然賞
諸侯以樂前此無有也後此則因䕫而已故以始制
言之此後世所以推為樂祖而祭之瞽宗歟王制曰
天子賜諸侯樂則以祝將之賜伯子男樂則以鼗將
之舜賞諸侯之樂雖無經見其大致亦不是過也此
言徳盛而教尊文王世子言徳成而教尊何也易不
云乎成言乎艮終萬物始萬物莫盛乎艮成徳則終
始無虧盛徳則終始惟一徳成而教尊世子之事也
徳盛而教尊諸侯之事也文王教世子以禮樂將以
成其徳故以徳成言之天子賞諸侯以樂將以崇其
徳故以徳盛言之及其成功一也均謂之尊不亦可
乎

　　故其治民勞者其舞行綴遠其治民逸者其舞行綴短
故觀其舞知其徳聞其謚知其行也

　　周官大胥以六樂之㑹正舞位小胥廵舞列經曰行
其綴兆行列得正焉蓋位則鄼也所以為綴列則佾
也所以為行正之以辨其序廵之以肅其慢則治民
勞者鄼遠而佾寡徳殺故也治民逸者鄼短而佾多
徳盛故也非故不同凡各稱徳而已天子之於諸侯
生則旌以舞没則表以謚觀其舞之行綴足以知臨
民之徳聞其謚之異同足以知為治之行然則為諸
侯者孰不敏徳敦行以法天下後世為哉夫舞所以
節八音八音克諧而樂成焉故舞必以八人為列自
天子達於士降殺以兩衆仲曰天子用八諸侯用六
大夫四士二鄭伯納晉悼公女樂二八晉賜魏絳以
一八用是推之服䖍所謂天子八八諸侯六八大夫
四八士二八不易之論也然則舞行綴遠豈六佾歟
舞行綴短豈四佾歟杜預謂凡天子諸侯大夫士之
舞一列遞减二人至士四人而止豈復成樂舞邪世
衰道㣲禮樂交䘮於天下諸侯僣天子者有之大夫
僣諸侯者有之及其甚也大夫不僣諸侯而僣天子
陪臣不僣大夫而僣諸侯魯公初去八佾獻六羽諸
侯僣天子而知反正者也季氏舞八佾於庭大夫僣
天子而不知反正者也彼豈知舜以樂舞賞諸侯之
意哉言舜樂始歌而終舞者蓋樂者天地之和也溢
乎心而以歌聲之充乎體而以舞容之永歌之不足
則不知手之舞之則歌為樂之端舞為樂之成書謂
琴瑟以詠其歌也語謂樂則韶舞其舞也始歌終舞
其樂之序歟熊氏以歌南風為凱風司馬遷以舞之
行綴為行級失之矣然舜之時固有謚矣檀弓以為
周道何也曰舜時生而有號死或襲之以為謚不若
周道號謚之有别也

　　大章章之也咸池備矣韶繼也夏大也殷周之樂盡矣

　　堯命瞽瞍作大章以其煥乎其有文章也黄帝命營
援作咸池以其感物而潤澤之也蓋五帝之樂莫著
於黄帝至堯修而用之然後一代之樂備故曰大章
章之也咸池備矣舜紹堯之俊徳而以后䕫作韶禹
成治水之大功而以臯陶作夏成湯能䕶民於塗炭
而澤之故伊尹為之作濩焉武王以武定禍亂而正
之故周公為之作武焉是帝樂莫備於堯舜而王樂
至三王無復餘藴矣故曰韶繼也夏大也殷周之樂
盡矣此三代之道所以具異乎堯之所謂備也堯曰
大章又曰雲門大卷者雲門樂之體也大章大卷樂
之用也雲之為物出則散而成章其仁所以顯入則
聚而為卷其智所以藏堯之俊徳望之如日就之如
雲雲門之實也其仁如天大章之實也其智如神大
卷之實也雲門大章大卷堯之天道格于上者也咸
池堯之地道格於下者也韶則舜繼堯之樂也繼其
天道如天之無不覆燾繼其地道如地之無不持載
雖甚盛徳蔑以加於此矣㲈又作韶者凡六樂皆文
之以五聲播之以八音而㲈居一焉自文之五聲言
之㲈之上聲所以紹五聲也自播之八音言之韶之
左音所以紹八音也舜欲聞五聲八音在治忽概見
於此周官六樂皆謂之大此特言夏大者禮以時為
大故六樂同謂之大以道别之則禹之本始王道亦
可謂之大矣五帝殊時不相㳂樂此特以堯舜言之
何哉曰書斷自唐虞樂斷自堯舜聖人定書正樂之
意也

　　天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
然則先王之為樂也以法治也善則行象徳矣

　　一隂一陽天地之道也運為四時則寒暑相推而嵗
成焉散而育萬物則風雨相資而化興焉樂道天地
之和而其教與事實體之也蓋寒暑所以生成萬物
而風雨又所以輔成嵗功也教所以化成天下而事
又所以輔成治功也是教者民之寒暑不可不時事
者民之風雨不可不節寒暑不時而愆伏其能不疾
而傷世乎風雨不節而凄苦其能不饑而無功乎以
迹求之春誦夏弦春合舞秋合聲以至先王之所著
君子之所廣以成教者孰非法寒暑之時邪凡樂之
事或以聲展之或以舞正之以至律小大之稱比終
始之序以象事行孰非法風雨之節邪然則先王為
樂法寒暑風雨之治教有時事有節以善民心如此
則民之行也未有不象上之徳矣在易益之九五上
則有孚惠心下則有孚惠我德豈非以法治也善則
民之行象徳歟若夫以法治也不善則教不時有所
謂傷世事不節有所謂無功尚何行象徳之有乎易
曰成象之謂乾效法之謂坤則象於法為略法於象
為詳上法而下象之則先王處已可謂詳待人可謂
略矣

　　樂書卷十五

　　欽定四庫全書

　　樂書卷十六

　　宋　　陳𤾉　撰

　　禮記訓義

　　樂記

　　夫豢豕為酒非以為禍也而獄訟益繁則酒之流生禍
也是故先王因為酒禮壹獻之禮賔主百拜終日飲酒
而不得醉焉此先王之所以備酒禍也

　　天食人以五氣地食人以五味豕天産也酒地味也
豢豕而食所以養隂為酒而飲所以養陽飲食雖人
之大欲不能不速訟隂陽雖人之資養不能不為寇
然則豢豕為酒所以為禮非以為禍而獄訟益繁則
酒之流湎生禍亦已大矣莊周謂以禮飲酒始乎治
常卒乎亂者此也先王知其然於書有彛酒之戒羣
飲之誅於禮有幾酒之察屬飲之禁猶以為未也又
寓教戒之意於器皿之間彛皆有舟其載有量尊皆
有罍其鼓有節爵以角觥以兕以至傷而為觴單而
為觶孤而為觚戔而為醆散而為散止而為禁無非
備酒禍也故因是為酒禮則饗以訓恭儉爵盈而不
敢飲為禮而已酒正所謂共賔客之禮酒是也燕以
示慈惠而謂之飲酒酒人所謂共賔客之飲酒是也
古之人饗禮上公九獻侯伯七獻子男五獻凡大國
之孤執皮帛以繼小國之君凡諸侯之卿其禮各下
其君二等以下及其士大夫皆如之禮器曰三獻之
介君專席而酢焉季孫宿曰得賜不過三獻由此推
之孤同子男之君五獻卿大夫下其君之等三獻則
一獻之禮非士之燕禮士之饗禮而已一獻之禮非
不簡也而賔主至於百拜終日飲酒非不久也而不
得醉焉是以華實副為禁而以進為文者也然則先
王為禮以備酒禍可謂至矣言士之饗禮如此則自
士而上可知也今夫饗禮以仁賔客豈獨備禍邪蓋
偽不去則誠不著不足為禮之經故也彼昧是者以
賔主百拜為華日昃不飲為過抑何不知先王為禮
之意也春秋之時晉侯享季孫宿以加籩之禮鄭伯
享趙孟具五獻之籩豆焉是以子男之禮享大夫也
豈禮意歟此言終日飲酒而不得醉詩言厭厭夜飲
不醉無歸者終日飲而不得醉為行饗禮故也不醉
無歸為燕同姓故也

　　故酒食者所以合歡也樂者所以象徳也禮者所以綴
淫也是故先王有大事必有禮以哀之有大福必有禮
以樂之哀樂之分皆以禮終

　　荀卿曰為之鍾鼓管磬琴瑟竽笙使足以合歡定和
而已蓋酒食禮之物而物非禮也合歡樂之官而官
非樂也酒食以合歡則禮之所施樂未甞不有以通
之也知樂幾於禮則樂之所施禮未甞不有以節之
也然合歡以為樂非特樂其情而已必有以象徳而
形容之也酒食以為禮非特淫其徳而已必有以綴
淫而攣屬之也在易之需言君子以飲食燕樂酒食
合歡之意也豫言先王作樂崇徳樂以象徳之意也
曲禮曰富貴而知好禮則不驕不淫禮以綴淫之意
也先王於事之大者必有禮以哀之於福之大者必
有禮以樂之死亡凶札禍烖天事之大者也圍敗冦
亂人事之大者也大宗伯皆以凶禮哀之所謂有大
事必有禮以哀之也以脈膰之禮親兄弟之國而與
之同福禄以慶賀之禮親異姓之國而與之和安樂
所謂有大福必有禮以樂之也彼哀而我哀之彼樂
而我樂之哀樂之分雖異情而皆以禮終則禮達而
分定矣孰謂禮者先王為之以强世哉老氏以為忠
信之薄而亂之首蓋亦有為而言然樂所以象徳又
言樂章徳禮所以綴淫又言刑以坊淫者象以像之
所以形容之也章以彰之所以著明之也禮以綴淫
而使之不縱刑以坊淫而使之不溢相為表裏故也

　　樂也者聖人之所樂也而可以善民心其感人深其移
風易俗故先王著其教焉

　　聖人之於樂非志於獨樂而已將以為治也顯之為
德教可以善民心妙之為道化可以感人深善民心
則惻隠羞惡之心達而為仁義恭敬是非之心達而
為禮智有若泉之始達也感人深則動蕩血脉通流
精神非若水之可測也詩曰宜民宜人語曰節用而
愛人使民以時則人有十等非特民也善民心則通
賤者之欲而已貴者不與焉感人深則貴賤雖在所
感而風俗或未周焉孔子曰移風易俗莫善於樂由
是觀之百里不同之風其氣有剛柔千里不同之俗
其習有善惡樂之善民心感人深則至剛之風可移
而為柔至惡之俗可易而為善移風而使之化易俗
而使之變為樂之效如此而先王著之以為教則一
道徳同風俗天下為一家中國為一人矣豈非以防
民情而教之和然邪樂行而倫清卒乎移風易俗天
下皆寧者此也是篇始之以聖人所樂之情終之以
先王著教之文非神明於至徳妙道孰能與此夏氏
多辟受徳昬淫樂比里之哇悦傾宫之艷靡靡然以
常舞為風朝歌為俗而不知所以移易之者豈不為
聖王罪人乎樂則移風易俗詩止於移風何也曰
詩仁言也樂仁聲也仁言不如仁聲之入人深也故
其異如此雖然風可得而移俗可得而易人之風俗
也修其教不易其俗齊其政不易其宜天之風俗也
記之言樂或曰先王著其教或曰君子成其教者蓋
樂之為教著必有驗乎㣲成必有驗乎虧著其㣲者
非一世之積故言先王成其虧者非成徳者不能故
言君子

　　夫民有血氣心知之性而無哀樂喜怒之常應感起物
而動然後心術形焉是故志微噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅廉直勁正莊誠之音作而民肅
敬寛裕肉好順成和動之音作而民慈愛流辟邪散狄
成滌濫之音作而民淫亂

　　民生而静有血氣心知之常性應感起物而動無哀
樂喜怒之常情以有常之性託無常之情則心術之
形固非我也實自物而已蓋樂以音變音以民變是
故志㣲噍殺之音作而民思憂哀心所感然也嘽諧
慢易繁文簡節之音作而民康樂樂心所感然也粗
厲猛起奮末廣賁之音作而民剛毅怒心所感然也
廉直勁正莊誠之音作而民肅敬敬心所感然也寛
裕肉好順成和動之音作而民慈愛愛心所感然也
流辟邪散狄成滌濫之音作而民淫亂喜心所感然
也由前則以心論聲而其辭略由後則以音論民而
其辭詳此其序所以不同也總而論之其音作而民
思憂亡國之音也其音作而民康樂治世之音也其
音作而民淫亂亂世之音也治世之音居亂亡之中
者以謂世治而不知戒不亡則亂矣此記樂者之微
意也今夫肉倍好者璧也好倍肉者瑗也肉好如一
旋而不可窮者環也肉好之音豈其音旋而不可窮
邪樂音謂之狄猶夷狄謂之狄以有禽獸之道也順
成之音則其音順而治狄成之音則其音逆而亂

　　是故先王本之情性稽之度數制之禮義合生氣之和
道五常之行

　　凡樂生於音而人心存焉凡音生於人心而情性係
焉故其音角者情喜而性仁其音商者情怒而性義
其音徴者情樂而性禮其音羽者情悲而性智其音
宫者情恐而性信則自人有血氣心知之性以至五
者之音作而民應之無非本之情性也蓋樂者根之
人心本之情性其在度數則枝葉而已故求樂必自
五音始求五音必自黄鍾始自黄鍾之長而以黍累
之則别於分忖於寸蒦於尺張於丈信於引而五度
審矣自黄鍾之數而以一推之則紀於一協於十長
於百大於千衍於萬而五數備矣然度數之在天下
被之於文則久而必息寓之節奏則久而必絶要在
稽之而已稽之勿疑則其數足以正其度而音正矣
既稽之度數使百度得數而有常又制之禮義使百
體齊運而順正其大足以合天地生氣之和而不乖
其㣲足以道人性五常之行而不悖則天下之理得
而成位乎其中矣今夫至陽赫赫至隂肅肅赫赫應
乎地肅肅出乎天兩者交通咸和而物生焉者生氣
之和也樂有以合而同之宫動脾而和正信商動肺
而和正義角動肝而和正仁徴動心而和正禮羽動
腎而和正智者五常之行也樂有以道而達之故天
地訢合隂陽相得區萌達羽翼奮胎生者不殰卵生
者不殈合生氣之和之效也樂行而倫清耳目聰明
血氣和平移風易俗天下皆寧道五常之行之效也
所謂樂通倫理如此而已然人之情性在禮為中和
在易為利貞利貞天徳也中和人道也説天者莫辨
乎易説人者莫辨乎禮故其别若此聖人作樂以應
天此言先王者自内言之為聖自外言之為王其實
一也

　　使之陽而不散隂而不宻剛氣不怒柔氣不懾四暢交
於中而𤼵作於外皆安其位而不相奪也

　　夫樂者音之所由生其本在人心之感於物也故喜
心感者其聲𤼵以散哀心感者其聲噍以殺是陽易
失之散隂易失之密也怒心感者其聲粗以厲愛心
感者其聲和以柔是剛氣易失之怒柔氣易失之懾
也先王知樂之感人如此故合天地生氣之和道人
性五常之行使之陽氣宜散而不散隂氣宜宻而不
宻一適天地之和以暢之而已周語言氣無滯隂亦
無散陽是也剛氣宜怒而不怒柔氣宜懾而不懾一
適人性之和以暢之而已記言樂行而倫清血氣和
平是也周官典同掌六律六同之和以辨隂陽之聲
陂聲散險聲歛正聲緩陂則陽而散歛則隂而宻陽
而不至於散隂而不至於宻其正聲之緩乎論隂陽
如此則剛柔可知矣凡四暢交於一體之中而𤼵作
於一體之外則隂陽皆安其位而陽不奪隂而散隂
不奪陽而宻剛柔皆安其位而柔不奪剛而懾剛不
奪柔而怒夫然則聲應相保而為和細大不踰而為
平而樂之道歸焉耳書以八音克諧無相奪倫為舜
樂之成詩以笙磬同音以籥不僭為周樂之美皆此
意歟記言宫商角徴羽之音而曰五者皆亂迭相陵
謂之慢然則五者皆亂非所謂皆安其位迭相陵非
所謂不相奪是亦怨怒哀思之音而已豈識所謂治
世之音安以樂哉剛柔言氣而隂陽不言者隂陽氣
之大者也於氣言剛柔則隂陽舉矣隂陽之氣自得
之於天者言之剛柔之氣自得之於地者言之





　　樂書卷十六

　　欽定四庫全書

　　樂書卷十七

　　宋　陳𤾉　撰

　　禮記訓義

　　樂記

　　然後立之學等廣其節奏省其文采以繩徳厚律小大
之稱比終始之序以象事行使親疏貴賤長幼男女之
理皆形見於樂故曰樂觀其深矣

　　教不可陵節學不可躐等先王之於樂本之情性以
為情稽之度數以為文制之禮義以為節非獨以善
吾身又將以教諸人也故始之以中和祗庸孝友之
樂徳中之以興道諷誦言語之樂語終之以二帝三
王之樂舞始之以十三舞勺中之以成童舞象終之
以二十舞大夏其立之樂等用其才之差而使習之
如此抑又使之廣其節奏而不為簡節之音省其文
采而不為繁文之樂則徳之充實而端厚者故足繩
之使不淫矣周官小師掌六樂之節鍾師掌九夏之
奏節奏之辨也樂之止有節其作有奏兩者合而成
文則文采而已采為文之實文為采之華節奏文采
均聲之飾而已君子動其本然後治其飾治飾之道
欲始博而終約始博之節奏不可以不廣終約之文
采不可以不省廣節奏省文采以繩徳厚則能使人
復性之静而不逐物之動又何窮人欲滅天理之有
誠推而行之通萬世而無弊矣律述此者也比輔此
者也樂之於天下其體固有小大其用固有終始蓋
難以一隅舉述之以小大之稱則大小相成而無輕
重之不等輔之以終始之序則終始相生而無先後
之不倫以此象乎事行則事容有小大終始矣繩徳
厚以為性象事行以為行則越之聲音形之動静一
遠一近而親疏之理存焉一上一下而貴賤之理存
焉一先一後而長幼之理存焉一内一外而男女之
理存焉能使是理莫不形見於樂豈不原於律小大
之稱比終始之序以使之邪統而論之先王本之情
性則合生氣之和道五常之行使夫隂陽剛柔皆安
其位而不相奪所以觀其和之深也稽之度數則立
之學等廣其節奏省其文采以繩徳厚而使之戒謹
所以觀其徳之深也制之禮義則律小大之稱比終
始之序以象事行而使之可則所以觀其事之深也
使之親疏貴賤長幼男女之理皆形見於樂所以觀
其理之深也故曰樂觀其深矣乃若芒忽而無形幽
昏而無聲居於杳㝠而已則又樂深之又深載道而
與之俱㣲妙𤣥通且將不可識况得而觀之乎

　　土敝則草木不長水煩則魚鼈不大氣衰則生物不遂
世亂則禮慝而樂淫故其聲哀而不莊樂而不安慢易
以犯節流湎以忘本廣則容姦狹則思欲感條暢之氣
而滅平和之徳是以君子賤之也

　　土非作乂則敝敝則草木為之不長水非適可則煩
煩則魚鼈為之不大氣非充盛則衰衰則生物為之
不遂世非平治則亂亂則禮慝而樂淫此天地自然
之理人道必至之患也蓋禮以順人情為善一有不
順是慝禮已樂以適中正為雅一有不適是淫樂已
禮慝不足以善物樂淫不足以化俗故其聲哀矣外
貌為之不莊其聲樂矣中心為之不安或慢易以簡
節反以犯其節或流湎以逐末反以忘其本廣則嘽
緩而容姦以亂正狹則急數而思欲以害道如此則
感動條暢之順氣而殄滅和平之至徳其何以動四
氣之和奮至徳之光乎是以君子賤之也蓋同異相
濟為和高下一致為平詩曰神之聽之終和且平易
曰聖人感人心而天下和平國語曰物得其常曰樂
極樂之所集曰聲聲應相保曰和細大不踰曰平則
陽而不散隂而不宻剛氣不怒柔氣不懾是和之徳
也四暢交於中而𤼵作於外皆安其位而不相奪是
平之徳也感條暢之氣而滅平和之徳非治世之樂
也亂世之音而已君子賤之不亦宜乎荀卿有云先
王貴禮樂而賤邪音其在序官也修憲命審詩商禁
淫聲以時順脩使夷俗邪音不敢亂雅太師之事也
由是觀之禮慝而樂淫雖有司失職亦世亂所致而
已然則君子賤之其有意於復先王所貴者邪傳不
云乎煩手淫聲淊湮心耳君子賤之又曰樂所以成
政也故先王貴之史記以條暢之氣為滌蕩之氣是
不知商人滌蕩其聲所以為盛美之意也

　　凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也

　　聲樂之象也其𤼵而感人不能無姦正氣體之充也
其出而應聲不能無逆順蓋樂者天地之和正聲之
所止者也而姦聲則乖此而已人者天地之委和順
氣之所鍾者也而逆氣則反此而已然氣合於無象
見於有相感而文生文之所生則象之所見也象之
所見則樂之所形也易曰見乃謂之象形乃謂之器
(原闕)

























　　天下之情以正聲感之則和以姦聲感之則蕩天下
之行以非類成之則惡以正類成之則善能反情以
和其志則好濫之音莫能淫燕女之音莫能溺其心
一於和而已能比類以成其行則以道制欲而不以
欲忘道其迹一於善而已君子之於樂智及之而其
志成於和仁能守之而其行歸於善則其徳全矣徳
全則性全而耳目聰明者性全故也性全則神全而
心術内通者神全故也性全矣雖有姦聲亂色必去
之而不留神全矣雖有淫樂慝禮必郤之而不接然
姦聲可以為淫樂而淫樂不止於姦聲亂色可以為
慝禮而慝禮不止於亂色姦聲亂色其入人也淺不
能累吾聰明於其外淫樂慝禮其入人也深不能蔽
吾心術於其内夫然則惰慢邪辟之氣不設於身體
使夫耳徹為明鼻徹為顫口徹為甘心徹為知知徹
為徳而百體所由無逆而非順無邪而非正以行吾
義防淫泆而已尚何淫樂慝禮之有乎傳曰樂音君
子之所養義者此也若夫天機不張而五官皆備則
天樂而已聖人之事也君子之由順正蓋又不足道
然則君子反情以和其志豈徒然哉以之成已則比
類以成其行以之成物則廣樂以成其教要之以反
為文一也

　　然後𤼵以聲音而文以琴瑟動以干戚飾以羽旄從以
簫管奮至徳之光動四氣之和以著萬物之理

　　君子之於樂反情以和其志比類以成其行本之情
性也姦聲亂色不留聰明淫樂慝禮不接心術惰慢
邪辟之氣不設於身體稽之度數也使耳目鼻口心
知百體皆由順正以行其義制之禮義也本之情性
以為情稽之度數以為文制之禮義以為節則樂之
道備矣夫然後發以聲音而為徳音之音文以琴瑟
而為徳音之器動以干戚而為武徳之容飾以羽旄
而為文徳之容從以簫管而為備成之樂則性術之
變盡矣此詩所以有簫管備舉之説歟以書推之戞
擊鳴球搏拊琴瑟以詠為堂上之樂下管鼗鼓至簫
韶九成為堂下之樂則𤼵以聲音文以琴瑟堂上之
樂也動以干戚飾以羽旄從以簫管堂下之樂也琴
瑟作於堂上象廟朝之治簫管作於堂下象萬物之
治則徳自此顯足以奮至徳之光氣自此調足以動
四氣之和夫然則可以賛化育而與天地參矣萬物
之理何㣲而不著乎吕氏春秋謂朱襄氏使士達作
五絃之琴以和隂陽以定羣生白虎通亦謂瑟有君
臣之節臣子之義然後四時和萬物生由一器推之
如此則備成之樂足以奮至徳之光動四氣之和以
著萬物之理其勢然也黄帝張樂於洞庭之野奏之
以人徽之以天行之以禮義建之以太清四時迭起
萬物循生則又進乎此矣荀卿曰鳯凰于飛其翼若
干其聲若簫簫以比竹為之其狀鳯翼其音鳯聲大
者二十三管小者十六管是簫雖有管而非管夏至
之音也管則合兩以致用象簫而非簫十二月之音
也周官之於簫管教之以小師播之以瞽矇吹之以
笙師則簫管異器而同用要皆堂下之樂而已燕禮
下管新宫記曰下管象以管為堂下之樂則簫亦可
知也荀卿謂君子以鐘鼓道志以琴瑟樂心動以干
戚飾以羽旄從以磬管周頌謂鐘鼔喤喤磬筦將將
是皆合堂上下之樂而雜論之非分而序之故也















　　樂書卷十七

　　欽定四庫全書

　　樂書卷十八

　　宋　陳𤾉　撰

　　禮記訓義

　　樂記

　　是故清明象天廣大象地終始象四時周還象風雨

　　天職氣覆而清明氣之上達者也地職形載而廣大
形之旁礴者也運行乎天地之間一變一通而終則
有始者其四時乎一散一潤而周則復還者其風雨
乎樂之道本末具舉情文兼盡其聲清而不可溷明
而不可掩者仰有以象乎天也非特人聲而已其體
廣而不可極大而不可圍者俯有以象乎地也非特
鐘鼓而已六舞終於大武始於雲門八音終於革木
始於金石六律終於無射始於黄鐘六同終於夾鐘
始於大吕皆象乎四時也非特宫羽而已五聲六律
十二管還相為宫舞動其容以要鐘鼓拊㑹之節千
變萬化惟意所適皆象乎風雨也非特舞之一端而
已雖然用此象彼則異體而同用猶非其至也語其
至則樂行而倫清皎然而文明則清明與天為一矣
和正以廣其大必易則廣大與天地為一矣比終始
之序動四氣之和則終始與四時俱矣鼓之以雷霆
奮之以風雨則周還與風雨俱矣豈曰象之而已哉
若夫黄帝張樂於洞庭之野建之以太清燭之以日
月文明復居於窈冥而已則清明不足多也以物為
量儻然立於四虛之道則復動於無方而已則廣大
不足多也四時迭起萬物循生其卒無尾其始無首
則終始不足多也一盛一衰一清一濁行流散徙所
常無窮則周還不足多也記之所言姑道所象之末
節云爾蓋樂之有是四象猶易之有四象易有四象
所以示人神矣樂有四象所以示人明矣經解曰㓗
靜精㣲易教也廣博易良樂教也斯不亦示人神明
之辨歟荀卿有之其清明象天其廣大象地其俯仰
隨還有似於四時言之詳畧與此不同者各有攸趨
也

　　五色成文而不亂

　　樂之於天下寓之節奏為五聲著之文采為五色蓋
聲出於脾合口而通之謂之宫聲出於肺開口而吐
之謂之商聲出於肝而張齒湧吻謂之角聲出於心
而齒合吻開謂之徴聲出於腎而齒開吻聚謂之羽
宫土也其性員而居中故主合有若牛之鳴窌者矣
商金也其性方而成器故主張有若羊之離羣者矣
角木也其性直而崇高故主湧有若雉之鳴木者矣
徴火也其性烈而善燭故主分有若豕之負駭者矣
羽水也其性潤而澤物故主吐有若馬之鳴野者矣
五聲之於樂近取諸身以盡性逺取諸物以窮理如
是則節奏合為文采莫不雜比成文而不亂矣五色
成文而不亂則宫為君足以御臣商為臣足以治民
角為民足以興事徴為事足以成物羽為物足以致
用夫然則各得其所不相陵犯而無惉懘之音矣聲
成文謂之音豈不信然茍五聲皆亂而不成文迭相
陵犯而不相為經不亦淫慢之音乎不言五聲而言
五色者為聲成文而言故也

　　八風從律而不姦

　　揚雄曰㓮割匏竹革木土金擊石彈絲以和天下掜
擬之八風左氏之論八音則曰以遂八風論舞則曰
(原闕)



















































　　七林鍾未之氣六月建焉而辰在鶉火其數五十四
夷則申之氣七月建焉而辰在鶉尾其數五十一南
吕酉之氣八月建焉而辰在壽星其數四十八無射
戍之氣九月建焉而辰在大火其數四十五應鍾亥
之氣十月建焉而辰在析木其數四十二是先王因
天地陰陽之氣辨十有二辰即十有二辰生十有二
律其長短有度其多寡有數而天下之度數出焉要
之皆黄鍾以本之也傳曰律所以立均出度揚雄曰
泠竹為管室灰為候以揆百度百度既設濟民不誤
然則百度得數而有常豈不原於十二律邪說者以
百刻為百度何其誤也五音有變宫變徴之數琴絃
有少宫少商之調皆非先王制樂度數之常也抑其
變而已矣豈不流於鄭聲之淫乎

　　小大相成終始相生倡和清濁迭相為經

　　先王之作樂文之以五聲之和播之以八音之諧節
之以十二律之度則聲音律吕𤼵越於樂縣之間其
體有小大不相廢而相成其用有終始不相戾而相
生一倡一和一清一濁迭相為經而所常未始有窮
也蓋音莫不有適而衷也者適也太清則志危以危
聽清則耳谿極谿極則不鑒不鑒則竭矣太濁則志
下以下聽濁則耳不收不收則不摶不摶則怒矣皆
非所謂適也一清一濁迭相為經要合清濁之衷而
已安往而不適哉百度得數而有常有常之常也倡
和清濁迭相為經無常之常也有常以為體無常以
為用非知真常者孰能究此鄭氏謂蕤賔至應鍾為
清黄鍾至中吕為濁豈所謂迭相為經之意邪

　　故樂行而倫清耳目聰明血氣和平移風易俗天下皆
寜

　　荘子曰不雜則清莫動則平樂行而倫清則八音克
諧無相奪倫其倫之固已清而無患矣確乎鄭衛之
音莫能入而雜之也以之行乎一身耳目聰明於其
外血氣和平於其内則中國雖大若出乎一人矣以
之行乎天下移風易俗於其始天下皆寧於其終則
天下雖廣若出乎一家矣國語曰夫樂必聽和而視
正聽和則聰視正則明其耳目聰明之謂乎傳曰樂
者所以動蕩血脉通流精神而和正其心其血氣和平
之謂乎昔王豹處淇而河西善謳緜駒處高唐而齊
右善歌夫以匹夫之歌且能感人深如此又况人君
擅天下利勢而以先王之樂感人未有不移風易俗
者矣太伯之於吳率以仁義化以道德而風俗移易
舉欣欣然遷善逺罪而不自知一國尚爾況天下乎
楚越以好勇之風成輕死之俗而有蹈水赴火之歌
鄭衛以好淫之風成輕蕩之俗而有桑間濮上之曲
姦聲尚爾況和樂乎孔子曰移風易俗莫善於樂信
矣荀卿言樂行而志清自人言之也此言樂行而倫
清自樂言之也

　　故曰樂者樂也君子樂得其道小人樂得其欲以道制
欲則樂而不惑以欲忘道則惑而不樂

　　人生而靜天之性也率之則為道感物而動人之情
也徇之則為欲君子所樂樂得其性而已故言道小
人所樂樂得其情而已故言欲以道制欲是順性者
也故樂而不惑以欲忘道是犯性者也故惑而不樂
孔子聞韶其樂至於三月不知肉味魏文聽古樂其
惑至於倦而欲寐則君子小人之情覩矣齊景公欲
比先王之觀晏子告以先王無流連之樂荒亡之行
卒使之作君臣相恱之樂誠以君子之道事其君欲
其以道制欲而不以欲忘道也齊人夾谷之舉不亦
晏子罪人乎

　　是故君子反情以和其志廣樂以成其教樂行而民鄉
方可以觀徳矣

　　經曰樂者情之不可變荀卿曰樂者和之不可變是
情為和之本和為情之用君子反情以和其志則是
志以道寜而其仁足以成已廣樂以成其教則是以
樂教和而其智足以成物樂教行於上而民鄉方於
下則上所廣之教無非德教下所鄉之方莫不背偽
而趨德豈不可以觀之哉古之諸侯必德盛教尊然
後賞之以樂子貢之稱孔子知其徳必始於聞樂亦
本諸此傳曰樂中平則民和而不流樂肅莊則民齊
而不亂如是則百姓莫不安其處樂其鄉以至足其
(闕)　樂行而民鄉方其教有至於此可謂入人深化
民速矣蓋樂之於天下所以同民心出治道廣之足
以為教行之足以成政然則聲音之道庸詎不與政
相通邪樂行而倫清鄭衛之音不可得而雜也樂行
而民鄉方天下之俗有可得而易也










　　樂書卷十八

　　欽定四庫全書

　　樂書卷十九

　　宋　陳𤾉　撰

　　禮記訓義

　　樂記

　　德者性之端也樂者徳之華也

　　天命之謂性率性之謂道得道之謂徳則徳固不足
盡性之全特性之端而已仁之實事親是也義之實
從兄是也樂之實樂斯二者是也則樂固不足既徳
之實特徳之華而已以徳為性之端則道其性之本
歟以樂為徳之華則徳其樂之實歟先王作樂以崇
德奏之於詩為徳言詠之於歌為徳音形之於舞為
徳容故堯之大章舜之大韶禹之大夏湯之大濩豈
皆足以既徳之實邪不過形容其英華而已由是觀
之明君務以徳稱樂而日趨於治其本先立矣暴君
務以樂蕩徳而日趨於亂其本先亡矣徳本也樂末
也知所本末可與論樂矣樂為徳之華其不可去如
此老子曰五音令人耳聾莊子亦曰擢亂六律鑠絶
竽瑟塞瞽曠之耳而天下人始含其明矣非老莊與
聖人異意也方其救末以復本其言不得不爾夏以
榮華為功秋以毁折反根其意亦何異此莫非華也
禮為道之華樂為徳之華

　　金石絲竹樂之器也

　　樂出於虚寓於實出於虚則八音㝠於道寓於實則
八音麗於器器具而天地萬物之聲可得而考焉故
凡物之盈於天地之間若堅若脆若勁若韌若實若
虚若沉若浮皆得效其響焉故八物各音而同和也
自葛天氏作八闋之樂少昊氏效八風之調而八音
固已大備後世雖有作者皆不能易兹八物矣金聲
舂容秋分之音也而莫尚於鍾石聲温潤立冬之音
也而莫尚於磬絲聲纎㣲夏至之音也而莫尚於琴
瑟竹聲清越春分之音也而莫尚於管籥匏聲崇聚
立春之音也而笙竽繫焉土聲函胡立秋之音也而
壎缶繋焉革聲隆大冬至之音也而鼗鼓繫焉木聲
無餘立夏之音也而柷敔繫焉然金多失之重石多
失之輕絲失之細竹失之髙匏失之長土失之下革
失之洪木失之短要之八者不相奪倫然後其樂和
而無失也記論八音多矣舉其始言之不過曰施之
金石要其終言之不過曰匏竹在下兼始中終言之
則曰金石絲竹樂之器也乃若論其詳舎周官太師
之職何以哉蓋樂器重者從細輕者從大大不踰宫
細不踰羽細大之中則角而已莫重於金故尚羽莫
輕於瓦絲故尚宫輕於金重於瓦絲者石也故尚角
匏竹非有細大之從也故尚議革木非有清濁之變
也故一聲然金石則土類西凝之方也故與土同位
於西匏竹則木類東生之方也故與木同位於東絲
成於夏故琴瑟在南革成於冬故鼗鼓在北大師之
序八音以金石土為先革絲次之木匏竹為後者蓋
西者以秋時言之聲之方也虚者樂所自出聲之本
也故音始於西而成於東於西則金石先於土者以
隂逆推其所始故也於東則匏竹後於木者以陽順
序其所生故也革絲居南北之正先革而後絲者豈
亦先虚之意歟此言樂之器荀卿言所以道徳者徳
待器而後達故也

　　詩言其志也歌咏其聲也舞動其容也

　　在心為志發言為詩詩也者言之合於法度而志至
焉者也故詩之所言在志不在聲怒則争鬬喜則詠
歌歌也者志之所甚可而聲形焉者也故歌之所詠
在聲不在志哀則辟踊樂則舞蹈舞也者蹈厲有節
而容成焉者也故舞之所動非志也非聲也一於容
而已矣以詩序求之詩者志之所之情動於中而形
於言詩言其志也言之不足故嗟嘆之嗟嘆之不足
故永歌之歌咏其聲也歌詠不足故不知手之舞之
足之蹈之舞動其容也蓋詩為樂之章必待歌之抗
墜端折然後其聲足以合奏歌為樂之音必待舞之
周旋詘信然後其容足以中節歌登於堂而合奏舞
降於庭而中節則至矣盡矣不可以有加矣其化豈
有不神其神豈有不盡邪記曰歌之為言也長言之
也説之故言之言之不足故長言之均是歌也或長
其言或咏其聲以言心聲故也歌先之舞次之者樂
以無所因為上有所待為下故也古之教六詩者以
六徳為之本以六律為之音以六徳為本故自樂器
推而上之及於徳者性之端樂者徳之華也以六律
為音故自樂器推而下之及於歌咏其聲舞動其容
也由是觀之聖人非惡歌也惡其酣爾非惡舞也惡
其屢爾故酣歌恒舞商書儆之屢舞躚躚周詩刺之
然則書美舜樂則曰詩言志歌永言聲依永律和聲
而不及舞大司樂序周樂則奏律歌吕而舞六樂者
豈非帝者徳全而樂簡王者業大而樂備故邪揚雄
曰周之禮樂庶事之備信乎
　　(原闕)

























　　也類皆執羽大濩而下武舞也類皆執干則大舞必
用小舞之儀小舞不必用大舞之章征誅揖遜之義
盡於此矣非窮神知化孰究之哉然則太司樂祀天
神祭地示有歌致天神地示則無歌小師大祭祀大
饗登歌小祭祀小樂事則不登歌何也曰致天神地
示無歌猶大神之不祼也小祭祀小樂事不登歌猶
小祭祀之不興舞也

　　樂者心之動也聲者樂之象也文采節奏聲之飾也君
子動其本樂其象治其飾

　　容從聲生聲從志起志從心𤼵是知詩與歌舞合而
為樂皆本於心焉蓋心者道之主宰反者道之動樂
以反為文體道之動者也故曰樂者心之動也人心
之動物使之然感於物而動故形於聲形於聲則有
嚮於器而非器猶為之象而已故曰聲樂之象也青
與赤謂之文五色備謂之采則文於采為略采於文
為備止樂謂之節作樂謂之奏則奏於樂為始節於
樂為終要皆非聲之質也聲之飾而已故曰文采節
奏聲之飾也君子致樂以治心則易直子諒之心油
然生矣動其本之謂也施於金石越於聲音樂其象
之謂也省其文采廣其節奏治其飾之謂也君子之
於樂以動其心為本則樂其象者幹也治其飾者末
也以樂其聲為象則動其本者道也治其飾者器也
幹則非本非末而本末待之而立道則非象非器而
象器待之而成然則君子豈不為道之幹邪樂必先
奏而後節此先節後奏何也曰六經之道同歸而禮
樂之用為急禮勝則離而以進為文故曲禮以毋不
敬為先樂勝則流而以反為文故作樂以節先乎奏
節先乎奏與書先戛後擊同意荀卿論禮亦謂節奏
陵而文然以禮為節則是以之為奏則非矣








　　樂書卷十九

　　欽定四庫全書

　　樂書卷二十

　　宋　陳𤾉　撰

　　禮記訓義

　　樂記

　　先鼓以警戒三步以見方再始以著往復亂以飭歸奮
疾而不抜極幽而不隠獨樂其志不厭其道備舉其道
不私其欲情見而義立樂終而徳尊君子以好善小人
以聽過生民之道樂為大焉

　　凡兵以鼓進以金止大武之樂先鼓以警戒出而治
兵也三步以見方武始而北出也再始以著往再成
而滅商也復亂以飭歸入而振旅也奮疾而不拔太公
之志也極幽而不隠周召之治也獨樂其志不厭其
道志以道寧也備舉其道不私其欲以道制欲也凡
此又舞動其容而已乃若詩𤼵乎情則情見而義立
者武王仗義以平亂也歌陳乎徳則樂終而徳尊者
武王偃武以修文也義立則天下歸之以為王徳尊
則天下宗之以為君君子履之莫不惡惡而好善小
人視之莫不懋功而聽過移風易俗天下皆寧由此
其本也然則生民之道有不以樂為大乎此六樂所
以均謂之大歟荀卿曰樂者治人之盛者也而墨子
非之則墨子之於道猶瞽之於白黒聾之於清濁之
楚而北求也斯言信矣孔子曰民之所由生禮為大
又曰所以治愛人禮為大由此觀之生民之道豈特
樂為大哉雖禮亦然故曰先王之道禮樂可謂盛矣
孔子曰武盡美矣未盡善也可欲之謂善翦商之事
非人所欲故有厭而不樂者矣然武王獨樂其志不
厭其道豈私一已之欲為哉果斷濟功以天下之心
為心而已若韶則既盡美矣又盡善也雖甚盛徳蔑
以加於此孔子聞之於後世猶足樂而忘味獨樂而
不厭蓋有不足言者矣且先鼓以警戒非特行師為
然視學亦如之故文王世子曰天子視學大昕鼓徴
所以警衆也

　　樂也者施也禮也者報也

　　樂由天作禮以地制别而言之樂者天地之和禮者
天地之序合而言之自其别言之樂由陽來天道也
禮由隂作地道也天覆萬物施其徳以養之與而不
取故曰樂也者施也地載萬物因其材而長之與而
取之故曰禮也者報也詩於上帝祈而不報於社稷
則報之而已亦是意也自其合言之春夏散天地仁
氣而之乎施秋冬歛天地義氣而歸乎報施者天下
之至徳報者天下之大利仁近於樂而主施義近於
禮而主報亦是意也雖然樂以施為主而不遺於報
故以之章徳又所以反始也禮以報為主而不遺於
施故禮尚往來而務施報也故曰禮之報樂之反其
義一也樂施而禮報猶易所謂闢户謂之乾闔户謂
之坤也樂施而有報禮報而有施猶易所謂一闔一
闢謂之變也

　　樂樂其所自生禮反其所自始樂章徳禮報情反始也

　　先王因徳以作樂縁情以制禮則徳也者樂之所自
生情也者禮之所自始樂樂其所自生所以章徳施
之道也禮反其所自始所以報情報之道也豈萬物
並作各歸其根之意歟離而言之則然合而言之一
於反始而已樂主章徳非無情也故曰樂也者情之
不可變者也禮主報情非無徳也故曰禮樂皆得謂
之有徳此言樂樂其所自生禮反其所自始禮器言
禮也者反其所自生樂也者樂其所自成檀弓言樂
樂其所自生禮不忘其本其不同何也曰物之在天
下乾始之坤生之春生之秋成之始之然後生生之
然後成自然之序也而禮樂如之禮器主乎禮故先
言禮也者反其所自生而以樂樂其所自成繼之樂
記主乎樂故先言樂樂其所自生而以禮反其所自
始繼之然則禮不言所自成樂不言所自始者蓋天
下之理粗而顯者聖人未甞不欲㣲之以之神妙而
幽者聖人未嘗不欲闡之以之明禮也者㣲而之神
故推而上之有及於所自始樂也者闡而之明故推
而下之有至於所自成是禮由隂作隂則能生而已
成嵗功者不與焉樂由陽來陽則主成嵗功而生亦
得而兼之君統臣功之意也若夫檀弓之論禮樂主
太公五世反葬於周言之故變始而言本以人本乎
祖故也








　　樂書卷二十

　　欽定四庫全書

　　樂書卷二十一

　　宋　陳𤾉　撰

　　禮記訓義

　　樂記

　　所謂大輅者天子之車也

　　書曰大輅在賔階面禮器郊特牲曰大路繁纓一就
明堂位曰乗大路大路商路也孔子曰乗殷之輅則
商尚質其大路則木路而已周尚文其大路豈玉路
歟周馭玉路者謂之大馭則玉路為大路明矣大輅
天子之車所以贈諸侯蓋商制非周制也雜記諸侯
之賵有乗黄大路則諸侯之大路蓋金路非玉路木
路也金路謂之大路猶熊侯謂之大侯也春秋傳稱
王賜晉文公以大路之服祝鮀言先王分魯衛晉以
大路王賜鄭子僑叔孫豹以大路杜氏以賜魯衛晉
之大路為金路賜鄭子僑叔孫豹之大路為革木二
路於義或然何以明之玉路大路也以其於四路為
大故也金路綴路也以其綴於玉路故也先路象路
也以其行道所先故也次路革路木路也以其次於
象路故也蓋周天子之路以玉為大諸侯以金為大
大夫以革木為大其為大同其所以為大異矣大路
一就先路三就則次路容有五就七就者矣鄭氏釋
禮以七就為誤是不知書以次路兼革木二路之意
也史遷樂書易車為輿是不知車可以統輿輿不可
以兼車之意也世本云奚仲始造車考之易理伏犧
畫卦寓大輿之象有虞氏之路有鸞車之制奚仲夏
之車正而已安得謂之始造乎

　　龍旂九旒天子之旌也

　　周官司常日月為常交龍為旂全羽為旞析羽為旌
别之則旌旂異制合之則旂亦可謂之旌爾雅曰素
錦綢杠纁帛縿素陞龍于縿練旒九飭以組維以縷
蓋揭旗以杠綢杠以錦正幅為縿屬縿為旒旒亦謂
之縿斾以纁則旒蒨矣左傳謂蒨茷是也升龍素則
降龍青矣曲禮謂左青龍是也青陽也仁之色也素
隂也義之色也陽上而降隂下而升交泰之道也君
徳之用存焉商頌曰龍旂十乗則龍旂九旒所以象
火火而養信蓋商天子之旌非周制也周制則巾車
王乗玉路建大常十有二旒以祀郊特牲曰旂十有
二旒龍章而設日月象天也日月為常諸侯亦謂之
常行人公侯伯子男建常是也交龍為旂天子之常
亦謂之旂覲禮天子載大旂是也同是常也天子謂
之大常同是旂也天子謂之大旂尊卑之等然也司
馬法謂旗章夏以日月上明商以虎上威周以龍章
上文不亦誤乎

　　青黑縁者天子之寳龜也從之以牛羊之羣所以贈諸
侯也

　　周官龜人掌六龜之屬各有名物天龜曰靈屬地龜
曰繹屬東龜曰果屬西龜曰雷屬南龜曰獵屬北龜
曰若屬各以其方之色與其體辨之公羊傳曰龜青
純何休曰龜甲􁋡也千嵗之龜青􁋡然則六龜之色
蓋亦各視其􁋡而已爾雅龜有十種寳龜居一焉禮
器諸侯以龜為寳家不寳龜儀禮大夫士祭筮而已
由是觀之寳龜則天子諸侯之禮也天子尺有二寸
諸侯八寸而大夫不預焉此臧文仲居蔡所以為僭
逸禮言大夫六寸未免為誤也蓋易有卦而彖縁之
衣有依而系縁之龜有甲而􁋡縁之青入為黑北方
之色也而智於是乎藏黑出為青東方之色也而仁
於是乎顯青黑縁天子之寳龜為其能顯仁藏智也
天子之贈諸侯以大輅龍旂寳龜為正牛羊之羣則
從之而已凡以報其所施禮樂之道也以其有安民
之徳故報以天子之車以其有君民之徳故報以天
子之旌以其有守國之智故報以天子之龜以其有
養民之道故報之以牛羊之羣車服以庸其意如此
司馬遷易寳為葆亦好竒之過也

　　樂也者情之不可變者也禮也者理之不可易者也

　　在天有性命之理在人有性命之情樂天道也必成
之以人故曰樂也者情之不可變者也禮人道也必
成之以天故曰禮也者理之不可易者也經曰樂者
人情之所不免也禮也者理也其意如此對而言之
則然通而言之樂通倫理非特主乎情禮縁人情非
特主乎理變則革而不徇故易則化而不離形則變
之於易為重易之於變為輕樂重而禮輕故於樂言
變於禮言易莊周於命言不可變於性言不可易其
意亦由是也彼變禮易樂者何足以知此

　　樂統同禮辨異禮樂之説管乎人情矣

　　樂出於天地之和莫適而非同禮出於天地之别莫
適而非異樂之統同非求同於樂也因其自同本和
以統之而已禮之辨異非求異於禮也因其自異别
宜以辨之而已同有所統異有所辨而禮樂之説蓋
有所不能忘焉然禮樂法而不説亦不過管乎人情
者而已荀卿曰樂合同禮别異禮樂之統管乎聖人
矣蓋統之必有宗故言管乎聖人説之不過乎人情
故言管乎人情是人情者禮樂之管而聖人又人情
之管也記有言禮樂之事與道有言禮樂之情與文
有言禮樂之原與説者事不若道之妙文不若情之
深説不若原之遠也禮樂之説與少儀工游於説鳬
氏為鐘有説同意

　　窮本知變樂之情也

　　樂者音之所由生其本在人心之感於物也故本於
哀心感者其聲之變也噍以殺本於樂心感者其聲
之變也嘽以緩本於喜心感者其聲之變也𤼵以散
本於怒心感者其聲之變也粗以厲至於敬心感者
其聲直以廉愛心感者其聲和以柔要之皆非性也
感於物而後動則情而已此窮人心之本知聲音之
變所以為樂之情也易以窮神知化為徳之盛則窮
本知變其樂情之至歟今夫禮樂之情同禮非無情
也其情不過合敬而已樂非無經也其經特倡和清
濁迭相為之而已此言窮本知變荀卿言窮本極變
者知言其始極言其終












　　樂書卷二十一

　　欽定四庫全書

　　樂書卷二十二

　　宋　陳𤾉　撰

　　禮記訓義

　　樂記

　　著誠去偽禮之經也

　　誠者性之徳偽者性之賊著誠則正人足以副其誠
去偽則邪人足以防其失君子之於禮有所竭情盡
慎致其敬而誠若非著誠歟以五禮防萬民之偽而
教之中非去偽歟禮天之經也著誠去偽則全於天
真而不汨於人偽其於禮之經也何有書所謂天秩
有禮者此也孔子曰禮也者敬而已矣孟子陳善閉
邪謂之敬陳善所以著人之誠閉邪所以去人之偽
然則所謂敬者豈不為禮之經乎夫禮釋回增美質
領惡而全好與此同意荀卿謂生於聖人之偽是亦
不為知隆禮者也極而論之豈惟禮去偽哉雖樂亦
不可為偽矣凡物有微著有去取言著誠則偽在所
微矣言去偽則誠在所取矣

　　禮樂偩天地之情達神明之徳降興上下之神而凝是
精粗之體領父子君臣之節是故大人舉禮樂而天地
將為昭焉

　　天地先禮樂而形禮樂後天地而作故天地隂陽之
情禮樂得以偩而出之也蓋天地之道其明為禮樂
其幽為神明其位為上下其物為精粗内之為父子
外之為君臣先王原天地之序以制禮道天地之和
以作樂偩天地之情於後而使幽者闡達神明之徳
於外而使顯者㣲神之在上而不可知也則降而下
之在下而不可知也則興而上之夫然後隂陽交通
而物體之精粗有所凝矣父父子子君君臣臣而人
倫之大節有所領矣凝與唫則凝形同義領與領天
下國家同義今夫禮則有常而天地所常之情見於
恒樂則有感而天地所感之情見於咸則偩天地之
情也夫天宙然示人神矣而樂率之以從天夫地佗
然示人明矣而禮居之以從地則達神明之徳也六
變而天神降八變而地示出皆可得而禮焉是樂也
而禮與焉徳産之致也精微而物體之精者凝焉徳
𤼵揚詡萬物而物體之粗者凝焉是禮也而樂與焉
則凝是精粗之體也禮則異數樂則異文而父子君
臣之節莫不統是焉則領父子君臣之節也蓋聖人
相天地以成能者也故制作禮樂而天地官矣大人
配天地以成位者也故舉禮樂而天地將為昭焉自
偩天地之情至領父子君臣之節則禮樂之所同自
天地訢合至卵者不殈則樂之所獨在易咸恒萃皆
言天地萬物之情大壯止言天地之情與此同意太
史公以偩天地之情為順天地之誠非也

　　天地訢合隂陽相得煦嫗覆育萬物然後草木茂區萌
達羽翼奮角觡生蟄蟲昭蘇羽者嫗伏毛者孕鬻胎生
者不殰而卵生者不殈則樂之道歸焉耳

　　天地者萬物之父母也隂陽者萬物之男女也天地
訢合而化醇隂陽相得而化生其於煦嫗覆育萬物
也何有自物之無情者言之草木則皆茂區萌則上
達自物之有情言之羽翼奮則凡排空而飛者舉矣
角觡生則凡摭實而走者舉矣蟄蟲昭蘇則鱗介之
物遂矣羽者嫗伏毛者孕鬻則羽毛之物蕃矣九竅
者胎生無内敗之殰八竅者卵生無外裂之殈則樂
之道歸是矣蓋有生不生有化不化不生者能生生
不化者能化化然則所謂樂之道豈非不生而生生不
化而化化者邪經曰樂者天地之和和故百物皆化
又曰大樂與天地同和和故百物不失則羽者嫗伏
毛者孕鬻百物皆化之意也胎生者不殰卵生者不
殈百物不失之意也樂之於物如此則凡變而有所
致且得無是理哉昔黄帝張樂於洞庭之野而萬物
至於循生則又進乎此矣此言天地訢合隂陽相得
先天地後隂陽上言隂陽相摩天地相蕩先隂陽後
天地者蓋天地體也隂陽用也自樂之出體致用言
之故先天地自樂之攝用歸體言之故先隂陽

　　樂者非謂黄鍾大吕弦歌干揚也樂之末節也故童者
舞之鋪筵席陳尊爼列籩豆以升降為禮者禮之末節
也故有司掌之樂師辨乎聲詩故北面而弦宗祝辨乎
宗廟之禮故後尸商祝辨乎䘮禮故後主人是故徳成
而上藝成而下行成而先事成而後是故先王有上有
下有先有後然後可以有制於天下也

　　陽六為律而黄鍾其首也隂六為吕而大吕其首也
古之作樂必奏律而歌吕則黄鍾大吕合而和聲者
也弦之以琴瑟歌之以雅頌堂上之樂也盾謂之干
鉞謂之揚武舞執焉堂下之樂也蓋樂之本在人心
禮之本在人情一管乎人君而已故黄鍾大吕以為
律弦歌以為聲干揚以為器則樂之末節而非其本
者也故童子舞之童子習末故也鋪筵席司几筵之
職也陳尊爼司尊彞内外饔之職也列籩豆籩人醢
人之職也即是而以升降為禮則禮之末節而非其
本者也故有司掌之司伺末故也仲尼之告子張不
以鋪几筵升降酌獻酬酢為禮而以言而履之為禮
不以行綴兆興羽籥作鍾鼓為樂而以行而樂之為
樂君子力此二者以南面而立是以天下太平也周
官大師掌六律六同以合隂陽之聲而教六詩焉則
得乎聲詩之意南面而立者人君也辨乎聲詩之用
北面而弦者樂師而已樂師北面而弦與司盟北面
而詔明神同意今夫吉禮五而莫先於祭凶禮五而
莫重於䘮尸象神者也而宗廟之敬繫焉主人主䘮
者也而致䘮之哀繫焉大祝掌六祝之辭以事鬼神
示辨六號九祭逆尸相尸禮則辨宗廟之禮後尸而
相之者宗祝之職也古者祝習夏禮謂之夏祝習商
禮謂之商祝故士䘮禮主人反即位商祝襲祭服禒
衣次繼之主人襲反位商祝掩瑱設幎目則辨䘮禮
後主人而相之者商祝之職也蓋禮樂之於天下得
之斯為徳行之斯為行能之斯為藝執之斯為事徳
必有行而行不全徳者有矣藝必兼事而事不全藝
者有矣郊特牲曰禮之所尊尊其義也失其義陳其
數祝史之事也知其義而敬守之天子之事也祭統
曰禘嘗之義大矣明其義者君也能其事者臣也由
是觀之禮樂之本在人君而其末繫於童子有司樂
師是禮成而上藝成而下也宗廟之敬在尸而致䘮
之哀在主人祝也者相尸主以接神者也特後之以
辨其事而已是行成而先事成而後也先王有制於
天下使諸侯朝萬物服體而百官莫敢不承事者豈
有他哉不過上先下後不失本末之施而已莊周有
之本在於上末在於下要在於主詳在於臣其大致
然也


　　樂書卷二十二

　　欽定四庫全書

　　樂書卷二十三

　　宋　陳𤾉　撰

　　禮記訓義

　　樂記

　　魏文侯問於子夏曰吾端冕而聽古樂則唯恐卧聽鄭衞
之音而不知倦敢問古樂之如彼何也新樂之如此何也

　　樂之於天下中則和過則淫故黄帝之咸池堯之大
章舜禹之韶夏商周之武濩其聲足樂而不流其文
足論而不息此所謂中則和古樂之發也鄭之好濫
宋之燕女衛之促數齊之敖辟慢易以犯節流湎以
忘本此所謂過則淫新樂之𤼵也今夫中人以下可
以語下亦可以語上以上語之則倦而不樂以下語
之則樂而不倦故魏武之於徐無鬼聞詩書禮樂則
未嘗啓齒聞相狗馬則大悦秦孝公之於商鞅聞帝
王之道未嘗概意聞霸道則前席是聽言則對誦言
如醉古之下流者皆然豈特魏文之於樂哉莊周曰
大聲不入俚耳折揚皇華則嗑然而笑豈是謂邪蓋
文侯之於古樂則在所外而唯恐卧於新樂則在所
内而不知倦此其問所以有彼此之辭也然則聽樂
必端冕何邪曰端取其端以正已也冕取其俛以接
物也諸侯𤣥端以祭則端冕諸侯之祭服也文侯以
祭服聽樂猶檜君以朝服逍遥其好鄭衛之音不已
甚乎古者端衣或施於冠或施於冕冠禮冠者𤣥端
緇布冠既冠易服𤣥冠𤣥端特牲禮主人冠冕𤣥内
則子事父母冠綏纓端韠公西華曰宗廟之事如㑹
同端章甫以至晉侯端委以入武宫晏平仲端委以
立虎門端之施於冠者也荀子端衣𤣥裳絻而秉路
大戴禮武王端冕受丹書與此所謂端冕端之施於
冕者也要之皆非朝服而朝服則天子以素諸侯以
緇未聞以𤣥端也鄭氏釋儀禮謂𤣥端則朝服之衣
易其裳爾釋玉藻曰朝服𤣥端素裳不知奚據而云
雜記襲朝服一𤣥端一禭禮受朝服自西階受𤣥端
自堂然則𤣥端不得為朝服明矣

　　子貢對曰今夫古樂進旅退旅和正以廣弦匏笙簧㑹
守拊鼓

　　古者舞列天子八諸侯六大夫四士二旅之為義生
於師旅之旅其陳足以成列也其陳以成列則衆故
也然則所謂進旅退旅豈非行其綴兆要其節奏而
進退成列邪正聲感人而和樂興焉姦聲感人而滛
樂興焉其樂和而不滛其聲正而不姦者以志意廣
故也廣則容姦狹則思欲以廣而後和正雖廣而不
容姦矣進旅退旅進退得齊焉和正以廣志意得廣
焉抑又作之堂上弦之以琴瑟作之堂下匏之以笙
簧堂上非特琴瑟也又㑹守拊焉堂下非特笙簧也
又㑹守鼓焉夫乗水者付之泭作樂者付之拊磬之
或擊或拊磬聲大小之辨也拊之或摶或拊拊聲大
小之辨也摶拊之摶有父之用焉荀卿曰縣一鍾而
尚拊大戴禮曰縣一磬而尚拊則拊設於一鍾一磬
之東其衆噐之父歟學記曰鼓無當於五聲五聲弗
得不和荀卿曰鼓樂之君則鼓以作樂其衆聲之君
歟蓋衆謂之㑹待謂之守堂上之樂衆矣其所待以
作者在拊堂下之樂衆矣其所待以作者在鼓㑹守
拊鼓則衆樂備舉矣然堂上則門内之洽以拊為之
父堂下則門外之治以鼓為之君内則父子外則君
臣人之大倫也而樂實有以合和之古樂之𤼵修身
及家均平天下如此而已與夫新樂之發俳優侏儒
獶雜子女不知父子者豈不有間乎今夫拊之為噐
韋表穅裏狀則類鼓聲則和柔倡而不和非徒鏗鏘
而已書𫝊謂以韋為鼓白虎通謂拊革而穅是也其
設則堂上書所謂摶拊是也其用則先歌禮所謂登
歌則令奏擊拊是也書謂之搏拊明堂位謂之拊搏
者以其或拊或搏莫適先後故也

　　始奏以文復亂以武治亂以相訊疾以雅君子於是語
於是道古修身及家平均天下此古樂之𤼵也

　　周官大司樂教國子舞雲門大卷大咸大㲈大夏大
濩大武大夏而上文舞也大濩而下武舞也古之樂
舞始奏以文復亂以武維清奏象舞其文也武奏大
武其武也文先之武次之有安不忘危之意而揖讓
征誅之義盡矣豈非莊周所謂文武經綸邪治亂以
相之亂與武亂之亂同訊疾以雅之訊與三刺之訊
同然干羽之舞雜然並奏容有失行列而不治并疾
速而不刺者矣是故治亂以相有文明以節之使之
和而不流也訊疾以雅有法度以正之使之奮而不
拔也荀卿之論舞以為目不自見耳不自聞然而治
俯仰詘信進退遲速莫不亷制盡筋骨之力以要鍾
鼓拊㑹之節而靡有悖逆者在相與雅而已書曰恒
舞于宫無相以節之故也詩曰屢舞僛僛無雅以正
之故也樂終於舞如此則樂終而德尊故明樂之君
子於是語以告之道古以明之而君子小人未有不
好善而聽過者矣文王世子曰大樂正斆舞干戚語
說鄉射禮曰古者於旅也語不過如此修身及家平
均天下而天下皆寧矣然相之為噐所以節文舞也
蓋生於舂不相之相笙師掌教舂是已昔梁王築城
以小鼓為節而役者以杵和之蓋其遺制也鄭氏謂
相以節樂則是謂之為拊則非豈惑於方言以穅為
相之說歟雅之為噐所以正武舞也笙師掌教雅以
教祴樂是已賔出以雅欲其醉不失正也工舞以雅
欲其訊疾不失正也賔出以雅有祴夏之樂則工舞
以雅其樂可知矣二鄭之論雅制類皆約漢法為言
疑其有所受之周官以興道諷誦言語為樂語此特
說語與道古者豈舉上下見中之意邪

　　今夫新樂進俯退俯姦聲以濫溺而不止及優侏儒獶
雜子女不知父子樂終不可以語不可以道古此新樂
之𤼵也

　　荀卿曰鄭衛之音使人之心淫舞韶歌武使人之心
莊然則新樂之異古其來尚矣形於動静則進俯退
俯其陳不足以成列也𤼵於聲音則姦聲以濫溺而
不止其聲不足以合奏也豈非政散民流誣上行私
而不可止之謂邪蓋古樂之𤼵始奏以文復亂以武
而不聞及優侏儒也治亂以相訊疾以雅而不聞獶
雜子女也弦匏笙簧㑹守拊鼓而不聞不知父子也
夫然後足以使長幼男女之理父子君臣之節皆形
見於樂而有别矣其有不可以語且道古耶文王世
子曰既歌而語以成之言父子君臣長㓜之道合徳
音之致者此也若夫及優侏儒獶雜子女不知父子
如檀長卿所為古無有也君子不道也不過知聲而
不知音知舞而不知節禽獸之歸而已豈知夾谷之
戲孔子所以請誅齊人之饋孔子所以遂行歟古樂
言始奏以見終新樂言樂終以見始互𤼵故也

　　樂書卷二十三

　　欽定四庫全書

　　樂書卷二十四

　　宋　陳𤾉　撰

　　禮記訓義

　　樂記

　　今君之所問者樂也所好者音也夫樂者與音相近而不同

　　古以德音謂之樂今以溺音為之則非樂也淫濫之
音而己是樂與音固相近而不同也文侯所問在樂
所好在音是知音而不知樂真衆庶之見爾非君子
之道也孔子惡鄭聲之亂雅及顔淵問為邦而告之
以韶舞為可則鄭聲為可放其貴禮樂賤邪音如此
是子夏所學則孔子也然則文侯聽古樂惟恐卧聽
鄭衛之音而不知倦必叩其兩端而竭焉以盡陳善
閉邪之道孰謂子夏不知尊夫子之道而敬其君歟
孟子以齊王不能同樂於民故語之以今樂猶古所
以引而進之也子夏以文侯好音而不知樂故對之
以今樂異古所以抑而攻之也

　　文侯曰敢問何如子夏對曰夫古者天地順而四時當
民有德而五榖昌疾疢不作而無妖祥此之謂大當然
後聖人作為父子君臣以為紀綱紀綱既正天下大定
然後正六律和五聲弦歌詩頌此之謂德音德音之謂
樂詩曰莫其德音其德克明克明克類克長克君王此
大邦克順克俾俾于文王其德靡悔既受帝祉施于孫
子此之謂也

　　天地非四時不運民非五榖不飬則四時者天地之
使候也榖者民之司命也蓋天地以順動則四時不
忒是天地順理然後四時各當其分也德者成和之
修則民有德人之和也而五榖昌天地之和應之也
如此災害不生而無疾疢禍亂不作而無妖祥合是
數者無適而不當則三才之理得豈不謂之大當乎
天下大當然後作為父子君臣之禮以為紀綱蓋人
倫之至也與夫新樂之𤼵獶雜子女不知父子以亂
人之大倫者異矣荀卿曰禮者法之大分類之綱紀
也故一家紀綱在父子天下綱紀在君臣内外相維
而紀綱正則天下之動貞夫一而大定矣在易既濟
定也本於剛柔正而位當家人家道正也而終於天
下定然則天下大當而禮可行天下大定而樂可作
固其時夫然後正六律而使之和聲和五聲而使之
恊律弦之琴瑟歌之詩頌則中聲所止無非盛德之
形容焉庸詎不為德音之樂邪周官大師掌教六詩
以六德為之本以六律為之音瞽矇掌鼓琴瑟九德
六詩之歌以役大師此之謂也周之世世修德莫若
文王詩之形容文王之德莫若靈䑓而靈䑓所美又
不過虡業維樅賁鼓維鏞矇瞍奏公而已然則文王
之樂豈不原於德音邪且王季以一諸侯之㣲卒能
比德文王而靡悔以王大邦受帝祉施孫子如此其
盛者貊其德音故也魏文侯果能放溺而好德則古
樂之道是誠在我德成而上比雖文王亦我師也患
不閑邪存誠以馴致之爾由是知子夏之於君夫豈
以其不能而遂賊之邪蓋作為父子君臣以為紀綱
者禮也作為鼗鼓椌楬壎篪以為德音者樂也識其
文者能述而明知其情者能作而聖均謂之聖人不
亦可乎今夫古樂之𤼵六律固正矣而後世四清興
焉律之所以不正也五聲固和矣而後世二變興焉
聲之所以不和也然四清之名起於鐘磬縣之二八
之文非古制也豈鄭氏傅㑹漢得石磬十六而妄為
之說邪二變之名起於六十律旋宫之言非古制也
豈京房傅㑹左氏七音以奉五聲之說邪是不知左
氏所謂七音即八音也八音以土為主是以金石絲
竹匏與革木皆待之而後和焉故虞書樂記國語之
論八音皆虚土音以為之主猶之天地之數五十有
五而大衍虚其五之意也由是觀之樂之音有八雖
謂之七音可也孰謂合二變而七之乎前說詩言其
志歌咏其聲此說弦歌詩頌先後不同何也曰前則
本詩而為歌故詩為先與書詩言志歌永言同意此
則本所歌之詩言之故詩為後與瞽矇弦歌誦詩同
意至於以貊為莫比為俾其亦𫝊聞之誤歟

　　今君之所好者其溺音乎文侯曰敢問溺音何從出也
子夏對曰鄭音好濫淫志宋音燕女溺志衛音趨數煩
志齊音敖辟喬志此四者淫於色而害於德是以祭祀
弗用也詩云肅雍和鳴先祖是聽夫肅肅敬也雍雍和
也夫敬以和何事不行

　　夫樂者音之所由生其本在人心之感於物也故在
音為樂在心為志鄭音好濫而志從以淫宋音燕女
而志從以溺衛音趨數而志從以煩齊音敖辟而志
從以喬志淫則心蕩志煩則心亂志溺則心下志喬
則心髙皆非中聲所止非所以為德音之樂也蓋樂
所以放淫亦所以誨淫所以章德亦所以敗德故故
淫章德古樂之𤼵也古樂之𤼵肅肅乎其敬而制之
以禮雝雝乎其和而制之以義如此則外不淫色内
不害德舉而措之天下何事不行况用之祭祀而先
祖不是聽邪書謂八音克諧無相奪倫神人以和者
此也新樂之𤼵反是其何以行之哉鄭衛齊宋之樂
均出於溺音詳而論之鄭之音淫於宋衛之音淫于
齊故魏文侯問鄭衛而不及齊宋細而别之衛之淫
風流行又不若鄭國之盛故孔子之對顔淵與惡其
亂雅又畧衛而語鄭也子夏言齊音之淫色害德本
衰世言之師乙謂齊音見利而讓本盛時言之







　　樂書卷二十四

　　欽定四庫全書

　　樂書卷二十五

　　宋　陳𤾉　撰

　　禮記訓義

　　樂記

　　為人君者謹其所好惡而已矣君好之則臣為之上行
之則民從之詩云誘民孔易此之謂也

　　君者臣之倡上者下所儀故君以心好之則臣未有
不為之於朝上以迹行之則民未有不從之於下然
則人君之於民所以觸而𤼵之者豈難也哉不過謹
吾好惡示之使知禁而已上之好惡可不謹歟子夏
之於詩仲尼盖嘗引而進之不可謂不達其意矣始
以貊其德音美王季之德中以肅雍和鳴頌成王之
樂終又以牖民孔易勉之是子夏之於魏欲使是君
為成周之君是民為成周之民彼其用心不亦仲尼
欲為東周之意乎文侯誠能移溺音之好而好是德
音内以和心外以肅敬則樂行而民嚮方天下皆寜
矣豈特魏哉如不能乎其好惡反周道之正而已然
子路之於祭君子以為知禮子夏之於魏君子以為
知樂至孔子論帝王之禮樂不以告回者語之夫豈以
二子為不知之邪要之得禮樂以成德克允蹈而行之
者惟回而已莊周亦謂回忘禮樂孰謂周也詭於聖人

　　然後聖人作為鞉鼓椌楬壎箎此六者德音之音也然
後鍾磬竽瑟以和之干戚旄狄以舞之此所以祭先王
之廟也所以獻酬酳酢也所以官序貴賤各得其冝也
所以示後世有尊卑長幼之序也

　　見乃謂之象形乃謂之噐聖人作樂以𤼵諸聲音者
寓之象以稽諸度數者寓之噐是故作革以為鞉鼓
而鞉所以兆奏鼓者也作木以為椌楬而楬所以止
合樂者也作土為壎而始有所倡作竹為篪而終
有所和則播鞉而鼓從之中聲以發焉擊椌而楬
止之中聲以節焉吹壎而箎應之中聲以和焉蓋弦
歌詩頌中聲之所止也而謂之德音則鞉鼓椌楬壎
箎中聲之所出也謂之德音之音不亦冝乎樂以中
和為用而和以中為始故國語之論八音不過曰道
之以中徳詠之以中音然則德音之音豈不存於中
德乎聖人既作為六者之噐以寓德音之樂抑又越
之金石以為鍾磬宣之匏絲以為竽瑟所以諧其聲
舞武以干戚舞文以旄狄所以動其容則八音克諧
無相奪倫而神人奚適不和哉此所以祭先王之廟
而幽足以交於神獻酬酳酢而明足以交於人行之
當時而官序貴賤莫不得其冝示之後世而尊卑長
幼莫不得其序也何害德淫色之有孰謂古樂之發
不可用之祭祀邪大司樂奏宗廟之樂始於鼗鼓管
磬終於九德之歌九㲈之舞者此也今夫樂之在噐
以鼓為君以相為相在聲以宫為君以商為臣歌在
上而貴舞在下而賤凡理之形見於樂者未有不寓
貴賤尊卑長幼之意是樂之所樂而禮未嘗不行於
其間不亦知樂㡬於禮之意歟不言柷敔而言椌楬
者柷以中虛為用而聲出焉故又謂之椌敔以伏虎
為形而聲伏焉故又謂之楬蓋聲之出也樂由之合
焉聲之伏也樂由之止焉亦隂陽之義也書不云乎
合止柷敔

　　鍾聲鏗鏗以立號號以立横横以立武君子聽鍾聲則
思武臣石聲磬磬以立辨辨以致死君子聽磬聲則思
死封疆之臣絲聲哀哀以立亷亷以立志君子聽琴瑟
之聲則思志義之臣竹聲濫濫以立㑹㑹以聚衆君子
聽竽笙簫管之聲則思畜聚之臣鼓鼙之聲讙讙以立
動動以進衆君子聽鼓鼙之聲則思將帥之臣君子之
聽音非聽其鏗鏘而已也彼亦有所合之也

　　古者上農捇土出金以為鍾上工磨石出玉以為磬
鍾於五行為金於五事為言於五藏為氣於五性為
義金則奏而為鏗鏘言則𤼵而為號令直其氣所以
立横方其義所以立武此聽其聲所以思武臣也磬
於八音為石於八卦為乾石則其形曲折而有别乾
則其行剛健而不䧟有别所以立辨不䧟所以致死
此聽其聲所以思死封疆之臣也琴瑟則静好而其
音同出於絲絲聲則噍殺而哀㓗静而亷依義以立
志而已此聽其聲所以思志義之臣也竽笙簫管則
𤼵猛而其音同出於竹竹聲則動濁而濫合比而㑹
有聚衆之義焉此聽其聲所以思畜聚之臣也鼓為
樂之君而鼙則卑者所鼓其為革聲一也士譁而讙
羣趨而動有進衆之義焉此聽鼓鼙之聲所以思將
帥之臣也蓋有死封疆之臣則外足以保疆場有志
義之臣則内足以厲風俗有畜聚之臣其衆足以順
治有勇武將帥之臣其威足以無敵為國之道無競
惟人而已君子之於音聽之在心不在耳彼其音之
所𤼵亦誠有所合之也豈在恱鄭衛之鏗鏘而已哉
魏文侯之為君蓋不知此子夏所以深諭之也合而
謂之言鍾聲鼓鼙之聲則知絲之為琴瑟竹之為竽
笙簫管也言絲聲竹聲則知鍾之為金鼓鼙之為革
也言石聲磬則金聲鍾之類見矣言竹聲濫則石聲
清之類見矣匏竹異制言竹則匏在其中矣革木一
聲言革則木在其中矣就八者單出言之故謂之聲
由聽其雜比言之故謂之音聽音必言君子者惟君
子為能知樂故也八音不言土者以七音待土賛之
而後和故也鄭康成以石聲磬當為罄字之誤豈經
㫖哉於𫝊有之金聲鏗鏗以立横横以勁武金聲正
則人思武矣石聲硜硜以立别别以致死石聲正則
人思死節矣絲聲哀哀以立亷亷以立志絲音正則
人將立操矣竹音濫濫以立㑹㑹以聚衆竹音正則
人思和治矣土音濁濁以立太太以含育土音正則
人思寛厚革音讙讙以進衆革音正則人思毅勇匏
音啾啾以立清清以忠謹匏音正則人思恭愛木音直
直以立正正以寡欲木音正則人思㓗已亦足𤼵明
此矣古人嘗謂與其有聚歛之臣寧有盗臣然則畜
聚之臣何足思哉蓋畜聚之臣則畜衆而使之聚若
鄉遂之官是已非所謂聚歛之臣也聚歛之臣孔子
嘗欲鳴鼓而攻之則子夏學於孔子者也其肯語而
思之乎琴瑟之音言哀鼓鼙之音言讙者蓋琴瑟夏
至之音一隂生之時也鼓鼙冬至之音一陽生之時
也陽主樂隂主哀陽主譁隂主静此其音所以不同









　　樂書卷二十五

　　欽定四庫全書

　　樂書卷二十六

　　宋　陳𤾉　撰

　　禮記訓義

　　樂記

　　賓牟賈侍坐於孔子孔子與之言及樂曰夫武之備
戒之已久何也對曰病不得衆也咏嘆之淫液之何
也對曰恐不逮事也𤼵揚蹈厲之已蚤何也對曰及
時事也武坐致右憲左何也對曰非武坐也聲淫及
商何也對曰非武音也子曰若非武音則何音也對
曰有司失其傳也若非有司失其傳則武王之志荒
矣子曰唯丘之聞諸萇𢎞亦若吾子之言是也

　　古之善論兵者以齊之技擊不可遇魏之武卒魏之
武卒不可遇秦之銳士秦之銳士不可當桓文之節制
桓文之節制不可敵武王之仁義仁則愛人而惡人之
害之也義則循理而惡人之亂之也未有下不得人和
上不得天時者矣夫豈以衆之不得為病事之不逮為
恐時之不及為慮哉其所以備戒如此者出而與民同
患人之所畏不可不畏爾觀其誓師之辭曰肆予小子
誕以爾衆士殄殱乃讎爾衆士其尚敵果毅以登乃辟
功多有厚賞不迪有顯戮尚弼予一人永清四海時哉
弗可失其意亦可見矣人之左手足不如右强則左者
無事於用而右者有事於用也武舞之行列亂矣而皆
坐是致其有用者憲其無用者以文止武而已非所謂
武坐也故賓牟賈之言孔子無取焉故曰武亂皆坐周
召之治也武王之勝商遏劉應天順人而已非利天下
也尚何聲淫及商之有乎武樂之聲淫及商非武王之
志然也有司失其傳而已故賓牟賈之言孔子有取焉
爾故曰唯丘聞諸萇𢎞亦若吾子之言是也然則賓
牟賈之言樂及此與夫蘇夔言聲而不及雅者異矣

　　賓牟賈起免席而請曰夫武之備戒之已久則既聞命
矣敢問遲之遲而又久何也子曰居吾語女夫樂者象
成者也揔干而山立武王之事也𤼵揚蹈厲太公之志
也武亂皆坐周召之治也且夫武始而北出再成而㓕
啇三成而南四成而南國是疆五成而分周公左召公
右六成復綴以崇天子夾振之而駟伐盛威於中國也
分夾而進事蚤濟也乆立於綴以待諸侯之至也

　　兵者不祥之噐而干者非伐人之兵也揔干而山立
其象武王征而不伐之意歟君無為而逸臣無不為
而勞揔干而山立象武王征而不伐之事以君逸故
也𤼵揚蹈厲象太公時維鷹揚之志以臣勞故也孔
子語魯太師之樂以翕如為作以繹如為成是樂以
始作以變成武王之樂六成則六變而已始而北出
三歩以見方也再成而㓕商再始以著徃也三成而
南自北而南也四成而南國是疆正域彼江漢汝墳
也五成而分周公左召公右不私其欲也六成復綴
以崇天子樂終而徳尊也樂象武功之成如此而已
蓋不疆南國而分陜以治未可也不分陜以治而使
之復綴以崇天子未可也分治繫於臣故别而為二
復綴統於君故合而為一然始而北出為治兵所以
尚威武也終夾振之而駟伐盛威於中國則入為振
旅所以反尊卑也蓋大武之舞以鼓進以金止以鼓
進則分左右夾而進之所以欲事功之蚤濟也以金
止則乆立於綴兆之位而遲之所以待諸侯之至也
其所以如此者匪棘其欲也致天討除人害以對于
天下而已然則武樂六成韶樂九成何也曰二與四
為六而坤用之兩地之數也一三五為九而乾用之
參天之數也武武樂也而屬乎隂其成以兩地之數
韶文樂也而屬乎陽其成以參天之數象成莫大乎
形而數如之亦節奏自然之符也

　　且女獨未聞牧野之語乎武王克殷反商未及下車而
封黄帝之後於薊封帝堯之後於祝封帝舜之後於陳
下車而封夏后氏之後於把投殷之後於宋

　　昔武王誅殘賊反牧野非心利天下以棘吾欲也棘
於裂地封先代之後與之共守而已蓋黄帝為有熊
而封其後於薊帝堯為陶唐而封其後於祝帝舜為
有虞而封其後於陳所以備三恪也禹為夏后而别
以姒氏契為商姓而别以子氏或封把或封宋所以
備二代也帝德也封之備三恪崇德故也王業也封
之備二代尊業故也帝則德備事簡不必修其禮物
焉雖不待下車封之可也王則業大事煩必修其禮
物然後可以封雖欲不待下車信乎其未能矣均是
二王之後一則以封一則以投何邪曰古者在賢則
封之不賢則投之禹之後非若武庚以三監叛也封
之以仁所以崇先代投之以義所以戒後世孔子定
書正禮皆斷自唐虞此封先代之後必及黄帝者豈
二帝二王之君皆出於黄帝故邪與商周禘嚳同意
史記并論封神農之後於焦言之第弗深考爾

　　封王子比干之墓釋箕子之囚使之行商容而復其位
庶民弛政庶士倍禄濟河而西馬散之華山之陽而弗
復乗牛散之桃林之野而弗復服車甲衅而藏之府庫
而弗復用倒載干戈包之以虎皮將帥之士使為諸侯
名之曰建櫜然後天下知武王之不復用兵也

　　商王賊虐諌輔而比干以諌死囚奴正士而箕子以
智奴剥䘮元良而商容以仁隐皇天震怒命武王誅
之夫豈使之利廣土衆民為哉蘄於繼絶世獲仁人
而已以謂既死者不可復作封其墓以旌異之可也
生者猶可因任囚者釋之而使以德隐者起之而復
其位急親賢故也商政之施於民者可謂虐矣弛之
使從寛所以安之禄之加於士者可謂薄矣倍之使
加厚所以勸之急先務故也書曰乃反商政政由舊
者此歟馬者兵介之用散之華山而弗復乗牛者引
重之具散之桃林而弗復服示天下不復用兵畜矣
車甲所以備敵者也衅而藏之於府庫干戈所以勝
敵者也倒載而包之以虎皮示天下不復用兵械矣
將帥之士使之列爵分土而為諸侯示天下不復用
武臣矣凡此名之曰建􁃅而實以偃兵也荀卿曰古
者明王之舉大事立大功也大事已愽大功已立則
君享其成羣臣享其功是以為善者勸為不善者沮
如此而已考工記言櫜之欲其約也詩曰載櫜弓矢
蓋旗之為物令士卒者也令士卒以用之為常其建
之則必掲而用之櫜之為物約弓矢者也約弓矢以
不用為常其建之則必束而不用矣故建之與旗同
其所以建之與旗異然則武成以歸馬華山放牛桃
林為先釋箕子囚封比干墓式商容閭為後與此異
何邪曰昔者廏焚孔子問以傷人為先而馬次之先
人後物古之君子皆然夫詎武王偃兵獨先物後賢
邪是知武成簡編錯誤而記之所載為不失其序書
言箕子比干而不及微子者豈以微子之分封於宋
以代武庚為商後故邪此先比干後箕子者豈以箕
子之利貞不若比干輔相之為至邪與孟子論賢人
之序同意書先箕子後比干者以比干之死在箕子
為奴之後也與孔子論三仁之序同意封二王之後
所以戒後世之為君者封比干之墓所以勸後世之
為臣者式商容之閭言其始行商容而復其位言其
終釋者以商容為商之禮樂失之逺矣











　　樂書卷二十六

　　欽定四庫全書

　　樂書卷二十七

　　宋　陳𤾉　撰

　　禮記訓義

　　樂記

　　散軍而郊射左射貍首右射騶虞而貫革之射息也

　　武王翦商之後六軍之士皆散歸之六鄉而天子諸侯
始講郊射之禮盖六遂之地謂之野六鄉之地謂之郊
古者虞庠在國之西郊而諸侯之學亦在郊則知郊射必
於郊之學武王克商行郊射之禮猶即商學而已何則周
人之學有東西無左右商人之學有左右無東西地道尊
右而卑左故諸侯郊射於左學以貍首為節天子郊射於
右學以騶虞為節也然君子之於射有揖遜之取有男力
之取不主皮之射揖遜之取也貫革之射勇力之取也散
軍郊射而貫革之射息則尚揖遜不尚勇力矣今夫貍之
為物其性善搏其行則止而擬度焉射者必持弓矢審
固奠而後𤼵亦擬度之意也騶虞見於周南而貍首無
所經見逸詩有之曾孫侯氏四正具舉大夫君子凢以
庶士小大莫處御于君所以燕以射則燕則譽豈貍
首之詩邪檀弓曰貍首之班然執女手之卷然豈貍
首之歌邪貍首樂御而射以禮則小大御于君所而
㑹之有時而然也故射義曰諸侯以貍首為節樂時
㑹也騶虞義獸也又其色白冝正以殺為事而不殺
是亦仁之至也騶虞樂仁而殺以時則庶類蕃殖而
朝廷治朝廷治則百官備而無曠職矣故射義曰天
子以騶虞為節樂官備也儀禮大射樂正命大師奏
貍首鄉射奏騶虞盖亦如此

　　裨冕搢笏而虎賁之士說劒也

　　周官司服公之服自衮冕而下如王之服侯伯之服
自鷩冕而下如公之服子男之服自毳冕而下如侯
伯之服孤之服自希冕而下如子男之服卿大夫之
服自𤣥冕而下如孤之服由是觀之子男之君視公
侯伯為卑而孤卿大夫又視子男為卑此子男之君
所以與孤卿大夫同服裨冕也裨之為言埤也埤與
禆皆非正卑道故也玉藻言諸侯裨冕以祭儀禮言
侯氏裨冕舉子男以見侯伯也荀卿言大夫裨冕記
言大夫冕而祭於公舉大夫以見孤卿也古者虎賁
之士雖多其所以統之者不過下大夫二人而已武
王勝商之後天子郊射以騶虞為節諸侯郊射以貍
首為節而貫革之射息孤卿大夫服裨冕搢笏而虎
賁之士說劒則偃武修文之意可見矣古之造字者
武欲止旗欲偃干欲立戈欲倒弓欲弛矢欲入劒欲
歛然則虎賁之士說劒固武王所欲也彼其用之者
豈所欲哉鄭康成謂裨衣衮之属也孔穎逹因謂天
子六服以大裘為上其餘為裨不亦誤乎

　　祀乎明堂而民知孝朝覲然後諸侯知所以臣耕藉然
後諸侯知所以敬五者天下之大教也

　　天子以保四海為孝諸侯以保社稷為孝是四海之
民為重而諸侯之社稷次之也孝經宗祀文王於明
堂以配上帝則嚴父之孝莫大於此天子以孝致明
堂之祀而四海之民莫不觀化而知孝老吾老以及
人之老故也不然則臣子恩薄而倍死忘生者衆矣
故曰祀乎明堂而民知孝也存省聘頫臣之禮也朝
覲宗遇君之禮也大宗伯以賔禮親邦國而朝覲居
其一朝春以圖天下之事覲秋以比邦國之功然後
諸侯不敢一於制節抑又知謹度以修臣道焉不然
則君臣之位失諸侯之行惡而倍畔侵陵之敗起矣
故曰朝覲然後諸侯知所以臣也公田謂之藉借民
力治之故也王所親耕謂之藉借民力終之故也四
海之内各以其職來助祭而王必躬耕以共齍盛者
以為祭不自致則如不祭以此率諸侯事其先君夫
孰不知所以敬哉不然則匱神祀困民財而天下將
有不藉之譏矣故曰耕藉然後諸侯知所以敬也道
千乗之國者莫先於敬事而信故成王戒諸侯於廟
以敬爾在公為始誥康叔於國以式克敬典為重則
諸侯知所以敬固當務之為急也言孝則知敬之為
飬言臣則知孝之為子武王一舉事而天下知所以
父子君臣上下之教得非有言前之信令外之誠然
邪自郊射而息貫革之射冕笏而說虎賁之劒偃武
之教也祀明堂以教孝朝覲以教臣耕藉以教敬修
文之教也五者並行於天下豈不為教之大者歟祭
義言祀乎明堂所以教諸侯之孝食三老五更於太
學所以教諸侯之弟祀先賢於西學所以教諸侯之
德耕藉所以教諸侯之飬朝覲所以教諸侯之臣為
天下之大教五與此詳略不同何也曰繼治者其道
同繼亂者其道變祭義論先王治世之常法故以食
老更祀先賢次於祀明堂以耕藉先於朝覲者以諸
侯資孝弟以成德然後能盡為人臣子之道而民不
興焉樂記論武王牧野一時之權冝故以偃武為先
修文為後使民知孝為先諸侯之敬為後抑又將帥
之士使為諸侯未必知朝覲又急於耕藉此施教所
以不純乎先王之序也與宣王之雅不純文武之序
同意今夫夏后氏世室商人重屋周人明堂論治世
常法而曰祀乎明堂可也武王牧野之事亦曰祀明
堂可乎曰明堂之制周法然也武王牧野之事未必
有是記者言之豈追成周之制言之歟文王為西伯
之時而詩以臯門應門造舟為梁追美之義恊於此

　　食三老五更於大學天子袒而割牲執醬而饋執爵而
酳冕而緫干所以教諸侯之弟也

　　天地人之數以三成以五備故天統三辰五星於上
地統三極五行於下人統三德五事於其中然則三
老五更之數亦視諸此王建國必立三卿鄉飲酒必
立三賔飬老必立三老故禮運曰三公在朝三老在
學三賔之於鄉三卿之於國三公之於朝皆非一人
為之則三老五更之於學豈皆以一人名之邪後世
以尉元為三老游明根為五更之類皆以一人為之
非古意也古者十年以長則父事之五年以長則兄
事之况老更乎三老有成人之德近於父者也先王
以父道事之五更更事之乆近於兄者也先王以兄
道事之然君者所事也非事人者也其所以事人不
過親袒割牲執醬而饋執爵而酳以禮之冕而揔干
以樂之而已以此教諸侯然而有不弟者未之有也
今夫飬老之禮五十飬於鄉六十飬於國七十飬於
學則食之於大學七十者而已有虞氏以燕禮夏后
氏以饗禮商人以食禮則以食禮食之者商人而已
文王世子言天子視學釋奠於先老遂設三老五更
羣老之席位焉適饌省醴飬老之珍具遂𤼵咏焉言
親袒割牲則適饌可知言執醬而饋則珍具可知言
執爵而酳則省醴可知言冕而揔干則𤼵咏可知凡
大合樂必遂飬老豈非天子視學之禮邪武王牧野
之事以五教為急食老更為緩故其序如此祭義亦
於五教之後語及是者所繼之教雖治亂不同及其
成功一也彼播棄不廸者譏之於書召之訊夢者刺之
於詩亦豈知先王所以食老更之意哉射有左右學
鄉學也食老更於太學國學也學記言黨庠術序繼
之以國有學與此同意然則飬老有虞氏以深衣夏
后氏以燕衣周人以𤣥衣食禮而服縞者惟商人為
然縞衣非冕服必冕而揔干者以舞者樂之成故特
服冕所以重其事也冕而揔干施於食禮而記稱食
嘗無樂者考之於詩商頌言顧予烝甞而有鍾鼓鞉
鼓筦磬之聲周雅言以徃烝甞而有鼓鍾送尸之樂
則甞非無樂也周官凡饗食樂師鍾師奏燕樂籥師
鼓羽籥之舞則食非無樂也謂之食嘗無樂蓋非商
周制歟

　　若此則周道四逹禮樂交通則夫武之遲乆不亦冝乎

　　樂者德之聲舞者德之容武王偃武修文之後習射
服冕祀明堂講朝覲耕藉田食老更而禮樂之教交
修于天下是雖因於商人而周之制作實兼修而用
之則周道四逹禮樂交通而樂舞之遲猶四時之運
陽積而成暑非一日也孔子謂武盡美矣未盡善也
盡美矣故其成必乆未盡善故非所以為備樂何獨
至乆立於綴而疑之歟路之四達謂之逵道之四逹
謂之皇故誅賞廢興資此以成禮樂刑政資此以備
然則周道四逹亦可知









　　樂書卷二十七

　　欽定四庫全書

　　樂書卷二十八

　　宋　　陳𤾉　撰

　　禮記訓義

　　樂記

　　君子曰禮樂不可斯須去身致樂以治心則易直子諒之
心油然生矣易直子諒之心生則樂樂則安安則久久則
天天則神天則不言而信神則不怒而威致樂以治心者也

　　陂則險平則易邪則曲正則直易則易知性之所以
為智也直則内敬性之所以為禮也子者天性之愛
所以為仁也諒者天性之誠所以為信也蓋性者心
之地心者天之君神之舎者也致樂以治心而易直
子諒之心油然生矣易直子諒之心生則於性之所
受者能樂於性之所受者能樂則於事之所遇者能
安此易所謂樂天安土之意也於事之所遇者能安
則不失其所而其德可乆矣此坤之安貞吉老子謂
地乆之意也孔子曰智者樂仁者壽又曰仁者安仁
智者利仁則樂者智者之道也安者仁者之道也易
曰可乆則賢人之德孟子曰聖人之於天道則乆者
賢人之地道也天者聖人之天道也神則聖而不可
知雖隂陽且不能測況於人乎老子曰人法地地法
天天法道道法自然由是觀之乆則地道天則天道
然則仁智有人道而神有不為自然者邪蓋不離於
宗謂之天不離於精謂之神古之學者自仁率之至
於天道自善充之至於神致樂以治心而至於天則
神固其理也孟子曰樂則生矣生則惡可已荀卿曰
誠心守仁則形形則神如此而已今夫待言而信者
以人有意故也天則無待於言而畏矣待怒而威
者以人有情故也神則無待於怒而威矣易曰不
言而信存乎德行又曰神武不殺書曰德威惟畏荀
子曰至德嘿然而喻不怒而威樂也者章德者也豈
待言而後信怒而後威邪子思論至誠不息則乆卒
至於不見而章不動而變無為而成其意亦何異此
離而言之天與神異合而言之則一故莊子曰神而
不可不為者天也易曰觀天之神道而四時不忒是
已老子言天乃道道乃乆此言乆則天天則神者豈
乆者又天道之始終歟記有之不閉其乆是天道也
蓋天可以兼地地不可以兼天猶形而上者可以言
噐形而下者不可以言道

　　致禮以治躬則莊敬莊敬則嚴威

　　孔子曰臨之以莊則敬是莊為敬之始而敬不止於
莊書曰嚴恭夤畏𫝊曰有威可畏謂之威則嚴為威
之始而威不止於嚴蓋身主信躬主詘致禮以治躬
則自卑而尊人撙節退讓以明之而已非主乎信者
也其於治躬也何有然□肅則莊敬重則嚴威是嚴
威以莊敬為本莊敬以嚴威為文也禮也者資莊敬
以為教待威嚴而後行然樂記先嚴而後威先後之
序也曲禮先威而後嚴重輕之序也致禮以治躬則
馴致有漸不得不以先後序之班朝治軍涖官行法
則分守致嚴不得不以重輕序之

　　心中斯湏不和不樂而鄙詐之心入之矣外貌斯湏不
莊不敬而易慢之心入之矣

　　樂由中出而本乎心則和樂者心之𤼵於天真者也
禮自外作而見乎□則莊敬者□之形於肅括者也
故致樂以治心心中斯湏不和不樂而鄙詐之心入
之矣致禮以治躬外貌斯湏不莊不敬而易慢之心
入之矣况其乆者乎周之末造鹿鳴廢則和樂缺矣
菁莪廢則無禮儀矣况能治心於内治躬於外以全
所謂一體者乎然鄙詐之心反乎子諒者也易慢之
心反乎莊敬者也言反乎子諒者推而上之以見易
直言反乎莊敬者推而下之以見嚴威言之法也且
古人於禮樂不可以斯湏去身斯湏去身而為心害
如此况三年不為其害將如之何哉宰我之說蓋有
為而言記言鄙詐易慢之心以内明外也太史公言
暴慢姦邪之行以外明内也

　　故樂也者動於内者也禮也者動於外者也樂極和禮
極順内和而外順則民瞻其顔色而弗與爭也望其容
貌而民不生易慢焉故德煇動於内而民莫不承聽理
𤼵諸外而民莫不承順故曰致禮樂之道舉而錯之天
下無難矣

　　禮樂之於天下辨上下之位則禮交動乎上樂交應
乎下相通以致用也定内外之分則樂動於内禮動
於外相辨以立體也其為體用雖殊而所以職乎動
則一而己豈非天下之動貞夫一歟記者兩言之為
更瑞異故也今夫保合大和者其乾乎天下至順者
其坤乎樂由天作未有不本乾之和禮以地制未有
不本坤之順樂非特和而已有以極天下之和也禮
非特順而已有以極天下之順也曾子言君子動容
貌斯逺暴慢矣正顔色斯近信矣誠信逹之於顔色
恭敬逹之於容貌君子内和於心以逹誠信則民瞻
其顔色而弗與爭焉以内信外也外順於貌以逹恭
敬則望其容貌而民不生易慢之心焉以外直内也
曲禮曰執爾顔正爾容祭義曰有愉色者必有婉容
冠義曰禮義之始在於正容體齊顔色是顔色之於
容貌為内容貌之於顔色為外故於内和之樂言顔
色外順之禮言容貌樂也者德之不可匿者也故德
煇動乎内而民莫不承聽禮也者理之不可易者也
故理𤼵諸外而民莫不承順君子所為民視聽而以
之者也豈不為民之耳目乎揚雄曰天之肇降生民
使其目見耳聞是以視之禮聽之樂如視不禮聽不
樂雖有民焉得而塗諸可謂知比矣由是觀之致禮
樂之道舉而錯之天下之民無難矣患内不用志外
不用力焉耳子張問政孔子對之君子明於禮樂舉
而錯之而已然則致禮樂之道舉而錯之天下則安
上治民移風易俗猶反掌耳為政豈難哉此孔子將
為政於衛所以深悼禮樂之不興也樂雖主和未嘗
不順和順積中是也禮雖主順未嘗不和禮之用和
為貴是也樂雖章德而禮非不以德人而無禮焉以
為德是也禮雖主理而樂非不以理樂通倫理是也
樂也者動於内禮也者動於外主禮樂言之樂所以
修内禮所以修外主教世子言之










　　樂書卷二十八

　　欽定四庫全書

　　樂書卷二十九

　　宋　陳𤾉　撰

　　禮記訓義

　　樂記

　　樂也者動於内者也禮也者動於外者也故禮主其减
樂主其盈禮减而進以進為文樂盈而反以反為文禮
减而不進則銷樂盈而不反則放故禮有報而樂有反
禮得其報則樂樂得其反則安禮之報樂之反其義一也

　　禮樂之於天下無主不止無文不行故其情則中有主而
能止其文則外有正而能行是主减主盈者禮樂之情也以
進以反者禮樂之文也言减則盈為増言盈則减為虚言
進則反為退言反則進為出禮主虛以减則人情之所憚行
必以進為文所以推而進之也豈卑者舉之罄者與之之
意歟樂主増以盈則人情之所樂趨必以反為文所以抑
而退之也豈髙者下之饒者取之之意歟今夫禮以地制
未嘗不主减然而饗必至於百拜儀必至於三千則禮减
而進以進為文可知樂由天作未嘗不主盈然而合樂必
止三終奏韶必止九成則樂盈而反以反為文可知
以易言之上者陽之位下者隂之位陽上進隂下退
則於卦為復禮主其减樂主其盈者復之道也外者
陽之域内者隂之域陽内入隂外出則於卦為姤禮
以進為文樂以反為文者姤之道也在風之蟋蟀儉
必欲中禮樂必欲無荒在雅之楚茨禮儀欲其既備
鍾鼓欲其既戒亦此意歟禮减而不進則人病於難
為不足以致冨銷之道也樂盈而不反則人病於太
侈不足以致謹放之道也銷則鑠於外物不能以自
强入於魯人之跛倚者有之然則禮也者其可以無
進乎放則逐於外物不能以自反入於魏侯之忘倦
者有之然則樂也者其可以無反乎故禮得其報其
情樂而不惑樂得其反其情安而不危禮之報情樂
之反始其數雖異其義一也孔子言謙以制禮繼之
復以自知豫以作樂繼之嚮晦入宴息義恊於此史
遷謂君子以謙退為禮而不知其文主進以减損為
樂而不知其情主盈未為深於禮樂者也郊特牲言
春禘秋嘗春饗孤子秋食耆老其義一者以禘嘗饗
食有春秋隂陽之義也言天先乎地君先乎臣其義
一者以天地君臣有先後尊卑之義也此言禮之報
樂之反其義一者以禮樂有報反之義也其義同其
所以為義異

　　夫樂者樂也人情之所不能免也樂必𤼵於聲音形於
動静人之道也聲音動静性術之變盡於此矣

　　君子小人同樂而異得故曰樂者樂也君子樂得其
道小人樂得其欲人情同樂而合道故曰樂者樂也
人情之所不能免也必𤼵於聲音形於動静人之道
也蓋樂𤼵於聲音為歌於動静為舞歌舞皆人所為
道實在焉道之所在性實藏焉然則人道著於聲音
動静非性術之常也特其變者爾有言心術有言性
術者道無所不行而術則述其末焉喜怒哀樂所以
形者非心之本心之末而已聲音動静所以變者非
性之本性之末而已此心與性所以皆謂之術孟子
曰盡其心者知其性則心術者性術之用性術者心
術之體言性術之變盡於此矣尚何底藴之有乎

　　故人不耐無樂樂不耐無形形而不為道不耐無亂先
王耻其亂故制雅頌之聲以道之使其聲足樂而不流
使其文足論而不息使其曲直繁瘠亷肉節奏足以感
動人之善心而已矣不使放心邪氣得接焉是先王立
樂之方也

　　情動於中而形於言人之所以為詩也情樂於内而
形於外人之所以為樂也凡此天機之發而不能自
已非有以使之然也是人而不耐無樂樂不耐無形
形而不為之道逹則始乎治常卒乎亂矣先王得不
制為雅頌之聲以道之乎蓋王政廢興在雅不在風
盛德形容在頌不在雅制為雅頌之聲以道之則審
樂足以知政聞樂足以知德使其聲足樂而不流取
是以節之也使其文足論而不息取是以行之也然
聲樂之象非樂之道也故可樂樂而至於不流得非
以道制象者乎文樂之飾非樂之情也故可論論而
至於不息得非以情成文者乎聲足樂而不流故安
文足論而不息故乆中正之雅不過是爾此所以能
使曲直繁瘠亷肉節奏足以感動人之善心不使放
心邪氣得接焉確乎多哇之鄭不能入也蓋亷直之
音作而民肅敬繁簡之音作而民康樂肉好之音作
而民慈愛先王制為雅頌以道曲直繁瘠亷肉之聲
抑又節奏合而成文其有不足感動人之善心邪今
夫心中斯湏不和不樂而鄙詐之心入之矣况放心
得接乎姦聲感人逆氣應之而淫樂興焉况邪氣得
接乎先王反情以和其志廣樂以成其教凡淫溺之
樂不接於心術邪僻之氣不設於身體卒至於奮至
德之光動四氣之和以著萬物之理者立樂之效也
墨子非之奈何雖然先王制雅頌之聲以道之不過
𤼵之聲音形之動静特樂之一方非道之大全也語
其大全則道可載而與之俱休樂而無形則人不能
無樂樂而不能無形不足道也幽昬而無聲則其聲
足樂而不流其文足論而不息不足道也充滿天地
包裹六極則感動人之善心不足道也動於無方居
於窈冥則立樂之方不足道也上文論六音此及亷
直繁簡肉好而不及噍殺粗厲滌濫者不合雅頌之
聲故也






　　樂書卷二十九

　　欽定四庫全書

　　樂書卷三十

　　宋　陳𤾉　撰

　　禮記訓義

　　樂記

　　是故樂在宗廟之中君臣上下同聽之則莫不和敬在
族長鄉里之中長㓜同聽之則莫不和順閨門之内父
子兄弟同聽之則莫不和親

　　聖人作為君臣上下父子兄弟長㓜以為紀綱紀綱既正
天下大定然後正六律和五聲律小大之稱比終始之序
使君臣上下父子兄弟長㓜之理皆形見於樂合生氣之
和道五常之行使主敬主親主順之道皆㑹歸於和是故
祭祀奏之宗廟之中君臣上下同聽之莫不和敬而不慢
射鄉奏之族長鄉里之中長㓜同聽之莫不和順而不逆
燕私奏之閨門之内父子兄弟同聽之莫不和親而不䟽
經所謂樂極和𫝊所謂聽和則聰者此也蓋宗廟之中未
施敬而人敬以和敬在心故也事兄悌其順可移於長以
和順在行故也父子之道出於天性以和親在性故也然
樂之感人也深其化人也速父子兄弟和親於閨門
樂之化行乎一家也長幼和順於族長鄉里樂之化
行乎鄉遂也君臣上下和敬於宗廟樂之化行乎一
國與天下也古樂之𤼵修身及家平均天下如此而
已若夫新樂之𤼵獶雜子女不知父子况君臣上下
兄弟長幼者乎大司樂凡樂冬日至於地上之圎丘
奏之則天神皆降夏日至於澤中之方丘奏之則地
示皆出於宗廟之中奏之則人鬼可得而禮言在宗
廟之中則圎丘方澤之祭可知矣儀禮凡鄉飲鄉射
燕禮皆用樂大師大祭祀師瞽登歌令奏擊拊下管
播樂噐令奏鼓􁈹大饗亦如之言在族長鄉里之中
則朝廷之上燕饗可知矣爾雅宫中之門謂之闈小
者謂之閨而燕禮有房中之樂豈非作於閨門之内
者歟昔齊桓公閨門之内縣樂亦其遺制也然化之
行也必自貴而賤自外而内故先君臣上下而長㓜
次之父子兄弟為後荀卿先君臣父子兄弟而後及
長少者尊尊而後親親親親而後長長治之序也

　　故樂者審一以定和比物以飾節節奏合以成文所以
合和父子君臣附親萬民也是先王立樂之方也

　　一者數之所始物者器之所寓一雖不足以盡樂而
樂未離數不可以不審物雖不足以顯樂而樂未離
器不可以不比今夫天得一以清地得一以寧樂得
一以和然則將欲定和其可不審一乎獸有比肩不
比不行禽有比翼不比不飛况樂欲飾節其可不比
物乎蓋五聲所以為一者以宫為之君也十二律所
以為一者以黃鍾為之本也故審宫聲則五聲之和
定審黄鍾則十二律之和定審一以定和也金石以
動之絲竹以行之革木以節之比物以飾節也節以
止樂而奏以作之一節一奏合雜以成文采節奏合
而成文也指八音而言謂之比音指八音之物而言
謂之比物其實一也審一以定和者樂之情比物以
飾節者樂之節節奏合而成文者樂之文三者備矣
在閨門之内所以合和父子也在宗廟之中所以合
和君臣也在族長鄉里之中所以附親萬民也合和
父子君臣則天下如出乎一家附親萬民則中國如
出乎一人先王立樂之力不過如此自所立之始言
之制雅頌之聲以道之至不使放心邪氣得接焉是
也自所立之成言之樂在宗廟之中至合和父子附
親萬民是也由前則先君臣後父子重輕之序也與
曲禮論非禮不定之序同意由後則先父子後君臣
先後之序也與易序卦論禮義有所措之序同意此
言先王立樂之方荀卿言立樂之術儒行曰合志同
方營道同術莊子曰天下之治方術者多矣方則在
物一曲而有所嚮非所以為全也術則述其末而行
之非所以為本也二者之言相為表裏爾若夫論樂
之全而不域於一方論樂之本而不蔽於末節又非
先王所得而立之也

　　故聽其雅頌之聲志意得廣焉執其干戚習其俯仰詘
伸容貌得莊焉行其綴兆要其節奏行列得正焉進退
得齊焉

　　季札觀周樂於魯歌大雅曰廣哉熈熈乎歌頌曰至
矣哉廣而不宣師乙言樂於賜謂廣大而静者宜歌
大雅寛而静者宜歌頌是雅為王政之興頌為王功
之成其體未嘗不廣也况聽其聲乎蓋内之為志意
外之為容貌陳之為行列變之為進退聽雅頌之聲
則知反情以和志故志意得廣焉執其干戚習其俯
仰詘伸則不知慢易以犯節故容貌得莊焉行其綴
兆要其節奏則回邪曲直各歸其分故行列得正焉
進退得齊焉然雅頌之聲詩之歌也干戚舞之器也
俯仰詘伸舞之容也綴兆舞之位也節奏聲之飾也
言雅頌則風舉矣言干戚則羽籥舉矣言俯仰詘伸
則疾舒舉矣言綴兆則逺短舉矣言節奏則文采舉
矣耳之所聽志意得廣而有容手之所執體之所習
容貌得莊而有敬足之所行心之所要行列得正可
畏而愛之進退得齊可則而象之如此則五官皆備
而天樂全矣其於出則征誅入則揖遜天下莫不聽
而從服也何有荀卿謂歌清盡舞意天道兼繼之目
不自見耳不自聞然而治俯仰屈信進退疾徐莫不
兼制盡筋骨之力以要鐘鼓拊㑹之節如此而已有
言制雅頌之聲有言聽雅頌之聲者制其聲以為樂
章者在先王聽而得之以廣志意者豈特先王而已
哉

　　故樂者天地之命中和之紀人情之所不能免也

　　樂出於虚藏於無天地麗於實形於有實必受命於
虚有必受命於無此樂所以能生天地非天地所生
也萬物非天地不生天地非樂不生則樂者天地之
命也今夫始天始地者太始也樂有以著之以至六
變而天神降八變而地示出自非能命天地而不命
於天地孰能與此莊周謂調之以自然之命者㡬是
歟喜怒哀樂未𤼵而為中者性也天下之大本存焉
𤼵皆中節而為和者情也天下之逹道存焉先王作
樂以情性為綱以中和為紀無中以紀之則蕩而至
於過無和以紀之則異而至於乖古之神瞽考中聲
而量之以制度所道者中德所詠者中聲使夫德音
不愆以合神人以中紀之也合生氣之和道五常之
行使夫陽而不散隂而不宻剛氣不怒柔氣不懾以
和紀之也經曰樂也者節也又曰樂至則無怨節則
不過所以為中無怨則太平所以為和中和之𤼵在
協民情而已此人情之所不能免也然樂之道推而
上之以觀其妙斯為天地之命推而下之以觀其徼
斯為中和之紀以樂為中和之紀則禮者中之紀而
已與易於乾言變化於坤特言化同意此言天地之
命自其妙言之荀卿言天下之大齊自其粗言之要
之終於中和之紀皆不可得而異也禮器以禮為衆
之紀紀散則衆亂則樂為中和之紀紀散則樂淫矣














　　樂書卷三十

　　欽定四庫全書

　　樂書卷三十一

　　宋　陳𤾉　撰

　　禮記訓義

　　樂記

　　夫樂者先王之所以飾喜也軍旅鈇鉞者先王之所以
飾怒也故先王之喜怒皆得其儕焉喜則天下和之怒
則暴亂者畏之先王之道禮樂可謂盛矣

　　藝有六樂居一焉禮有五軍居一焉樂由陽來而喜者陽
也禮由隂作而怒者隂也形而上者謂之道形而下者謂
之器則樂者道也鈇鉞者器也荀卿曰凡禮軍旅飾威也
以飾喜為樂則飾怒為禮矣以鈇鉞為禮之器則鍾鼔為
樂之器矣先王以樂飾喜樂以天下者也故天下安治者
莫不和之以為樂焉以禮飾怒憂以天下者也故天下暴
亂者莫不畏之以為威焉孟子言今王鼓樂於此百姓聞
之舉欣欣然有喜色所謂樂所以飾喜也繼之相告曰吾
王庶幾無疾病歟所謂喜則天下和之也言王赫斯怒爰
整其旅所謂軍旅鈇鉞所以飾怒也繼之一怒而安天下
之民所謂怒則暴亂者畏之也先王之於喜怒未嘗
容私皆得其儕焉夫豈為道之過哉由是知先王之
道禮樂正其盛者也有子謂先王之道以禮之用和
為美則兼樂言之有不為盛者乎然而墨子非之豈
不猶之楚而北求也哉此言喜怒得其儕荀卿言得
其齊者儕之為言類也齊之為言中也喜怒得其儕
則喜怒必以其類矣與春秋𫝊謂喜怒以類同意喜
怒得其齊則喜怒必適於中矣與中庸謂喜怒未𤼵
謂之中同意

　　子贛見師乙而問焉曰賜聞聲歌各有宜也如賜者宜
何歌也師乙曰乙賤工也何足以問所宜請誦其所聞
而吾子自執焉夫歌者直已而陳德也動已而天地應
焉四時和焉星辰理焉萬物育焉

　　周官大司樂宗廟奏九德之歌瞽矇掌九德六詩之
歌以役大師記曰弦歌詩頌此之謂德音則詩言其
志德音之所止也歌咏其聲德音之所形也人之生
也直而德則直心而行之歌以𤼵德而德則直已而
陳之直已則循理而無所詘不亦簡乎陳德則因性
而無所隐不亦易乎易簡而天地之理得成位乎其
中矣然則歌之所𤼵豈自外至哉在易之坤曰六二
之動直以方也動以静息直以動顯故萬物直乎東
則之動而已是直已者必動而動已者直在其中矣
人之歌也與隂陽相為流通物象相為感應故聲和
則形和形和則氣和氣和則象和象和則物和動已
而天地應焉其形和也四時和焉其氣和也星辰理
焉其象和也萬物育焉其物和也三才相通而有感
有感斯應矣四時變化而不乖不乖斯和矣星辰各
有度數而不亂能勿理乎萬物各有成理而自遂能
勿育乎黃帝章樂於洞庭之野奏之以隂陽之和燭
之以日月之明四時迭起萬物循生信乎歌之氣盛
而化神矣秦青聲振林木響遏行雲亦㡬是歟師乙
賤工也對子贛之問有及於此是知古之審聲以知
音審音以知樂者豈特君子哉

　　故寛而静柔而正者宜歌頌廣大而静䟽逹而信者宜
歌大雅恭儉而好禮者宜歌小雅正直而静亷而謙者
宜歌風

　　人之受命於無莫不具五行之氣成形於有莫不備
五行之聲氣異異聲聲異異歌歌異異宜此聲歌所
以各有宜而宜定者不出所位也中庸曰寛裕温柔
足以有容齊莊中正足以有敬又曰寛柔以教不報
無道南方之强也君子居之是寛柔者君子之容德
也静正者君子之敬德也以仁存心而不失之寛柔
仁德莫盛焉以禮存心而不失之静正禮德莫盛焉
頌者美盛德之形容者也故寛而静柔而正者宜歌
之雅以政而後成政以德而後善君子之德有小大
大則崇化其體廣大嫌於離静以即動不可不鎮之
以静其用䟽逹嫌於去信以近誣不可不成之以信
大雅德逮黎庶政之大者也故廣大而静䟽逹而信
者宜歌之小則川流其性恭儉以為德其性好禮以
為行恭儉而知好禮則恭而能安不失之大遜儉而
能廣不失之太陋小雅譏小已之得失政之小者也
故恭儉而好禮者冝歌之頌之所以為頌者雅積之
也雅之所以為雅者風積之也正直為正正曲為直
洪範之論君德以正直為始論王道以正直為終正
直則不倚於剛亦不倚於柔一適乎中而已易曰六
二之動直以方也象曰直其正也正直則離静以動
不濟之以静則其正不足以有守其直不足以有行
矣不汚以為亷而不以物累已不亢以為謙而不以
已絶物亷而濟之以謙則亷不失之隘謙不失之輕
矣正直而静君子之德性也亷而謙君子之德行也
風出於德性繫一人之本者也故正直而静亷而謙
者冝歌之以書之九德考之寛而静則寛而栗也柔
而正則柔而立也廣大而静亷而謙則簡而亷也䟽
逹而信則剛而塞也恭儉則愿而恭也好禮則亂而
敬也正直而静則直而温也昔季札觀周樂於魯為
之歌頌曰至矣哉直而不倨曲而不屈近而不偪逺
而不㩦遷而不淫復而不厭哀而不愁樂而不荒用
而不匱廣而不宣施而不費取而不貪處而不底行
而不流盛德之所同也非寛而静柔而正者能之乎
為之歌大雅曰廣哉熈熈乎曲而有直體文王之德
也非廣大而静䟽逹而信者能之乎至於歌小雅則
曰美哉思而不貳怨而不言其周德之衷乎歌周南
召南則曰美哉始基之矣然勤而不怨歌豳則曰美
哉蕩蕩乎然樂而不淫季札之論頌與大雅則是論
小雅與風未容無失也小雅周之所以致逸樂之盛
者也孰謂德之衷乎關雎樂而不淫者乎孰謂勤而
不怨乎豳俗勤而不怨者也孰謂樂而不淫乎然則
歌之所宜頌則寛而静大雅則廣大而静者蓋歌以
聲為本聲以静為容此歌風雅頌所以皆本於静歟

　　肆直而慈愛者宜歌商

　　五帝之聲不可得而見所可見於書者不過詩言志
歌永言而已商人識之蓋不得其詳所得而歌之者
不過五帝之遺聲而已商之聲其體肆而不拘直而
不屈其用則恤下以為慈利物以為愛則肆直義也
慈愛仁也仁之實盡於事親義之實盡於事兄樂也
者節文仁義而已然則歌商之音非肆直而慈愛者
豈所宜哉昔曽子商歌莊周恱而與之寗戚商歌齊
桓恱而用之聞其聲知其德性然也蓋肆直而慈愛
者存乎仁義臨事而屡斷者存乎勇具仁義之道而
勇以行之此所以為天下逹德也顧豈不賢者能歌
之乎

　　温良而能斷者宜歌齊

　　太公之於齊其文足以附衆而温良其武足以制衆
而能斷温良者仁之本能斷者義之用三代之道不
過如此蓋三代得天下以仁未嘗不始於温良行仁
以義未嘗不始於能斷故湯之代虐以寛温良也布
昭聖武能斷也言湯如此則夏周可知季札之歌齊
曰泱泱乎大風也哉表東海者其太公乎國未可量
也𫝊曰仁而無武無能逹也温良而能斷則仁且有
武而能逹矣彼國其可量哉齊之音温良而已非若
頌之寛而静也能斷而已非若商之臨事而屡斷也
然則歌之者有不貴於此歟







　　樂書卷三十一

　　欽定四庫全書

　　樂書卷三十二

　　宋　陳𤾉　撰

　　禮記訓義

　　樂記　　雜記　　大記　祭義　　　祭統

　　樂記

　　商者五帝之遺聲也商人識之故謂之商齊者三代之
遺聲也齊人識之故謂之齊明乎商之音者臨事而屡
斷明乎齊之音者見利而譲臨事而屡斷勇也見利而
譲義也有勇有義非歌孰能保此

　　文乆而㓕節奏乆而絶故商非全五帝之聲齊非全
三代之聲特其遺聲而已文之五聲謂之聲播之八
音謂之音歌也者詠聲以諧音者也故明乎商之音
者臨事而屡斷勇以行之故也明乎齊之音者見利
而讓義以守之故也勇者正直之德義者剛克之德
歌者直已而陳德者也非歌孰能保此勿失乎周人
兼用六代之樂而正考甫得商頌於周之太師得非
五帝之遺聲乎周之禮樂盡在於魯而魯太師摯適
齊得非三代之遺聲乎遺聲與記所謂遺味遺音之
遺異與𫝊所謂遺直遺愛之遺同子贛逹於政非不
能臨事而屡斷也累於貨殖未必能見利而讓也然
則子贛所宜歌亦可知矣其曰商之遺聲疑衍文歟

　　故歌者上如抗下如隊曲如折止如槁木倨中矩句中
鉤纍纍乎端如貫珠故歌之為言也長言之也說之故
言之言之不足故長言之長言之不足故嗟嘆之嗟嘆
之不足故不知手之舞之足之蹈之也子貢問樂

　　性術之變𤼵諸聲音為歌形諸動静為舞歌咏其聲
則終始有倫先王登之於堂所以貴人聲也舞動其
容則蹈厲有節先王降之於庭所以極歡心也蓋永
言之歌上則揚之如抗下則垂之如隊曲則屈之如
折止則立如槁木倨則折還中矩句則回旋中鉤纍
纍乎端如貫珠則繹如以成矣是歌之為言長言之
也長言之不足其聲不能無嗟其氣不能無歎嗟歎
之不足則手之所舞足之所蹈𤼵於天機自動亦孰
知其所以然而然哉經曰凡音由人心生也感於物
而動故形於聲聲相應故生變變成方謂之音比音
而樂之及干戚羽旄謂之樂是歌出於聲音文采而
為樂之始舞見於干戚羽旄而為樂之成故孔子論
舜之樂而曰韶舞周頌序文王之樂而曰象舞然則
舞豈不為樂之成歟故記樂者至舞而終焉周官樂
師以六舞教國子而終於人舞豈亦記樂者之意歟
此與詩序先手舞後足蹈孟子先足蹈後手舞者自
情動於中形於外言之則始而有終故手舞先足蹈
自樂之惡可已言之則終而復始故足蹈先手舞觀
仲尼門人或詠舞於雩禜或弦歌於武成或執干而
舞或正坐而弦或援琴而成聲或登木而託音其所
問及樂者子貢而已豈子貢逹於詩仲尼嘗恱而進
之歟然子貢知問而不知樂子夏知樂而不能忘知
而忘之者其回也歟子貢問樂有其目而亡其辭不
過若詩之南陔崇丘書之藁飫泪作周禮之司禄司
空論語之問王知道皆闕文爾學者置而勿論可也

　　雜記

　　父有服宫中子不與於樂母有服聲聞焉不舉樂妻有
服不舉樂於其側大功將至辟琴瑟小功至不絶樂

　　父生我者也尊而不親故父有服宫中子不得與於
聞樂况舉樂乎母鞠我者也親而不尊故母有服不
得以舉樂雖聲聞焉可也妻齊我者也敵體而已故
妻有服不舉樂於其側雖不於其側舉之可也是人
子有服於母其情殺於父而於妻又殺於母也樂不
止於琴瑟而琴瑟特常御者而已曲禮曰君子無故
不徹琴瑟大功之親有服其將至則為有故矣雖辟
琴瑟可也未至則不必辟琴瑟矣小功之親有服雖
不至絶樂其將至又可知矣雖然小功至不絶樂若
夫於已有小功之䘮議而及樂又禮之所棄也古者
由命士以上父子異宫謂之宫中子是與父同宫者
也異宫之子雖與於樂不亦可乎

　　君於卿大夫比葬不食肉比卒哭不舉樂為士比殯不
舉樂

　　諸侯五月而葬同等至七月而卒哭大夫三月而葬
同位至五月而卒哭士三月而葬外姻至是月而卒
哭君之䘮五日而殯大夫三日而殯士二日而殯君
於卿大夫比葬不食肉比卒哭不舉樂則比殯可知
矣為士比殯不舉樂則比葬比卒哭可知矣王制言
三日而殯合大夫士庶言之豈先王禮意哉

　　大記

　　疾病君大夫徹縣士去琴瑟

　　古者父母有疾琴瑟不御笑不至矧則君大夫士之
疾病如之何不徹縣去琴瑟乎先王之制天子宫縣
諸侯軒縣大夫判縣士特縣君與大夫雖尊卑不同
其徹樂縣一也士不徹縣而去琴瑟豈未命之士歟
曲禮曰大夫無故不徹縣士無故不徹琴瑟然則君
大夫徹縣士去琴瑟豈有故然歟

　　祥而外無哭者禫而内無哭者樂作矣故也

　　昔魯人朝祥而暮歌孔子以為踰月則其善也孟獻
子禫縣而不樂孔子以為加於人一等矣蓋朝祥暮
歌者於禮為不及故必踰月然後善禫縣而不樂者
於禮為過故不謂之知禮特謂加於人一等而已故
祥而縞是月禫徙月樂然則祥而外無哭者禫而内
無哭者非樂當作之時也祥而踰月禫而徙月樂作
之時也祥禫而樂作豈先王因人情而為之節文邪

　　祭義

　　樂以迎來哀以送往故禘有樂而嘗無樂

　　春為陽中萬物以生故禘於春以象陽義是以有樂
焉秋為隂中萬物以成故嘗於秋以象隂義是以無
樂焉先王之於祖宗迎來則樂作情在於樂也送往
則樂闋情在於哀也舜之作樂祖考來格周之作樂
先祖是聽樂以迎來如此則送往可知矣蓋一隂一
陽天之道也一哀一樂人之情也君子合諸天道豈
他求哉反吾情而已矣此主祭祀而言故禘有樂而
嘗無樂郊特牲兼饗食而言故饗禘有樂而食嘗無
樂

　　祭之日樂與哀半饗之必樂已至必哀

　　君子之於親生事之以禮故事之之日喜與懼半所
謂父母之年不可不知一則以喜一則以懼是也死
祭之以禮故祭之之日樂與哀半所謂饗之必樂已
至必哀是也已至必哀原其始也哀以送往要其終也

　　祭統

　　君子非有大事也非有恭敬也則不齊及其將齊也防
其邪物訖其嗜欲耳不聽樂故記曰齊者不樂言不敢
散其志也

　　祭祀之齊君子所以致精明之德心不茍慮必依於
道手足不茍動必依於禮夫然後可以交神明矣其
將齊也不敢聽樂以散其志况已齊者乎周官膳夫
王以樂侑食而齊則不樂者此其意歟然此祭祀之
齊非心齊也心齊則聖人以神明其德是已彼其哀
樂欲惡將簡之而弗得尚何物之能累哉雖然知致
一於祭祀之齊則其於心齊也庶㡬焉

　　及入舞君執干戚就舞位君為東上冕而揔干率其羣
臣以樂皇尸是故天子之祭也與天下樂之諸侯之祭
也與竟内樂之冕而揔干率其羣臣以樂皇尸此與竟
内樂之之義也

　　尸所以象神而皇尸則君而尊之者也故尸在廟門
外則疑於臣在廟中則全於君君在廟門外則疑於
君入廟門則全於臣天子諸侯之於尸非特備禮物
以薦之抑又就舞位以樂之蓋廟中在天子則天下
之象也在諸侯則境内之象也故天子之祭冕而揔
干率其羣臣以樂皇尸非徒樂之所以與天下樂之
也諸侯之祭冕而揔干率其羣臣亦與境内樂之而
已天子樂以天下諸侯樂以境内孰謂獨樂勝於與
人與少勝於與衆哉故記曰禮樂之施於金石越於
聲音用於宗廟則此所以與民同也若夫所以與人
異則動於無方居於窈𡨕休樂而無形幽昬而無聲
載道而與之俱矣古者人君之於廟享藉則親耕牲
則親殺酒則親獻尸則親迎然則樂則親舞不為過
矣此言皇尸以道名之詩言公尸以德名之








　　樂書卷三十二

　　欽定四庫全書

　　樂書卷三十三

　　宋　陳𤾉　撰

　　禮記訓義

　　祭統　　　經解　　仲尼燕居

　　祭統

　　夫祭有三重焉獻之屬莫重於祼聲莫重於升歌舞莫重於
武宿夜此周道也凡三道者所以假於外而以増君子之志
也故與志進退志輕則亦輕志重則亦重輕其志而求外
之重也雖聖人弗能得也君子之祭也必自盡也所以明
重也道之以禮以奉三重而薦諸皇尸此聖人之道也

　　禮莫大於祭祀祭祀莫重於三道故祼所以降其神
歌所以咏其聲舞所以動其容獻之屬有九而莫重
於祼是以降神者為重凡獻卿大夫及羣有司皆其
輕者也聲莫重於升歌是以貴人聲者為重凡見於
下管象武之器皆其輕者也舞莫重於武宿夜是以
當時者為重凡見於前代者皆其輕者也凡此周道
為然若夫夏商之禮則獻不必重祼聲不必重升歌
舞不必重武宿夜矣祭之有是假諸物而在外者也
君子之志資諸已而在内者也德盛者其志重德薄
者其志輕志重於内凡假於外者安得不重邪志輕
於内凡假於外者安得不輕耶聖人之祭必假三重
以増其志故其祭也必身自盡以明重然後奉之以
禮而薦諸皇尸則三重之道得矣茍輕其志以求外
之重雖聖人弗能得也况下是者乎祭有三重則周
之所獨天下有三重則夏商所同言周道又言聖人
之道言三道又言三重者禮樂之道大備於周而聖
人之道亦不過禮樂而已知此禮樂之情者能作所
以謂之聖也然禮樂之道成於三謂之三道自由而
行者言之謂之三重自時所尚者言之

　　昔者周公旦有勲勞於天下周公既沒成王康王追念
周公之所以勲勞者而欲尊魯故賜之重祭外祭則郊
社是也内祭則大嘗禘是也夫大嘗禘升歌清廟下而
管象朱干玉戚以舞大武八佾以舞大夏此天子之樂
也康周公故以賜魯也子孫纂之至于今不廢所以明
周公之德而又以重其國也

　　禮以祭祀為先樂以歌舞為備郊社天子外祭之重
者大嘗禘天子内祭之重者天子秋甞以享先王謂
之大甞夏禘以享先王謂之大禘則諸侯甞禘不得
謂之大矣周公之廟得用天子之禮雖祭祀以之可
也清廟頌文王清明之德歌於堂上以示之維清奏
文王象舞之事管於堂下以示之大武武王之樂也
朱干玉戚以舞之所以象征誅大夏姒禹之樂也八
佾以舞之所以象揖遜周公之廟得用天子之樂雖
歌舞以之可也大甞禘用天子禮樂如此則郊社可
知矣周公封於魯而不之魯魯之子孫纂之于今不
廢用之周公廟足以明周公之德用之魯公廟雖欲
尊魯以重其國未免為僣矣孔子曰我觀魯之郊禘
非禮也周公其衷矣夫記言升歌清廟者四仲尼燕
居主於饗賓文王世子祭統明堂位主於祭祀何也
老子曰天得一以清莊子曰天無為以之清樂記曰
清明象天則清者天德也莊子曰不明於天者不純
於德又曰不雜則清文王之德之純清矣而不雜則
天之德文王之德也賔客主恭祭祀主敬恭則不侮
人而立賔以象天所以恭之也敬則不慢神而對越
在天所以敬之也荀卿曰歌清盡以清盡之聲歌清
廟之詩用之大饗則天其賔用之祭祀則天其神恭
敬之至也

　　經解

　　孔子曰入其國其教可知也其為人也温柔敦厚詩教
也䟽通知逺書教也廣愽易良樂教也潔静精微易教
也恭儉莊敬禮教也属辭比事春秋教也故詩之失愚
書之失誣樂之失奢易之失賊禮之失煩春秋之失亂
其為人也温柔敦厚而不愚則深於詩者也䟽通知逺
而不誣則深於書者也廣愽易良而不奢則深於樂者
也潔静精微而不賊則深於易者也恭儉莊敬而不煩
則深於禮者也属辭比事而不亂則深於春秋者也

　　六經之道同歸禮樂之用為急大樂必易廣愽易良
而不奢深於樂教者也大禮必簡恭儉莊敬而不煩
深於禮教者也然奢者樂之失煩者禮之失極其深
救其失則禮樂之教常興而不廢然則入其國其教
有不知之耶荀卿曰琴婦好瑟易良然則易良樂教
也豈特瑟之一器而已哉

　　其在朝廷則道仁聖禮義之序燕處則聽雅頌之音行
歩則有環佩之聲升車則有鵉和之音

　　天子之於天下禮樂不可斯湏去身言而履之無非
禮也仁而樂之無非樂也蓋仁入而為聖聖德也禮
入而為義賢德也天子在朝廷之上由仁聖禮義之
序在閨門之内聽雅頌之音行歩於堂有環佩之聲
升車於道有鵉和之音確乎鄭衛不能入也周官樂
師之教樂儀行以肆夏趨以采薺車亦如之環拜以
鍾鼓為節則環拜佩環而(闕)　　亦如之不無(闕)
之音矣二者皆以鍾鼓為節則珮佩之聲鸞和之音
孰不以鍾鼓為節哉

　　仲尼燕居

　　樂得其節

　　禮樂之於天下未甞不相為終始故禮得樂然後和
樂得禮然後節故孔子曰樂也者節也樂得其節則
政事得其施樂失其節則政事失其施是聲音之道
未甞不與政通也故審聲以知音審音以知樂審樂
以知政舎君子何以哉

　　子曰慎聽之女三人者吾語女禮猶有九焉大饗有四
焉茍知此矣雖在畎畒之中事之聖人已兩君相見揖
讓而入門入門而縣興揖讓而升堂升堂而樂闋下管
象武夏籥序興陳其薦爼序其禮樂備其百官如此而
後君子知仁焉行中規還中矩和鵉中采齊客出以雍
徹以振羽是故君子無物而不在禮矣入門而金作示
情也升歌清廟示德也下而管象示事也是故古之君
子不必親相與言也以禮樂相示而已

　　大饗之禮兩國之君相見不必親相與言也以禮樂
相示而已揖讓而入門禮也入門而縣興樂也揖讓
而升堂禮也升堂而樂闋樂也下管象武夏籥序興
樂也陳其薦爼備其百官禮也語曰人而不仁如禮
何人而不仁如樂何是禮見於揖讓而為仁之容樂
見於興闋而為仁之聲大饗所以仁賓客者也接以
禮者必樂之以樂樂以樂者必節之以禮茍明乎此
而後君子知仁焉至於行中規還中矩則饗禮之末
儀也和鵉中采薺客出以雍徹以振羽則饗樂之末
節也言無物而不在禮則樂可知矣德成而上故升
歌於堂上事成而下故管象於堂下金於四時為秋
秋於天為旻在五行為義義於德為和旻者情之門
和者情之利故入門而金作所以示情也禮器曰内
金示和也又曰金次之見情也亦此意歟今夫禮有
吉凶軍賓嘉之五者合大饗之四而九焉先儒以金
再作升歌清廟下管象武為大饗有四於義或然觀
春秋之時一言之不讎一拜之不中而兩國為之暴
骨是無他禮廢樂壊無以示之故也然則諸侯相見
之禮得用王者清廟象武之樂何邪曰諸侯具王者
之體而微者也斯湏之饗用王者之樂不亦可乎𫝊
曰禮盛可以進取者此也是篇始之聖人終之君子
者聖人作禮樂者也作者之謂聖述者之謂明子張
子貢言游之於禮樂蓋未能豫是故仲尼縱言及此
欲其由述者之明以及乎作者之聖而後止荀卿曰
學止諸至足曰聖然則聖人誨人不倦之意於此見
矣書曰羽畎夏翟詩曰左手執籥右手秉翟周官有
羽籥之舞言籥則知夏之為翟矣翟雉五色備為夏
言夏籥序興則羽籥之舞以序而興所謂興羽籥是
也以夏籥為羽籥之文舞則武為干戚之武舞矣先
武舞後文舞者周家以武勝敵以文守成之序也














　　樂書卷三十三

　　欽定四庫全書

　　樂書卷三十四

　　宋　陳𤾉　撰

　　禮記訓義

　　仲尼燕居　　孔子閒居

　　仲尼燕居

　　子曰禮也者理也樂也者節也君子無理不動無節不作

　　禮煩則亂非所以為理也樂勝則流非所以為節也
故曰禮也者理也樂也者節也君子循理而動無動
而非中也應節而作無作而非和也故曰君子無理
不動無節不作一動一作而禮樂存焉顧豈小人所
能與哉蓋詩出於人情禮縁人情而為之節文則興
於詩者未有不及於禮故不能詩於禮必失之無序
能無謬乎樂不徒作必有禮焉則知樂者未有不㡬
禮故不能樂者於禮必失之無文能無素乎人而無
徳焉以為禮則道以德者未有不齊以禮故薄於德
於禮必失之無實能無虛乎人之於詩樂有能有不
能其於德則足乎已無待於外非有能有不能也特
所得有厚薄而已

　　子曰制度在禮文為在禮行之其在人乎子貢越席而
對曰敢問䕫其窮與子曰古之人與古之人也逹於禮
而不達樂謂之素逹於樂不逹於禮謂之偏夫䕫逹於
樂而不逹於禮足以𫝊於此名也古之人也

　　樂之於天下稽之度數莫不有制度求之情文莫不
有文為制度文為雖同出於樂要其所以制度文為
實在禮焉推而行之其不在人乎由是觀之凡禮樂
之道未甞不相為表裏一人而兼禮樂者其古有德
之成人歟語曰文之以禮樂亦可以為成人矣蓋逹
於禮不逹於樂是直有質而無文以飾之也君子謂
之素逹於樂不逹於禮是失之沈湎而無禮以正之
也君子謂之偏䕫雖逹於樂而不逹於禮非不知制
度文為也謂之偏可矣謂之窮可歟觀䕫教胄子以
直寛剛簡之德逹之以温柔戒之以無虐無傲則以
樂禮教和亦不過如此是䕫固非不知禮也特禮不
勝樂而已彼其於樂雖粗而偏然以名論實亦未免
為滯古不知合變之人也子貢以為窮惡可哉

　　子張問政子曰師乎前吾語女乎君子明於禮樂舉而
錯之而已子張復問子曰師爾以為鋪几筵升降酌獻
酬酢然後謂之禮乎爾以為必行綴兆興羽籥作鍾鼓
然後謂之樂乎言而履之禮也行而樂之樂也君子力
此二者以南面而立夫是以天下太平也諸侯朝萬物
服體而百官莫敢不承事矣

　　子張問政孔子對之君子明於禮樂舉而錯之而已
以禮樂不可斯湏去身身立則政立故也蓋修身之
道以踐言為始而和行終之言而履之是能踐言者
也非禮而何行而樂之是能和行者也非樂而何在
易上乾下兊而於卦為履君子踐言以為禮也茍力
此不怠南面而立則諸侯朝萬物服體而百官莫敢
不承事矣夫是之謂太平治之至也樂記曰揖讓而
天下治禮樂之謂也如此而已孰謂鋪几筵升降酌
獻酬酢然後謂之禮行綴兆興羽籥作鍾鼓然後謂
之樂乎樂記曰樂者非謂黄鍾大吕弦歌干揚也樂
之末節也故童者舞之鋪筵席陳尊爼列籩豆以升
降為禮者禮之末節也故有司掌之由此觀之子張
必以鋪几筵之類為禮作鍾鼓之類為樂未免乎以
末節論之也子張能莊不能同而難與並為仁是蔽
於末而不知本者也故孔子因其問政而語及是者
欲其由末探本故也

　　孔子閒居

　　孔子閒居子夏侍子夏曰敢問詩云凱弟君子民之父
母何如斯可謂民之父母矣孔子曰夫民之父母乎必
逹於禮樂之原以致五至而行三無以横於天下四方
有敗必先知之此之謂民之父母矣子夏曰民之父母
既得而聞之矣敢問何謂五至孔子曰志之所至詩亦
至焉詩之所至禮亦至焉禮之所至樂亦至焉樂之所
至哀亦至焉哀樂相生是故正明目而視之不可得而
見也傾耳而聽之不可得而聞也志氣塞乎天地此之謂
五至子夏曰五至既得而聞之矣敢問何謂三無孔子
曰無聲之樂無體之禮無服之䘮此之謂三無子夏曰
曰三無既畧得而聞之矣敢問何詩近之孔子曰夙夜
基命宥密無聲之樂也威儀逮逮不可選也無體之禮
也凡民有䘮匍匐救之無服之䘮也子夏曰言則大矣
羙矣盛矣言盡於此而已乎孔子曰何為其然也君子
之服之也猶有五起焉子夏曰何如孔子曰無聲之樂
氣志不違無體之禮威儀遲遲無服之䘮内恕孔悲無
聲之樂氣志既得無體之禮威儀翼翼無服之䘮施及
四國無聲之樂氣志既從無體之禮上下和同無服之
䘮以畜萬邦無聲之樂日聞四方無體之禮日就月將
無服之䘮純德孔明無聲之樂氣志既起無體之禮施
及四海無服之䘮施于孫子

　　凱者喜也樂之所由生也弟者順也禮之所由生也
君子之於禮樂豈他求哉不過舉斯心措諸彼而已
然則不逹禮樂之原惡足為民父母乎蓋凱弟出於
君子之德性而禮樂皆得斯謂之有德矣然逹於禮
而不逹於樂君子謂之素逹於樂而不逹於禮君子
謂之偏為其不逹禮樂之原故也苟逹禮樂之原則
致五至行三無以横於天下自無不可矣志之所至
詩亦至焉詩之所至禮亦至焉禮之所至樂亦至焉
樂之所至哀亦至焉此之謂五至無聲之樂無體之
禮無服之䘮此之謂三無致五至而至於志氣塞乎
天地不亦大乎行三無而至於施及四海施于孫子
不亦逺乎子夏可與言詩至於門人事洒掃應對進
退之未是雖逹詩人之意未必逹禮樂之原也故孔
子因其所問而告之以致五至行三無反覆以詩明
之蓋所以長其善救其失也然言五至禮必先樂言
三無樂必先禮何也曰五至為粗矣致之必自此以
至妙故先乎禮三無為妙矣行之必自此以之粗故
先乎樂













　　樂書卷三十四

　　欽定四庫全書

　　樂書卷三十五

　　宋　陳𤾉　撰

　　禮記訓義

　　中庸　　䘮服四制　　投壺　　儒行

　　中庸

　　雖有其位茍無其德不敢作禮樂焉雖有其德茍無其
位亦不敢作禮樂焉

　　聖人之大寳曰位天下之至善曰德位待德而後興
德資位而後叙雖外有尊位茍内無盛德以居之雖
内有盛德茍外無尊位以行之皆非所謂德為聖人
貴為天子也况敢作禮樂乎蓋徳者得也禮樂皆得
謂之有德唐虞之著周家之備是無他德位兼隆而
已仲尼非無盛德也於禮則執而不敢制於樂則正
而不敢作無尊位故也周公非有尊位也制禮作樂
頒度量而天下大服攝政故也由是觀之位有餘於
德德有餘於位者如之何敢作禮樂哉

　　䘮服四制

　　斬衰唯而不對齊衰對而不言大功言而不議小功緦
麻議而不及樂此哀之發於言語者也

　　唯者應而對而對不止於唯對者答而言而言不止
於對言則直述而不議而議不止於言議則論説而
不及樂而樂不止於議斬衰之哭若往而不反故唯
而不對齊衰之哭若往而反故對而不言大功之哭
三曲而偯故言而不議小功緦麻哀容可也故議而
不及樂哀之𤼵於聲音言語如此夫豈偽為哉凡稱
情以為文𤼵於天機自然而已䘮服四制論五服之
䘮正與此同特緦小功之䘮其序與此異者此以隆
殺為序故小功先於緦䘮服四制以輕重為序故緦
先於小功

　　投壺

　　投壺之禮主人奉矢司射奉中使人執壺主人請曰某
有枉矢哨壺請以樂賓賓曰子有㫖酒嘉肴某既賜矣
又重以樂敢辭主人曰枉矢哨壺不足辭也敢固以請
賓曰某既賜矣又重以樂敢固辭主人曰枉矢哨壺不
足辭也敢固以請賓曰某固辭不得命敢不敬從賓再
拜受主人般還曰辟主人阼階上拜送賓般還曰辟已
拜受矢進即兩楹間退反位揖賓就筵司射進度壺間
以二矢半反位設中東面執八筭興請賓曰順投為入
比投不釋勝飲不勝者正爵既行請為勝者立馬一馬
從二馬三馬既立請慶多馬請主人亦如之命弦者曰
請奏貍首間若一大師曰諾

　　古者投壺之禮大致與射相為表裏故鄉射之禮命
太師奏騶虞間若一投壺之禮命弦者曰請奏貍首
亦間若一以投壺射之細故也大射樂正命大師奏
貍首蓋貍之為物其性善搏其行則止而擬度焉投
壺者必奠而後𤼵亦猶是也貍首之詩無所經見唯
逸詩有曽孫侯氏四正具舉大夫君子凡以庶士小
大莫處御于君所以燕以射則燕則譽豈貍首之詩
邪檀弓曰貍首之班然執女手之卷然豈貍首之歌
邪貍首之於射樂御而射以禮則投壺之義亦如之
觀郷射工四人二瑟瑟先相者皆左何瑟面鼓執越
内弦右手相則知命弦者何瑟之工也觀大師掌六
律六同皆文之以五聲播之以八音則知大師曰諾
者以奏貍首必諧六律六同五聲八音也命弦者請
奏貍首間若一大師曰諾其節比於樂也命酌者曰
諾其容比於禮也噫君子之於禮樂不可斯湏去身
如此後世有驍壺之樂亦本於是歟

　　鼓

　　○□○○□□○□○○□半○□○□○○○□□
○□○魯鼓○□○○○□□○□○○□□○□○
○□□○半○□○○○□□○薛鼓取半以下為投
壺禮盡用之為射禮司射庭長及冠士立者皆屬賓黨樂
人及使者童子皆屬主黨魯鼓○□○○□□○○半○
□○□○○○○□○□○薛鼓○□○○○○□○
□○□○○○□○□○○□○半○□○□○○○
○□○

　　少儀曰侍射則約矢侍投則擁矢勝則洗而以請客
亦如之是投壺之禮大致與射禮無異者特繁簡不
同爾以魯薛鼓節論之圎者擊鼙方者擊鼓取半以
下為投壺禮盡用之為射禮聞鼓節則知其事矣魯
薛所令之辭所制之鼓雖見於經其詳不可得而知
也觀春秋之時齊晉之君盖甞講此中行穆子相之
晉侯先穆子曰有酒如淮有肉如坻寡君中此為諸
侯師中之齊侯舉矢曰有酒如澠有肉如陵寡人中
此與君代興古人以此行燕禮為㑹同之主於其中
否以卜興衰其重投壺之禮如此則魯薛之詳亦不
是過也

　　儒行

　　禮節者仁之貌也歌樂者仁之和也

　　周官掌禮樂以春官禮樂資仁以立也大饗之禮備
其禮樂繼之君子知仁焉禮樂待仁以行也孔子曰
人而不仁知禮何人而不仁如樂何是仁為禮樂之
本禮樂為仁之文也有禮斯有節有歌斯有樂樂記
曰合情飾貌禮樂之事也禮節所以飾貌故為仁之
貌歌樂所以合情故為仁之和貌外也禮自外作故
也和内也樂由中出故也語曰文之以禮樂亦可以
為成人矣儒行之論儒者十五而以仁與禮樂終焉
則成人之道盡於此矣孔子未嘗與門人以仁與禮
樂所與特顔子一人而已然則顔子之去聖人其出
入亦不逺矣莊周謂回忘仁義禮樂豈其然哉合之
則禮樂皆本於仁離之則仁近於樂義近於禮矣孔
孒以孝悌為仁之本孟子以事親為仁之實從兄為
義之實其致一也

　　樂書卷三十五

　　欽定四庫全書

　　樂書卷三十六

　　宋　陳暘　撰

　　禮記訓義

　　鄉飲酒義　　射義　　聘義

　　鄉飲酒義

　　工入升歌三終主人獻之笙入三終主人獻之間歌三
終合樂三終工告樂備遂出一人揚觶乃立司正焉知
其能和樂而不流也

　　鄉飲酒之禮工升自西階北面坐相者東面坐遂授瑟乃
降所謂工入也工歌鹿鳴四牡皇皇者華所謂升歌三終
也卒歌主人獻工工左瑟一人拜不興受爵主人阼階上
拜送爵獻脯醢使人相祭工飲不拜既爵授主人爵衆工
則不拜受爵祭飲辯有脯醢不祭大師則為之洗賓介降
主人辭降工不辭洗所謂主人獻之之禮也笙入堂下磬
南北面立樂南陔白華華黍所謂笙入三終也主人獻之
于西階上一人拜盡階不升堂受爵主人拜送爵階前坐
祭立飲不拜既爵升受主人爵衆笙則不拜受爵坐祭立
飲辯有脯醢不祭亦主人獻之之禮也乃間歌魚麗笙由
庚歌南有嘉魚笙崇丘歌南山有臺笙由儀所謂間
歌三終也乃合樂周南關雎葛覃卷耳召南鵲巢采
蘩采蘋所謂合樂三終也工告于樂正歌備樂正告
于賓乃降所謂工告樂備遂出也作相為司正司正
洗觶升自西階阼階上北面受命于主人主人曰請安
于賓司正告于賓賓禮辭許所謂一人揚觶乃立司
正也由此觀之歌者在上故升歌堂上匏竹在下故
笙入堂下間歌則笙歌間作與升歌異矣合樂則聲
音並奏又不特歌而已然皆三終者雖主於詩篇亦
樂成於三以反為文之意也孔子謂魯太師曰樂其
可知也始作翕如也縱之純如也皦如也繹如也以成
豈非樂成於三之意歟然樂勝則流必有禮以節之
故工入升歌三終笙入三終皆繼之以主人獻之者
以禮節樂於其始也間歌三終合樂三終必繼之一
人揚觶乃立司正者以禮節樂於其終也鄉飲酒之
禮作樂以行禮由禮以節樂則賓主之情斯和樂而
不流矣以儀禮考之鄉飲酒之禮凡言洗觶實觶奠
觶執觶皆責之司正則揚觶者不過一人而已荀卿
以二人言之豈惑於射義公罔之裘序㸃二人揚觶
而遂誤歟

　　射義

　　故射者進退必中禮内志正外體直然後持弓矢審固
持弓矢審固然後可以言中此可以觀德行矣其節天
子以騶虞為節諸侯以貍首為節卿大夫以采蘋為節
士以采蘩為節騶虞者樂官備也貍首者樂㑹時也采
蘋者樂循法也采蘩者樂不失職也是故天子以備官
為節諸侯以時㑹為節卿大夫以循法為節士以不失
職為節故明乎其節之志以不失其事則功成而德行
立徳行立則無暴亂之禍矣功成則國安故曰射者所
以觀盛徳也

　　古者君臣相與盡志於射以習禮樂内志正外體直
其容體比於禮其節比於樂故周官樂師凡射以騶
虞為節諸侯以貍首為節大夫以采蘋為節士以采
蘩為節射人以射法治射儀王以六耦射三侯三獲
三容樂以騶虞九節諸侯以四耦射二侯二獲二容
樂以貍首七節孤卿大夫以三耦射一侯一獲一容
樂以采蘋五節士以三耦射豻侯一獲一容樂以采
蘩五節自天子逹於士名位不同節亦異數蓋所以
定志而明分也故明乎其節之志以不失其事則功
成而德行立德行立則無暴亂之禍而國安矣其有
不可以觀盛德乎易曰終萬物始萬物者莫盛乎艮
是艮者物之終始也射者人之終始也終始惟一時
乃日新其於觀盛德也何有鍾師凡射王奏騶虞諸
侯奏貍首卿大夫奏采蘋士奏采蘩王道成於騶虞
則王奏之可也大夫妻能循法度於采蘋則大夫奏
之可也至於采蘩夫人不失職之詩而士奏之可乎
曰王制天子元士視附庸之君其用諸侯夫人之詩
亦在所可也蓋士則事人爵之尤卑者也卑者不嫌
於抗尊故先王制禮多推而進之是以齊冠不嫌於
同諸侯齊車不嫌於同大夫况射節乎不言卿孤則
以射人見之矣

　　是故古者天子以射選諸侯卿大夫士射者男子之事
也因而飾之以禮樂也故事之盡禮樂而可數為以立
徳行者莫若射故聖王務焉是故古者天子之制諸侯
歳貢士於天子天子試之於射宫其容體比於禮其節
比於樂而中多者得與於祭其容體不比於禮其節不
比於樂而中少者不得與於祭數與於祭而君有慶歎
不與於祭而君有譲數有慶而益地數有譲而削地故
曰射者射為諸侯也是以諸侯君臣盡志於射以習禮
樂夫君臣習禮樂而以流忘者未之有也故詩曰曽孫
侯氏四正具舉大夫君子凡以庶士小大莫處御于君
所以燕以射則燕則譽言君臣相與盡志於射以習禮
樂則安則譽也是以天子制之而諸侯務焉此天子之
所以飬諸侯而兵不用諸侯自為正之具也

　　古者男子生用桑弧蓬矢六以射天地四方所以示
男子之有事也天子為是以射選諸侯卿大夫士必
先察其有志於其所事然後因飾以禮樂焉盖禮樂
皆得謂之有德飾之以禮樂則德行立亦可以為成
人矣然則行同能耦者可不以是别之乎古者以禮
射則張侯而主之以德以力射則張侯而主之以獲
故天子大射謂之射侯射中則得為諸侯而與祭不
中則不得為諸侯而不與祭與祭者君有慶而益地
不與祭者君有責而削地則射雖於德行為末而諸
侯習禮樂實在焉豈非天子所以飬諸侯而兵不用
諸侯自為正之具也哉書大𫝊稱諸侯之於天子三
年一貢士一適謂之好德再適謂之賢賢三適謂之
有功一不適謂之過再不適謂之傲三不適謂之誣
其適也有衣服弓矢秬鬯虎賁之賞其不適也有絀
爵之罰盖亦表裏於此矣儀禮鄉射合樂大射不合
樂者鄉射屬民欲以同其意大射擇士與祭欲以嚴
其事故也

　　孔子曰射者何以射何以聽循聲而𤼵𤼵而不失正鵠
者其唯賢者乎若夫不肖之人則彼將安能以中

　　畫謂之正棲皮謂之鵠鵠之為物逺舉而難中射以
及逺中鵠為善故正鵠欲其不失所以為賢也射者
何以射為不主皮而射也何以聽為循樂節之聲而
𤼵也郊特牲曰射之以樂也如此而已蓋不主皮而
射則其容體比於禮循聲而𤼵則其節比於樂禮樂
由賢者出故持弓失審固可以言中若夫不肖之人
事勇力忘禮樂彼將安能守哉故孔子曰射不主皮
為力不同科古之道也此先何以射而後何以聽主
禮而言也郊特牲先何以聽而後何以射主樂而言
也

　　聘義

　　垂之如隊禮也叩之其聲清越以長其終詘然樂也

　　義近禮仁近樂仁義人道也禮樂資之以為本禮樂
人文也仁義資之以為用垂之如隊禮也以卑為尚
故也叩之其聲清越以長其終詘然樂也以反為文
故也君子比德於玉而禮樂與焉豈非禮樂皆得謂
之有德歟








　　樂書卷三十六

　　欽定四庫全書

　　樂書卷三十七

　　宋　陳暘　撰

　　周禮訓義

　　天官

　　膳夫

　　地官

　　大司徒　鄉大夫　封人　鼓人

　　膳夫

　　膳夫以樂侑食卒食以樂徹于造

　　禮者天地之節也樂者天地之樂也君子知禮之初
始諸飲食人之大欲存焉故節之於頥以為禮樂之
於需以為樂然則天子一食之間有不在禮樂乎蓋
王日一舉鼎十有二物則天數也以樂侑食卒食以
樂徹于造者無大䘮大荒大扎無天地之烖邦之大
故則王可以樂之時孟子所謂樂以天下者也語曰
亞飯干適楚三飯繚適蔡四飯缺適秦毎飯異樂毎
樂異工侑食之樂大致如此然王日一舉以樂侑食
者膳夫之職至於大食三侑又大司樂之職也古者
飲必告飽告飽必侑特牲三飯告飽而侑則九飯三
侑矣荀卿大戴皆言三侑之不食則以樂侑食至於
三禮之大成也禮之大成者皆令奏鐘鼓則知非三
侑之食無鐘鼓矣𫝊曰王者飲食有食舉之樂所以
順天地養神明求福應蓋本諸此

　　大司徒

　　大司徒以樂禮教和則民不乖

　　大宰之於禮典小宰之於禮職大司樂之於合樂皆
和邦國諧萬民是禮以敬為本而其用在和樂以樂
為用而其本在和故禮交動乎上樂交應乎下和之
至也蓋禮樂於六藝為首和於六德為終以樂禮之
藝逹六德之和以教民則有以同民心出治道可使
向方而觀德矣其於移風易俗也何有先王著之以
為教君子廣以成之不過如此書曰契為司徒敬敷
五教在寛記曰司徒修六禮以節民性明七教以興
民德是為樂禮以教和者王也佐王以樂禮教和者
大司徒也穆王命君牙為大司徒𢎞敷五典式和民
則非以樂教而何蓋父子之道天性也古之教者必
自父子始至於長幼和順於鄉遂君臣和敬於朝廷
莫不自此移之矣故曰樂者審一以定和所以合和
父子君臣附親萬民是先王立樂之方也然以此教
民非樂之至也語其至則奏之以無怠之聲謂之以
自然之命道可載而與之俱矣

　　以五禮防萬民之偽而教之中以六樂防萬民之情而
教之和

　　禮者天秩之經存乎天而有隂陽樂者人道之大存
乎人而有文武吉嘉賓禮之屬乎陽也凶與軍禮之
屬乎隂也雲門大咸大㲈大夏樂之本乎文也大濩
大武樂之本乎武也五禮自外作皆本之忠信文之
義理以之防民偽而教之中使之因性以復命也六
樂由中出皆文之五聲播之八音以之防民情而教
之和使之因情以復性也蓋喜怒哀樂未𤼵謂之中
而禮所以制之𤼵而皆中節謂之和而樂所以道之
故曰利貞者性情也中出於性而近貞和出於情而
近利利貞天道也惟聖人為能與故於乾言之中和
人道也惟賢人能之故於大司徒言之然教敬以祀
禮教讓以陽禮教遜以隂禮教和以樂禮此因民常
而施教所以輔相之也以五禮防萬民之偽而教之
中以六樂防萬民之情而教之和此防其情偽而教
之所以裁成之也古之人所以致禮樂明備天地官
者本諸此歟禮主防偽以教中而樂非不豫焉記曰
惟樂不可以為偽樂者中和之紀是也樂主防情以
教和而禮非不豫焉記曰禮者因人情而為之節文
禮之用和為貴是也

　　鄉大夫

　　鄉大夫之職鄉射之禮五物詢衆庶一曰和二曰容三
曰主皮四曰和容五曰興舞

　　古者諸侯之射必先行燕禮以燕禮考之升歌鹿鳴
下管新宫笙入三成遂合鄉樂若舞則勺然則鄉射
之禮興舞亦如之矣蓋鄉射之禮升歌於堂上降管
於堂下然後舞動其容而不知手足之舞蹈是雖為
所樂之極亦特其末者而已記曰樂者非謂黄鍾干
揚也樂之末節也故童子舞之射之興舞非特於鄉
為然王之燕射樂師帥射夫以弓矢舞大射大司樂
詔諸侯以弓矢舞是知自王逹於庶人凡射未甞不
以舞終焉衛之賢者仕於伶官詩人謂皆可以承事
王者不過美其公庭萬舞執籥秉翟而已然則鄉大
夫賓興賢能而所詢及此不亦宜乎國語謂親戚為
詢拘矣古者射不主皮此言主皮者不主皮所以觀
德行之本主皮所以觀藝儀之末本在於上非衆庶
所知故也

　　封人

　　封人凡祭祀飾其牛牲設其楅衡置其絼共其水槀歌
舞牲及毛炮之豚

　　歌詠其聲於堂貴人聲也舞動其容於庭容斯為下
矣先王於祭祀之牲貴牡不貴牝貴小不貴大貴純
不貴厖貴充不貴疾其出入奏昭夏其設飾則歌舞
之豈特樂其牲為哉廼所以樂神也然必責之封人
者封人所掌者土事牲之所資以養者土物資養於
土物者使掌土事者歌舞之以明樂於所供而不以
物儉其神故也

　　鼓人

　　鼓人掌六鼓四金之音聲以節聲樂以和軍旅以正田
役

　　聖人作易參天兩地而倚數因參而三之其數六因
兩而兩之其數四鼓陽也而六之參天之數也金隂
也而四之兩地之數也凡物動而有聲聲變而成音
其為聲也或虚實相成或幽顯相形雖有萬不同其
本則一而已其為音也或雜比成文或曲折成方雖
當□不同其音亦一而已六鼓四金皆文之以五聲
播之以八音而鼓人掌教之者以為聲樂易以流吾
以是節之軍旅易以乖吾以是和之田役易以亂吾
以是正之節聲樂所以飾喜也和革旅所以飾怒也
正田役所以飾事也記曰樂也者節也豈節聲樂之
意邪易曰恱以先民民忘其勞恱以犯難民忘其死
豈和軍旅正田役之意邪六鼓四金必掌以鼓人者
鼓為樂之君故也





　　樂書卷三十七

　　欽定四庫全書

　　樂書卷三十八

　　宋　陳暘　撰

　　周禮訓義

　　地官

　　鼓人　　舞師

　　鼓人

　　教為鼓而辨其聲用以靁鼓鼓神祀以靈鼓鼓社祭以
路鼓鼓鬼享以鼖鼓鼓軍事以鼛鼓鼓役事以晉鼓鼓金奏

　　鼓異異聲聲異異用故靁鼓天聲也以鼓神祀靈鼓
地聲也以鼓社祭路鼓人聲也以鼓鬼享鼖之於軍
鼛之於役晉之於金奏亦若是矣鼓人非特教其為
之又辨其聲用焉以言其為用故也神祀太宰所謂
大神是也社祭大司樂所謂土示類也於天言神以
見大示於地言社以見天之衆神與記言郊社之禮
郊以明天道社以神地道同意大司樂言靁鼓靈鼓
路鼓皆有鼗而鼓人言鼓不及鼗眡瞭播鼗不及鼓
者以鼓人言鼓以見鼗眡瞭言鼗以見鼓故也鬼享
之鼓謂之路軍事之鼓謂之鼖皆以為大者國之大
事在祀與戎故也然六鼓之用不同而有所謂同故
路鼓晉鼓鼖鼓或施之軍事大司馬教戰王執路鼓
諸侯執賁軍將執晉是也路鼓或施之朝政大僕建
路鼓以逹窮者與遽令是也鼖鼓或施之金奏靈臺
鼖鼓維鏞是也鼖或為賁鼖以賁為義也鼛或為臯

　　鼛以臯為義也

　　以金錞和鼓以金鐲節鼓以金鐃止鼓以金鐸通鼓

　　六鼓之有四金猶六律之有六吕也故錞之聲熟鐲
之聲濁鐃之聲髙鐸之聲明熟則隂與陽和故可以
和鼓濁則承陽而節之故可以節鼓髙則隂勝陽而
止之故可以止鼓明則隂與陽通故可以通鼓在易
艮則位之終止也其究也必窮故以漸進繼焉既濟
則治之終止也其究也必亂故以未濟終焉此六鼓
終於通鼓之意也大司馬言鐲鐃則鳴之而已鐸則
或振或摝其用則先鐸後鐃與此不同者此言理之
序大司馬言用之序故也錞之於兵雖無經見國語
曰戰以錞于丁寧儆其民也黄池之㑹吴王親鳴鍾
鼓丁寧錞于振鐸則兵法固有之矣

　　凡祭祀百物之神鼓兵舞帗舞者

　　先王作樂𤼵諸聲音而以鼓為之君形諸動静而以
舞為之容故凡神在天地之間自有聲至於無聲吾
皆有以鼓之自有形至於無形吾皆有以舞之然則
鼓之舞之有不盡神者乎祭法曰山林川谷丘陵能
出雲為風雨見怪物皆曰神有天下者祭百神舞師
掌教兵舞帥而舞山川之祭祀教帗舞帥而舞社稷
之祭祀由此觀之凡祭祀百物之神舞之在舞師則
鼓之在鼓人矣其兵舞帗舞扞蔽祓除災害故也扞
蔽則災害未然者不至帗除則災害已然者去矣黨
正祭禜族師祭酺皆此意歟舞師凡小祭祀不興舞
則百物之神有舞者非小祭祀也記言聚萬物而索
饗之則蜡而已祭祀百物之神非特蜡也先王之於
百物致而祭之以夏索而饗之以冬謂之凡祭祀百
物則不主一時可知矣

　　凡軍旅夜鼓鼜軍動則鼓其衆田役亦如之

　　不虞之患多起於夜故古人於無事之時猶或待暴
有柝守國有鼜况軍旅乎此挈壺氏所以序聚柝鼓
人所以鼓鼜也鎛師掌固皆夜三鼜大司馬辨軍之
夜事則鼓人所鼓所辨亦可知矣兵法有鼔首鼓馬
鼓徒鼓手鼓足之說則軍動鼓其衆亦不過如此昔
魯莊公戰于長勺未可鼓而欲鼓曹劌違之為其失
之遽也宋㐮公戰于泓可以鼓而不鼓子魚非之為
其失之緩也先王鼓衆之法無失也軍動則鼓之而
已今夫田者養禽獸而取之以為人利者也役者執
殳從事而與戍異者也古人以鼖鼓鼔軍事以鼛鼓
鼓役事而不及田何邪曰先王教軍旅之法常寓於
四時之田在易之師有田禽之象司馬之田有如戰
之陣則軍旅田獵之制同法而異用言軍事則田事
舉矣大僕軍旅田役賛王鼓則賛之在大僕鼓之在
鼓人故也

　　救日月則詔王鼓大䘮則詔大僕鼓

　　救日月則詔王鼓者鼓皆以助陽也月食而助陽則
月之明遡於日而已日月食皆隂為之災也今夫天
子理陽道后治隂德故男教不修日為之食天子素
服修六宫之職以蕩天下之陽事婦順不修月為之
食后素服修六宫之職以蕩天下之隂事是天子之
與后猶日之與月隂之與陽則救日詔王鼓可也救
月亦詔之可乎曰隂所以佐陽而主成功者在陽不
在隂后所以佐王而主成功者在王不在后然則救
日月食均詔王鼓可也詩曰彼月而食則維其常此
日而食于何不臧則月者缺也以食為常日者實也
以食為變故春秋書日食三十六書述季秋朔辰弗
集于房皆未嘗及月焉鼓人昬義兼日月言者蓋書
與春秋皆出於史史法常事不書變則書之不得不
與二禮異也書曰瞽奏鼓嗇夫馳庶人走春秋書日
有食之鼓用牲於社者三則救日月用鼓尚矣左丘
明謂惟正月之朔慝未作於是用幣于社伐鼓于朝
然日食奏鼓先王之禮也春秋特譏用牲而已非為
九月六月不鼓也古人救日月之法非特乎此庭氏
又有救日之弓救月之矢日月食皆隂為之災必以
鼓者所以進陽也以鼓進陽以弓退隂尚何天變之
有雖然君子以為文庶人以為神矣此言救日月詔
王鼓大僕日月食賛王鼓何也曰大僕之職内與王
正其身外與王同憂懼故王鼓得以賛之鼓人之職
卑矣内不可與王正其身外不可與王同憂懼特以
鼓詔之而已

　　樂書卷三十八

　　欽定四庫全書

　　樂書卷三十九

　　宋　陳暘　撰

　　周禮訓義

　　地官

　　舞師

　　春官

　　大宗伯　　内宗　　外宗　　大司樂

　　舞師

　　舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
旱暵之事凡野舞則皆教之

　　執干揚而舞之兵舞也列五采繒為之帗舞也析衆
羽為之羽舞也以凰羽為之皇舞也以旄牛尾為之
旄舞也舞師先兵舞帗舞繼之以羽舞皇舞樂師先
帗羽皇旄繼之以干與人者樂師以教其義為主則
先其飾之盛者舞師以教其用為主則先其事之急
者故也人君之於天下有山川以阻固然後能保社
稷有社稷以祓除然後可以有事於四方有四方以
為翼蔽然後可以待變事此山川社稷四方所以言
祭祀而先之於旱暵所以言事而後之也鄭司農曰
社稷以帗宗廟以羽四方以皇辟雍以旄兵事以干
星辰以人鄭康成曰四方以羽宗廟以人山川以干
旱暵以皇是不知大祭祀有備樂必有備舞也春秋
書有事于太廟萬入去籥則宗廟用干與羽散而用
之則山川以干社稷以帗四方以羽旱暵以皇矣大
司樂曰舞咸池以祭地示則社稷不特帗舞也舞大
夏以祭山川則山川不特兵舞也於咸池之類言其
章不言其器於帗舞之類言其器不言其章互備故
也樂師備六舞先羽而後干舞師止於四舞先兵而
後羽何也曰樂師主教國子而舞不可不備舞師主
教野人特其用者而已教國子先文與大司樂同意
教野人先武以野人朴而武故也書言舞干羽于兩
階樂記言比音而樂之及干戚羽旄謂之樂郊特牲
明堂位祭統言朱干玉戚以舞大武皮弁素積以舞
大夏簡兮詩言碩人俣俣公庭萬舞繼之左手執籥
右手秉翟皆先武後文者蓋堯舜揖遜其舞先干而
後羽者以苖民逆命故也湯武征伐其舞先武而後
文者以武功定天下故也魏志曰舞師馮肅曉知先
代舞名然則魏立舞師豈本此歟

　　凡小祭祀則不興舞

　　先王之於祭祀有歌以咏其聲於堂有舞以動其容
於庭故舞師於山川社稷四方旱暵之祭皆興舞則
歌可知矣小師凡小祭祀小樂事鼓􁈹而不及升歌
則舞可知矣蓋祭祀小大有不繫之神而繫之事者
百物之神小祀也有所謂非小祀先聖先師非小祀
也有所謂小祀故鼓人言祀百物之神有兵帗之舞
是百物之神有時不以小祀之禮祀之也文王世子
言釋菜于先聖先師則不舞是先聖有時以小祀之
禮祀之也然則鼓人舞師不列之春官而在地官何
也曰六官之屬各以其類然有非其類而列之者義
有所主也甸師地事也屬之天官以所主者耕王藉
共粢盛故也職方氏土方氏形方氏川師原師之類
亦地事也屬之夏官以所主者辨四方邦國故也弁
師禮事也屬之夏官以弁甲異服而同飾與序官先
弁師後司甲同意行人小行人司儀之類亦禮事也
屬之秋官以禮刑相為表裏與洪範八政先司冦後
賓同意由是推之司干不屬夏官而属春司民不属
地官而属秋鼓人舞師不属春官而属地槩可見矣

　　大宗伯

　　大宗伯之職以天産作隂德以中禮防之以地産作陽
德以和樂防之以禮樂合天地之化百物之産以事鬼
神以諧萬民以致百物

　　天産養精故以作隂德所以行隂禮者也以中禮防
之則使其不淫地産養形故以作陽德所以行陽禮
者也以和樂防之則使其不怠蓋乾坤示人而度數
從之度數有常而中禮行焉聲音感人而順氣從之
順氣成象而和樂興焉中而不和不足以合天地之
化和而不中不足以合百物之産兩者交相為用而
與天地同流其於合天地之化百物之産也何有蓋
道判而為禮樂道足以範圍天地之化而不過禮樂
姑能合天地之化而已道足以曲成萬物而不遺禮
樂姑能合百物之産而已記曰禮者天地之序樂者
天地之和豈非合天地之化邪序故羣物皆别和故
百物皆化豈非合百物之産邪言事鬼神則地示可
知言諧萬民則邦國賓客逺人可知言致百物則羽
臝鱗毛介象物可知

　　内宗

　　内宗掌宗廟之祭祀薦加豆籩及以樂徹則佐𫝊豆籩
賓客之饗食亦如之

　　外宗

　　外宗掌宗廟之祭祀佐王后薦玉豆眡豆籩及以樂徹
亦如之王后以樂羞齍則賛凡王后之獻亦如之

　　天子父天下王后母天下其政位雖有内外要之於
廟享薦以禮徹以樂蓋未始不一天子聽外治故及
於賓客之饗王后聽内治止於羞獻而已豈非易所
謂在中饋無攸遂之意邪天子雖主外治而以同族
之内宗佐之以内佐外也王后雖主内治而以異族
之外宗佐之以外佐内也

　　大司樂

　　大司樂掌成均之灋以治建國之學政而合國之子弟
焉凡有道者有德者使教焉死則以為樂祖祭於瞽宗

　　凡學天子曰辟廱諸侯曰頖宫故周詩言於樂辟廱
鎬京辟廱于彼西廱之類天子之制也魯頌言在泮
獻囚在泮獻功獻馘之類諸侯之制也禮記曰於成
均取爵於上尊又曰禮在瞽宗周自文武以辟廱名
學至成王命之成均所以成人材之虧均其過不及
而已矣以大司樂掌之者以其合國子弟王以樂教
故也生為樂職之長而教於成均死為樂祖而祭於
瞽宗禮所謂有功德於民則祭之是也序官有上瞽
中瞽下瞽詩曰有瞽有瞽在周之庭則瞽宗主於樂
教衆瞽之所宗也明堂位曰瞽宗殷學也文王世子
曰春誦夏弦大師詔之瞽宗是殷之教學在瞽宗周
人兼而用之豈殷人尚聲因以名其學邪在易之豫
先王以作樂崇德殷薦之上帝以配祖考作樂崇德
自古以固然故言先王至於以樂薦上帝配祖考蓋
始於殷人則殷人以樂名學信矣先儒以成均為五
帝學祭於瞽宗為廟中不知奚據而云然成王之成
均特改制之名而已非有變辟廱之實也故其樂育
才之詩曰菁菁者莪在彼中阿既見君子樂且有儀
言中阿則無有過不及之意成均之實也樂之所以
為雝之之樂有儀所以為辟之之禮辟廱之實成均
之法王之所制而以大司樂掌焉豈非寓人君樂育
人材之意邪













　　樂書卷三十九

　　欽定四庫全書

　　樂書卷四十

　　宋　陳暘　　撰

　　周禮訓義

　　春官

　　大司樂

　　以樂德教國子中和祗庸孝友

　　中以本道之先其順達而為和其敬達而為祗祗則順行
所成庸則(闕)　所成友以事師長孝以事父母則樂德所
成終成始聖人之德無以加於孝則人道而已若通之於
天道則聖人難以言之然則自世胄而言謂之胄子自合
國子弟而言謂之國子其實一也帝則德全而教略故舜
命夔教胄子以直寛剛簡之四德王則業大而教詳故周
命大司樂教國子以中和祗庸孝友之六德古有教人之
道未嘗不始終以樂文王世子曰三王之教世子必以禮
樂孔子曰成於樂則樂者固教之始終也大學之教先入

　　文以示之禮繼之(闕)　　　　　　　　雜服　逹

　　之以安禮學操縵(闕)　　　　　　　　　　終以

　　樂豈持國子而已(闕)　　　　　　　　以王禮教

　　之中六樂教之和(闕)　　　　　　　　德也蓋井

　　與樂語樂舞而教之(闕)　　　　　　　此邪以經

　　求之詩言志歌永(闕)　　　　　　　　舞非無樂

　　舞也特舉樂德(闕)　　　　　　　　　和者樂為

　　中和之紀故也荀(闕)

　　以樂語教國之興道諷誦言語

　　興道諷為樂語之藴誦言語為樂語之用其實一也
文王世子曰凡學世子及士必時春誦夏弦大師詔
之瞽宗大樂正學舞干戚語說命乞言皆大樂正授
數又言天子視學飬老之禮登歌清廟既歌而語以
成之也言父子君臣長㓜之道合德音之致禮之大
者也鄉射記曰古者於旅也語樂記曰樂終可以語
可以道古瞽矇掌弦歌諷誦詩𫝊曰樂語有五均是
知大司樂以樂語教國子大致不過如此先樂德後
樂語者德為樂之實語為樂之文與四科先德行後
言語同序

　　以樂舞教國子舞雲門大卷大咸大㲈大夏大濩大武
先王之樂多矣大司樂用以教國子則此六樂而已
人之情哀則辟踊樂則舞蹈先王因六樂而為之節
文制為文武之舞大司樂以教國子均以大名之者
禮樂各以時為大故也堯命瞽瞍作大章以其煥乎
其有文章也黄帝命營援作咸池以其感物而潤澤
之也蓋五帝之樂莫著於黄帝至堯修而用之然後
一代之樂備故記曰大章章之也咸池備矣舜紹堯
之俊德故以夔作大㲈禹成治水之大功故以臯陶
作大夏湯能䕶民於塗炭而澤之故伊尹作大濩焉
武王能以武定禍亂而止之故周公作大武焉是帝
樂莫備於堯舜而王樂至三王則無復餘藴矣故記
曰韶繼也夏大也殷周之樂盡矣此三才之道所以
具異乎堯之所謂備也堯曰大章又曰雲門大卷者
雲門樂之體大章大卷樂之用雲之為物出則散而
成章其仁所以顯入則聚而為卷其智所以藏堯之
俊德望之如日就之如雲雲門之實也其仁如大大
章之實也其智如神大卷之實也雲門大章大卷堯
之天道格于上者也咸池堯之地道格于下者也韶
舜繼堯之樂也繼其天道如天之無不覆燾繼其地
道如地之無不持載雖甚盛德蔑以加於此矣㲈又
作韶者凡六樂皆文之以五聲播之以八音而㲈居
一焉自文之五聲言之則㲈以聲為上所以紹其五
聲也自播之八音言之則韶以音為左所以紹其八
音也舜欲聞五聲六律八音以作樂概見於此矣五
帝殊時不相㳂樂此特以堯舜言者書斷自唐虞樂
斷自堯舜固聖人定書正樂之意也然天性得而為
徳心𤼵聲而為語德容逹而為舞大司樂之教國子
始於樂德本之情性也中於樂語𤼵之聲音也終於
樂舞形之動静也人道性術之變蓋盡此歟

　　以六律六同五聲八音六舞大合樂以致鬼神示以和
邦國以諧萬民以安賓客以說逺人以作動物

　　萬物孶萌於子紐牙於丑引逺於寅冒茆於夘振美
於辰巳盛於已咢布於午昧薆於未申堅於申留孰
於酉畢入於戍該閡於亥建子之律陽氣鍾於黄泉
故謂之黄鍾其管九寸其數八十一其日壬癸其月
為辜其歳困敦其風廣莫其宿虚其次湏女其辰合
星紀其候冬至在卦則乾之初九也故合於大吕而
下生林鍾焉建丑之律隂氣旅助於陽故謂之大吕
其管八寸五分其數七十六其月為涂其歳赤奮若其
宿牽牛其次建星其辰合𤣥枵其候太寒在卦則坤
之六四也故合於黄鍾而下生夷則焉建寅之律萬
物莫不湊地而生故謂之大蔟其管八寸其數七十
二其月為陬其歳攝提其風條風其宿箕其次尾其
辰合娵訾其候啓蟄在卦則乾之九二也故合於應
鍾而下生南吕焉建卯之律隂陽之氣相夾而聚故
謂之夾鍾其管七寸六分其數六十八其日甲乙其
月為如其歳單閼其風明庶其宿心其次房其辰合
降婁其候春分在卦則坤之六五也故合於無射而
下生焉建辰之律萬物且然絜齊故謂之姑洗其管
七寸二分其數六十四其月為寎其歳執徐其宿氐
其次亢其辰合大梁其候清明在卦則乾之九三也
故合於南吕而下生應鍾焉建已之律萬物盡旅而
西行故謂之中吕其管六寸八分其數六十其月為
余其歳荒落其風清明其宿軫其次翼其辰合實沈
其候小滿在卦則坤之上六也故合於夷則而上生
黄鍾焉建午之律隂繼於陽而賓之故謂之蕤賓其
管六寸四分其數五十七其日丙丁其月為臯其嵗
敦䍧其風景風其宿張其次星紀其辰合鶉首其候
夏至在卦則乾之九四也故合於林鍾而上生大吕
焉建未之律萬物成熟而衆多故謂之函鍾其管六
寸其數五十四其日戊巳其月為徂其歳恊洽其宿
弧其次狼其辰合鶉火其候大暑在卦則坤之初六
也故合於蕤賓而上生太蔟焉建申之律隂潜賊陽
故為之夷則其管五寸六分其數五十一其月為相
其歳涒灘其宿伐其次參其辰合鶉尾其候處暑在
卦則乾之九五也故合於小吕而上生夾鍾焉建酉
之律南氣族入故謂之南吕其管五寸三分寸之一
其數四十八其日庚辛其月為壯其歳作噩其宿噣
其次留其辰合壽星其候秋分在卦則坤之六二也
故合於姑洗而上生焉建戌之律陽氣無餘故謂之
無射其管五寸一分其數四十五其月為𤣥其歲閹
茂其宿胃其次奎其辰合大火其候霜降在卦則乾
之上九也故合於夾鍾而上生仲吕焉建亥之律隂
與陽交應故謂之應鍾其管四寸七分之五其數四
十三其月為陽其歳大淵其宿璧其次室危其辰合
析木其候小雪在卦則坤之六三也故合於太蔟而
上生蕤賓焉由是觀之本乎乾爻者為六律本乎坤
爻者為六同六律左旋而生同則為同位所以象夫
婦六同右轉而生律則為異位所以象子母間八而
生所以象八卦旋之為宫所以象三才文之以聲不
過乎五播之以音不過乎八成之以舞不過乎六大
司樂以六律六同考五聲以五聲成八音以八音成
六舞以六舞大合樂用之大祭祀足以致鬼神示用
之大朝㑹足以和邦國用之教萬民足以諧萬民用
之大饗食足以安賓客用之待四夷足以說逺人用
之大蜡足以作動物觀舜之作樂祖考來格則致鬼
神示可知羣后德讓則和邦國諧萬民可知虞賓在
位則安賓客說逺人可知鳥獸蹌蹌凰鳯来儀則作
動物可知此言大合樂樂神之樂也旋宫之樂降神
之樂也大司樂之大合樂以和邦國以諧萬民大宰
禮典小宰禮職亦曰以和邦國以諧萬民者禮器曰
禮交動乎上樂交應乎下和之至也左𫝊曰如樂之
和無所不諧則和者有異而無乖諧者有徧而無殊
是和未至於諧也邦國則異而易乖故欲其和萬民
則衆而難徧故欲其諧禮以和諧為用樂以和諧為
體均謂之和邦國諧萬民者其情同也大司馬之法
以治邦國為主故言比小事大以和邦國而萬民不
預焉大宗伯之禮樂以防萬民為主故言合天地之
化以諧萬民而邦國不預焉非特此也掌交和諸侯
之好調人司萬民之難而諧之亦輔禮樂之不至爾







　　樂書巻四十

　　欽定四庫全書

　　樂書卷四十一

　　宋　陳暘　撰

　　周禮訓義

　　春官

　　大司樂

　　乃分樂而序之以祭以享以祀乃奏黄鍾歌大吕舞雲
門以祀天神乃奏太蔟歌應鍾舞咸池以祭地示乃奏
姑洗歌南吕舞大㲈以祀四望乃奏蕤賓歌函鍾舞大
夏以祭山川乃奏夷則歌小吕舞大濩以享先妣乃奏
無射歌夾鍾舞大武以享先祖

　　先王制六律六同之器以合六隂六陽之聲黄鍾太蔟姑
洗蕤賓夷則無射六陽聲也大吕應鍾南吕函鍾小吕夾
鍾六隂聲也盖日月所㑹之辰在天而右轉斗柄所建在
地而左旋交錯貿見如表裏然故子合於丑寅合於亥辰
合於酉午合於未申合於已戌合於卯黄鍾子之氣十一
月建焉而辰在星紀大吕丑之氣十二月建焉而辰在𤣥
枵太蔟寅之氣正月建焉而辰在娵訾應鍾亥之氣十月
建焉而辰在析木姑洗辰之氣三月建焉而辰在大梁南
吕酉之氣八月建焉而辰在壽星蕤賓午之氣五月建焉
而辰在鶉首林鍾未之氣六月建焉而辰在鶉火夷則申
之氣七月建焉而辰在鶉尾中吕已之氣四月建焉
而辰在實沈無射戌之氣九月建焉而辰在大火夾
鍾夘之氣二月建焉而辰在降娄故祀天神奏黄鍾
歌大吕祭地示奏太蔟歌應鍾祀四望奏姑洗歌南
吕祭山川奏蕤賓歌函鍾享先妣奏夷則歌小吕享
先祖奏無射歌夾鍾無非以隂合陽以斗合辰而已
鍾師凡樂事以鍾鼓奏九夏鏄師凡祭祀鼓其金奏
之樂然則以鍾鼔奏樂則編鐘在焉非不具六律六
同也其施於鬼神示者各有所主云爾凡六代之樂
皆文之以五聲播之以八音惡有不具律同之理哉
言奏則堂下之樂言歌則堂上之樂春秋𫝊曰晉侯
饗穆叔奏肆夏歌文王大明緜又曰晉侯歌鍾二肆
取半以賜魏絳則奏之與歌雖有堂上下之辨其實
不離於六律六同也分律而序之自黄鍾以至無射
分同而序之自大吕以至夾鍾分舞而序之自雲門
以至大武然先妣在先祖上則姜嫄也姜嫄特祀後
世以為禖神而序之先祖之上則先祖所自出故也

　　凡六樂者文之以五聲播之以八音

　　樂記曰𤼵諸聲音形諸動静性術之變盡於此矣自
形諸動静言之謂之六舞自𤼵諸聲音言之謂之六
樂其實一也大宗伯之職以吉禮事邦國之鬼神示
以禋祀祀昊天上帝以實柴祀日月星辰以槱燎祀
司中司命飌師雨師以血祭祭社稷五祀五嶽以貍
沈祭山林川澤以疈辜祭四方百物以肆獻祼享先
王至於大司樂以雲門之樂祀天神非特昊天上帝
也凡五帝日月星辰之類無不舉矣以咸池之樂祭
地示非特社稷也凡五祀之類無不舉矣以大㲈之
樂祀四望非特五嶽也凡司中司命之類無不舉矣
以大夏之樂祭山川非特山林川澤也凡四方百物
羣小祀之類無不舉矣大宗伯舉先王以見先妣先
祖舉親以見尊也大司樂舉先妣先祖以見先王舉
逺以見近也司服祀昊天上帝則大裘而冕祀五帝
亦如之享先王則衮冕享先公饗射則鷩冕祀四望
山川則毳冕祭社稷五祀則希冕祭羣小祀則𤣥冕
司服則别先公為二合四望山川為一與大司樂不
同者王公之服有等降四望山川之服無同異非若
樂之致詳故也

　　凡六樂者一變而致羽物及川澤之示再變而致臝物
及山林之示三變而致鱗物及丘陵之示四變而致毛
物及墳衍之示五變而致介物及土示六變而致象物
及天神

　　先王之作樂合生氣之和著萬物之理而萬物莫不
以類相動故后夔奏簫韶鳯凰為之來儀師曠奏清
角𤣥鶴為之率舞瓠巴鼓瑟六馬為之仰秣伯牙鼓
琴游魚為之出聽然則當大蜡萬物索饗之時其六
樂所致固不能無是理也經曰禮樂合天地之化百
物之産不過如此今夫武樂六成文樂九成六樂則
文武備矣必以六變為言者豈非即六代之樂各一
變而言歟大司徒山林宜毛物川澤宜鱗物丘陵宜
羽物墳衍宜介物原隰宜臝物此以羽物配川澤臝
物配山林鱗物配丘陵毛物配墳衍介物配土示不
同者大司徒言物之所宜此言物之所致難易故也

　　凡樂圜鍾為宫黄鍾為角大蔟為徴姑洗為羽靁鼓靁
鼗孤竹之管雲和之琴瑟雲門之舞冬日至於地上之
圜丘奏之若樂六變則天神皆降可得而禮矣凡樂函
鍾為宫大蔟為角姑洗為徴南吕為羽靈鼓靈鼗孫竹
之管空桑之琴瑟咸池之舞夏日至於澤中之方丘奏
之若樂八變則地示皆出可得而禮矣凡樂黄鍾為宫
大吕為角大蔟為徴應鐘為羽路鼓路鼗隂竹之管龍
門之琴瑟九德之歌九㲈之舞於宗廟之中奏之若樂
九變則人鬼可得而禮矣

　　天五地六天地之中合也故律不過六而聲亦不過
五其旋相為宫又不過三以備中聲而已蓋天以圎
覆為體其宫之鍾不謂之夾而謂之圜與易乾為圜
同意為其為帝所出之方也地以含容為德其宫之
鐘不謂之林而謂之函與易坤含𢎞同意為其萬物
致養之方也人位天地之中以成能其宫之鍾稱黄
與易黄中通理同意為其為死者所首之方也且樂
以中為本而倡和清濁迭相為經故以仲春之管為
天宫仲冬之管為人宫中央長夏之管為地宫國語
有四宫之說不亦妄乎今夫圜鍾為宫無射為之合
黄鍾為角大吕為之合大蔟為徴應鍾為之合姑洗
為羽南吕為之合凡此宫之旋而在天者也故其合
别而為四函鐘為宫蕤賓為之合大蔟為角應鍾為
之合姑洗為徴南吕為羽而交相合焉凡此宫之旋
而在地者也故其合降而為三黄鍾為宫大吕為角
大蔟為徴應鍾為羽而兩兩合焉凡此宫之旋而在
人者也故其合又降而為二在易上經言天地之道
下經言人道而元亨利貞之德乾别為四坤降為二
咸又降為一亦此意也蓋一隂一陽之謂道天法道
其數參而竒雖主乎三陽未甞不以一隂成之故其
律先隂而後陽地法天其數兩而偶雖主乎二隂未
嘗不以二陽配之故其律或上同於天而以隂先陽
或下同於人而以陽先隂人法地則以同而異此其
律所以一於陽先乎隂歟大抵旋宫之制與蓍卦六
爻之數常相為表裏蓍卦之數分而為二以象兩儀
掛一以象三才揲之以四以象四時歸竒於扐以象
閠而六爻之用抑又分隂分陽迭用柔剛則知隂陽
之律分而為二亦象兩儀之意也其宫則三亦象三
才之意也其聲則四亦象四時之意也三宫所不該
者亦象閠之意也分樂之序則奏律歌吕亦分隂分
陽之意也三宫之用則三才迭用柔剛之意也十有
二律之管禮天神以圜鍾為首禮地示以函鍾為首
禮人鬼以黄鍾為首三者旋相為宫而商角徴羽之
管亦随而運焉如此則尊卑有常而不亂猶之十二
辰之位取三統三正之義亦不過子丑寅而止耳禮
運曰五聲六律十二管旋相為宫如此而已先儒以
十有二律均旋為宫又附益之以變宫變徴而為六
十律律之凖不亦失聖人取中聲寓尊卑之意邪後
世之失非特此也復以黄鍾為宫為羽大吕為二商
太蔟為商為徴圜鍾為徴為羽姑洗為宫為羽中吕
為宫為商蕤賓為徴為角函鍾為徴為羽夷則為羽
為角南吕為徴為商無射為角為商應鍾為角為羽
抑又甚矣然天人之宫一以大蔟為徴者祀天於南
郊而以祖配之則天人同致故也三宫不用商聲者
商為金聲而周以木王其不用則避其所剋而已大
師掌六律六同以合隂陽之聲皆文之以五聲宫角
徴羽則古樂之聲闕一不可周之作樂非不備五聲
其無商者文去而實不去故也荀卿以審詩商為大
師之職然則詩為樂章商為樂聲樂章之有商聲大
師必審之者為避所剋而已與周之佩玉左徴角右
宫羽亦不用商同意夫豈為祭尚柔而商堅剛也哉
先儒言天宫不用中吕函鍾南吕無射人宫避函鍾
南吕姑洗蕤賓不用者卑之也避之者尊之也以為
天地之宫不用人宫之律人宫避天地之律然則人
宫用黄鍾孰謂避天地之律邪






　　樂書卷四十一

　　欽定四庫全書

　　樂書卷四十二

　　宋　陳暘　撰

　　周禮訓義

　　春官

　　大司樂

　　靁鼓靁鼗靈鼓靈鼗路鼓路鼗

　　鼓人掌教六鼓四金之音聲以節聲樂教為鼓而辨其聲
用以雷鼓鼓神祀以靈鼓鼓社祭以路鼓鼓鬼享則鼓之
聲用莫先於此爾雅大鼗謂之麻小者謂之料儀禮大射
鼗倚于頌磬西紘書舜典下管鼗鼓則鼗之為器如鼓而
小掌之於小師播之於瞽矇眡瞭則鼗之聲用未甞不兆
奏鼓矣盖坎主朔易而其音革則鼗鼓皆冬至之音堂下
之樂也雷天聲也靈地德也路人道也天神之樂六變而
雷鼓雷鼗六面地示之樂八變而靈鼓靈鼗八面人鬼之
樂九變而路鼓路鼗四面者金之為物能化不能變鬼亦
如之金非土不生以土之五加金之四其樂所以九變歟
鄭司農謂雷鼗六面則是靈鼓靈鼗四面路鼓路鼗
兩面非也古之人辨其聲用鼓人救日月則詔王鼔
以救日月亦天事故也冥氏攻猛獸以靈鼓歐之以
攻猛獸亦地事故也司馬振鐸王執路鼓大僕建路
鼓于大寢之門外以逹窮者與遽令以田獵逹窮與
遽令亦人事故也其不同者特不用鼗耳月令修鞀
鞞世本帝嚳命倕作鞀鞞而與麻同小謂之鞀而與
料同則鼗鞀一也先儒以鼓為春分之音鞀為震之
氣是不考坎音革之過也

　　孤竹之管孫竹之管隂竹之管

　　爾雅大管謂之簥中謂之篞小謂之篎蓋其狀如箎
笛而六孔併兩而吹之所以道隂陽之聲十二月之
音也書曰下管鼗鼓燕禮大射下管新宫記曰下而
管象則管之為樂以利制為用堂下之樂也女媧始
為都良管以一天下之音為班管以合日月星辰之
㑹帝嚳又次笭展管則管為樂器其來尚矣至周教
之於小師播之於瞽矇吹之於笙師辨其聲明則孤
竹之竒以禮天神孫竹之衆以禮地示隂竹之幽以
禮人鬼各從其聲類故也管或作筦詩曰磬筦將將
是也或作琯𫝊稱白玉琯是也廣雅管象簫長尺圍
寸八孔無底豈以當時之制為言歟

　　雲和之琴瑟空桑之琴瑟龍門之琴瑟

　　古者琴瑟之用各以聲類所宜雲和陽地也其琴瑟
宜於圜丘奏之空桑隂地也其琴瑟宜於方澤奏之
龍門人功所鑿而成也其琴瑟宜於宗廟奏之顓帝
生處空桑伊尹生于空桑禹鑿龍門皆以地名之則
雲和豈禹貢所謂雲土者歟瞽矇掌鼓琴瑟詩鹿鳴
鼓瑟鼓琴書曰琴瑟以詠大𫝊亦曰大琴練絃逹越
大瑟朱絃逹越明堂位曰大琴大瑟中琴小瑟四代
之樂器也爾雅曰大琴謂之離大瑟謂之灑由是觀
之琴瑟堂上之樂君子所常御所以樂心者也然琴
則易良瑟則静好一於尚宫而已未甞不相湏而用
故鄉飲酒禮二人皆左何瑟後首挎越燕禮小臣左
何瑟而執越樂記曰清廟之瑟朱絃而䟽越皆不及
琴者舉大故也後世髙漸離之筑䝉恬之箏漢之琵
琶箜篌晉之阮咸皆放琴瑟為之非古制歟

　　雲門之舞冬日至於地上之圜丘奏之咸池之舞夏日
至於澤中之方丘奏之九德之歌九磬之舞於宗廟之
中奏之

　　夫宫音之主也第以及羽故樂器重者從細輕者從
大是以金尚羽石尚角瓦絲尚宫匏竹尚議革木一
聲凡三宫既文之以五聲必播之以八音言鼓鼗舉
革以見木也言管舉竹以見匏也言琴瑟舉絲以見
瓦也鐘師凡樂事以鐘鼓奏九夏然則言奏之圜丘
方澤宗廟豈舉金以見石歟前言分樂以祀天神祭
地示有歌此旋樂以禮天神地示無歌小師大祭祀
大饗登歌小祭祀小樂事不登歌何邪曰禮天神地
示無歌猶大神不祼也小祭祀小樂事不登歌猶小
祭祀不興舞也天地不歌尊之也宗廟有歌親之也
然天祀莫大於圜丘地祭莫大於方澤鬼享莫大於
禘祫作旋宫之樂以降神特施祭之大者故也天神
以雲門則天氣也地示以咸池法地澤也人鬼以九
德之歌九磬之舞者以舜以繼體而帝禹以繼體而
王皆足以承宗廟奉祭祀故也

　　若樂六變則天神皆降可得而禮矣若樂八變則地示
皆出可得而禮矣若樂九變則人鬼可得而禮矣

　　聲本於日律本於辰故甲之數九乙庚八丙辛七丁
壬六戊癸五此聲之數也子午之數九丑未八寅申
七夘酉六辰戌五己亥四此律之數也蓋圜鍾夘位
之律也而丁為之幹故其樂六變函鍾未位之律也
而乙為之幹故其樂八變黄鍾子位之律也而甲為
之幹故其樂九變天神以陽升卒有以降而禮之者
六變之樂有以召之也地示以隂藏卒有以出而禮
之者八變之樂有以召之也人鬼域於隂陽之間而
無不之卒有以接而禮之者九變之樂有以召之也
成王制禮作樂而神祗祖考至於安樂之者本諸此
歟

　　凡樂事大祭祀宿縣遂以聲展之

　　大師大祭祀帥瞽登歌令奏擊拊下管播樂器令奏
鼓小師大祭祀登歌擊拊下管擊應鼓徹歌凡小祭
祀小樂事鼓􁈹則大師小師所職無非樂事也大司
樂則揔其凡而已小胥正樂縣之位王宫縣諸侯軒
縣卿大夫判縣士特縣辨其聲眡瞭掌大師之縣則
大祭祀宿縣遂以聲展之則王之宫縣而已非中小
祭祀之樂也何以明之古者將祭散齋七日宿齋三
日所謂前期十日帥執事而卜日遂戒也大祭祀宿
縣則縣之於前期宿齊之時也惟樂不可以為偽而
縣之於宿齊之時其誠亦已至矣遂以聲展之則審
一以定和亦所以逹其誠歟展聲之展與展牲之展
同詩曰允矣君子展也大成爾雅曰展誠也由是觀
之凡大祭祀宿縣而展其聲其逹誠之意可知矣先
儒謂大祭祀宿縣則中小祭祀亦與焉是不知中小
祭祀非皆前期十日而遂戒也不然則宿縣展聲何
以獨稱大祭祀乎

　　王出入則令奏王夏尸出入則令奏肆夏牲出入則令
奏昭夏帥國子而舞大饗不入牲其他皆如祭祀

　　春秋𫝊曰水火金木土榖謂之六府正德利用厚生
謂之三事六府三事謂之九功九功之德皆可歌也
謂之九歌書曰勸之以九歌俾勿壊瞽矇掌九德之
歌以役大師大司樂奏九徳之歌九㲈之舞由是言
之㲈舜樂也謂之九磬之舞夏禹樂也九德之歌得
不為九夏乎宗廟九變之樂必奏九德之歌九磬之
舞豈非舜行天道以治人禹行人道以奉天而其樂
有以相成歟九夏之樂以王夏為首以明王道自禹
始故也王於尸為尊必北面事之以其在廟門内則
全於君故也乃若廟門外則疑於臣此王所以先尸
也牲所以奉神而尸則象神而已此所以先牲也王
也尸也牲也方宗廟祭祀之時其出入未始不均也
王則中心無為以守至正非有出入也其出入則以
送尸與牲而已故王出入令奏王夏繼之以尸出入
令奏肆夏牲出入令奏昭夏也大饗之禮有施之祭
祀者有施之賓客者禮記郊血大饗不問卜此施之
祭祀也大饗尚腵脩大饗有四此施之賓客也是大
饗之禮非特仁鬼神於幽亦所以仁賓客於明矣古
人之饗賓如承大祭其所異者特不入牲而已蓋饗
鬼神在廟門内故君子必入牲而親殺之既祭饗賓
則在廟門外其何入牲之有

　　大射王出入令奏王夏及射令奏騶虞詔諸侯以弓矢
舞

　　庶人有主皮之射而無賓射燕射士有賓射燕射而
無大射大射惟王於諸侯為然蓋先王將祭擇士豫
焉為其行同能耦無以别也使射而擇之其射也有
大禮焉故謂之大射射之為禮有旌以詔之有鼓以
節之有扑以戒之定其位有物課其功有筭軍旅之
事如斯而已故傳曰出則征誅入則揖讓其義一也
大射之樂王出入大司樂令鐘師奏王夏如大祭大
饗之儀明其大一統也乃射令奏騶虞明其樂仁而
殺以時也詔諸侯以弓矢舞明其擇士以觀其容也
大祭大饗帥國子而舞固大司樂之職也至於大射
之諸侯非大司樂所得專特以義詔之使舞而已天
子揔干而舞所以樂尸諸侯執弓矢而舞所以樂王
也然則王射以騶虞大夫士之鄉射亦以騶虞者鄉
射詢衆庶亦欲官備於天子故也大射記鐘人以鐘
鼓奏陔夏此奏王夏者奏王夏主王出入言之以鐘
鼓奏陔夏主射節言之大射以鐘鼓奏陔夏鄉射特
以鼓奏陔夏何也曰君尊故有鐘鼓大夫士卑特用
鼓而己大司樂所令言饗不及燕言射不及賓奏騶
虞不及貍首詔諸侯不及大夫者以大司樂司其大
故也













　　樂書卷四十二

　　欽定四庫全書

　　樂書卷四十三

　　宋　陳暘　　撰

　　周禮訓義

　　春官

　　大司樂　　　樂師

　　大司樂

　　王大食三侑皆令奏鍾鼓

　　膳夫掌王之飲食膳羞以養王王日舉鼎十有二物以樂
侑食卒食以樂徹于造凡此王常食之食非大食之食也
常食之食以樂侑之則大食以樂侑之可知矣公食大夫
禮三飯而後侑則以樂侑食猶儀禮以幣侑食也三侑之
樂皆令奏鍾鼓則鍾鼓樂之盛也大食禮之盛也有盛禮
必有盛樂以樂之非王者以大臨物安足享此禮成於三
而樂亦如之故王大食則其禮具三侑則其樂備王者以
樂侑食豈特樂吾一身為哉乃所以樂天下也文王言三
皇五帝有勸戒之器名侑卮而荀卿有宥坐之器釋
者以謂宥與侑同則知大司樂與膳夫不害字異而
實同也春秋傳饗醴皆曰宥與此同意荀卿以三宥
為三臭誤矣

　　王師大獻則令奏愷樂

　　風謂之愷風天地之怒氣散焉故也王師大獻奏樂
謂之愷樂人之怒氣已焉故也昔晉文公敗楚於城
濮猶且振旅愷以入于晉况王者親征之師大獻功
於社乎奏禮樂有司之事也大司樂則令之而已令
之者尊奏之者卑凡言令者類皆如此古者作大事
動大衆必告社而後行詩曰乃立冢土戎醜攸行大
祀曰大師宜於社是也及其有功未必不獻焉大司
馬若師有功則愷樂獻于社是也鄭氏謂大獻㨗於
祖趙啇詰之不亦宜乎

　　凡日月食四鎮五嶽崩大傀異諸侯薨令去樂大札大
凶大烖大臣死凡國之大憂令弛縣

　　憂之日短則去樂而已憂之日長則令弛縣焉凡日
月食天變之見於象者也若春秋書日食三十六之
類是已四鎮五嶽崩地變之見於形者也若春秋書
沙鹿梁山崩之類是已大傀異烖人鬼之為恠異者
也與老子所謂其鬼不神者異矣大札若厲疫而死
是也大災若齊大災是也凡國之大憂若國有大故
是也大宗伯之職以凶禮哀邦國之憂以䘮禮哀死
亡以荒禮哀凶札禮之所哀則樂之所當弛也然則
膳夫大䘮大荒大札天也有烖邦有大故則不舉司
服大札大荒大災素服與此不同者蓋先王吉凶與
民同患憂樂以天下其憂以天下也大則去樂小則
弛縣及其極也又素服不舉焉素服則以䘮禮處之
飾乎其外而已不舉則减常膳徹樂縣豈特飾外而
已哉故素服止於大荒大札大災而不舉又及於大
䘮大故也曲禮曰大夫無故不徹縣此言弛縣者弛
則存而不用徹則屏而去之豈特不用乎弛縣與大
夫徹縣異去樂與叔弓卒去樂同

　　凡建國禁其淫聲過聲凶聲慢聲

　　昔顔淵問為邦孔子對以樂則韶舞放鄭聲之淫者
蓋樂聲有四慢則不肅不若凶之不善凶則不善不
若過之不中過則不中不若淫之不正為邦以禮樂
為急樂以放鄭聲為先故建國所禁之聲其序如此
樂記曰凡姦聲感人而逆氣應之逆氣成象而淫樂
興焉正聲感人而順氣應之順氣成象而和樂興焉
淫樂則多哇之鄭也和樂則中正之雅也先王建國
不先禁淫樂則鄭聲得以亂雅矣古之人將欲揚善
必先遏惡將欲存誠必先閑邪意亦類此然禮樂之
道同歸故曲禮論安民之禮以毋不敬為先周官論
建國之樂以禁四聲為先

　　大䘮涖廞樂器及葬藏樂器亦如之

　　古者居䘮以哀為主而葬亦如之故哭則不歌哀則
不樂人情之常也大䘮涖廞樂器及葬而藏亦如之
因人情為之節文故也䘮禮之於樂器涖之在大司
樂帥之在大師而小師則與之而已大師不言樂器
葬奉而藏之以笙師見之也

　　樂師

　　樂師掌國學之政以教國子小舞

　　學記曰家有塾黨有庠術有序所謂設庠序以教於
邑也國有學所謂立大學以教於國也蓋有(闕)
邦國學之政則三國而已大司樂掌成均(闕)

　　建國之學政則成均者國學也建國之學政(闕)
之學(闕)　焉以成均之法治建國之學(闕)　諸侯(闕)

　　為學(闕)此則政教一於天子(闕)


　　凡舞有帗舞有羽舞有皇舞有旄舞有干舞有人舞(闕)

　　樂射舞蹈則舞者蹈(闕)

　　也一於動容而已帗(闕)

　　大司樂見之也或言(闕)而(闕)之或(闕)

　　也羽舞籥師鼓羽籥之舞是也皇舞舞師以舞旱暵
是也旄舞旄人所教之舞是也干舞司干授舞器是
也人舞所謂手舞足蹈是也記曰樂者非謂弦歌干
揚也樂之末節也故童子舞之又曰十有三年舞勺
成童舞象二十舞大夏古之教國子以六舞而干舞
居一焉以干揚為童子之舞則以干舞之類教國子
小舞不亦宜乎記曰比音而樂之及干戚羽旄謂之
樂又曰干戚旄狄以舞之皆先干戚後羽旄與樂師
之序不同者教人則先文後武故先羽旄與大司樂
教國子以六舞同意作樂則先武後文故先干戚與
夏書舞干羽于兩階同意言羽又言狄者内司服掌
后之六服褘衣揄狄闕狄褘衣繢翬狄於衣爾雅謂
素質五色皆備成章者也揄狄繢揄狄於衣爾雅謂
青質五色皆備成章者也所謂羽者豈翬狄揄狄之
羽歟狄言體羽言用其實一也

　　樂書卷四十三

　　欽定四庫全書

　　樂書卷四十四

　　宋　陳𤾉　撰

　　周禮訓義

　　春官

　　樂師

　　教樂儀行以肆夏趨以采薺車亦如之環拜以鐘鼔為節

　　堂上謂之行堂下謂之歩門外謂之趨樂師教樂之
儀堂下行以肆夏門外趨以采薺車亦如之大馭凡
路行以肆夏趨以采薺凡馭路儀以和鸞為節記曰
和鸞中采薺是也車出以鐘鼔奏九夏然則教樂之
儀或行或趨或環佩而拜如之何不以鐘鼔為節乎
禮曰升車有鸞和之聲行歩有環佩之聲則環佩而
拜其聲與鐘鼓之節相應固其理書大傳天子左五
鍾右五鍾出撞黄鐘右五鍾皆應然後太師奏登車告
出也入撞蕤賓左五鍾皆應然後少師奏登堂就席告
入也由是觀之黄鍾所以奏肆夏也㽔賓所以奏采薺
也出撞陽鍾而隂應之是動而節之以止易序卦物不
可以終動之意也入撞隂鍾而陽應之是止而濟之以
動易序卦不可以終止之意也此言行以肆夏先於趨
以采薺豈主出言之邪禮記趨以采薺先於行以肆夏
豈主入言之邪大戴禮言歩中采薺趨中肆夏誤矣後
世奏永至之樂為行歩之節豈傚古采薺肆夏之制歟
采薺之詩雖不經見大致亦不過若采蘩采蘋之類也

　　凡射王以騶虞為節諸侯以貍首為節大夫以采蘋為
節士以采繁為節

　　古者君臣之射以習禮樂内志正外體直其容體比
於禮其節比於樂故天子以備官為節樂仁而殺以
時也諸侯以時㑹為節樂御而射以禮也大夫則樂
循法而已士則樂不失職而已射人以射法治射儀
王以六耦射三侯三獲三容樂以騶虞九節諸侯以
四耦射二侯二獲二容樂以貍首七節孤卿大夫以
三耦射一侯一獲一容樂以采蘋五節士以三耦射
豻侯一獲一容樂以采蘩五節自天子達於士名位
不同節亦異数所以定志而明分也故明乎其節之
志以不失其事則功成而德行立徳行立則無暴亂
之禍而國安矣其於觀盛徳也何有記曰左射貍首
右射騶虞騶虞義獸也又其色白冝正以殺為事而
不殺是亦仁之至也騶虞樂仁而殺以時則庶類蕃
殖而朝廷治朝廷治則百官備而無曠職庸非樂官
備之意乎貍之為物其性善搏其行則止而擬度焉
射者必持弓矢審固奠而後發亦擬度之意也騶虞
之詩見於周南而貍首無所經見惟逸書有之曽孫
侯氏四正具舉大夫君子凡以庶士小大莫處御于
君所以燕以射則燕則譽豈貍首之詩邪檀弓曰貍
首之班然執女手之卷然豈貍首之歌邪貍首樂御
而射以禮則小大御于君所而㑹之有時而然也儀
禮大射樂正命大師奏貍首郷射奏騶虞盖以此歟
大夫士投壷之禮奏貍首亦大夫郷射奏騶虞之意
也射士職也不言孤卿則以射人見之矣

　　凡樂掌其序事治其樂政凡國之小事用樂者令奏鐘鼓

　　大宰政典居事典之先禮記祭統政行則事成冉子
退朝之晏則事也孔子不謂之政魯子叔奉君命以
弔滕則政也惠伯不謂之事是政者事之本上之所
施以正人者也事者政之末下之所為以治職者也
故凡樂序事雖政之末而樂師掌之知所先後故也
凡樂之政則事之本而樂師治之以掌國學之政故
也禮器曰晉人将有事於河必先有事於惡池左傳
曰國之大事在祀然則祭祀之禮無非事也以大祀
為大事則祭祀之小者小事而已祭祀之事雖大小
不同其用樂一也故凡大祭祀宿縣大事之用樂者
也凡國之小事令奏鐘鼓小事之用樂者也然則鍾
鼓樂之盛亦用之小事可乎曰凡樂事以鐘鼓奏九
夏雖用有等降要之以鐘鼓為節無時而可廢

　　凡樂成則告備詔来瞽臯舞及徹帥學士而歌徹令相
饗食諸侯序其樂事令奏鐘鼓令相如祭之儀

　　禮以陳為備樂以奏為備故禮則告備而後行禮樂
則樂成而後告備古者郷飲鄉射燕禮大射皆於樂
成告于樂正曰正歌備所謂樂成告備也瞽則瞽矇
之職而詔之使来舞則舞人之職而詔之使緩者樂
師主以樂教非特知可陳之數又達難知之義焉所
以詔瞽與舞非以事也以義而已然則詔舞使緩豈
非訊疾以雅乎大胥掌學士之版以待致諸子凡祭
祀用樂以鼓徴學士小胥掌學士徴令樂師掌國學
之政以教國子所謂學士者學樂之士非國子則諸
子也方祭祀之時樂師凡樂成告備詔来瞽臯舞則
凡發諸聲音形諸動静者亦已盡矣及徹又帥學士
而歌徹令相豈詩所謂樂具入奏廢徹不遲之意歟
饗食諸侯序其樂事令奏鐘鼓為節與夫相瞽之禮
如祭祀之儀是待賔客如事神敬之至也然樂師所
掌特饗而已大饗大食則有大司樂存焉

　　燕射帥射夫以弓矢舞

　　凡射禮卿大夫士三耦天子六耦車攻詩曰射夫既
同助我舉柴賔之初筵詩曰射夫既同獻爾發功與
此所謂射夫者耦射之夫其智足以帥人者也祭統
曰及入舞君執干戚就舞位率其羣臣以樂皇尸則
舞動其容雖天子必有執也必有帥也况射夫乎司
弓矢大射燕射共弓矢如數并夾則燕射之夫其舞
率以樂師其執則以弓矢容必比禮節必比樂非特
内志正外體直而已又将見内順治外無敵而可以
觀盛徳也詩曰鐘鼔既設舉醻逸逸大侯既抗弓矢
斯張發彼有的以祈爾爵此大射之禮也籥舞笙鼓
樂既和奏各奏爾能賔載手仇室人入又酌彼康爵
以奏爾時此燕射之禮也射義曰古者諸侯射必先行
燕禮所以明君臣之義也然則燕射樂師射夫以弓
矢舞則亦使之行君臣之義而已帥之而舞非特樂
師之於射夫為然大司樂之於國子舞師之於祭祀
亦莫不在所帥焉詔之而舞者以義帥之而舞者以
身

　　樂出入令奏鐘鼓

　　樂固非有出入其出入則應彼而已故王出入則令
以鐘鼓奏王夏尸出入則令以鐘鼓奏肆夏牲出入
則令以鐘鼔奏昭夏鐘師凡樂事以鐘鼔奏九夏是
也楚茨詩曰鼓鐘送尸言送以見逆又曰樂具入奏
言入以見出記曰入門而金作出以雍盖送尸者以
樂之出入見於燕禮也出以徹歌入以金作是又享
禮也樂之出入大致如此孰謂笙歌舞者及其器哉

　　凡軍大獻教愷歌遂倡之

　　泮水之頌曰矯矯虎臣在泮獻馘淑問如臯陶在泮
獻囚不告于訩在泮獻功凡軍大獻非特獻馘獻囚
而已功亦在所獻焉傳曰清廟之歌一倡而三歎則
教愷歌在樂師而遂倡之在學士凡軍大獻如此則
其大獻于祖得無所待乎樂師之教國子非特小舞
也凡形之為樂儀聲之為愷歌亦然記所謂樂師辨
乎聲詩此也若夫大司樂則并與樂徳樂語樂舞而
教之豈特聲歌儀容小舞之末哉然言愷歌不足以
該樂言愷樂則歌在其中矣與郷射奏騶虞又歌之
同意

　　凡䘮陳樂器則帥樂官及序哭亦如之

　　凡䘮陳樂器而不作與檀弓謂琴瑟張而不平竽笙
備而不和謂之明器異矣

　　凡樂官掌其政令聽其治訟

　　凡司伺末官探本大司樂所司猶至於末則凡樂之本
無不舉矣樂官非能如大司樂并與本末而舉之僅
能各探一器之本元一官之職而已雖謂之官可也
凡樂官大有政令樂師不得而專也掌之而已小有
治訟樂師得以專聽之豈非大事從其長小事則專逹
歟















　　樂書卷四十四

　　欽定四庫全書

　　樂書卷四十五

　　宋　陳𤾉　撰

　　周禮訓義

　　春官

　　大胥　　　　小胥

　　大胥

　　大胥掌學士之版以待致諸子

　　文王世子曰凡學世子及學士必時春夏學干戈秋
冬學羽籥皆於東序小樂正學干大胥贊之胥鼔南
言大胥則知胥小胥也言大胥贊小樂正則知小樂正
樂師也夏官諸子之職言國子之倅是知世子之類則
國子也國子之倅則學士諸子也自其學樂事言之謂
之學士自其為倅言之謂之諸子其實一也大胥序樂
師之後者以贊樂師故也小胥又序大胥之後者以贊
大胥故也胥以養人為義大胥以中士為之小胥以下士
為之其養人也特贊相之而已與凡樂職之胥又異矣

　　春入學舎菜合舞秋頒學合聲

　　月令孟春命樂正入學習舞仲春上丁命樂正習舞
釋菜孟夏命樂師習合禮樂季秋上丁命樂正入學
習吹季冬命樂師大合吹而罷夏小正亦曰丁亥萬
用入學由是觀之春夏舞秋冬重聲矣春入學釋菜
合舞則舉春以見夏必略夏而言春者以容貌達而
為舞春則貌之時故也秋入學合聲則舉秋以見冬
必略冬而言秋者以聲音發而為言秋則言之時故
也謂之合舞㑹六樂而舞也謂之合聲㑹六樂而吹
也若夫燕義凡國之政事國子存游倅使之春合諸
學以順陽義秋合諸射以順隂義則又因其有文武
之才而達之非為言貌而發也

　　以六樂之㑹正舞位以序出入舞者比樂官展樂器
六樂之㑹文武備矣文舞九成而在左武舞六成而
在右行列得正而不愆所以正舞位也出象征誅入
象揖遜先後有倫而不亂所以序出入舞也比樂官
則比而聮之展樂器則陳而眡之樂師則凡樂官掌
其政令聴其治訟非特比之而已大司樂又大祭祀
宿縣遂以聲展之非特其器而已今夫農精於田不
可以為田師賈精於市不可以為賈師工精於器不
可以為噐師然則為樂師者豈精於樂者所能為哉

　　凡祭祀之用樂者以鼓徴學士序宫中之事

　　禮有五經莫重於祭祀非一故言又以該之小祭祀
不興舞則知凡祭祀用樂豈其大而中者邪文王世
子曰天子視學大昕鼔徴所以警衆也凡用樂大胥
以鼓徴學士其意亦何異此大胥之於樂舞非特郊
廟為然凡宫中之樂事亦序之而已樂師凡樂掌其
序事則又不特宫中也序宫中之事與舍人平宫中
之政異矣宫中之事士庶子學士之職也有宫正以
掌其戒令糾禁有宫伯以掌其政令秩序則大胥特
序其樂事以鼓徴之而已

　　小胥

　　小胥掌學士之徴令而比之觵其不敬者廵舞列而撻
其怠慢者

　　大胥掌學士之版以待致諸子凡祭祀之用樂者以
鼔徴學士則掌學士之版籍鳴鼓而徴之者大胥之
職也小胥則掌其徴令以比之而已比樂官者大胥
也比學士者小胥也𫝊曰敬勝怠則吉怠勝敬則凶
故慢令者為不敬進退不齊者為怠慢不敬由中出
而觵以罰之使中怠慢自外入而撻以刑之使肅王
制曰凡入學以齒将出學小胥大胥小樂正以簡不
帥教者以告于大樂正大學正以告于王繼之屏之
逺方終身不齒亦此意也盖舞所以節八音八音克
諧然後樂成焉故舞必以八人為列自天子達於士
降殺以兩衆仲曰天子用八諸侯用六大夫四士二
鄭伯約納晉悼公女樂二八晉賜魏絳以一八由是推
之服䖍所謂天子八八諸侯六八大夫四八士二八
不易之論也然則記所謂舞行綴逺豈六佾歟舞行
綴短豈四佾歟杜預以為凡天子諸侯大夫之舞一
列遞减二人至士四人而止豈復成樂舞哉後世禮
樂交䘮僣竊公行於天下故魯公初去八佾獻六羽
諸侯僣天子而知反正者也季氏舞八佾於庭大夫
僣天子而不知反正者也彼豈知先王之時廵舞列
以肅其慢為哉然小胥廵舞列而已若夫以六樂之
㑹正舞位使之行其綴兆要其節奏行列得正焉進
退得齊焉是又大胥之職也然祭以懲怠慢為先學
以懲怠慢為急故肆師之誅小胥之撻皆所不後也

　　正樂縣之位王宫縣諸侯軒縣卿大夫判縣士特縣辨
其聲凡縣鐘磬半為堵全為肆

　　先王之樂以十有二律為之度數以十有二聲為之
齊量故伶州鳩曰古者神瞽考中聲而量之以制度
律均紀之以三平之以六成於十二天之道也然則
即十二辰以正樂縣之位豈徒然哉凡以應聲律(闕)
量度數考中聲順天道而已盖縣鐘十二為一堵如
墻堵然二堵為一律春秋傳歌鐘二肆是也宫縣四
面象宫室王以四方為家故也軒縣闕其南避王南
面故也判縣東西之象卿大夫左右王也特縣則一
肆而已象士之特立獨行也郊特牲譏諸侯宫縣豈
王宫縣歟春秋譏桓子請曲縣豈諸侯軒縣歟晉以
二肆之半賜魏絳豈大夫判縣歟鄉射笙入于縣中
西面則東縣磬而已鄉飲磬階縮霤笙入磬南則縮
縣縣磬而已豈士特縣歟然則鄉射有郷大夫詢衆
庶之事鄉飲酒乃鄉大夫之禮皆特縣者以詢衆庶
賔賢能非為已也故皆從士制燕禮諸侯之禮而工
止四人以從大夫之制意亦類此以儀禮考之大射
樂人宿縣于阼階東笙磬西面其南笙鐘其南鑮皆
南陳建鼓在阼階西南鼓應鼙在其東南鼓西階之
西頌磬東面其南鐘其南鑮皆南陳一建鼔在其南
東鼔朔鼙在其北一建鼓在西階之東南面簜在建
鼔之間鼗倚于頌磬西紘由是觀之宫縣四面軒縣
三面皆鐘磬鑮也判縣有鐘磬而無鑮特縣有磬而
無鐘以王制論之則然以侯制論之又半於王制矣
王之卿大夫判縣東西各一肆則諸侯之卿大夫東
西各一堵王之士特縣南一肆則諸侯之士一堵可知
矣鄭康成曰鐘磬二八在一虡為一堵杜預曰縣鐘
十六為一肆而後世四清之聲興焉是亦傅㑹漢得
石磬十六遷就而為之制也服䖍一縣十九鐘之説
不亦詭哉






　　樂書卷四十五

　　欽定四庫全書

　　樂書卷四十六

　　宋　陳𤾉　撰

　　周禮訓義

　　春官

　　大師

　　(原闕)





















　　常以效法故止於三鍾三吕而已則鍾物所聚也吕
物所匹也夾鍾亦謂之圜鍾以春主規言之函鍾亦
謂之林鍾主夏庇物言之南吕亦謂之南事則隂之
所成者事而已中吕亦謂之小吕則隂之所萌者小
而已六律謂之六始始六隂也六吕謂之六間間六
陽也亦謂之六同同六陽也律吕言其體始言其用
間言其位同言其情總而論之皆述陽氣而通上下
焉所以均用之十二律也月令十二月皆言律中某
律特中央言律中黄鍾之宫者蓋四時本於中央十
二律本於黄鍾五聲本於宫八音本於土以中央無
正律而中聲出焉故取黄鍾之宫為聲律之本量中
黄鍾之宫亦此意歟

　　教六詩曰風曰賦曰比曰興曰雅曰頌以六德為之本
以六律為之音

　　六德以中和為首六律以黄鍾為本則六詩本之情
性中聲之所止也六德制之禮義中聲之所本也六
律稽之度數中聲之所禺也大師教中聲所止之詩
以六德為之本以六律為之音則所道者中德所詠
者中音然則樂也者有不為中和之紀邪大司樂之
於律同則以之大合樂而大師則合隂陽之聲而已
大司樂之於國子則教之樂德樂語樂舞而大師則
教六詩而已是尊者其治詳以大卑者其治畧以小

　　大祭祀帥瞽登歌令奏擊拊下管播樂器令奏鼔􁈹大
饗亦如之

　　瞽矇掌九德六詩之歌以役大師小師大祭祀登歌
擊拊下管擊應鼔徹歌大饗亦如之由是推之大祭
祀登歌奏擊拊堂上之樂也下管播樂器奏鼔􁈹堂
下之樂也於歌言登則知管之為降於管言下則知
歌之為上堂上之樂衆矣其所待以作者在乎奏擊
拊堂下之樂衆矣其所待以作者在乎奏鼔􁈹舜之
作樂言拊詠於上言鼗鼔於下樂記亦曰㑹守拊鼔
而已盖拊為衆器之父鼔􁈹為衆聲之君以拊為父
凡樂待此而作者有子道焉以鼔􁈹為君凡樂待此
而作者有臣道焉記曰聲樂之象也金石絲竹樂之器
也象形而上器形而下於下管言播樂器則登歌以
詠其聲得不為樂之象乎凡此雖瞽矇小師之職其
帥而歌之者大師而已非特大祭祀為然大饗亦如
之文王世子曰登歌清廟下管象武逹有神興有德
此祭祀之樂也郊特牲曰歌者在上匏竹在下貴人
聲也仲尼燕居曰升歌清廟示德也下而管象示事
也故古之君子不必親相與言也以禮樂相示而已
此大饗之樂也昔者周公有勲勞於天下成王賜之
重祭升歌清廟下而管象不過使之施於周公廟而
已是所以賜周公非賜魯記禮者彼然而言之豈為
知禮意哉

　　大射帥瞽而歌射節

　　怒則爭鬭喜則詠歌則歌者志之所可甚而形容焉
者也然則歌之所詠豈特其聲哉凡以直已陳德而
已蓋瞽矇掌九德六詩之歌役大師則王射而歌射
節雖在瞽矇其帥而歌者實大師役之也大司樂大
射令奏騶虞樂師凡射王以騶虞為節射人王以騶
虞九節鍾師凡射王奏騶虞此言歌射節者射之有
節即度數自然以制之而已射人以騶虞九節節之
數也樂師以騶虞為節節之用也奏騶虞在樂師而
令之在大司樂歌之在瞽矇而帥之在大師以大令
小而奏之以鐘鼔堂下之事也以大帥小而歌之以
人聲堂上之事也王之大射堂上以人聲歌騶虞堂
下以鐘鼔奏之則其聲足以合奏可審一而定和矣
儀禮大射奏貍首間若一鄉射奏騶虞間若一又曰
歌騶虞若采蘋皆五終亦歌奏備舉之意也今夫射
以傷物為事人之所斁也故有燕樂之事必射以所
斁附所樂而習焉則人之從之也輕其歌射節不亦
宜乎

　　大師執同律以聽軍聲而詔吉凶

　　古之用師内有必勝之道外有佐勝之術大師執同
律以聽軍聲而詔吉凶以佐勝之術行必勝之道故
也聽軍聲有道執同律聽之之道也詔吉凶有道聽
軍聲詔之之道也盖聽商聲知戰勝而士强聽宫聲
知軍和而士附其吉可得而詔也聽角聲知軍擾而
心喪聽徵聲知將急而士勞聽羽聲知兵弱而威奪
其凶可得而詔也古之人吉凶不待陣而知勝負不
待戰而決不過如此易曰師出以律否臧凶傳曰望
敵知吉凶聞聲知勝負豈不信哉大師執同律以聽
軍聲主師出言之所以存豫戒之智也大司馬若師
有功左執律愷樂獻於社主師旋言之所以示愷樂
之仁也然周之出師有太史抱天時大卜正龜兆又
以同律詔吉凶則先王謹戎事重民命亦可謂至矣
大宗伯以軍禮同邦國而大師之禮用衆居一焉惟
行大師之禮用衆而大師始執同律聽軍聲而詔吉
凶然則軍禮之師有小於此又非大師所與也

　　大喪帥瞽而廞作匶謚凡國之瞽矇正焉

　　檀弓公叔文子卒其子戍請於君曰日月有時將葬
矣請所以易其名者則諡為特葬時制也曾子問曰
賤不詠貴㓜不誄長禮也唯天子稱天以誄之春秋
公羊謂讀誄制諡於南郊則制諡自誄始也然誄而
諡之古無有也周道然也序官大師下大夫二人瞽
矇上瞽四十人中瞽百人下瞽百有六十人凡國之
瞽矇皆正於大師以治樂政故統大師之職言之大
祭祀師瞽登歌之類吉禮也大饗亦如之大射帥瞽
而歌射節賓禮嘉禮也大師執同律以聽軍聲軍禮
也大喪師瞽而廞凶禮也小師異於是語祭祀而不
及聽軍聲語喪饗而不及大射此大小隆殺之辨也
由是觀之大師小師雖主乎樂而五禮未嘗不在焉
大宗伯雖主乎禮而和樂未嘗不在焉





　　樂書卷四十六

　　欽定四庫全書

　　樂書巻四十七

　　宋　陳𤾉　撰

　　周禮訓義

　　春官

　　小師　　瞽矇

　　小師

　　小師掌教鼔鼗柷敔塤簫管絃歌

　　大司樂以靁鼔靁鼗禮天神靈鼔靈鼗禮地示路鼓
路鼗禮人鬼則鼗於鼔為小而其音革所以兆奏鼔
者也書曰合止柷敔詩曰鼗磬柷圉則柷以合之敔
以止之而其音木所以節衆樂者也塤則其形圓其
音土樂之所待以和鳴者也簫管則其器細其音竹
樂之所待以備舉者也小師所以教堂下之樂如此
絃之以琴瑟歌之以雅頌小師所以教堂上之樂如
此樂記曰聖人作為鼗鼔椌楬壎篪此六者德音之
音也然後鐘磬竽瑟以和之干戚旄狄以舞之然則
小師之教瞽矇止於鼗鼔柷敔塤簫管絃歌而不及
鍾磬竽篪與舞者不言竽篪以簫管見之不言鐘磬
瑟舞以絃歌見之小師之所言不過聲音形器之末節
而舞又樂之極而樂成焉非小師所及也若夫大師之
教六詩六德為之本以六律為之音豈特末節而已哉

　　大祭祀登歌擊拊

　　拊之為器韋表穅裏状則類鼔聲則和柔倡而不和
非徒鏘鏘而已書傳謂以韋為鼓白虎通謂拊革而
穅是也其設堂上書所謂搏拊是也其用先歌大師
所謂登歌則令奏擊拊是也書謂之搏拊明堂位謂
之拊摶者以其或摶或拊莫適先後故也既謂之搏
拊又謂之擊拊者拊之或擊或拊拊聲小大之辨書
以擊石拊石為磬聲小大之辨意亦如此荀卿曰縣
一鍾而尚拊大戴禮曰縣一磬而尚拊蓋一鐘一磬
特縣之樂也拊設於一鐘一磬之東其為衆樂之倡
可知矣大祭祀登歌擊拊固小師之職也大師則令
奏之而已

　　下管擊應鼓徹歌大饗亦如之

　　道以無所因為上以有所待為下管之為器有所待
而聲發焉非若歌之出於人聲而無所因者也故管
謂之堂下之樂儀禮曰下管新宫是也堂下之樂以
管為本器之尤小者也應之為鼓鞞之尤小者也下
管擊應鼓盖言稱也禮器曰縣鼓在西應鼓在東詩
曰應田縣鼓爾雅曰大鼓謂之鼖小鼓謂之應大祭
祀下管擊應鼓是作樂及其小者乃所以為備也大
師大祭祀擊拊鼓􁈹亦此意歟儀禮有司徹卒籑有
司官徹饋饌于室中西北隅南面如饋之設語曰以
雍徹盖大祭祀告利成之後有司徹室饋饌禮之終
也徹必歌雍樂之終也古之祭祀有樂以迎来必有
樂以徹食大饗之禮不入牲其他亦如之諸侯大饗
之禮下管象武徹以振羽則王之大饗可知矣然小
師下管止於擊應鼔非若大師播樂器令奏鼓􁈹之
為備也小師登歌與大師同徹歌與大師異者豈以
徹歌為祭祀之末非大師所當親歟小師之於大師
猶樂師之於大司樂大師及徹帥學士徹尊故也小
師徹歌卑故也

　　大喪與廞

　　大師大喪帥瞽廞樂器作匶諡小師大喪與廞(闕)
作匶謚又非所與也

　　凡小祭祀小樂事鼓􁈹

　　大師所掌大祭祀大樂事而已凡小祭祀小樂事不
與焉此小師大祭祀登歌所以與大師同小祭事小
樂事鼓􁈹所以與大師異也儀禮大射建鼓在阼階
西南鼓一建鼓在其南東鼓朔鼙在其北大射有朔
鼙應鼙有瞽之詩曰應田縣鼓先儒以田為􁈹則朔
鼓也以其引鼔故曰􁈹以其始鼓故曰朔儀禮有朔
無􁈹周禮有􁈹無朔猶儀禮之𤣥酒周禮之明水名
異而實同也鄭氏以應􁈹朔為三鼓未必然也鼔􁈹
小師之職大師非不與也特令奏之而已

　　掌六樂聲音之節與其和

　　地官鼓人掌教六鼔四金之聲以節聲樂以和軍旅
繼之以金錞和鼓以金鐲節鼔和鼔者鼔倡而和之
節鼔者鼔行而節之隂始於和陽中於節小師掌六
樂聲音之節與其和則所謂節者以節聲音也所謂
和者以和聲音也爾雅曰和樂謂之節徒吹謂之和
其和節與小師同其所以為和節異矣小師掌先王
六樂五聲八音之節與其和者不過即六樂聲音之
自然以輔之而已𫝊曰舞所以節八音也記曰鐘鼓
干戚所以和安樂也故語聲音之節則凡所謂舞者
舉矣語聲音之和則凡所謂鐘鼓者舉矣大師掌六
律六同皆文之以五聲播之以八音至於聲音之節
與和特其小者耳此所以掌之於小師歟大師凡大
祭祀大饗大射大喪皆帥瞽小師不言帥何也曰序
官大師下大夫二人小師上士四人貳焉大夫以智
帥人之大者士則事人而微故也樂師言帥大胥小
胥不與焉豈樂師亦以大夫而大胥小胥亦以士邪

　　瞽矇

　　瞽矇掌播鼗柷敔塤簫管弦歌

　　耳目形也聦明神也聾聵者其神在目不在耳故以
之司視而掌火瞽矇者其神在耳不在目故以之司
聽而鼓樂其使人也可謂器之矣傳曰黄帝使神瞽
考中聲夏書曰瞽奏鼔禮曰御瞽㡬聲之上下詩曰
有瞽有瞽矇瞍奏公國語曰矇瞍修聲則瞽矇之職
自古以固然非特周也爾雅大鼗謂之麻小者謂之
料鼗雖有大小不同其播而不建一也小師掌教鼔
鼗瞽矇眡瞭止於播鼗不及鼔則鼓為樂之君而鼗
特兆奏鼓而已鼓大而鼗小小師主以樂教而瞽矇
則主鼓樂而非教樂者也豈小師揔其大瞽矇專其
小故邪然瞽矇非特掌播鼗而已抑又掌柷敔塤簫
管焉故於鼗言播以别之














　　樂書卷四十七

　　欽定四庫全書

　　樂書卷四十八

　　宋　陳𤾉　　撰

　　周禮訓義

　　春官

　　瞽矇　　　眡瞭

　　瞽矇

　　諷誦詩世奠繫鼔琴瑟

　　世帝繫必以瞽矇掌之者以五帝不相沿樂故也琴
瑟必以瞽矇鼓之者以其修身故也世奠繫故書為
世帝繫國語曰教之世為之昭明德是也

　　掌九德六詩之歌以役太師

　　春秋傳云水火金木土榖謂之六府正德利用厚生謂之
三事六府三事謂之九功九功之德皆可歌也大司樂以
九德之歌為禹樂然則九夏得不為禹之大夏乎大師掌
教六詩以六德為之本以六律為之音則德與詩者大師
所教而歌不與焉掌其歌而役於大師者惟矇瞽而已盖
大師師人者也瞽矇役於人者也瞽矇役於大師正於小
師是役之者有以帥之故也正之者有以教之故也

　　眡瞭

　　眡瞭掌凡樂事播鼗擊頌磬笙磬

　　大射禮曰樂人宿縣于阼階東笙磬西面其南笙鍾
其南鑮皆南陳又曰西階之西頌磬東面其南鍾其
南鑮皆南陳笙師凡祭祀饗射共其笙鍾之樂盖鍾
磬之應歌者為頌鍾頌磬應笙者為笙鍾笙磬記曰
人不耐無樂樂不耐無形形而不為道不耐無亂先
王恥其亂也故制雅頌之聲以道之然則頌鍾頌磬
雅琴頌琴之類豈非合雅頌之聲然邪頌磬與春秋
𫝊歌鍾同意笙磬與詩笙磬同音同意先儒謂磬在
東曰笙笙生也在西曰頌頌或作庸庸功也豈其然
哉儀禮大射鼗倚于頌磬西紘詩曰鼗磬柷圉盖鼗
堂下之樂也磬堂上之樂也堂下之鼗播則堂上之
磬作矣故眡瞭以播鼗為先而擊頌磬笙磬次之商
頌言鞉鼓淵淵繼之依我磬聲亦是意也孟子曰存
乎人者莫良於眸子胸中正眸子瞭焉胷中不正眸
子眊焉火燎曰燎火之明也目瞭曰瞭目之明也眡
瞭之職以三百人為率府史胥徒不與焉則其眡之
明其本非不同也所異者末流之派别而已故其明
雖與瞽矇異而瞽矇實頼之是以凡樂事又使之相
焉儀禮郷飲酒鄉射燕禮大射皆言工相者此也樂
之事有大小言凡樂事則大小無不在所掌矣眡瞭
所掌如此非瞽矇所及也故止於修聲以役大師而已

　　掌大師之縣凡樂事相瞽

　　小胥正樂縣之位所以辨名分大司樂大祭祀宿縣
所以備聲用眡瞭掌大師之縣則大師之職實職樂
縣而眡瞭特掌之而已大師掌六律六同皆播之以
八音而鐘磬居二焉凡縣鐘磬半為堵全為肆其音
莫不協五聲其聲莫不協律同實在大師名在眡瞭
互備故也樂縣之制天子用宫其形圎諸侯用軒其
形曲大祭祀宿縣天子之制也入門而縣興諸侯之
制也後世禮廢樂壊諸侯僣天子者有矣大夫僣諸
侯者有矣郊特牲曰諸侯之宫縣諸侯之僣禮也春
秋請曲縣大夫之僣禮也

　　大喪廞樂器大旅亦如之

　　爾雅曰旅衆也陳也師旅之旅非常陳也必待乎變
故旅祭之旅亦非常陳也必待乎災故禹貢曰荆岐
既旅蔡蒙旅平九山刋旅皆以洪水為災然後旅其
神而祭之彼於山祭猶若是况國有變故而祭之其
可不謂之乎掌次王大旅上帝張氊案設皇邸大宗
伯國有大故則旅上帝及四望典瑞四圭有邸以旅
上帝兩圭有邸以旅四望大旅共其玉器而奉之龜
人若有祭事則奉龜以往旅亦如之職金旅上帝則
共其金版由是觀之旅固有大小大則禮隆小則禮
殺是大旅之禮莫若天帝之為至也故禮器曰一獻
之禮不足以大饗大饗之禮不足以大旅大旅具矣
不足以饗帝若夫旅四望山川則所次不以氊案皇
邸所用不以金版所秉特兩圭有邸而已則其禮殺
可知也司尊彝大喪存奠彝大旅亦如之喪旅之禮
也眡瞭大喪廞樂器大旅亦如之笙師大喪廞其樂
器大旅則陳之喪旅之樂也眡瞭喪旅之樂一也故
言大旅亦如之笙師喪祭之樂大同而小異故樂器
於喪言廞於旅言陳季氏旅於泰山孔子誅之豈以
其僣行之乎

　　賔射皆奏其鐘鼓

　　禮有五賔居一焉藝有六射居一焉因賔而射禮行
焉賔射之禮也因賔射而樂作焉賔射之樂也鐘師
凡射王奏騶虞鎛師凡祭祀鼓其金奏之樂賔射亦
如之孔子曰射之以樂也何以聽何以射循聲而發
發而不失正鵠者其唯賢者乎若夫不肖之人彼将
安能以中推此則賔射而眡瞭奏鐘鼔使夫與射之
賔循所奏之聲奠而後發發而不失正鵠而賢不肖
覩矣夫射有三大射也賔射也燕射也司裘於王共
虎侯熊侯豹侯設其鵠諸侯共熊侯豹侯大夫共麋
侯皆設其鵠大射之侯也梓人張皮侯而棲鵠是已
射人以射法治射儀王射三侯五正諸侯二侯三正
卿大夫一侯二正士豻侯二正賔射之侯也梓人張
五采之侯是已鄉射記曰天子熊侯白質諸侯麋侯
赤質大夫布侯畫以虎豹士畫以鹿豕燕射之侯也
梓人張獸侯以息燕是已大射有鵠猶賔射之有正
射飾其側猶賔射之有皮賔射側皮而中五采大射
側中皆皮其側同其所異者中而已賔射之樂眡瞭
奏之大射之樂大司樂令之燕射之樂樂師帥之
愷獻亦如之

　　鎛師凡軍之夜三鼜皆鼓之守鼜亦如之掌固曰夜
三鼜以戒號鄭氏皆謂鼓之以鼖鼔然鼖雖鼔人用
之以鼓軍事諸侯執之以振旅要皆非警夜之鼜鼓
也司馬法曰昬鼓四通為大鼜夜半三通為晨戒平
旦五通為發明三鼜之制大率若此鄭氏之說不亦
昧乎樂志曰長丈二尺曰鼜鼓凡守備及役事鼓之
其言守備則是及鼓役事則非矣鼓人不云乎鼛鼓
鼓役事盖役事上之所以役下警守下之所以事上
後下必以仁未嘗不欲緩故以臯鼓鼓之事上必以
義未甞不欲蚤故以鼜鼓鼓之臯與鼛字殊而理一
考工記韗人為臯鼓春秋𫝊曰魯人之臯又曰臯下
隰詩曰鶴鳴于九臯則臯為下隰之地其土濕以緩
故臯與鼛皆有緩意其名鼓不亦可乎大旅之祭比
大喪為輕故先言大喪而大旅亦如之鼜愷之樂比
賔射為輕故先言賔射而鼜愷獻亦如之然軍之警
夜以鼜所以同憂戚者也獻功以愷所以同和樂者
也惟能同憂戚然後可與同和樂故愷樂獻于社而
眡瞭奏鐘鼓以樂之則人人孰不出死斷亡而愉哉

　　樂書卷四十八

　　欽定四庫全書

　　樂書卷四十九

　　宋　陳𤾉　撰

　　周禮訓義

　　春官

　　典同　　　　磬師

　　典同

　　典同掌六律六同之和以辨天地四方隂陽之聲以為樂器
陽六為律自黄鍾至無射陽聲也隂六為同自大吕
至應鍾隂聲也陽聲左旋故始於子終於已隂聲右
旋故始於丑終於卯而天地四方隂陽之聲具焉盖
乾位西北氣覆而為天衆陽之主也坤位東南形載
而為地衆隂之主也然天雖為衆陽之主而有隂焉
故曰立天之道曰隂與陽此天所以有隂陽之聲也
地雖為衆隂之主而有陽焉故曰立地之道曰柔與
剛此地所以有隂陽之聲也麗乎乾者於卦為震為
坎麗乎坤者於卦為離為兊震坎陽卦也然而多隂
離兊隂卦也然而多陽語其位則正四方之卦而已
此四方所以各有隂陽之聲也天地四方隂陽之聲
出於自然者也六律六同隂陽之聲出於人為者也
即人為之聲辨自然之聲而為樂器此揚子所謂作
者貴其有循而體自然者也道生一則竒而為陽一
生二則偶而為隂二生三則隂陽參和而為冲氣三
生萬物而樂器取具焉是雜比十有二聲而和之取
中聲以為樂器之意也易曰制器者尚象記曰聲樂
之象也即十有二聲以為樂器得不為制器尚象者
乎典同所掌者器也大師所掌者聲也器異異聲故
言掌六律六同之和以辨天地四方隂陽之聲聲則
各有所合故言掌六律六同以合隂陽之聲

　　凡聲髙聲䃂正聲緩下聲肆陂聲散險聲歛達聲贏微
聲韽回聲衍侈聲筰弇聲鬱薄聲甄厚聲石

　　古者鳬氏為鍾厚薄之所震動清濁之所由出侈弇
之所由興皆有說焉故鍾已厚則石已薄則播侈則
柞弇則鬱長甬則震是故大鍾十分其鼔間以其一
為之厚小鍾十分其鉦間以其一為之厚鍾大而短
則其聲疾而短聞鍾小而長則其聲舒而逺聞為遂
六分其厚以其一為之深而圜之六分其金而錫居
一謂之鍾鼎之齊先王之制鍾也大不出鈞重不過
石律度量衡於是乎生小大器用於是乎出所制有
齊而無髙下厚薄之偏所容有量而無達回侈弇之
過其聲一歸正緩之中和而已記曰樂者中和之紀
荀子曰樂之中和也國語曰古者神瞽考中聲而量
之以制度律均鍾左傳曰中聲以降五降之後不容
彈矣然則樂器之尚中聲其已乆矣古之制樂器始
於伊耆氏以葦為籥以土為鼓籥則三孔而中聲通
焉土則冲氣而中聲鍾焉由是推之辨十有二聲雜
比而和之取中聲焉以為樂器豈不信哉周景王将
鑄無射而為之大林單穆公非之失是故也

　　凡為樂器以十有二律為之數度以十有二聲為之齊
量

　　昔黄帝命伶倫斷竹制十有二律命營援鑄金作十
有二鍾故為樂器莫不以律為之數度以鍾為之齊
量故言十有二律則知聲之為鍾言十有二聲則知
律之為管樂記先王作樂而言稽之度數考工記㮚
氏為量而言聲中黄鍾之宫盖本諸此别而言之律
與同異合而言之同亦律而已此所以又有十二律
之說也不言十有二鍾而言聲者鍾於八音為金金
於五行為言秋言之時聲所自出此所以言聲以見
鍾也

　　凡和樂亦如之

　　形而上者謂之道形而下者謂之器先王作樂以形
而上者之道寓之形而下者之器雖非數度而不離
於數度雖非齊量而不離於齊量其為數度也即十
有二律而已其為齊量也即十有二聲而已非特樂
器為然凡以鍾律和樂亦如之書所謂律和聲者此
也先儒謂調其故器豈其然乎古者上農掘土出金
上工磨石出玉琨瑶篠簜齒革羽毛而樂器備矣樂
記曰金石絲竹樂之器也荀卿曰金石絲竹所以道
樂也由此觀之先王本道以制器因器以導樂凡為
樂器數度齊量雖本於鍾律要皆文以五聲播以八
音然則樂器雖多其能外乎八物哉大師於樂器言
播亦播八音之意也伶州鳩曰樂器重者從細輕者
從大是以金尚羽石尚角推此可類舉矣

　　磬師

　　磬師掌教擊磬擊編鐘

　　石樂之器也聲樂之象也古之人為磬尚象以制器
豈貴夫石哉尚聲以盡意而已故舜命夔典樂擊石
拊石以象上帝玉磬之音則磬之為器其音石其卦
乾其位西北而天屈之以為無有曲折之形焉所以
立辨也故於方有西有北於時有秋有冬於物有金
有玉以分有貴賤以位有上下而親踈長㓜之理皆
辨於此矣古人之論磬謂其有貴賤焉有親踈焉有
長幼焉此三者行然後萬物成天下樂之故在廟朝
聞之君臣莫不和敬閨門聞之父子莫不和親族黨
聞之長幼莫不和順夫以一器之成而功化之敏有
至於此則磬之尚聲可知矣書之言球必以鳴先之
者亦此意歟磬師所掌不過教眡瞭擊之而已眡瞭
言掌擊笙磬頌磬則鐘舉矣小胥凡縣鐘磬半為堵
全為肆則鐘磬皆在所編也於鐘言編則磬舉矣鐘
磬常相待以為用國語曰金石以動之是也有編者
必有不編者存焉明堂位曰叔之離磬編則雜特則
離離磬則特縣之磬非編磬也言磬如此則鍾可知
矣荀卿言縣一鐘戴禮言縣一磬言特縣鐘磬如此
則編鐘編磬亦可知矣爾雅曰大磬謂之毊大鐘謂
之鏞豈特縣者乎磬師於磬言擊舉特縣以見其編
者也於鐘言編舉編縣以見特縣者也鐘之特縣有
鐘師掌之其不言冝矣凡為樂器以十有二律為之
數度以十有二聲為之齊量則編鐘編磬不過十二
古之制也後世加以四清而先儒有編縣二八之說
不亦悮乎論語曰擊磬襄入於海豈亦周之樂師歟
孔子擊磬於衛而荷蕢者謂其有心是不知孔子擊
磬於衛欲其辨父子君臣之名而正之非有心於為
已故也








　　樂書卷四十九

　　欽定四庫全書

　　樂書卷五十

　　宋　陳𤾉　撰

　　周禮訓義

　　春官

　　磬師　鐘師

　　磬師

　　教縵樂燕樂之鐘磬

　　學記曰不學操縵不能安絃縵之為樂操之爲敬縱
之而慢在始學者為易習比朝祭為尤縵雜聲之和
樂者也凡祭祀用焉非大祭祀之時也儀禮燕居若
與四方賓客燕有房中之樂盖人君之於天下其智
足以知避就知出入則可以樂矣嚮明而治體天道
在南方之時出而與萬物相見者也嚮晦入燕息體
天道在北方之時入而與萬物相辨者也入而與物
辨則無為也以飲食燕樂而已燕樂之樂雖施於賓客
凡房中亦用焉磬師雖非主教縵樂燕樂然於鐘磬則
磬師實豫教之關雎之詩曰樂得淑女琴瑟友之繼之
以樂得淑女鐘鼔樂之豈古房中之樂邪房中之樂未
嘗不用鐘磬而鄭氏以為不用焉是不考磬師之過也

　　凡祭祀奏縵樂

　　人之於樂有奏者有奏之者磬師凡祭祀以鐘磬奏
縵樂非奏者也奏之者而已磬師以鐘鼓奏縵樂而
鐘師又以鐘鼓鼔之者凡作樂皆曰鼓所以鼓柷謂
之止所以鼓敔謂之籈徒鼓鐘謂之修徒鼓磬謂之
寋以至鼓琴鼓瑟鼓簧鼓缶皆以鼓焉則縵樂謂之
鼓不亦可乎

　　鐘師

　　鐘師掌金奏

　　樂記曰鐘聲鏗鏗以立號號以立横横以立武左𫝊
曰鐘音之器也小者不窕大者不摦則和於物爾雅
曰大鐘謂之鏞其中謂之剽小者謂之棧盖鐘之為
器於物為金於方為西秋分之音也其輕重有齊多
寡有量小大有冝聲音有適先王以鳬氏為之鐘師
掌之奏之以為樂節而已鐘師掌金奏而不及金奏
之鼓鎛師掌金奏之鼔而不及四金之音聲有鼓人
之職存焉鐘師中士四人下士八人而府史胥徒皆
在所統謂之鐘師不亦宜乎鐘以止聚為義先儒謂
鐘之為言動也踈矣

　　凡樂事以鐘鼓奏九夏王夏肆夏昭夏納夏章夏齊夏
族夏祴夏驁夏

　　杜子春曰王出入奏王夏尸出入奏肆夏牲出入奏
昭夏四方賔来奏納夏臣有功奏章夏夫人祭奏齊
夏族人侍奏族夏客醉而出奏祴夏公出入奏驁夏
盖王者之於天下出而與物相見則粲然有文明之
華功業之大然多故常生於豐大之時而無故每見
於随時之義則其出而與民同患又不可不思患而
預為之戒也禹作九夏之樂本九功之徳以為歌而
夏書曰勸之以九歌俾勿壞曷嘗不先慮患而戒
之哉且天下之民以王為之君九夏之樂以王夏為
之君故王出入奏王夏尸非神也象神而已然尸之
於神在廟則均全於君是與之相敵而無不及矣故
尸出入奏肆夏牲所以食神實以召之也神藏於幽
㣲而有以召之則洋洋乎如在其上如在其左右不
亦昭乎故牲出入奏昭夏外之為出内之為納四方
之賔或以朝而來王或以祭而来享非可却而外之
也容而納之係而屬之安賔客悦逺人之道也故四
方賔来奏納夏東南為文西南為章則章者文之成
明之著也人臣有功不錫樂以章之則其功卒於黮
闇不明非崇徳報功之道也故臣有功奏章夏古者
將祭君致齋於外夫人致齊於内心不茍慮必依於
道手足不茍動必依於禮夫然後致精明之徳可以
交神明矣故夫人祭奏齊夏族人之侍王内朝以齒
明父子也外朝以官體異姓也合族之道不過是矣
故族人侍奏族夏既醉而出並受其福醉而不出是
謂伐徳非特於禮為然樂亦如之是以先王於樂未
嘗不以祴示戒焉故客醉而出奏祴夏大射公入驁
則公與王同徳爵位莫重焉然位不期驕而驕至禄
不期侈而侈生則自放驕傲之患難乎免於身矣是
以先王之於樂未嘗不以驁示戒焉故公出入奏驁
夏盖禮勝易離樂勝易流九夏之樂必終於祴驁者
以反為文故也若然尚何壊之有乎詩言鐘鼓既戒
與此同意九夏之樂有其名而亡其辭盖若豳雅豳
頌矣國語曰金奏肆夏禮器曰其出也肆夏而送之
盖重禮也郊特牲曰賔入門而奏肆夏示易以敬也
又曰大夫之奏肆夏由趙文子始也玉藻言君子佩
玉行以肆夏春秋襄四年晉侯享穆叔奏肆夏燕禮
奏肆夏由此觀之夏之樂天子用之於祭則送逆尸
用之於享則逮元侯其施於身則行步登車佩玉而
已以其所以施於身者行於祭享之間盖重禮也諸
侯謹度於王有臣道焉制節於國有君道焉故燕禮
與賔入門而奏肆夏以有君道也兩君相見奏肆夏
可也若夫以君而享臣為臣而用之豈先王之禮哉
此晉侯以享穆叔春秋所以譏之趙文子奏於家郊
特牲所以非之也古者上農掘土出金以為鐘其聲
尚角上工磨石以為磬其聲尚羽故磬師掌教擊磬
未嘗不及鼓要之磬師以磬為主故以磬先鐘鐘師
以鐘為主故以鐘先鼓然樂之作也先鼓以警戒後
鐘以應之故虞書論堂下之樂以鼗鼓為先笙鏞次
之商詩以置我鞉鼓為先庸鼓次之周詩以鼖鼓為
先惟鏞次之是故鼓大麗而象天鐘統實而象地天
先而地従之鼓先而鐘從之是先王立樂之方也鄭
氏謂先擊鐘次擊鼓以奏九夏是徒知鐘鼓之文而
不知用鐘鼓之意也仲尼曰樂云樂云鐘鼓云乎哉
以為樂在於鐘鼓則鐘鼓樂之器而器非樂也以為
不在於鐘鼓則鐘鼓不奏吾無以見聖人矣

　　凡祭祀饗食奏燕樂

　　禮記曰嘗禘之禮所以仁昭穆也食饗之禮所以仁
賔客也又曰食饗所以正交接也盖先王之交鬼神
也非祭則祀其接賔客也非饗則食祭之以其物有
養而親之之意所以致愛也祀之以其道有止而寜
之之意所以致敬也饗以飲為主有鄉之之意亦所
以致敬也食以食為主有養之之意亦所以致愛也
燕之為禮雖與祭祀饗食不同要之亦不過致愛敬
而已故文王鹿鳴之燕羣臣既飲食之又實幣帛以
將其意是致愛也待之以嘉賔之禮是致敬也然則
凡祭祀饗食如之何不奏燕樂乎以儀禮考之食有
侑食故有侑幣饗有酬爵故有酬幣燕亦如之又大
宗伯以饗燕之禮親四方之賔客饗食之禮既同則
其樂亦不嫌於同矣以鐘鼓奏九夏則奏燕樂以鐘
鼓亦可類舉矣鐘隂聲也在天則隂陽和然後萬物
得在樂則鐘鼓應然後八音諧故獨鐘不能以和聲
獨鼔不能以成樂是以鐘師掌金奏必以鼓倡之鼔
人掌六鼓必以四金和之然則於論鼓鐘其義豈不
深且逺哉凡祭祀用樂亦有所謂不用焉祭義曰禘
有樂而嘗無樂是也凡饗食用樂亦有所謂不用焉
郊特牲曰饗有樂而食無樂是也周制四時之祭有
祠而無禘其食又以樂侑之則禘饗有樂而食嘗無
樂非周制也奏樂先祭祀後饗食者禮莫重於祭故
也







　　樂書卷五十

　　欽定四庫全書

　　樂書卷五十一

　　宋　陳𤾉　撰

　　周禮訓義

　　春官

　　鐘師　　　笙師　　　鎛師

　　鐘師

　　凡射王奏騶虞諸侯奏貍首大夫奏采蘋士奏采蘩

　　古者天子以射選諸侯卿大夫因而飾之以禮樂故
諸侯之射必先行燕禮卿大夫士之射必先行鄉飲
禮燕禮行而君臣之義明矣鄉飲禮行而長幼之序
明矣故凡射上自王侯下逮卿士莫不各有所奏焉
大射之禮鐘人以鐘鼔奏陔夏鄉射以鼔奏陔夏諸
侯尊以鐘鼔奏之大夫士卑特用鼔而已盖自王達
於士其奏射樂宜皆以鐘鼔為節不然九夏之樂安
得並以鐘鼔之乎眡瞭賓射奏其鐘鼓是也然王道
成於騶虞王奏之可也大夫妻能循法度於采蘋大夫
奏之可也至於采蘩夫人不失職之詩而士奏之可乎
至天子元士視附庸之君其用諸侯夫人之詩亦在所
可也士則爵之尤卑者也卑者不嫌於抗尊故先王制
禮多推而進之是以齊冠不嫌於同諸侯齊車不嫌於
同大夫況樂乎儀禮鄉射合樂大射不合樂者鄉射
屬民欲以同其意大射擇士與祭欲以嚴其事故也

　　掌鼙鼔縵樂

　　古者振旅王執路鼔諸侯執賁鼔軍將執晉鼔師帥
執提旅帥執鼙旅帥於將帥為卑其執鼙鼔其鼔之
卑者歟樂記曰鼔鼙之聲讙讙以立動動以進衆君
子聽鼔鼙之聲則思將帥之臣盖本諸此考之儀禮
大射建鼔在阼階西南鼔應鼙在其東建鼔在其南
東鼔朔鼙在其北爾雅曰大鼔謂之鼖小者謂之應
先儒以應為鼙則鼙與鼔比建而鼙常在左矣鍾師
鼔縵樂而擊鼙以和之盖縵樂於朝祭為慢鼙於衆
鼓為卑以鼙鼓和縵樂夫是之謂稱

　　笙師

　　笙師掌教龡竽笙塤籥簫篪篴

　　古者造笙以匏為母列管匏中施簧管端大者十九
簧小者十三簧竽之為器三十六簧是皆美在其中
而宫聲出焉塤之為器平厎六孔内虚而上銳其音
土其形貟而天地冲氣存焉以至三孔之籥二十三
管之簫八孔之篪五孔之篴併吹之管無非道中聲
也故笙師掌而龡之此言龡笙詩言吹笙鼓簧者龡
以龠為主而貴中聲吹以口為主而尚人氣故也

　　舂牘應雅以教祴樂

　　祴夏之樂先王所以示戒也故笙師教之必先龡竽
笙塤籥□簫篴者所以作之也繼之舂牘應雅者所
以節之也曲禮曰舂不相樂記曰治亂以相言牘應
雅則知舂之為相於相言舂則知牘應雅無非舂也
牘猶簡牘之牘殺其聲而使小者也應猶鷹之應物
因其聲而應之也雅猶佳而且順放淫邪而正之也
笙師之教祴樂有舂以相之牘以殺之應以應之雅
以正之確乎鄭衛不能亂也儀禮鄉飲賔出奏陔鄉
射賔興奏陔燕禮大射賔醉奏陔先儒以陔為械則
陔械字殊而義一其示戒一也九夏以此終而行禮
亦至是終焉豈書所謂勸之以九歌俾勿壊之意歟

　　凡祭祀饗射共其鐘笙之樂燕樂亦如之

　　天子㑹諸侯卿大夫士之射必飾以禮樂諸侯之射
必先行燕禮卿大夫士之射必先行鄉飲禮故大射
樂人宿縣于阼階東笙磬西面其南笙鐘其南鑮皆
南陳鄉射笙入立于縣中西面乃合樂周南闗雎葛
覃卷耳召南鵲巢采蘩采蘋而歌笙間不與焉鄉飲
酒笙入堂下磬南北面立燕禮笙入立于縣中乃間
歌魚麗笙由庚歌南有嘉魚笙崇丘歌南山有臺笙
由儀即是推之燕射之禮均用鐘笙之樂則祭祀與
饗用之亦可類見矣凡祭祀饗射與燕而笙師共鐘
笙之樂者盖笙師揔而合於上府史胥徒之類共供
之於下儀禮所謂笙一人豈笙師歟所謂衆笙豈府
史胥徒之類歟爾雅曰大笙謂之巢小者謂之和鄉
射記曰三笙一和而成聲和非笙無以倡始笙非和
無以成聲笙必入于縣中者以有鐘磬之縣而笙獨
處中與之相應故也磬師有笙磬之樂笙師有鐘笙
之樂相與聨事合治故也後世以竽笙巢笙和笙為
三笙失之逺矣

　　大喪廞其樂器及葬奉而藏之大旅則陳之

　　笙師之於樂器大喪則廞之而不作以不聽樂故也
及葬奉而藏之以葬也者藏故也大旅則陳之饌處
而已不必涖縣故也

　　鎛師

　　鎛師掌金奏之鼓

　　周人名官多以小見大故鎛師掌金奏之鼓謂之鎛
師猶守廟祧謂之守祧典同律謂之典同也今夫細
鈞有鐘無鎛昭其大也大鈞無鐘甚大有鎛鳴其細
也細鈞角徴也必和之以大故有鐘無鎛大鈞宫商
也必和之以細故有鎛則鎛小鐘也晉語左氏鄭伯
嘉納魯之寳鎛晉人賂魯侯歌鐘二肆及其鎛韋昭
杜預皆以為小鐘言歌鐘及其鎛則鎛小鐘大可知
鐘師掌金奏則大鐘也鎛師掌金奏則小鐘也鄭康
成曰鎛如鐘而大孫炎郭璞釋爾雅大鐘謂之鏞鏞
亦名鑮不亦失小大之辨乎許慎曰鎛淳于之屬所
以應鐘磬也於理或然鐘師掌金奏之鼓盖有金而
無鼓不足以作樂故鼓人掌六鼔四金之音聲而晉
鼓鼓金奏居一焉然則鎛師掌金奏之鼓豈晉鼓歟




　　樂書卷五十一

　　欽定四庫全書

　　樂書卷五十二

　　宋　陳𤾉　撰

　　周禮訓義

　　春官

　　鎛師　　　　韎師　　　旄人

　　鎛師

　　凡祭祀鼔其金奏之樂饗食賔射亦如之

　　乾之為卦位乎西北之維而於物為金玉金隂精之純而
直乎西其材從革其聲始隆而終殺先王鏗之以為鍾玉
陽精之純而直乎北其材不變其聲清越以長而無殺先
王戛之以為磬古之作樂磬常後於鍾而鍾又大於鎛鍾
鎛皆以金為之而其磬未始不相應均謂之金奏可也大
射樂人宿縣于阼階東笙磬西面其南笙鍾其南鎛皆南
陳建鼔在阼偕西南鼔應鼙在其東南鼔西階之西頌磬
東面其南鍾其南鑮皆南陳一建鼔在其南東鼔朔鼙在
其北爾雅曰大鐘謂之鏞其中謂之剽小者謂之棧凡樂
象成以民功為大大謂之鏞以其能考大功故也小謂之
棧以其聲淺且柞故也大而不鏞小而不棧其聲輕
疾而以剽名之與楚人以相輕為剽同意大射禮鍾
先而鎛後則先大後小鍾鎛處磬鼓之間則聲常與
磬鼓相應故鍾師奏九夏眡瞭掌播鼗擊磬未嘗不
以鐘鼓况鎛師掌金奏之樂而不以鼓乎由是觀之
鐘鼓之於樂猶君之於國父之於家也一國之事必
本之君一家之事必本之父然則凡樂事必本鐘鼓
可知矣鍾師言凡祭祀饗食而不及賔射者以鍾師
奏九夏未嘗不及賔凡射奏騶虞之類未嘗不及射
故也鎛師言凡祭祀鼓其金奏之樂饗食賔射亦如
之而不及燕者燕禮之縣有鐘磬而無鎛故也考之
序官鍾師中士四人下士八人胥六人徒六十人鎛
師則中士二人下士四人胥二人徒二十人而已是
鐘之為器重以大其官屬不得不多鎛之為器輕以
小其官屬不得不少也抑又鎛者迫也而其字從薄
迫則其量小薄則其舉輕則鎛為小鐘明矣昔黄帝
鑄十有二鎛加五音以詔英韶後周亦以十二鎛相
生擊之聲韻克諧則鎛鐘之小者盖編縣之器非特
縣者也先儒以之為特縣豈誤以為大鐘耶

　　軍大獻則鼔其愷樂

　　古者行軍止則以車為營衛動則以之勝敵固足以
包軍矣萬二千五百人為軍天子取之六鄉大國取
之三鄉以至次國二軍小國一軍要皆取足包敵而
已軍大獻奏愷樂而言凡者非兼侯國之軍特天子
之制也凡為王敵所愾者獻功於王而王使獻之於
社則歸功於神而已謂之大獻與苟有所獻者異矣
軍大獻獻者之職也使鎛師鼓其愷樂受獻者之事
也

　　凡軍之夜三鼜皆鼓之守鼜亦如之

　　天以日月為晦明日月以晝夜為分晝日出為晝而
於卦為晉日入為夜而於卦為明夷序卦曰明夷傷
也傷之者至可不思患而預為之戒乎鼓人凡軍旅
夜鼓鼜軍動則鼔其衆眡瞭賔射皆奏其鐘鼓鼜愷
獻亦如之凡軍之夜三鼜鎛師皆以金奏之鼔鼓之
然則備守之鼜雖非施於夜其鼓金奏之鼓亦視諸
此眡瞭先鼜後愷以其能與同憂然後可與同樂也
鎛師先愷後鼜以其雖主於獻功其樂又可以為守
戒之備也

　　大喪廞其樂器奉而藏之

　　鎛師掌金奏之鼔凡祭祀之吉禮鼔其金奏之樂則
大喪之凶禮廞其樂器其奉而藏之者不過金奏之
器也吉凶之禮雖異而其器固未嘗異其所異者特
奏與廞而已

　　韎師

　　韎師掌教韎樂祭祀則帥其屬而舞之大饗亦如之

　　一之為數道之所生德之所由以成(缺)　之内則一
陽伏而為朱達之上則一陽升而為(缺)　之舞者朱
干以舞大武則赤韎以舞不過武事(缺)　詩曰韎韐
有奭以作六師左傳謂韎韋之跗(缺)　　事韋弁服
而以韎韐之服作六師則韎師所教(缺)舞為武事信
矣豈特舞東夷之樂而已哉朱干以象德之本赤韎
以象德之末樂至於舞則所樂之極樂之大成者也
非豐光盛大之時不足以講此舞(缺)蹈厲有節要之
不出乎動德之容而已故本德之舞教之於大司樂
末德之舞教之於韎師豈非本在上末在下之意邪
韎師之於韎樂非特以言教之也至於祭祀大饗又
以身帥其屬而舞之蓋韎師下士二人舞十有六人
以二下士帥十有六人而舞則兩佾而已其為末德
之舞又可知矣鄭康成謂如韎韐之韎則是鄭司農
讀如味食飲之味杜子春讀為喋喋者之喋皆臆論
也

　　旄人

　　旄人掌教舞散樂舞夷樂凡四方之以舞仕者屬焉

　　樂師以六舞教國子之小舞旄舞居一焉昔葛天氏
之樂三人操犛牛尾而歌八闋既操之以歌未有不
操之以舞矣旄牛之尾舞者所持以指麾猶旌旗注
犛牛之毛卿士所設以標識者也散樂非在官之樂
也夷樂非華夏之樂也旄人之職非特教舞而已凡
四方以舞而仕者莫不在所屬焉故旄人下士四人
而舞者衆寡無數凡此特屬之而已未必皆在所教
也古者有常産之民有間居之民在官之樂猶常産
之民也散樂猶間居也散樂猶教之則教無微而不
舉夷樂猶教之則教無逺而不逮夫以散樂之微内
自華夏外達四方(缺)　　　行乎其中夷夏有不為
一家一國有不為一人者乎

　　凡祭祀賓客舞其燕樂

　　凡祭祀饗食奏(缺)　　　師(缺)凡祭祀賓客舞燕樂
者旄人也奏之則𤼵之聲音舞之則形之動靜性術
之變盡於此矣














　　樂書卷五十二

　　欽定四庫全書

　　樂書卷五十三

　　宋　陳𤾉　撰

　　周禮訓義

　　春官

　　籥師　　　　籥章　　　鞮鞻氏

　　籥師

　　籥師掌教國子舞羽龡籥

　　明堂位曰蕢桴土鼔葦籥伊耆氏之樂也籥之為器如笛
而三孔主中聲而上下之春分之音也三孔則冲氣出焉
春分則隂陽中焉此律吕之所由生也始乎葦伊耆氏施
於索饗之祭是已成乎竹周人以之教陔樂是已詩之簡
兮曰左手執籥右手秉翟賓之初筵曰籥舞笙鼔樂既和
奏鐘鼔曰以雅以南以籥不僭春秋書仲遂卒于垂壬午
猶繹萬入去籥公羊曰去其有聲者存其無聲者以是考
之籥之為樂笙鼔資之然後和奏雅南資之然後不僭一
要宿於中聲而已聲之所謂文者如此羽之為物物得之
以自飾人得之以飾物舞者執籥於左而龡之秉羽於右
而舞之其容一應乎聲而已容之所謂文者如此籥
師掌教國子有在於是豈非上以賛大司樂之教大
舞下以成樂師之教小舞邪爾雅曰大籥謂之産中
謂之仲小謂之箹籥之大者其聲生出不窮非所以
為約也小者其聲則約而已若夫大不至於不窮小
不至於太約此所以謂之仲也然則鄭郭三孔之籥
豈其中者歟毛萇六孔之籥豈其大者歟雖然皆不
出乎中聲而廣雅有籥七孔謂之笛之說豈傅㑹七
音之說而遂誤乎

　　祭祀則鼓羽籥之舞賔客饗食則亦如之大喪廞其樂
器奉而藏之

　　太宰以禮待賔客之治行人掌大賔之禮及大客之
儀統而言之賔客皆以禮待之分而言之以禮待賔
以儀待客則賔尊而客卑矣敵主者賔也休戚利害
同焉承主者客也休戚利害異焉大宗伯以饗燕之
禮待四方之賔客内宗掌宗廟之祭祀薦加豆邊賔
客之饗食亦如之别之則賔客饗食未嘗或同合之
則賔客者饗食之人饗食者賔客之禮未嘗不㑹而
為一也盖王之於諸侯有主道焉諸侯臣之於王有
客道焉所謂賔者不過諸侯爾故上公饗禮九獻食
禮九舉諸侯饗禮七獻食禮七舉而諸伯如之諸子
饗禮五舉而諸男如之則諸侯之臣亦可類見矣祭
祀賔客饗食之禮如此則所鼓之樂亦可知矣古之
舞者未嘗不節之以鼓詩曰籥舞笙鼓又曰鼓咽咽
醉言舞鼔其羽籥之舞則執其羽籥習其俯仰屈伸
容貌得莊焉行其綴兆要其節奏進退得齊焉夫然
以事鬼神而祭祀以待賔客而饗食而籥師能之則
其職業修舉可知然籥師鼓羽籥之舞則文舞而已
干戚之武舞不與焉者以掌籥為主故也司干掌舞
器則武舞而已羽籥之文舞不與焉者以掌干為主
故也文王世子春夏學干戈秋冬學羽籥皆於東序
小樂正學干大胥賛之籥師學戈籥師丞賛之仲尼
燕居曰夏籥序興則夏籥者用夏翟以為籥舞也周
之時皆以籥羽舞文樂而文王世子使籥師學戈豈
夏商之制歟

　　籥章

　　籥章掌土鼓豳籥

　　土之為行天五其生數也地十其成数也水之為行
天一其生数也地六其成數也土成於地十則足以
勝水使地十反於天一有復本反始之意也禮運曰
夫禮之初始諸飲食其燔黍捭豚汙尊而抔飲蕢桴
而土鼓猶若可以致其敬於鬼神明堂位曰土鼓蕢
桴葦籥伊耆氏之樂也郊特牲曰伊耆氏始為蜡蜡
也者索也嵗十二月合聚萬物而索饗之主先嗇而
祭司嗇也土爰稼穡而黍土産也坎為豕而豚水畜
也燔黍以為飲捭豚以為食雖曰禮之初始於此然
亦即此而作樂焉則樂亦始於此矣蜡祭之禮蕢桴
土鼓葦籥之樂皆起於伊耆氏彼其為索饗之祭亦
因土反其宅水歸其壑之時行報本反始之禮焉然
則籥章用土鼓豳籥以致報本反始之義亦祖𫐠乎
此也且蜡之祭也主先嗇而祭司嗇先嗇神農也司
嗇后稷也周家王業本始於后稷後世因之以行禮
盖有由始也杜子春以土鼓為瓦鼓而以革飾之是
不知伊耆氏之世未有范金合土之制與壷涿氏炮
土之鼓異矣

　　中春晝擊土鼓龡豳詩以逆暑中秋夜迎寒亦如之凡
國祈年于田祖龡豳雅擊土鼓以樂田畯國祭蜡則龡
豳頌擊土鼓以息老物

　　風雅頌合而為詩成而為章詩序曰情發於聲聲成
文謂之音盖詩者中聲之所止也籥者中聲之所出
也土者中聲之質存焉籥章所歌者豳詩所擊者土
鼓所龡者豳籥以之逆暑迎寒必本中春晝中秋夜
祈年祭蜡必龡豳雅豳頌者以中聲之詩奏之中聲
之鼓龡之中聲之籥則所道者中徳所詠者中聲所
順者中氣無往不為中和之紀矣今夫豳雅豳頌之
名雖存其辭與義亡之乆矣鄭康成自七月流火九
月授衣至我心傷悲迨及公子同歸為豳風自七月
流火八月萑葦至為此春酒以介眉夀為豳雅自七
月食𤓰八月斷壷至稱彼兕觥萬夀無疆為豳頌固
哉鄭氏之為詩也然則雅頌天子之詩也豳可得而
有乎曰武王末受命周公成文武之徳追王太王王
季以天子之禮故文武之功實起於后稷既追王以
天子之禮亦必追以天子之樂其用天子之詩不亦
冝乎暑言逆主之也寒言迎客之也

　　鞮鞻

　　鞮鞻氏掌四夷之樂與其聲歌祭祀則龡而歌之燕亦
如之

　　王者用先王之樂明有法也用當代之樂明有制也
用四夷之樂明有懐也東夷之樂曰昧持矛以助時
生南夷之樂曰任持弓以助時養西夷之樂曰株離
持鉞以助時殺北夷之樂曰禁持楯以助時藏皆於
四門之外右辟四夷之樂也東夷之舞緩弱而淫䙝
南夷之舞蹻迅而促速西夷之舞急轉而不莭北夷
之舞沉壮而不揚四夷之舞也四夷樂舞如之則聲
歌可知其不言舞者以靺師旄人見之也先王之於
夷樂雖有所不廢然夷不可亂華哇不可亂雅盖亦
後之而弗先外之而弗内此夾谷之㑹齊人奏之孔
子所以却之歟然夷樂必使鞮鞻氏掌之何也曰以
王制推之被髪文身為東夷雕題交趾為南夷衣羽
毛為北夷至於西夷則被髮衣皮而謂西方曰狄鞮
則鞮鞻氏以衣皮名官也鞮則去毛以為革有去彼
適我之意而所履者有是而無非矣揚雄所謂東鞮
亦是意也匈奴謂漢曰若鞮豈知禮義者之言乎土
娄之塿娄土而聚之木娄之楼娄木而搆之然則革
婁之鞻豈非婁革而為之乎由是觀之鞮鞻盖四夷
所履也記禮者以之名方周禮以之名官非特所履
為然靺師以所服名之旄人以所執名之是夷人之
樂不可得而詳所可得而知者不過是三者而已明
堂位曰納夷蠻之樂於太廟言廣魯於天下也今夫
四夷之樂惟天子得用之豈魯以蕞爾之國亦得用
之乎以為周公有人臣不可及之功用之於太廟可
也以為廣魯於天下是啓魯公僣亂之心非達禮者
之言也竊意魯之俗儒溢美其國張大其言以欺惑
後世歟旄人言人鞮鞻言氏又何也曰春秋之法凡
繼世者皆稱氏凡微者皆稱人微者稱人如齊人衞
人曹人伐宋齊人衛人伐鄭之類是也若夫稱氏者
所配固不一矣姜氏子氏以氏配姓李氏臧氏以氏
配族哭於賜氏以氏配名不念伯氏之言以氏配行
滅赤狄潞氏以氏配國母氏聖善以氏配親言告師
氏以氏配尊旄人稱人微者故也鞮鞻稱氏非繼體
也别旄人韎師而已














　　樂書卷五十三

　　欽定四庫全書

　　樂書卷五十四

　　宋　陳𤾉　撰

　　周禮訓義

　　春官

　　典庸器　司干　大祝　司巫　女巫

　　典庸器

　　典庸器掌藏樂器庸器

　　莊子曰庸也者用也用也者通也通也者得也適得
而幾矣因是已已而不知其然謂之道樂記曰禮樂
皆得謂之有徳盖得也者徳也徳則幾道而未全於
道以其未能不知其然故也揚子曰芒芒聖徳逺人
咸慕上也武義璜璜兵征四方次也由是觀之先王
之於逺人豈事征伐為哉以為以徳来之而不吾懐
也然後用征伐以勝之得其人則俘之為臣妾得其
物則藏之為庸器春秋𫝊季氏以所得齊兵作林鍾
而銘魯功得非庸器之謂乎庸器以有民功為主而
藏之為可久樂器以同民心為主而藏之為可樂二
者均以典庸器掌之言庸器則樂器在其中矣

　　及祭祀帥其属而設筍虡陳庸器饗食賔射亦如之大
喪廞筍虡

　　樂出於虚而寓於器本於情而見於文寓於器則器
異異虡見於文則文同同筍古者以梓人為筍虡鍾
虡飾以臝属磬虡飾以羽属器異異虡故也鍾磬之
筍皆飾以鱗属其文若竹筍然文同同筍故也筍則
横之而設以崇牙其形髙以峻虡則植之而設以業
其形直以舉靈臺詩曰虡業維樅賁鼓維鏞有瞽詩
曰設業設虡崇牙樹羽明堂位曰夏后氏之龍簨虡
由是推之筍虡之制非特商周有之自夏后氏已然
也鬻子曰大禹銘於筍虡教寡人以道者擊鼔教以
義者擊鐘教以事者振鐸語以憂者擊磬語以訟獄
者揮鞀其言雖不經見彼盖有所受亦足考信矣古
者祭祀設筍虡以顯先王之業陳庸器以昭先王之
功饗食賔射亦然君子敬則用祭器之意也典庸器
之於庸器無事以藏之為善有事以陳之為貴其於
筍虡也吉事設之以飾喜凶事廞之以飾哀筍亦為
簨者竹生於東南故也虞亦為虡者樂出虚故也

　　司干

　　司干掌舞器祭祀舞者既陳則授舞器既舞則受之賔
饗亦如之大喪廞舞器及葬奉而藏之

　　見乃謂之象形乃謂之器先王因象以制器由器以
明象則聖人制作之意豈徒然哉周頌維清奏象舞
則舞器雖於樂為末亦未甞不尚象而為之也故文
舞以象徳武舞以象功形異必異名分異必異守凡
為器皆然况文武之舞乎司干掌舞器者也祭祀賔
饗之際舞者既陳則以器授之既舞則受而藏之此
言禮所以異於凶也大喪則廞之既葬則奉而藏之
此凶禮所以異於吉也諸子凡樂授舞器主教國子
之倅言之與凡舞者既陳異矣司兵司干盾祭祀授
舞者兵不言受之以司干見之也凡稱樂器聲音之
器也凡稱舞器形容之器也聲音之器以十有二律
為之數度以十有二聲為之齊量形容之器以干戚
飾其武以羽籥飾其文書曰舞干羽于兩階郊特牲
曰朱干設錫冕而舞大武明堂位曰朱干玉戚以舞
大武皮弁素積禓而舞大夏祭統君執干戚就舞位
冕而揔干率其羣臣以樂皇尸又曰朱干玉戚以舞
大武八佾以舞大夏詩曰日之方中公庭萬舞左手
執籥右手秉翟盖干戚武舞之器羽籥文舞之器而
器豈武哉然武舞之器干飾以朱所以象事戚飾以
玉所以象徳或以干配戚記所謂干戚以舞之是也
或以干配戈記所謂春夏學干戈是也或以干配揚
記所謂弦歌干揚是也然干之為器所以自衛非所
以伐人也武舞以自衛為主此鼔人舞師所以先兵
舞君舞所以重揔干名官所以用司干也言武舞之
器如此則文舞之器亦可知矣故舞社稷以帗四方
以羽旱暵以皇四夷以旄無非文舞之器也或以羽
配旄記所謂飾以羽旄是也或以旄配狄記所謂旄
狄以舞之是也或以翟配籥簡兮之詩是也文舞陽
也陽主聲武舞隂也隂主形干則形也武舞莫先焉
籥則聲也文舞莫先焉此鼓羽籥之舞所以名官以
籥師也於文舞言禓則武舞必襲矣於武舞言冕則
文舞必弁矣武舞言萬舞則文舞不必萬人矣文舞
言八佾則武舞可知矣公羊言八佾舞大武可也以
朱干玉戚為舞大夏不亦誤乎

　　大祝

　　大祝隋釁逆牲逆尸令鐘鼓右亦如之来瞽令臯舞

　　大司樂尸出入令奏肆夏牲出入令奏昭夏大饗不
入牲其佗如祭祀盖祭祀逆牲逆尸之時令奏肆夏
昭夏在大司樂其令以鐘鼔奏之者大祀而已彤弓
之詩天子所以饗諸侯者也始言鐘鼔既設一朝饗
之繼言鐘鼓既設一朝右之祭饗之禮均令以鐘鼓
繼之右亦如之豈饗而右之邪與享右祭祀之右同
意先儒以右當為侑未必然也

　　司巫

　　司巫若國大旱則帥巫而舞雩

　　昔湯有七年之旱設為雩祭以禱之曰政不節歟使
民疾歟宫室榮歟婦謁盛歟苞苴行歟讒夫興歟何
以不雨至斯極也由是知雨雩之祭為大旱而設號
嗟而請之者歟爾雅曰舞號雩也女巫凡邦之大災
歌哭而請亶其然乎司巫若國大旱則帥女巫無數
而舞之凡以達隂中之陽使雲徂而雨作矣雖然非
以為得求焉與民同憂以文之故也榖梁以得雨為
雩不得為旱與杜預以雩為逺誤矣春秋上下二百
四十年間書大旱二書大雩十有九何大旱少而雩
多邪今夫國大旱然後雩則春秋書雩多非大旱而
為之抑又僣天子之禮而行之也其稱大譏其僣也
與書大事于太廟同意小祝掌小祭祀逆時雨寜風
旱則其為旱亦小矣小旱則小祝寜之而已不必帥
巫而舞也帥巫而舞其為大旱可知矣若夫穆公素
不有憂民之心迨天不雨然後欲暴愚婦之巫而望
之毋乃已疏乎記曰雩禜祭水旱也黨正春秋祭禜
論語舞雩於春服既成然則雩祭或春或秋遇旱而
為之非有常時也左氏必以為龍見而雩過則書之
月令以大雩帝用盛樂在仲夏之月是不知仲夏龍
見之時非常旱之月也鄭氏言凡祈澤曰雩則是稱
大國徧雩也勤民之祀也故誌之毋乃已失乎爾雅
曰雩虹也蜺為挈貳螮蝀謂之雩孟子曰若大旱之
望雲霓也雲出天之正氣霓出地之貳氣雄謂之虹
雌謂之霓則雲陽物也霓隂物也隂陽和而既雨則
雲散而霓見矣雲則有氣可望霓則有形可望此大
旱民所以望之也螮蝀陽物也陽亢而旱暵至矣舞
雩之時也因以名之不亦可乎

　　女巫

　　女巫旱暵則舞雩凡邦之大烖歌哭而請

　　隂陽和則為雨陽既亢矣隂莫能干之則為旱陽為
難矣隂莫能制之則為暵暵雖為旱甚非太甚者也
猶未為大旱焉中谷有蓷之詩言暵其乾矣繼之暵
其脩矣終之暵其濕矣旱暵之謂也雲漢之詩言旱
既太甚藴隆蟲蟲繼之則不可推則不可沮終之黽
勉畏去散無友紀大旱之謂也大旱則司巫帥羣女
巫而舞之旱暵則不必帥之特女巫舞之而已舞師
掌教皇舞帥而舞旱暵之事盖歌以致神哭以祈哀
鳯陽物也皇隂物也旱暵之禮以皇舞之亦助達隂
中之陽之意也魯以南門為雩門董仲舒有閉南門
之說是皆溺於隂陽者流非經意也


　　樂書卷五十四

　　欽定四庫全書

　　樂書卷五十五

　　宋　陳暘　　撰

　　周禮訓義

　　夏官

　　大司馬　　掌固　　射人　　諸子

　　大僕　　司戈盾　　大馭

　　大司馬

　　大司馬之職中春教振旅辨鼓鐸鐲鐃之用王執路鼓諸
侯執賁鼓軍將執晉鼓師帥執提旅帥執鼙卒長執鐃兩
司馬執鐸公司馬執鐲以教坐作進退疾徐䟽數之節

　　鼓鐸鐲鐃以節行也故於振旅辨之王執路鼓軍事
非王所執也以道御衆而已諸侯執賁鼓則執事焉
軍將執晉鼔則將之事有進而已師帥執提則鄭氏
以為鼓之有柄者然無所經見旅帥執鼙則卑故也
卒長執鐃以止鼓也兩司馬執鐸以通鼔也公司馬
執鐲以節鼓也鼓陽也故尊者執之金隂也故卑者
執之止鼓則與陽更用事焉故卒長執之通鼓節鼓
則佐陽而已故兩司馬公司馬執之盖大司馬之職
中春教振旅中夏教茇舎中秋教治兵中冬教大閱
自王侯至於旅帥所執異鼓自卒長至於公司馬所
執異金尊卑莫不有辨進止莫不有節教成於四時
之田功收於四方之戰則兵常寓於農戰常寓於獵
以守則固以征則强而常適中焉由此其本也軍政
曰言不相聞故為鼓鐸視不相見故為旌旗所以一
人之耳目也夜戰多火鼓晝戰多旌旗所以變人之
耳目也豈非師之耳目在吾旗鼓邪

　　若師有功則左執律右秉鉞以先愷樂獻于社若師不
功則厭而奉主車

　　君子居則貴左用兵則貴右若師有功左執律示居
而不用之意殺人衆多以悲哀泣之戰勝以喪禮處
之若師不功厭而奉主車示悲哀而泣之之意由是
觀之先王之於兵不得已而用之夫豈樂於殺人為
哉

　　掌固

　　掌固晝三廵之夜亦如之夜三鼜以號戒

　　古者軍法立則三表車則三發徒則三刺令則三鼓
戒則三闋然則掌固掌士庶子及其衆庶之守凡守
者受法焉晝三廵之夜亦如之夜三鼜以號戒者皆
推用兵之法而為之以守則固以征則克其致一也

　　射人

　　射人以射法治射儀王以六耦射三侯三獲三容樂以
騶虞九節五正諸侯以四耦射二侯二獲二容樂以貍
首七節三正孤卿大夫以三耦射一侯一獲一容樂以
采蘋五節二正士以三耦射豻侯一獲一容樂以采蘩
五節二正

　　天子諸侯尚威孤卿大夫尚才士尚志威以服猛為
事而虎熊豹皆猛獸也故天子大射之侯以之才以
除害為職而麋害榖者也故大夫大射之侯以之士
以有志四方為能以勝夷狄之守為善而豻胡犬也
故士賔射之侯以之然燕射天子降以熊諸侯降以
麋大夫升以虎豹士用鹿豕者息燕勞功則禮殺於
祭祀賔客故天子諸侯殺其威然後能下下孤卿大
夫隆其才然後能衛上大夫隆其才以至於威士隆
其志以至於才則燕之為禮所以異大射(闕)

　　分守也天子三侯皆五正諸侯二侯(闕)

　　謂三侯五正三正二正之侯二侯(闕)

　　侯二正而已其說非也(闕)

　　侯賔射亦二侯畿内諸侯(闕)

　　四耦則三侯六耦矣昔晉范獻(闕)

　　射者三耦公臣不足取於家臣方(闕)

　　能如禮故也典命凡國家宫室(闕)

　　九為莭侯伯皆以七為莭子男皆以(闕)

　　之禮也射人王以騶虞九莭諸侯(闕)

　　夫以采蘋五莭士以采蘩五莭者(闕)　之樂也典命
不及王者為諸侯以下制故也射人士莭與子男同
者士卑無嫌故也

　　諸子

　　諸子掌國子之倅凡樂事正舞位授舞器

　　以六樂之㑹正舞位大胥之職也故掌學士之版以
待致諸子諸子之正舞位不必以版也特戒令治而
已凡祭祀賔饗舞者既陳而授舞器司干之職也故
既舞則受之諸子不必既受也特以其器授之而已
文王世子曰不舞不授器司兵祭祀授舞器豈不在
興舞之時乎

　　大僕

　　大僕建路鼓于大寢之門外而掌其政以待窮達者與
遽令聞鼓聲則速逆御僕與庶子

　　路鼓之建於寢猶晉鼓之建於軍也吳與越戰載常
建鼓豈軍將所執之鼓歟鼔人以路鼓鼔鬼享田獵
達窮者與遽令亦用之豈王所執之鼔歟鼔人言詔
王鼓大僕言軍旅田役賛王鼓戎右詔賛王鼓先儒
謂王擊一面大僕戎右佐擊兩面惟前一面不擊觀
此則路鼔四面可知矣

　　司戈盾

　　司戈盾掌戈盾之物而頒之祭祀授旅賁殳故士戈盾
授舞者兵亦如之

　　天生五材而兵居一焉舞有四等而兵居首焉盖兵
之源發於人之争心而五兵之制有象自然之物類
矛屬春㦸屬夏戈屬秋鍜屬冬各適其用而已五兵
之用有施於車者有施於歩者戈殳㦸酋矛夷矛施
於車者也無夷矛而有弓矢施於歩者也授舞者兵
則施於步者非施於車者也故大僕王射則賛弓矢
大司樂王射詔諸侯以弓矢舞然則武舞之器豈特
朱干玉戚哉弓矢亦在其中矣然干欲立戈欲倒弓
欲弛矢欲止而武又欲止戈焉司兵司戈盾皆授舞
者兵而寓意於此夫豈以樂殺人為哉授舞者兵不
言既舞受之則以干見之也

　　大馭

　　大馭掌馭玉路以祀凡馭路行以肆夏趨以采薺凡馭
路儀以和鵉為節

　　爾雅云堂上謂之行堂下謂之步門外謂之趨中庭
謂之走曲禮曰堂上不趨堂上接武堂下布武則行
於步為敬趨於走為緩也釋草云菥蓂大薺蒫實姚
莖涂薺詩曰誰謂荼苦其甘如薺薺之為物多生於
車涂之間其老則為大其實則為蒫(闕)　　　而薺
則齊焉所以致一(闕)荼則味苦而薺則甘焉所以反
一也一在木下為本一在木上為末詩曰采采芣苢
薄言采之則物之可采不過其末而已采薺則所采
雖末而未始離於本凡馭如之老子曰君子終日行
不離輜重不離於(闕)故也車非能自行也亦非能自
趨也其行其趨不失乎䟽數疾徐之節若有數存於
其間凡以馭得其儀而已故王之玉路行以肆夏而
示易以敬趨以采薺而示齊以一故記曰行中規旋
中矩和鸞中采薺又曰古之君子必佩玉右徴角左
宫羽趨以采薺行以肆夏蓋古人升車以鸞和之音
為節行步以環佩之聲為節是以非僻之心無自入
也大馭則自堂徂門而以出序之記則自門升堂而
以入序之故其異如此采薺肆夏皆古逸詩名當時
奏之為樂章者也薺之為物古人固采之以致味而
賓祭用焉若詩之采蘩采蘋之類也先儒以薺當為
楚齊之齊是不知詩之楚茨之茨與薺異矣





　　樂書卷五十五

　　欽定四庫全書

　　樂書卷五十六

　　宋　陳𤾉　撰

　　儀禮訓義

　　鄉飲酒禮

　　鄉飲酒之禮主人就先生而謀賓介(云云)設席于堂亷東
上工四人二瑟瑟先相者二人皆左何瑟後首挎越内
弦右手相樂正先立于西階東工入升自西階北面坐
相者東面坐授瑟乃降

　　朱襄氏之時陽氣凝積物鮮成實故使士達制為五
弦之瑟以來隂氣以定羣生然後四時和萬物成天
下治也世本曰庖犧作瑟五十弦黄帝使素女鼓之
哀不自勝乃破為二十五弦堯使瞽瞍拌二十五弦
之瑟為十五弦命之曰大章舜益之為二十三弦莫
不寓君父之節臣子之義固足以㓗齊人情使之淳
一於行也蓋琴瑟堂上之樂君子所常御所以樂心
者也故工入升堂然後受而奏之古之樂工必以瞽
矇者為其精於聽者也有工必有相之者為其有眡
瞭之職也周官瞽矇掌鼓瑟詩曰鼔瑟鼓琴書曰琴
瑟以詠大傳亦曰大琴練絃達越大瑟朱絃達越明
堂位曰大琴大瑟中琴小瑟四代之樂器也由是觀
之君子無故不去琴瑟未嘗不相湏而用此言瑟不
及琴者舉大以見小也

　　工歌鹿鳴四牡皇皇者華卒歌主人獻工工左瑟一人
拜不興受爵主人阼階上拜送爵薦脯醢使人相祭工
飲不拜既爵授主人爵衆工則不拜受爵祭飲辯(今文辯為徧)
有脯醢不祭太師則為之洗賓介降主人辭降工不辭
洗

　　鹿鳴文王燕羣臣嘉賓之詩也四牡文王勞使臣之
(原闕)

















　　樂書卷五十六

　　欽定四庫全書

　　樂書卷五十七

　　宋　陳𤾉　撰

　　儀禮訓義

　　鄉飲酒禮　　　鄉射禮

　　鄉飲酒禮

　　乃合樂周南闗雎葛覃卷耳召南鵲巢采蘩采蘋工告于樂
正曰正歌備樂正告于賔乃降主人降席自南方側降
作相為司正司正禮辭許諾主人拜司正荅拜主人升
復席司正洗觶升自西階阼階上北面受命于主人主
人曰請安于賔司正告于賔賔禮辭許司正告于主人
主人阼階上再拜賔西階上荅拜司正立于楹間以相
拜皆揖復席

　　周南周公之所以化聖人之事王者之風也召南召
公之所以教賢人之事諸侯之風也盖王者之正始
於家終於天下二南之詩為之始而已王者之化至
於法度彰禮樂著然後可以言成二南之詩為之基
而已今夫闗雎則樂而不淫哀而不傷后妃之徳也
葛覃則志在女功躬儉節用后妃之本也卷耳内有
進賢之實外無干政之事后妃之志也乃合樂周南
則一於后妃之事而已至於鵲巢則均一如鳲鳩夫
人之徳也采蘩則致禮以奉祭祀夫人之職也采蘋
則循法以共祭祀大夫妻之職也乃合樂召南則不
一於夫人之事必兼大夫妻之事而已此諸侯之樂
所以殺於王者歟然工歌則琴瑟以詠而已笙不豫
焉笙入則衆笙而已間歌不與焉間歌則歌吹間作
未至於合樂也合樂則工歌笙入間歌並作而樂於
是乎備矣大用之天下小用之一國其於移風易俗
無自不可況用之鄉人乎風天下而正夫婦實始諸
此然則觀之者豈不知王道之易易也哉鄉飲酒禮
曰工入升歌三終主人獻之笙入三終主人獻之間
歌三終合樂三終工告樂備遂出一人揚觶乃立司
正焉知其能和樂而不流也由是觀之工歌鹿鳴四
牡皇皇者華所以寓君臣之教則升歌三終也笙入
堂下磬南北面立樂南陔白華華黍所以寓父子之
教則笙入三終也間歌魚麗笙由庚歌南有嘉魚笙
崇丘歌南山有䑓笙由儀所以寓上下之教則間歌
三終也合樂周南闗雎葛覃卷耳召南鵲巢采蘩采
蘋所以寓夫婦之教則合樂三終也三終雖主於詩
篇亦樂成於三以反為文故也盖道生一則竒而為
陽一生二則偶而為隂二生三則隂陽之中交通成
和而為冲氣是樂成於三者冲氣以為和中聲所止
而不流者也然樂不徒作必有禮以節之故升歌笙
入皆繼之主人獻之者以禮節樂於其始也間歌合
樂必繼之一人揚觶乃立司正焉者以禮合樂於其
終也

　　升坐乃羞無筭爵無筭樂賔出奏陔

　　禮主其减樂主其盈禮减而進以進為文樂盈而反
以反為文鄉飲酒之禮賔主有事升坐乃羞而繼之
以無筭爵者禮减而進以進為文故也樂至於無筭
繼之以賔出奏陔以示戒者樂盈而反以反為文故
也鐘師以鐘鼓奏九夏而祴夏居一焉則奏陔夏必
有鐘鼓矣詩曰既醉而出並受其福醉而不出是謂
伐徳爵至於無筭而樂隨之可謂既醉矣既醉而出
奏陔夏以送之則有受禮之實無伐德之愆然則先
王之於禮豈不為有節乎儀禮變祴為陔者陔於文
從阜從亥阜起於山而髙於山則阜山之窮者也十
二辰始於子而終於亥則亥辰之窮者也階陔之陔
則階之窮者也物窮而不戒危莫甚焉其字雖殊而
所以示戒一也

　　鄉樂惟欲

　　鄉飲酒之禮卒樂而賔出主人拜送于門外賔若有
尊者主人釋朝服更𤣥端息司正以為賔不殺而無
爼羞不必備也唯其所有而已召不必賔也惟其所
欲而己樂不必具也鄉樂惟欲而已盖鄉樂在周南
不過闗雎葛覃卷耳在召南不過鵲巢采蘩采蘋惟
所欲焉則作之不必以序興也以樂為主而已與夫
行禮以作樂而以司正糾之使和樂而不流者異矣
鄉射亦然

　　凡舉爵三作而不徒爵樂作大夫不入獻工與笙取爵
于上篚既獻奠于下篚其笙則獻諸西階上磬階間縮
霤北面鼓之

　　工升歌者也笙下管者也大夫特縣磬階間縮霤北
面鼓之特縣之磬也凡物縮則為從衡則為横記曰
古之冠也縮縫今之冠也衡縫是也鄉飲酒之禮凡
舉爵三作獻賔獻大夫獻工皆有薦也不徒爵而已
樂作大夫不入則所入者賔而已大夫後賔尊鄉人
之賢故也工人升自階西北面坐笙入堂下磬南北
面立主人獻工不言所在至於獻笙則於西階上以
工升歌在堂上故也

　　樂正命奏陔賔出至于階陔作

　　周官笙師掌舂牘應雅以教祴樂鐘師凡樂事以鐘
鼓奏九夏杜子春曰客醉而出奏陔夏陔夏之樂命
以作之在樂正教之奏之在笙師鐘師者以笙與鐘
同聲相應故也凡祭祀饗射共其鐘笙之樂其謂是
歟

　　鄉射禮

　　縣于洗東北西面

　　周禮鄉老及鄉大夫三年大比獻賢能之書於王退
而以鄉射之禮五物詢衆庶諸侯之鄉大夫既貢士
於其君亦用禮射而詢衆庶乎鄉飲酒磬階間縮霤
北面鼓之則鄉射之禮縣於洗東北西面士特縣之
磬而已必於洗東者避射位故也


　　樂書卷五十七

　　欽定四庫全書

　　樂書卷五十八

　　宋　陳𤾉　撰

　　儀禮訓義

　　鄉射禮

　　席工于西階上少東樂正先升北面立于其西工四人二
瑟瑟先相者皆左何瑟面鼓執越内弦右手相入升自
西階北面東上工坐相者坐授瑟乃降笙入立于縣中
西面乃合樂周南闗雎葛覃卷耳召南鵲巢采蘩采蘋
工不興告于樂正曰正歌備樂正告于賔乃降主人取
爵於上篚獻工大師則為之洗賔降主人辭降工不辭
洗卒洗升實爵工不興左瑟一人拜受爵主人阼階上
拜送爵薦脯醢使人相祭工飲不拜既爵授主人爵衆
工不拜受爵祭飲辯有脯醢不祭不洗遂獻笙于西階
上笙一人拜于下盡階不升堂受爵主人拜送爵階前
坐祭立飲不拜既爵升授主人爵衆笙不拜受爵坐祭
立飲辯有脯醢不祭主人以爵降奠于篚反升就席

　　鄉飲席工于堂廉東上工四人二瑟瑟先樂正升立
于西階東工人升自西階北面坐此言席工于西階
上少東樂正先升北面立于其西工四人二瑟瑟先
工升自西階北面東上則瑟西歌歌西則樂正立于
席西階東矣不歌不笙不間特合鄉樂而已以志在
射不在樂故也樂以人聲為主故合樂亦謂之歌樂
貴不流故謂之正歌主人獻工左瑟一人拜受爵而
餘不拜笙者一人拜盡階受爵餘不拜受以一人可
以統衆故也主人為太師洗而餘不洗以君所賜尊
之也左瑟祭酒祭薦工則祭飲而已笙工則不祭此
又等降之别也言工又言衆工言笙又言衆笙者周
官瞽矇掌九徳六詩之歌以役太師序官上瞽四十
人中瞽百人下瞽百有六十人則上瞽所謂工也中
瞽下瞽衆工也笙師凡饗射共其鐘笙之樂序官笙
師中士二人下士四人府史胥徒不與焉則中士所
謂笙也下士以下所謂衆笙也

　　樂正適西方命弟子賛工遷樂于下弟子相工如初入
降自西階阼階下之東南堂前三笴西面北上坐樂正
北面立于其南

　　始也歌瑟在堂上今也徙之于下所以避射也始也
左何瑟右面鼔執越内弦右手相入今相之以降亦
然故曰如初入王制文王世子有大樂正小樂正夏
商之制也周制有大司樂樂師而無小大樂正有大
師而無少師然則儀禮所謂樂正少師非周制也其
雜夏商之制歟由是知儀禮周公所作先儒之妄也
如曰不然士冠禮何以有孔子曰之文邪

　　舉旌以宫偃旌以商

　　宫土音也其數八十一其聲最大固足以綱四聲覆
四方君之象也商金音也其數七十二其聲濁而次
於宫臣之象也郷射之禮舉旌以宫尊君故也偃旌
以商卑臣故也大射負侯者皆許諾以宫趨直西及
之南又諾以商至乏聲止鄉射則聲不絶而已盖尊
者以聲為節卑者以聲告事可也周禮三宫相旋之
樂有宫角徴羽而無商避其所尅而已然則偃旌以
商非周制明矣

　　司射與司馬交于階前去扑襲升請以樂樂于賔賔許
諾司射降搢扑東面命樂正曰請以樂樂于賔賔許司
射遂適階間堂下北面命曰不鼓不釋上射揖司射退
反位樂正東面命大師曰奏騶虞間若一大師不興許
諾樂正退反位乃奏騶虞以射三耦卒射賔主人大夫
衆賔繼射釋獲如初

　　射禮成於三始則司射與三耦誘射次則三耦與衆
耦俱射終則三耦及衆耦復射誘射不釋筭俱射釋
筭而樂未作終射然後樂作焉盖樂未作欲其容體
比於禮也故命之曰不貫不釋樂作則欲其節比於
樂也故命之曰不鼔不釋射義曰天子以騶虞為節
又曰騶虞樂官備也鄉射歌騶虞者以其詢衆庶亦
欲官於天子樂仁而射以時也耦射則八矢八矢則
樂四終可也必五終者一節先聽也樂先以聽欲其
聞之審獲者舉旌欲其見之審如此則射而不中者
鮮矣凡射王奏騶虞諸侯奏貍首卿大夫奏采蘋士
奏采蘩大射則公卿大夫之射也不奏采蘋采蘩而
奏騶虞何也曰公卿大夫士則於諸侯為卑者也卑
者不嫌於抗尊其用王所奏之詩亦在所可也天子
沐梁而士亦用焉與此同意

　　無筭樂賔興樂正命奏陔賔降及階陔作賔出衆賔皆
出主人送于門外再拜

　　鄉飲鄉射賔主敵禮也然鄉飲之禮至於無筭樂必
待賔出然後奏陔則其禮略鄉射之禮至於無筭樂
賔興命奏陔賔降及階而陔作不必待乎賔出此其
禮又詳於鄉飲也鄉飲以湛樂為主其禮冝略鄉射
以威儀為主其禮冝詳盖言稱也

　　樂作大夫不入樂正與立者齒三笙一和而成聲獻工
與笙取爵于上篚既獻奠于下篚其笙則獻諸西階上

　　大笙謂之巢小者謂之和以和為小則笙為大矣以
小為和則大為倡矣三笙一和而成聲凡四人也豈
皆下士歟所倡者多所和者寡則其聲無虧而和樂
興焉三笙一和而成聲皆其單出者也若夫雜比則
比八音而樂之聲不足道也

　　司射在司馬之北司馬無事不執弓始射獲而未釋獲
復釋獲復用樂行之

　　矢中人曰獲孔子曰射者何以射何以聽循聲而發
發而不失正鵠者其唯賢者乎復釋獲復用樂行之
循聲而發故也




　　樂書卷五十八

　　欽定四庫全書

　　樂書卷五十九

　　宋　陳𤾉　撰

　　儀禮訓義

　　鄉射禮　　燕禮

　　鄉射禮

　　歌騶虞若采蘋皆五終射無筭古者於旅也語

　　古者三耦及主人大夫射則有筭衆賔繼射則無筭
有筭者歌騶虞無筭者歌采蘋歌騶虞若采蘋皆五
終與升歌笙入間歌合樂三終者異矣古者每一耦
射歌五終歌騶虞采蘋五終非主詩篇言之主射節
而言故也周官射人大夫以三耦射樂以采蘋五節
則主鄉大夫射而言五終不亦宜乎鄉大夫歌采蘋
可也王歌騶虞而大夫用之可乎曰大夫於天子為
尤卑士於諸侯為尤卑士射以采蘩為節則大夫射
兼歌騶虞皆卑者不嫌抗尊之意也孔子曰吾觀於
鄉而知王道之易易也王道寓於鄉如此則鄉大夫
用王所奏之歌亦聖人寓教之微意也大夫雖歌騶
虞不敢用王之九節亦終於五節而止不然不幾於
僣乎言歌騶虞采蘋繼之以古者於旅也語既歌而
語以成之也文王世子合語之禮皆小樂正詔之於
東序大學正則斆而說之以言父子君臣長㓜之道
合徳音之致者也然則古者於旅也語豈非古樂之
發然邪

　　燕禮

　　燕禮小臣戒與者膳宰具官饌于寝東樂人縣

　　士無故不徹琴瑟國君無故不徹縣大射樂人宿縣
此不宿縣者燕禮輕故也春秋凡微者稱人此言樂
人者指微者故也其言笙人鐘人亦此意歟

　　席工于西階上少東樂正先升北面立于其西小臣納
工工四人二瑟小臣左何瑟面鼔執越内弦右手相入
升自西階北面東上坐小臣坐授瑟乃降工歌鹿鳴四
牡皇皇者華卒歌主人洗升獻工工不興左瑟一人拜
受爵主人西階上拜送爵薦脯醢使人相祭卒爵不拜
主人受爵衆工不拜受爵坐祭遂卒爵辯有脯醢不祭
主人受爵降奠于篚公又舉奠觶唯公所賜以旅于西
階上如初卒笙入立于縣中奏南陔白華華黍主人洗
升獻笙于西階上一人拜盡階不升堂受爵降主人拜
送爵階前坐祭立卒爵不拜既爵升授主人衆笙不拜
受爵降坐祭立卒爵辯有脯醢不祭乃間歌魚麗笙由
庚歌南有嘉魚笙崇丘歌南山有臺笙由儀遂歌鄉樂
周南闗雎葛覃卷耳召南鵲巢采蘩采蘋大師告于樂
正曰正歌備樂正由楹内東楹之東告于公乃降復位

　　後首者不面鼔面鼓者後首後首者挎越面鼓者執
越鄉黨之禮射主樂而飲酒主禮故鄉射面鼔鄉飲
酒後首朝廷之禮燕主樂而大射主禮故燕面鼓而
大射後首鄉言惟公所酬以賔言之也所以正君臣
之禮此與下言惟公所賜則以君臨之也所以明君
臣之義鄉飲酒主人阼階上獻工燕禮西階上獻以
非正主也鄉飲酒大師則為洗燕禮大師不洗以太
師賤也鄉飲樂正告于賓燕禮告于工者以工在則
賓屈也燕禮工歌笙入間歌合樂與鄉飲同其所異
者特遂歌爾然則燕禮行君臣之義鄉飲明長㓜之
序在國則君臣在鄉則長㓜其義一也樂之同也不
(闕)

　　(闕)


　　饗訓恭儉以致義故詩曰鐘鼓既設一朝(闕)

　　故也燕示慈惠以致仁故燕禮以飲則無(闕)

　　則無筭樂致仁故也

　　賓醉北面坐取其薦脯以降奏陔賓所執脯以(闕)

　　於門(闕)霤遂出

　　周禮鐘師以鐘鼓奏陔夏鄉飲鄉射大射燕禮皆(闕)

　　出奏陔蓋陔夏之樂先王所以示戒也詩之南陔(闕)

　　孝子相戒以養書之禹謨述禹九夏之樂而以戒之
用威俾勿壊終焉則賓出春陔以示戒以反為文(闕)
也賓用所執脯以賜鐘人者以燕之所樂在樂而樂
之始作在鐘故持以賜之然有鐘未嘗無鼓言鐘則
鼓可知矣以鐘鼔奏陔堂下之樂非堂上之樂也

　　若以樂納賓則賓及庭奏肆夏賓拜酒主人荅拜而樂
闋公(闕)受爵而奏肆夏公卒爵(闕)人升受爵以下而樂

　　闋升歌鹿鳴下管新宫笙入三(闕)　　　　若舞則勺

　　古之燕禮與卿燕則大夫為(闕)






　　燕禮言若舞則勺而已内則十三舞勺成童無象二
十舞大夏君燕其臣與四方之賓則升歌鹿鳴下管

　　新宫而舞勺燕禮輕故也兩(闕)　　　　　　　管

　　象武夏籥序興饗禮故重(闕)　　　　　　　　饗
禮則謂之大焉新宫之詩無所經見(闕)　之逸詩歟
射有貍首燕有新宫其義一也然則兩君相見之禮
入門而縣興肆夏不預焉是諸侯之樂不敢抗於天
子而此奏肆夏何也曰饗以恭儉為主其禮嚴故不
及肆夏燕以慈惠為主其禮恕故進取肆夏無嫌也

　　君與射則為下射袒朱(闕)樂作而后就物小臣以巾授
矢稍屬不以樂志既發則小臣受弓以授弓人

　　君與士射則為下射降尊以就卑也君樂作而後就
物優尊以異卑也君不搢矢故授以小臣君之於物
不可徒執故藉以巾不以樂志則不必比於樂也既
發則小臣受弓授弓則不必執也

　　若與四方之賓燕媵爵曰臣受賜矣臣請贊執爵者相
者對曰吾子無自辱焉有房中之樂

　　四方之賓燕而有房中之樂所以致愛也毛氏釋詩
以招我由房為房中之樂又謂弦歌周南召南而不
用鐘磬之節后夫人之所諷誦以事君子也蓋周南
召南后夫人之事而漢房中樂乃夫人所作則弦歌
周南召南之說理固然也闗雎之詩曰鐘鼓樂之周
禮教燕樂以磬師則房中之樂非不用鐘磬也鄭氏
言不用鐘磬又言教以磬師是自惑也賈公彦曰房
中樂以祭祀則有鐘磬不知奚據而云






　　樂書卷五十九

　　欽定四庫全書

　　樂書卷六十

　　宋　陳𤾉　撰

　　儀禮訓義

　　大射禮

　　樂人宿縣於阼階東笙磬西面其南笙鐘其南鑮皆南
陳建鼔在阼階西南鼔應鼙在其東南鼔西階之西頌
磬東面其南鐘其南鑮皆南陳一建鼔在其南東鼓朔
鼙在其北一建鼓在西階之東南面簜在建鼓之間鼗
倚于頌磬西紘

　　小鐘曰鎛小鼔曰鼙建鼓有跗可植者也鼗有柄可
播者也簜笙簫之屬也或言鼓或言面互相備也鐘
磬之應歌者曰頌鐘頌磬其應笙者曰笙鐘笙磬春
秋𫝊有歌鐘與頌鐘頌磬之義同周禮有鐘笙與笙
鐘笙磬之義同先儒謂磬在東曰笙笙生也在西曰
頌頌或作庸庸功也豈其然乎夫頌磬在西笙磬在
東朔鼙在西應鼙在東是堂下之樂貴西堂上之樂
上東也貴西所以禮賔上東於西階之上亦以其近
賔故也建鼔應鼙不設於東縣之南而在阼階西應
鼙不設於建鼓之北而在其東又北位無鐘磬而笙
磬之旁無鼗何也曰建鼓應鼙不設於東縣之南者
以耦次在洗東南故也應鼙不設於建鼓之北者以
北不可以縮陳故也北位無鐘磬以君於其臣備三
面而己非軒縣也笙磬之旁無鼗以鼗設之於西亦
所以禮賔也周禮鎛師掌金奏之鼓國語伶州鳩曰
細鈞有鐘無鎛昭其大也大鈞有鎛無鐘甚大無鎛
鳴其細也盖細鈞角徴也大鈞宫商也細必和之以
大故有鐘無鎛大必和之以細故有鎛無鐘則鎛小
鐘爾韋昭釋國語杜預釋左𫝊皆以鎛為小鐘特鄭
康成曰鎛如鐘而大孫炎許慎沈約之徒亦以為大
鐘然爾雅大鐘謂之鏞不謂之鎛又儀禮鎛從薄與
錢鎛之鎛同則鎛為小鍾於理或然

　　樂闋賔西階上北面坐

　　燕禮若以樂納賔則賔及庭奏肆夏賔拜酒主人答
拜而樂闋公拜受爵而奏肆夏公卒爵主人升受爵
以下而樂闋盖賔及庭而樂作則闋於未卒爵之前
公爵而樂乃作則闋於卒爵之後

　　乃席工于西階上少東小臣納工工六人四瑟侯人正
徒相大師僕人師相少師僕人士相上工相者皆左何
瑟後首内弦挎越右手相後者徒相入小樂正從之升
自西階北面東上坐授瑟乃降小樂正立于西階東乃
歌鹿鳴三終主人洗升實爵獻工工不興左瑟一人拜
受爵主人西階上拜送爵薦脯醢使人相祭卒爵不拜
主人受虚爵衆工不拜受爵坐祭遂卒爵辯有脯醢不
祭主人受爵降奠于篚復位大師及少師上工皆降立
于鼔北羣工陪于後乃管新宫三終卒管大師及少師
上工皆東坫之東南西面北上坐

　　燕則工四人二瑟大射則工六人四瑟燕則小臣相
瑟者大射有僕人正徒相大師僕人師相少師僕人
士相上工以燕禮輕則工少大射禮重則工多也燕
則樂正先升然後工升大射則工升小樂正從之以
工少則長者帥而先工多則長者紓而後也燕歌鹿
鳴之三南陔之三間歌魚麗之三笙崇丘之三遂歌
周南之三召南之三大射則歌鹿鳴管新宫而已以
(原闕)








　　樂書卷六十

　　欽定四庫全書

　　樂書卷六十一

　　宋　陳𤾉　撰

　　詩訓義

　　詩序

　　周南國風

　　闗雎

　　詩序

　　詩者志之所之也在心為志發言為詩情動於中而形
於言言之不足故嗟嘆之嗟嘆之不足故永歌之永歌
之不足故不知手之舞之足之蹈之也

　　在心為志發言為詩則詩也者言之合於法度而志
至焉者也故詩之所言在志不在聲怒則争鬬喜則
詠歌則歌也者志之所甚可而聲形焉者也故歌之
所咏在聲不在志哀則辟踊樂則舞蹈則舞也者蹈
厲有節而容成焉者也故舞之所動非志也非聲也
一於容而已矣樂記曰詩言其志也歌咏其聲也舞
動其容也是詩者志之所之情動於中而形於言則
詩言其志也言之不足故嗟嘆之嗟歎之不足故永
歌之則歌咏其聲也永歌之不足故不知手之舞之
足之蹈之則舞動其容也盖詩為樂之章必待歌之
抗墜端折然後其聲足以合奏歌為樂之音必待舞
之周旋詘信然後其容足以中節歌登於堂而合奏
舞降於庭而中節則至矣盡矣不可以有加矣其化
豈有不神其神豈有不盡邪記曰歌之為言也長言
之也說之故言之言之不足故長言之均是歌也或
長言之或柔其聲以言心聲故也歌先之舞次之者
樂以無所由為上有所待為下故也此與樂記言手
之舞之足之蹈之孟子言足之蹈之手之舞之何也
曰自主情動於中形於外言之則始而後終故先手
舞後足蹈自主樂之生惡可已言之則終而有始故
先足蹈後手舞周官樂師以六舞教國子而人舞與
居終焉豈終之以手舞足蹈之意歟

　　情發於聲聲成文謂之音治世之音安以樂其政和亂
世之音怨以怒其政乖亡國之音哀以思其民困

　　單出為聲雜比為音故孟子於鐘鼓謂之聲於管籥
謂之音也盖聲出於情而有宫商角徴羽之别音生
於聲而有金石絲竹匏土革木之雜故情不發無以
見其聲則聲所以達情者也聲不成文無以見其音
則音所以著聲者也中正之雅治世之音也淫哇之
鄭亂世之音也桑間濮上亡國之音也治世之音嘽
以緩則樂心所感而已故安以樂亂世之音粗以厲
則怒心所感而已故怨以怒亡國之音噍以殺則哀
心所感而己故哀以思孔子曰君子之音以象生育
之氣憂愁之感不加於心暴厲之動不存乎體治安
之風也小人之音以象殺伐之氣中和之感不載于
心温柔之動不存乎體為亂之風也由是觀之世異
異音音異異政夫豈聲音自與政通邪盖其道本於
心與情然也書曰八音在治忽國語曰政象樂亦斯
意歟自繼代以論世未嘗無治亂自封域以論國未
嘗無興亡治亂言世不言國則國以世舉亡國不言
世則國亡而世從之矣治亂言政不言民亡國言民
不言政其意亦可類推也此言聲成文謂之音樂記
又言變成方謂之音者盖文有青黄白赤黒之異色
方有東西南北之異宜色異則雜比而不純宜異則
曲折而有節雜比而不純者音之體與記言比物以飾
節節奏合而成文同意曲折而有節者音之用與記
言回邪曲直各歸其分同意此言情動於中而形於
言又言情發於中而形於聲樂記言情動於中又言
形於聲者盖動者喜怒哀樂之未發而發者發而中
節動不足以言之動發於中而形於言與聲詩之所
以寓於音也動於中而形於聲樂之所以通於政也
詩序兼始終言之樂記特原其始而已故其辨如此

　　闗雎

　　參差荇菜左右采之窈窕淑女琴瑟友之參差荇菜左
右芼之窈窕淑女鐘鼔樂之

　　古者后妃有房中之樂是詩特取琴瑟鐘鼓者得無
意乎曰虞書以琴瑟為堂上之樂以鼔鏞為堂下之
樂后妃之於淑女不無上下之分焉故詩人取之所
以寓名分也荀卿謂君子以琴瑟樂心以鐘鼔道志
后妃之於淑女不無心志之交焉故詩人取之所以
寓交際也后妃之於淑女至誠樂與以共圖職業憂
勤以始之不倦以終之内則心志交而不疑外則上
下辨而不越夫然雖友以敬之而不敢慢樂以愛之
而不敢惡而淑女終不失事后妃之道此所以為樂
而不淫其於配文王之孝也何有然召南諸侯之風
而鵲巢之詩終於百兩成之者不過為禮而已畏天
者保其國之事也樂天者保天下之事也周南王者
之風而闗雎之詩終於鐘鼔樂之者乃其樂也禮不
足以言之樂記曰禮樂皆得謂之有徳是以召南主
乎禮而首以鵲巢夫人之徳周南主乎樂而首以闗
雎后妃之徳然則一人而兼統禮樂者其惟文王乎
此先琴瑟後鐘鼓鼔鐘之詩先鼔鐘後琴瑟者盖琴
瑟者樂之常鐘鼓者樂之盛闗雎主后妃樂得淑女
至誠有加而無已故由常以至盛鼓鐘主幽王好樂
而不厭故先其盛者所以甚刺之也









　　樂書卷六十一

　　欽定四庫全書

　　樂書卷六十二

　　宋　陳𤾉　撰

　　詩訓義

　　邶國風

　　簡兮　　静女

　　鄘國風

　　定之方中

　　王國風

　　君子陽陽

　　簡兮

　　簡兮刺不用賢也衛之賢者仕於伶官皆可以承事王
者也

　　昔黄帝命伶倫取嶰谷之竹為十有二律樂之所由
始也故後世樂官以伶人名之然伶之非能自樂樂
也非能與衆樂樂也人之所令而已莫非臣也具三
徳者可以為大夫之臣具六徳者可以為諸侯之臣
具九徳者然後可以為王者之臣則大夫之臣一家
之臣也諸侯之臣一國之臣也王者之臣天下之臣
也衛之賢者仕於伶官皆可以承事王者則天下之
臣而已豈特止於仕一家一國而已哉此所以為賢
之至荀卿所謂有聞道而好為天下之人也盖賢者
能為人所不能在朝則美政仰足以助上造成其為
君之徳在位則美俗俯足以利下造成其為民之行
衛有賢者不用又使仕於伶官或公庭萬舞以示武
功之容或執籥秉翟以示文徳之容盖非一人皆可
以承事王者固非衛君之所能獨容衛國之所能獨
有達可行於天下而後行之者也故曰彼美人兮西
方之人兮

　　簡兮簡兮方将萬舞日之方中在前上處碩人俁俁公
庭萬舞有力如虎執轡如組左手執籥右手秉翟

　　周官籥師掌教國子舞羽龡籥祭祀則鼔羽籥之舞
賔客饗食亦如之𫝊曰翟山雉也盖籥之為器中虚
而善應所以通中聲也翟之為物備五色成章所以
飾徳容也古者鼓羽籥之舞必執籥於左者以聲為
陽而左陽位故也必秉翟於右者以容為隂而右隂
位故也春秋書萬入去籥萬者何干舞也籥者何籥
舞也是干舞所以為武籥舞所以為文則公庭萬舞
者武舞也左手執籥右手秉翟者文舞也文舞用籥
翟則武舞用干戚矣記曰八佾以舞大夏干戚以舞
大武是也祭統以翟為樂吏之賤則萬舞執籥秉翟
者無非賤者之職也衛之賢者備文武全才彼其仕
於伶官從事於文武之舞而不以為賤者将借此以
顯其才庶幾衛君能察而用之故也然而當至明易
見之時舞於至近易察之地而衛君卒莫能見而察
察而用此詩人所以刺也先儒謂周武王以萬人定
天下故其舞謂之萬舞然則商頌庸鼓有斁萬舞有
奕孰謂萬舞始於周邪

　　静女

　　静女其孌貽我彤管彤管有煒說懌女美匪女之為美
美人之貽

　　爾雅大管謂之籥聲髙故也小管謂之篎聲小故也
大小雖不同要之達為六孔併兩而吹之其所主治
以為終始以道六隂六陽之聲十二月之音也盖有
敵愾之功而以文明之物旌之謂之彤弓有安人之
徳而以文明之物昭之謂之彤几然則有美徳而以
文明發之謂之彤管不亦可乎樂之為道和順積中
英華發外而其節不可亂信乎不可以為偽矣貽我
彤管樂也俟我於城隅禮也静女以至静為徳有禮
以莭之不至於盈而淫有樂以和之不至於乖而亂
莭之以禮則為可愛故繼之愛而不見搔首踟蹰和
之以樂則為可恱故繼之彤管有煒恱懌女美有禮
為可愛則反是者在所可惡矣有樂為可悦則反是
者在所可厭矣子夏曰衛音促數煩志淫於色而害
於徳然則衛之夫人無徳而淫亂詩人取是以刺之
豈不冝哉傳曰禮樂徳之則也

　　定之方中

　　椅桐梓漆爰伐琴瑟

　　爾雅曰櫬梧榮桐木盖桐之為木其質則柔其心則
虚柔則能從而同乎外虚則能受而同乎内其究也
無我而已此所以常榮而不辱也其琴瑟之良材歟
若梧則有我而親非若桐之一於同也椅之為木其
實則梓其表則桐非梓之正也特其外同而已爾雅
以椅梓為楸以楰鼠梓為虎梓亦楸屬也古之為琴
瑟必以桐其脣必以梓則椅桐梓皆琴瑟良材而漆
之為物所以固而節之者也山有樞曰山有漆隰有
栗子有酒食何不日鼓瑟正謂此爾春秋傳穆公擇
美檟自為頌琴孟子曰養其樲棘而舍其梧檟豈檟
亦琴瑟良材歟盖榛栗所以為禮恱我口者也椅桐
梓漆所以為樂恱我心者也荀卿不云乎琴瑟以樂心

　　君子陽陽

　　君子陽陽左執簧右招我由房其樂只且君子陶陶左
執翿右招我由敖其樂只且

　　鹿鳴詩曰吹笙鼓簧樂記曰弦匏笙簧則簧之為物
竽笙有焉其美在中所以鼓中聲也宛丘詩曰值其
鷺羽值其鷺翿周官舞師掌教羽舞則翿之為物舞
者翳焉其羽可用為儀所以動徳容也古之為樂發
諸聲音而有簧以鼓之形諸動静而有翿以容之樂
莫大焉當周之末世内小人外君子而君子莫不相
招為禄仕閉其聲容全身逺害而已雖窮而不失其
樂焉故詩人取此以見意得意雖忘象可也




　　樂書卷六十二

　　欽定四庫全書

　　樂書卷六十三

　　宋　陳𤾉　撰

　　詩訓義

　　鄭國風

　　女曰雞鳴　　子衿

　　唐國風

　　山有樞

　　秦國風

　　車鄰

　　女曰雞鳴

　　琴瑟在御莫不静好

　　八音以絲為君絲以琴為君琴之為樂出乎器入乎
覺而瑟實類之其所異者特絲分而音細爾明堂位
曰大琴大瑟中琴小瑟四代之樂器也爾雅曰大琴
謂之離大瑟謂之灑盖琴則易良瑟則静好其聲尚
宫其音主絲士君子常御所以樂得其道堂上之樂
也故用大琴必以大瑟配之用中琴必以小瑟配之
然後大者不陵細者不抑足以禁滛邪正人心矣故
荀卿曰琴瑟以樂心盖静能勝欲好能勝惡静好在
德欲惡在色君子以道制欲則恱徳而不好色小人
以欲忘道則好色而不恱徳鄭音好濫淫志淫於色
而害於徳是以鄭人因時之不恱徳而好色故作女
曰雞鳴陳古義以刺之孔子曰吾未見好徳如好色
者盖有為而言也雖然琴瑟君子常御之樂亦有所
謂不御曲禮親疾琴瑟不御是也

　　子衿

　　青青子衿悠悠我心縱我不往子寜不嗣音

　　文王世子曰春誦夏弦大師詔之瞽宗樂記曰樂者
非謂弦歌干揚也樂之末節也故童者舞之學記曰
不學操縵不能安弦由是觀之青青子衿童子之服
也嗣弦歌之音童子之職也弦歌之音謂之徳音徳
音謂之樂古者三年不為禮禮必壊三年不為樂樂
必崩信乎嗣音不可忘矣盖仁言不如仁聲之入人
也深故古之教者必以樂而終始之后夔之教胄子
文王之教世子必始於樂孔子語學之序大傳語治
之序必成於樂是樂者其學之終始歟先王之立學
校天子曰辟廱則辟之以禮廱之以樂天子之教也
諸侯曰頖官則禮樂半於天子諸侯之教也商之名
學以瞽宗而主以樂教周之名學以成均而以大司
樂掌其法然則鄭之學校廢於鄉黨詩人責之子寜
不嗣音豈為不知務哉記曰比音而樂之及干戚羽
旄謂之樂則嗣音者樂之始干戚羽旄以為舞者樂
之成也故内則十有三年舞勺成童舞象是童子之
事必至舞而後成非特嗣音而已詩人責之以不嗣
音而不及舞者以謂樂之始者且不知嗣之况為樂
之成者乎

　　山有樞

　　子有鐘鼔弗鼔弗考子有酒食何不日鼔瑟

　　陳之幽公坎其擊鼔宛丘之下無冬無夏值其鷺羽
坎其擊缶宛丘之道無冬無夏值其鷺翿樂之過者
也晉之昭公有鐘鼔而弗鼔弗考有酒食而不日鼔
瑟樂之不及者也過則至於游蕩無度而宛丘刺之
不及則至於不能自樂而山有樞刺之由是觀之樂
雖不可過亦不可不及然則如之何而可亦曰好樂
無荒而已此與車鄰言瑟不及琴者琴則五弦瑟則
二十五弦言瑟不及琴舉大以見之也與儀禮鄉飲
燕禮皆言左何瑟樂記言清廟之瑟以見琴同意言
何不日鼔瑟而鐘鼔不言日者以琴瑟常御之樂故
也與士無故不徹琴瑟同意

　　車鄰

　　阪有漆隰有栗既見君子並坐鼓瑟今我不樂逝者其
耋

　　定之方中曰椅桐梓漆爰伐琴瑟則阪有漆君子所
以為樂也東門之墠曰東門之栗有踐家室則隰有
栗君子所以為禮也漆為樂之飾而飾非樂也栗為
禮之物而物非禮也曲禮曰並坐不横肱則並坐者
禮也鼔瑟者樂也秦仲始大有禮樂之好是禮樂自
諸侯出非所以為美而車鄰美之者變中之美也昔
朱襄氏之時陽氣凝積物鮮成實故使士達制為五
弦之瑟以来隂氣以定羣生然後四時和萬物成而
天下治也世本曰庖犧作瑟五十弦黄帝使素女鼔
之哀不自勝迺破為二十五弦堯使瞽瞍拌其弦而
十五之命之曰大章舜益之為二十三弦莫不寓君
父之節臣子之義固足以絜齊人情而使之淳壹於
行也爾雅大瑟謂之灑而郭璞以八尺一寸為長尺
有八寸為廣豈大瑟邪風俗通以五尺五寸為器豈
其中者邪爾雅徒鼓瑟謂之歩然則鼔瑟鼓簧豈徒
鼓之謂乎

　　樂書卷六十三

　　欽定四庫全書

　　樂書卷六十四

　　宋　陳𤾉　撰

　　詩訓義

　　秦國風

　　車鄰

　　陳國風

　　宛丘　　東門之枌

　　小雅

　　鹿鳴　　四牡　　皇皇者華

　　車鄰

　　阪有桑隰有楊既見君子並坐鼓簧今者不樂逝者其
亡

　　𤣥天道也黄地道也天道用九而九者陽數之窮也
地道用六而六者隂數之中也黄於色為中而簧則
美在其中發而為中聲者也笙竽之為物以匏為母
列管匏中施簧管端吹笙竽則簧鼓矣然笙之大者
簧十有九小者十有三而竽則三十六簧焉三九陽
數也十隂數也大笙之數九金數也而以隂十主之
金土合數也小笙之數三木數也而以隂十主之木
土合數也竽三十六簧水數也長四尺二寸水火合
數也書以琴瑟為堂上之樂笙簫為堂下之樂則鼓
瑟堂上常御之樂也鼓簧堂下甚盛之樂也先鼓瑟
後鼓簧與闗雎先琴瑟後鐘鼓同意秦仲有禮樂之
好如此而國人又悦之欲其與之及時娛樂豈非樂
民之樂者民亦樂其樂哉晉之昭公有財不能用不
足以為禮有鐘鼔不能樂不足以為樂國人莫不哀
而刺之與夫車鄰恱而美之豈不有間邪

　　宛丘

　　坎其擊鼓宛丘之下無冬無夏值其鷺羽坎其擊缶宛
丘之道無冬無夏值其鷺翿

　　革音鼔冬至之音也土音缶立秋之音也古者盎謂
之缶則缶之為器中虚而善容外圓而善應中聲之
所自出者也唐堯之時有擊壤而歌者因使􁌑以麋
􁋦冥缶而鼔之是以易之盈缶見於比用缶見於坎
鼔缶而歌見於離詩之擊缶見於宛丘是缶之為樂
自唐至周所不易也昔秦王為趙王擊缶亦因是已
孰謂始於西戎乎今夫犧象不出門嘉樂不野合陳
之幽公游蕩無度不釋冬夏而為之擊鼓於宛丘之
下又擊缶於宛丘之道是嗜音而不知反者也既值
所執之鷺羽又值所建之鷺翿是常舞而不知反者
也豈特合樂於野而已哉彼其所樂如此然而百姓
不厭而苦之未之有也

　　東門之枌

　　東門之枌疾亂也幽公淫荒風化之所行男女棄其舊
業亟㑹於道路歌舞於市井爾東門之枌宛丘之栩子
仲之子婆娑其下榖旦于差南方之原不績其麻市也
婆娑榖旦于逝越以鬷邁

　　男子正位乎外女子正位乎内天地之大義也男子
業耕女子業織生民之常職也盖上為一下為二故
上之所好下必有甚焉者矣幽公淫荒昬亂游蕩無
度無冬無夏鼓舞於宛丘之道則國人更化而從之
男子非特不正乎外以業耕而婆娑於枌栩之野女
子非特不正乎内以業織而婆娑於日中之市及其
乆也非特男女棄其舊業而已雖國人亦越以鬷邁
然則風化之所行有以動蕩其心感移其俗亦豈有
善惡之間哉爾雅曰婆娑舞也詩言婆娑則舞而已
序兼歌言之者言歌不必見舞言舞則歌在其中矣
詩序曰永歌之不足故嗟嘆之嗟嘆之不足故不知
手之舞之足之蹈之也

　　鹿鳴

　　我有嘉賓鼓瑟吹笙吹笙鼓簧承筐是将我有嘉賔鼓
瑟鼔琴鼓瑟鼓琴和樂且湛

　　卦有八離居一焉音有八絲居一焉離馬也而與蠶
同祖則其音絲而已易曰離麗也麗以離為體離以
麗為用故大琴謂之離以其聲有所麗而明也大瑟
謂之灑以其聲有所麗而澤也大笙謂之巢以其列
管匏中施簧管端鳯巢之象也小笙謂之和以其大
者唱則小者和也爾雅曰所以鼓柷謂之止所以鼔
敔謂之籈徒鼓鐘謂之脩徒鼔磬謂之寋由是觀之
凡所以作樂者古人皆以為鼓則所以作琴瑟笙簧
謂之鼔不亦可乎文王之燕羣臣嘉賔始則鼓瑟吹
笙吹笙鼓簧者以其樂主盈遇之之誠有加而無已
也終則鼓瑟鼔琴先瑟而後琴者以反為文示以有
常而無變也吹笙鼓簧鼓瑟鼓琴皆兩言之者以笙
簧琴瑟大小備舉故也笙簧象物生而有所示故以
示我周行終焉琴瑟君子以樂心而己故以燕樂嘉
賔之心終焉詩序曰鹿鳴廢則和樂缺矣樂記曰中
心湏斯不和不樂而鄙詐之心入之矣盖禮之於賔
主義之於君臣文王之於羣臣不以君臣之義接之
而推賔主之禮以待之雖和樂且湛亦不出禮之防
閑而己與賔之初筵所謂其湛曰樂豈異致哉

　　四牡

　　四牡勞使臣之来有功而見知則說也

　　皇皇者華

　　皇皇者華君遣使臣也送之以禮樂言逺而有光華也

　　序曰四牡廢則君臣缺矣皇皇者華廢則忠信缺矣
盖君之於使臣有事功之勞不有以知而勞之不足
以全君臣之道使臣之於君既受命於聘好不能延
譽於四方不足以全忠信之徳遣之勞之者禮也歌
詩以叙其情者樂也君之於臣必先遣而後勞序詩
者必先勞而後遣盖所以示勸也



　　樂書卷六十四

　　欽定四庫全書

　　樂書卷六十五

　　宋　陳𤾉　撰

　　詩訓義

　　小雅

　　常棣　　伐木　　采薇　　出車

　　枤杜　　彤弓　　菁菁者莪

　　常棣

　　妻子好合如鼓瑟琴

　　琴瑟同音而相合而妻子好合如之故曰妻子好合如
鼓瑟琴塤篪異音而同和而君民之和如之故曰天
之牖民如塤如篪常棣主燕兄弟而言妻子者以至
于兄弟必自刑寡妻始故也板主言君之於民而言天
者以君之所為天實使之故也是詩先瑟後琴者以弦多
寡序之與鹿鳴鼔鐘鼓瑟鼓琴同意闗雎先琴後瑟
者以音大細序之與女曰鷄鳴琴瑟在御同意車鄰言
瑟不及琴車牽言琴不及瑟詩人之意各有所主爾

　　伐木

　　坎坎鼔我蹲蹲舞我

　　傳曰坎坎蹲蹲喜也樂之所由生也易曰鼔之舞之
以盡神樂之樂也古者作樂始於鼓以作其聲終於舞
以動其容坎坎鼔我則發諸聲音而以反為文也蹲
蹲舞我則形諸動静而蹈厲有節也人道性術之變
盡於此矣文王燕朋友故舊而為樂至此亦仁之至
義之盡也竊甞究周官燕樂鐘磬教之於磬師笙鐘
供之於笙師奏其樂以鐘師舞其樂以旄人龡而歌
之以鞮鞻氏儀禮之燕禮樂人設縣小臣何瑟面鼓
工升卒歌笙入立奏下管新宫若舞則勺是燕以示
慈惠而樂固無不備舉矣觀文王燕羣臣於鹿鳴其
樂不過笙簧琴瑟燕朋友故舊於伐木其樂不過於
鼔舞至於常棣燕兄弟未嘗及樂其故何哉以伐木
考之籩豆有踐兄弟無逺而以鼔舞繼之是燕兄弟
固未嘗無樂也不然常棣之詩何以謂之和樂且孺
且湛哉鹿鳴不言鼓舞非無鼓舞也伐木不言笙簧
琴瑟非無笙簧琴瑟也盖亦互備而已

　　采薇　　出車　　杕杜

　　采薇遣戌役也文王之時西有昆夷之患北有玁狁之
難以天子之命命将率遣戍役以守衛中國故歌采薇
以遣之出車以勞還枤杜以勤歸也

　　文王之時天保以上治内采薇以下治外西攘昆夷
之患北伐玁狁之難方出而行師則将役均在所遣
故歌采薇以遣之所以一貴賤之心也與荀卿所謂百
将一心三軍同力同意及旋而班師則尊卑不可不
辨故歌出車以勞率歌枤杜以勞役所以明貴賤之
分也與禮記所謂賜君子小人不同日同意天地之
於萬物出乎震所以遣之也歸乎坎所以勞之也文
王之於将役致義以遣之致仁以勞之亦何異此遣
之勞之禮也必歌詩以樂之樂也

　　彤弓

　　鐘鼓既設一朝饗之鐘鼓既設一朝右之鐘鼓既設一
朝醻之

　　古者諸侯有功於王室天子非特賜之彤弓以旌之
抑又行獻醻酢之禮以禮之設鐘鼓之樂以樂之也
周官樂師饗食諸侯序其樂事令奏鐘鼓鎛師凡饗
祀鼓其金奏之樂典庸器帥其屬而設筍虡饗食亦
如之由是觀之饗禮不終朝以訓恭儉要之賔主百
拜而酒三行其樂未嘗不令奏鐘鼓也然錫彤弓必
因饗禮笙師饗射共笙鐘之意也鐘師饗奏燕異禮
而同樂是燕亦以鐘鼓為主也觀文王之燕羣臣其
樂有及於琴瑟笙簧燕朋友故舊其樂有及於鼓舞
然則饗樂固與燕同是詩特及鐘鼓者非不用琴瑟
笙舞也所主者鐘鼓而已先言饗之次又右之與周
官大祝以享右祭祀同意

　　菁菁者莪

　　菁菁者莪在彼中阿既見君子樂且有儀菁菁者莪在
彼中沚既見君子我心則喜

　　文武之學曰辟廱成王之學曰成均而大司樂掌其
法焉盖辟之以禮廱之以樂成其虧均其過不及學
校之教也成王有改辟廱之名無變辟廱之實其長
育人材而成之者亦不過禮樂而已既見君子樂且
有儀有儀者禮也樂之者樂也然則禮樂豈不為君
子之深教歟樂且有儀序所謂樂育材也我心則喜
序所謂天下喜樂之也辟廱之制環之以水則所謂
中沚辟廱之實也以中為義成均之實也諸侯之制
半於天子其學謂之泮宫魯頌泮水之詩曰思樂泮
水言采其芹所以喻禮繼之以載色載笑匪怒伊教
所以為樂天子諸侯之制雖不同其教曷嘗不一本
禮樂哉六月之序曰菁菁者莪廢則無禮儀而不及
樂何也孔子曰不能樂於禮素樂記曰知樂則幾於
禮矣古之育人材以立於禮為始以成於樂為終是
足於禮者未嘗不知樂足於樂者未嘗不知禮詩兼
始終言之序特原始稱之而已













　　樂書卷六十五

　　欽定四庫全書

　　樂書卷六十六

　　宋　陳𤾉　　撰

　　詩訓義

　　小雅(何人斯　鼓鐘　　楚茨)

　　何人斯

　　伯氏吹壎仲氏吹篪

　　壎之為器平底六孔水之數也中虚上銳火之形也壎以水
火相合然後成器亦以水火相和然後成聲故大者聲合黄
鐘大呂小者聲合太蔟夾鐘一要宿中聲之和而已先儒
謂圍五寸有半長三寸有半盖取諸此篪之為器大者尺
有四寸陰數也其圍三寸陽數也小者尺有二寸則全於
陰數而已要皆有翹焉一孔上達寸有三分而横吹之篪
為不齊者也爾雅曰大塤謂之器大箎謂之沂器則六孔
交鳴而喧譁沂則出於一孔而其聲清以辨也土王於長
夏而壎土音也有伯氏之意焉竹王於仲春而篪竹音也
有仲氏之意焉故曰伯氏吹壎仲氏吹篪板詩曰天
之牖民如壎如篪是壎篪異器而同樂伯仲異體而
同氣故詩人取以況焉觀周官小師教塤瞽矇播之
笙師兼篪而教之詳於塤畧於篪者以塤主倡始不
得不詳篪主和終而已不得不畧不亦寓伯仲之㫖
乎昔暴公之於蘇公以義相友有兄弟之親以情相
歡有塤篪之樂是雖靡不有初而鮮克有終真餘耳
之光初蕭朱之隙末也喪其本心亦已甚矣譙周曰
幽王之時暴辛公善塤蘇成公善篪由是觀之豈詩
人因其所善取譬耶世本曰暴公作塤蘇公作篪是
不知塤箎之作其來尚矣壎又作塤篪又作䶵者焉
金方而土員水平而火銳一從熏火也其徹為黑則
水而已一從員則土之形也籥本起黄鍾之龠如笛
而三孔所以通中聲也篪或作䶵者與龠不齊故也

　　鼓鐘

　　鼓鐘鏘鏘淮水湯湯憂心且傷淑人君子懷允不忘鼓
鐘喈喈淮水湝湝憂心且悲淑人君子其徳不回鼓鐘
伐鼛淮有三洲憂心且妯淑人君子其徳不猶鼓鐘欽
欽鼔瑟鼔琴

　　周官鎛師掌金奏之鼓凡祭祀鼓其金奏之樂禮記
晉平公鼓鐘杜蕢聞鐘聲曰安在爾雅曰徒鼓鐘謂
之脩盖鼔鐘之詩刺幽王為流連之樂鼓作其鐘於
淮水之上樂而忘反者也非持鼓鐘以自娱抑又伐
鼛以勞人而琴瑟笙磬管籥之樂無不備舉亦異乎
先王所為而已昔齊景公欲為流連之樂而晏子以
謂先王無是之樂卒能出舍於郊興發以補不足作
徵招角招君臣相恱之樂是得易所謂㝠豫成有渝
無咎者也幽王流連而不知反曾齊景公之不若詩
人如之何不刺之邪

　　笙磬同音

　　凡音之起由人心生也妙有以通八卦之徳顯有以
類萬物之情故離音絲其發為琴瑟震音竹其發為
笙乾音石其發為磬周官眡瞭掌擊笙磬笙師掌共
鐘笙之樂儀禮大射樂人宿縣于阼階東笙磬西面
其南笙鐘是磬與笙同為陽聲擊應笙之磬而笙亦
應之也鐘與笙則一陰一陽而已鼓應笙之鐘而笙
亦應之也笙磬作於堂之上下異器而同音笙鏞均
作於堂下異音而同樂此書詩所以異致歟鼔鐘欽
欽雖敬而有不足之意鼓瑟鼓琴則先大後小皆以
反為文者也笙磬同音則聲應相保而為和以雅以
南以籥不僭則節之以中聲而不亂皆不至慢易以
失節者也言以反為文刺幽王之不知反言不至慢
易以失節刺幽王之不知節陳善閉邪之道也

　　以雅以南以籥不僭

　　雅者中國之樂也南者南夷之樂也春秋書萬入去
籥萬武舞也籥文舞也謂之雅則聲音節奏合於雅
言雅則頌可知矣謂之南則南夷之樂言南則三方
可知矣籥則文舞言籥則萬可知矣華夷之樂雖殊
要之播於中聲之籥而執以舞之則聲容有節而不
僭矣先王作樂崇徳始也鼓鐘以致其敬中也鼓瑟
鼓琴笙磬同音以致其和終也以雅以南以籥不僭
以致其節周官鼓人掌六鼓四金之音聲以節聲樂
以和軍旅大師掌六樂聲音之節與其和禮曰夫敬
以和何事不行盖敬勝則乖而離必以和濟之語所
謂禮之用和為貴之意也和勝則蕩而流必以節正
之語所謂知和而和以禮節之之意也作樂終始不
失乎禮周官所謂樂禮是已若然庸詎有流湎慢易
之患耶幽王徒有是樂而無徳以宜之鼓鐘之刺曷
可已哉

　　楚􁇊

　　禮儀既備鐘鼓既戒

　　禮樂之於天下無主不止無文不行故主減與盈者
禮樂之情也以進與反者禮樂之文也禮儀欲其既
備是禮主其減而以進為文也豈卑者舉之罄者與
之之意歟鐘鼔欲其既戒是樂主其盈而以反為文
也豈髙者下之饒者取之之意歟古之行聘禮酒清
人渇而不敢飲肉乾人飢而不敢食日莫人倦而不
敢惰得非禮儀欲其既備耶以鐘鼓奏九夏而終之
以祴夏驁夏九叙惟歌而終之以戒之用休得非鐘
鼓欲其既戒耶禮樂所施如此則其用於祭祀以交
神人亦何獨不然盖賢君子之祭也致其誠信與其
忠敬奉之以物道之以禮安之以樂參之以時明薦
之而已矣不求其為此孝子之心也楚􁇊之詩君子
思古之賢君得四海之歡心而與之祭祀我孔熯矣
式禮莫愆致誠信忠敬之謂也苾芬孝祀奉之以物
之謂也禮儀既備道之以禮之謂也鼔鐘既戒安之
以樂之謂也孝子之心如此而已此所以孝孫徂位
工祝致告也祭義曰反饋樂成薦俎序其禮樂備其
百官奉承而進之於是喻其志意以其恍惚以與神
明交庶或饗之此之謂歟















　　樂書卷六十六

　　欽定四庫全書

　　樂書卷六十七

　　宋　陳𤾉　撰

　　詩訓義

　　小雅(楚茨　莆田　車舝　賓之初筵)

　　楚􁇊

　　鼓鐘送尸神保聿歸諸宰君婦廢徹不遲

　　惟聖人為能饗帝惟孝子為能饗親故祭之日樂與哀
半饗之必樂已至必哀是樂之所以迎來哀之所以送
往也然則鼓鐘送尸神保聿歸則反樂而不哀者豈孝
子之情也哉哀以送往孝子之心也鼓鐘送尸先王之
禮也以禮廢心則不仁以心忘禮則不智二者並行夫
然後全之盡之也周官大司樂凡樂事尸出入則奏肆
夏鐘師凡樂事以鐘鼓奏九夏然則鼓鐘送尸庸非奏
肆夏之樂乎内宗掌宗廟之祭祀薦加豆籩及以樂徹
則佐傳豆籩外宗掌宗廟之祭祀似王后薦玉豆眡豆
籩及以樂徹亦如之則諸宰君婦之徹有樂可知矣古
之作樂鐘鼓既設未嘗不終之以舞則送尸之樂雖不
言舞以鐘鼔見之也祭統曰及入舞君執干戚就舞位
君為東上冕而總干率其羣臣以樂皇尸是故天子之
祭也與天下樂之諸侯之祭也與竟内樂之鼓樂送尸
神保聿歸繼之以諸父兄弟備言燕私樂具入奏以綏
禄豈非鼓舞以樂皇尸與天下樂之之意耶

　　樂具入奏

　　周官樂師凡樂出入令奏鐘鼓盖樂之用於天下明
則有燕饗幽則有祭祀先王於祭祀之末既歸賓客
之俎矣又能備燕私以親諸父兄弟則仁之至義之
盡也樂也者不過樂斯二者而已宗廟之禮既畢復
具入奏於燕私之所則鐘鼓備設所以親同姓成和
樂也湛露天子所以燕諸侯其詩曰厭厭夜飲在宗
載考亦此意歟古之作樂奏黄鐘者必歌大呂舞雲
門奏太蔟者必歌應鐘舞咸池言樂具入奏則歌舞
具舉豈特鐘鼓而已哉

　　甫田

　　琴瑟擊鼓以御田祖

　　古者有事於釋奠祭先師有事於瞽宗祭樂祖養老
祭先老執爨祭先炊馬祭先牧食祭先飯然則於田
祭田祖亦示不忘本始而已盖備物而祭之者禮也
作樂而御之者樂也然離音絲而琴瑟以之南方之
樂也坎音革而擊鼓以之北方之樂也南方至陽用
事而陰萌焉故萬物自是而之死北方至陰用事而
陽萌焉故萬物自是而之生甫田之御田祖必琴瑟
擊鼓者以自冬徂春農事則終而復始百穀則死而
復生故作是樂以御之各有度數存焉用是以祈甘
雨則陰陽和百穀生其於介稷黍穀士女也何有周
官籥章凡國祈年于田祖龡豳雅擊土鼓以樂田畯
國祭蜡則龡豳頌擊土鼓以息老物又曰國索鬼神
而祭祀則以禮屬民而飲酒于序以詩推之攸介攸
止烝我髦士以我齊明與我犧羊以社以方則蜡以
息民之祭也琴瑟擊鼓以御田祖以祈甘雨則祈年
之祭也於蜡祭言禮以見樂於祈年之祭言樂以見
禮詩人之法言也

　　車舝

　　四牡騑騑六轡如琴

　　鄭風曰琴瑟在御莫不靜好則琴常御之樂也衛風
曰公庭萬舞在前上處則舞前處之樂也以六轡御
四牡和正而有節無以異於常御之琴故車舝以如
琴言之兩驂在前疾徐而有節無以異於前處之舞
故太叔于田以如舞言之

　　賓之初筵

　　鐘鼓既設舉醻逸逸

　　庶人有主皮之射而無賓射燕射士有賓射燕射而
無大射大射惟王於諸侯為然周官大司樂大射王
出入令奏王夏及射令奏騶虞詔諸侯以弓矢舞盖
賓之初筵鐘鼓既設不過奏王夏騶虞而已奏王夏
明其大一統也奏騶虞明其樂仁而殺以時也然則
王射以騶虞大夫士之鄉射亦以騶虞者鄉射詢衆
庶亦欲官備於天子也大射記鐘人以鐘鼔奏陔夏
大司樂奏王夏鄉射特以鼓奏陔夏何也曰奏王夏
主王出入言之以鐘鼓奏陔夏主射節言之君尊故
有鐘鼓大夫士卑特用鼓而已考之大射記樂人宿
縣于阼階東笙磬西面其南笙鐘其南鑮皆南陳建
鼓在西南鼓應鼙在其東南鼓西階之西頌磬東面
其南鼓其南鑮皆南陳一建鼓在西階之東南面簜
在建鼓之間鼗倚于頌磬西紘以至瑟歌鹿鳴三終
下管新宮三終舉旌以宮偃旌以商始奏肆夏中奏
貍首卒奏陔驁是詩特言設鐘鼓者舉大以該之也
彤弓言鐘鼓既設為饗有功諸侯故此言鐘鼔既設
為大射擇士故也

　　樂書卷六十七

　　欽定四庫全書

　　樂書卷六十八

　　宋　陳𤾉　撰

　　詩訓義

　　小雅(賔之初筵)

　　大雅(靈臺)

　　賓之初筵

　　籥舞笙鼓樂既和奏

　　道生一則奇而為陽一生二則偶而為隂二生三因隂陽
參合而為冲氣籥之為器如笛而三孔律度量衡所出隂
陽冲氣所宣一龠之實所不能述而冊之所書亦不能記
也伊耆氏用葦以始之後世用竹以易之律度所生隂陽
合焉所以通中聲也故大者謂之産以其聲生出不窮也
小者謂之箹以其聲不至流縱也中者謂之仲則適細大
之中而已要之皆道春分之音應文舞之節也周官籥師
掌教國子舞羽龡籥鼓羽籥之舞笙師掌教龡笙籥則舞
羽龡籥所謂籥舞也鼓羽籥之舞而以笙師教龡籥焉
所謂笙鼓也笙師凡饗射共鐘笙之樂燕樂亦如之則
燕射之樂籥舞笙鼓無所不備此儀禮所謂簜在建鼓
之間盖所以備和奏洽百禮矣然笙之為樂有配鐘言
之書所謂笙鏞以間是也有配磬言之鼓鐘所謂笙
磬同音是也有配瑟言之鹿鳴所謂鼓瑟吹笙是也
有配歌言之儀禮所謂歌魚麗笙由庚是也由此推
之笙之於八音固無所不應豈特應鼓而已哉觀燕
射之禮樂人設縣射人吿具工歌三終左瑟面鼓卒
而奏陔舞勺凡所以言其志永其聲動其容者靡不
具焉是詩特以籥舞笙鼓為言舉終始以見之也大
司樂大射詔諸侯以弓矢舞樂師燕射帥射夫以弓
矢舞故賓之初筵始言大射之禮而曰大侯既抗弓
矢斯張射夫既同獻爾發功繼言燕射之禮而曰實
載手仇室人入又酌彼康爵各奏爾時是大司樂之
諸侯既同之射夫也樂師之射夫入又之室人也射
雖不同如此其執弓矢舞曷嘗不一哉

　　舍其坐遷屢舞僊僊亂我籩豆屢舞僛僛側弁之俄屢
舞傞傞

　　先王未嘗不用盟也所不貴者屢盟而已未嘗不用
舞也所不貴者屢舞而己書譏常舞詩譏屢舞其致
一也盖以禮飲酒者始乎治常卒乎亂況幽王飲酒
不以禮而臣下化之至於屢舞如此豈足怪哉陳幽
公之民男子休耕農而野舞女子休蠶織而市舞序
詩者推本風化之所行而刺之然則幽王飲酒無度
天下化之固勢所不免也古人皆以幽諡之豈其均
有不智之實耶

　　靈臺

　　虡業維樅賁鼓維鏞

　　天下之大獸五脂者膏者臝者羽者鱗者先王於此
以脂者膏者為牲以臝者羽者鱗者為筍虡擊其所
縣而由其虡鳴則虡之為器中實虛焉樂之所由出
也惟道集虛而文王之道寓是焉横謂之筍筍上設
版謂之業以象業成於上樂作於下而文王之業寓
是焉今夫木之性仁檜之為木柏葉松身則葉與身
皆曲以曲而㑹之故音㑹計之檜樅之為木松葉柏
身則葉與身皆直以直而從之故音從客之樅而文
王以徳行仁如之物大謂之賁道大謂之路賁異於
路鼓者事之生作之大故也凡樂象成民功為大夫
鐘謂之鏞者以其能考民功之大故也文王有靈徳
妙之而為道顯之而為業苟不假仁以行之則民亦
孰知其為靈而樂附之耶傳曰積恩為愛積愛為仁
積仁為靈靈臺之所以為靈者積仁故也由是觀之
文王之徳所以降而在民散而在物民物共由之莫
知其所以然而然者以徳行仁之效也作樂以形容
之其誰曰不宜古者作樂所以道陰陽之和者也文
為陽而鼓所以作陽聲也武為陰而鐘所以聚陰聲
也文王以文治故靈臺之樂先鼓而後鐘武王以武
功故執競之樂先鐘而後鼓惟其時物而已然文王
之樂以鼓鐘言之則大矣而未備至武王然後磬管
將將成王然後簫管備舉此靈臺所以列於雅執競
有瞽所以在頌也

　　於論鼔鐘

　　鼔者冬至之音其大麗似天鐘者立秋之音其統實
似地樂云樂云鐘鼓云乎哉是鐘鼓樂之器而樂非
器也有精㣲之義存焉然鐘鼔不論吾無以知其義
矣古之論樂者論倫無患則論其情而已非論其義
也其文足論而不息則論其文而已亦非論其義也
論其義則得之於耳而心喻之得之於心而神受之
豈特恱其鏗鏘而已哉荀卿曰鐘鼓以道志於論鼓
鐘則以意逆志為得之矣莫非鼓也而大者謂之賁
莫非鐘也而大者謂之鏞於論賁鼓其義見於作大
事也於論維鏞其義見於考大功也文王受命而民
樂其有靈徳以及鳥獸昆蟲而始附之者以其有事
功之大素信於民故也文王之樂其琴瑟笙簧見於
鹿鳴其鼔舞見於伐木是詩特詳於鐘鼓者舉其大
而已此大雅言樂所以異於小雅歟

　　於樂辟廱

　　夏后氏以序名學則主以禮射而畧於樂商人以瞽
宗名學則主以樂教而畧於禮周人兼而用之而名
其學以辟廱辟者法之所自出本之以為禮廱者和
之所自生本之以為樂辟廱以本之則禮樂之敎足
以同人心出治道其於安上治民移風易俗也何有
盖樂則生矣生則惡可已以至不知手之舞之足之
蹈之者也故樂吾成已之道自仁之於父子充之至
於聖人之於天道樂吾成物之道也自盡人之性推
之至於盡物之性道志道事以詩書道行道和以禮
樂樂吾允文之道也受成出師資之以為謀反奠獻
馘歸之以為功樂吾允武之道也文王之道見於雝
雝在宮者不以善服人而以善養之及其卒也壯者
抗強行之志而有造老者激己惰之氣而無斁樂道
之效至於如此豈特樂輪奐而已哉文王立辟廱於
豐武王廣之於鎬自西自東自南自北無不中心恱
而誠服皥皥如也彼亦孰知其樂為哉魯僖公之頌
思樂泮水言采其芹不過樂其禮教而已語其道則
未也鐘鼓言於論辟廱言於樂必兩言之者所以歎
美之有言之不足之意故也








　　樂書卷六十八

　　欽定四庫全書

　　樂書卷六十九

　　宋　陳𤾉　撰

　　詩訓義

　　大雅(靈臺　　行葦　假樂　卷阿)

　　靈臺

　　鼉鼓逢逢矇瞍奏公

　　中庸曰今夫水一勺之多及其不測黿鼉蛟龍生焉則
鼉之為物其性靜而惡聒喜夜自鳴而已盖出乎黽之類
其聲大而逺聞者也國語曰矇瞍修聲盖耳目形也聰明
神也聾聵者其神在目不在耳故以之司視而掌火矇瞍
者其神在耳不在目故以之司聽而鼓樂則矇者非無目
也有蒙之者焉瞍者可使幾聲審吉凶者也鼉鼔逢逢而
樂得其性如此則文王靈德所及深矣以矇瞍奏公而形
容之則樂之象成豈私樂吾一身為哉必有以樂人物
遂性而已此所以不言事而言公也然雅為王政之興
頌為王功之成靈臺言樂止於鼔鐘者原王政之所由
興故也維清所奏及於象舞者要王功之所自成故也

　　行葦

　　或歌或咢

　　徒歌謂之謡徒擊鼓謂之咢歌起於嗟歎之不足適
心之所可而已樂之正也咢則有逆於心而喧焉徒
擊鼓而為之非樂之正也或歌於堂上或咢於堂下
而樂之正與不正者靡不具舉其於養老也亦可謂
至矣或獻或酢或燔或炙養老之禮也或歌或咢養
老之樂也

　　假樂

　　假樂嘉成王也

　　人之百骸假皮以自營又假物之皮以營其外二者
胥假也眞則至矣無所復假然欲有所至必有所假
焉故假舟楫而絶江河假輿馬而至千里此假樂所
以為至於樂也盖立人而不忘我之謂仁立我而不
忘人之謂義周之興也文武之功起於后稷而生民
推之以配天所以盡尊尊之義也周家忠厚本於仁
及草木而行葦推之以睦族所以盡親親之仁也積
而至於既醉之太平鳬鷖之守成則仁之至義之盡
也樂也者不過樂斯二者而已成王能持盈守成至
於神祇祖考安樂之則樂之實兆於此矣語其至於
樂其在於假樂之嘉乎莊子曰與人和者謂之人樂
與天和者謂之天樂假樂君子宜民宜人與人和者
也受禄于天自天申之與天和者也天而不人人而
不天皆非所以為至所謂至於樂者天人之樂兼備
而已故曰知天之所為知人之所為者至矣

　　卷阿

　　矢詩不多維以遂歌

　　徳音之謂樂咏其聲之謂歌樂為歌之實歌為樂之
文記曰歌之為言長言之也說之不足故言之言之
不足故長言之矢詩不多言之不足之謂也維以遂
歌長言之謂也歌之為樂出於民性自然非可以强
為也治民至此其治之至歟觀禹之時六府三事允
治未有不自乎不得賢以為己憂矣盖人君之於賢
有卷阿屈納之禮賢者之於民有飄風化養之道有
化之道則其徳成而四方以為則此三事之所自成
也有養之道則其政舉而四方以為綱此六府之所
自成也周自后稷教民稼穯公劉厚民事則六府固
已修矣民徳歸厚見於伐木俾爾單厚見於天保積
而至於忠厚之行葦則成王復何為哉作樂以歌其
成而已夫然則至矣盡矣不可以有加矣故以召康
公三篇之戒終焉此九叙惟歌繼之以戒之用休俾
勿壞之意也然其戒始於公劉之厚民事所以急先
務也終於卷阿之求賢所以急親賢也堯舜仁智不
過如此是則召康公之於成王亦伊尹俾厥后惟堯
舜之心歟傳曰歌者直已而陳徳由是知召康公矢
詩以歌之雖曰樂成王治功之成亦所以直已而陳
徳也與夫蘇公作此好歌以極反側者異矣














　　樂書卷六十九

　　欽定四庫全書

　　樂書卷七十

　　宋　陳𤾉　撰

　　詩訓義

　　周頌(維清　執競　有瞽)

　　維清

　　維清奏象舞也

　　吉事有祥象事知器維周之楨則福之先見事之有
祥者也象舞則王事兆見事之知器者也以吉事之祥
寓於象事之器則文王之舞所以象成者孰非有天下
之象耶樂記曰樂者非謂絃歌干揚也樂之末節也故
童子舞之内則曰成童舞象盖文王之時雖王事兆見
而大統猶未既集也以未既集之統舞之以未成人之
童此所以謂之象舞歟文王世子明堂位祭統仲尼燕
居皆言下而管象春秋傳亦曰象箾南盖文王之樂歌
維清於堂上奏鐘鼓舞象於堂下其所形容者熙邦國
之典而已未及於法則肇上帝之禋而已未及於羣祀
也熙邦國之典則人受之矣肇上帝之禋則天受之矣
然則維周之楨豈過是哉先儒以象為武王樂誤矣

　　執競

　　鐘鼓喤喤磬筦將將

　　古之王者治定制禮功成作樂故商之功成在成湯
其詩曰衎我烈祖繼之以鞉鼓淵淵嘒嘒管聲周之
功成在武王其詩曰無競維烈繼之以鐘鼓喤喤磬
筦將將盖鞉鼓淵淵則聞之必逺象其能廣祖之聲
教也嘒嘒管聲則作之必備象其能成祖之事業也
鐘鼓喤喤則聲之美以象武王之烈至是而充實也
磬筦將將則聲之大以象武王之烈至是而輝光也
傳曰夫樂象成者也如此而已然鐘與鼓應則磬與
筦應矣小雅曰笙磬同音周官磬師掌擊笙磬由是
推之筦雖不一而應磬之筦則笙之筦而已磬筦將
將非笙磬同音而何荀卿亦曰從以磬管鐘鼓喤喤
為武王之美而鼔鐘欽欽反為幽王之刺者以幽王
作流連之樂而不知反其音比於慢矣故言欽欽之
敬以刺之周頌作筦商頌作管者盖伺末為司探本
為官笥於禮器為末管於樂器為本故也自探樂器
之本言之謂之管自完十二律之管言之謂之筦其
實一也爾雅曰鍠鍠樂也或從口主聲言之或從金
主器言之其為樂之美一也

　　有瞽

　　有瞽始作樂而合乎祖也

　　明則有禮樂幽則有鬼神周之禮樂庶事之備也故
作樂於明而合祖於幽彼其所作非苟然也盖亦有
循體自然而已然周之作樂文王見於靈臺維清武
王見於執競與武豈始作於有瞽耶其所以言始作
者作備樂故也周官大司樂以六律六同五聲八音
六舞大合樂以致鬼神示庸非始作備樂以合乎祖
之謂歟雖然有瞽特作於宗廟之中非郊兵之祭也
故止言先祖是聽而已作樂而合乎先祖之聽豈徒
為鏗鏘以樂吾心哉實有以形容祖之功徳合乎祖
之所聽故也

　　有瞽有瞽在周之庭

　　周官瞽矇之職上瞽四十人中瞽百人下瞽百有六
十人則其言有瞽有瞽兼上中下瞽而言之也盖瞽
之字上從鼔以其主於鼔樂故也下從目以其下目
一於聽故也其來則大司樂詔之其歌則大師帥之
相之則在眡瞭焉孔子言相師之道豈非眡瞭之職
歟有瞽有瞽在周之庭盖有眡瞭相之不待及階及
席而已商人以瞽宗名學周之主以樂教者祭之瞽
宗必言在周之庭明非商學故也

　　設業設虡崇牙樹羽

　　樂出於虛而寓於器本於情而見於文寓於器則器
異異虡見於文則文同同筍鐘虡飾以臝屬磬虡飾
以羽屬器異異虡故也鐘磬之筍皆飾以鱗屬其文
若竹筍然文同同筍故也筍則横之設以崇牙其形
髙以峻虡則植之設以業其形直以舉是筍之上有
崇牙崇牙之上有業業之兩端又有璧翣鄭氏謂戴
璧垂羽是也盖筍虡所以縣鐘磬崇牙璧翣所以飾
筍虡夏氏飾以龍而無崇牙殷飾以崇牙而無璧翣
至周則極文而三者具矣此所以言設業設虡崇牙
樹羽也喪禮旌旂之飾亦有崇牙棺牆之飾亦有璧
翣而與筍虡同者為欲使人勿知有惡焉爾靈臺之
詩言虡業而不及管言維樅以為崇牙而不及樹羽
為其非作備樂故也靈臺先虡而後業是詩先業而
後虡者虡於業為大業於虡為小文王之樂大矣而
未備故先其大者成王之樂不舉小不足以見其備
故先其小者


　　樂書卷七十

　　欽定四庫全書

　　樂書巻七十一

　　宋　陳𤾉　撰

　　詩訓義

　　周頌

　　有瞽

　　應田縣鼓

　　爾雅曰大鼓謂之鼖小者謂之應周官大師大祭祀
令奏鼓􁈹大饗亦如之小師凡小祭祀小樂事鼓􁈹盖
鼔小鼓之􁈹小師之職也祭饗用焉大師則令之而已
儀禮大射建鼔在阼階西南鼓應鞞在其東南鼓一建
鼓在其南東鼔朔鼙在其北大射有朔鼙應鼙是詩有
應田縣鼓先儒以田為􁈹則朔鼙􁈹鼓皆小鼓也以其
引鼓故曰􁈹以其始鼓故曰朔儀禮有朔無􁈹周禮有
􁈹無朔猶儀禮之𤣥酒周禮之明水名異而實同也先
儒謂商人加左鞞右應以為衆樂之節盖亦有所受之
也昔少昊氏造建鼓夏后氏加四足謂之足鼓商人貫
之以柱謂之楹鼔周人縣而擊之謂之縣鼓明堂位曰
夏后氏之足鼓殷楹鼓周縣鼔是也然縣鼓本出於建
鼓則縣鼓大鼓也應田縣鼓則先小後大所以為備樂
也設業然後設虡亦此意歟記曰其功大者其樂備
言其備樂如此則功可知矣鄭氏以田為上報非也

　　鞉磬柷圉

　　爾雅大鼗謂之麻以其聲大而散故也大磬謂之毊
以其聲清而高故也祝於衆樂先之而已非能成之
也有兄之道焉圉於樂能以反為文非特不失已也
有禁過之義焉柷以合樂而作之必鼓之欲止者戒
之於早也敔以節樂而止之必鼓之欲籈者潔之於
後也傳曰柷敔者終始之聲斯言信矣盖鼗所以兆
奏鼓堂下之樂也磬則上聲而逺聞堂上之樂也堂
上堂下之樂備奏其合止有時制命於柷圉而已書
曰戛擊禮曰楷擊樂記曰聖人作為控楬荀子曰鞉
柷拊椌楬似萬物則柷圉以椌楬為體椌楬以楷擊
為用也今夫堂上之樂象廟朝廷之治堂下之樂象
萬物之治荀卿以堂下鞉柷椌楬為似萬物則是以
堂上之拊亦似之誤矣柷圉椌楬一物而異名荀卿
以柷椌離而二之亦誤矣鞉又作鼗者鞉兆在右右
之也鼗兆在上先之也圉又作敔者以其樂而止之
故為敔以其禁樂之過焉故為圉其實一也周官眡
瞭掌凡樂事播鼗擊頌磬笙磬小師掌教鼓鼗柷敔
塤簫管瞽矇掌播鼗柷敔塤簫管是皆先鼗而磬次
之先柷敔而簫管次之是詩言鼗磬柷圉繼之簫管
備舉固作樂之序也

　　既備乃奏簫管備舉

　　大簫謂之言以其管二十四無底而善應故也小者
謂之筊以其管十六有底而交鳴故也大管謂之簥
以其聲大而髙也小者謂之篎以其聲小而深也其
中謂之篞則其聲不大不小不髙不深如黑土之在
水中也盖簫以比竹為之其狀鳳翼其音鳳聲雖有
管而非管夏至之音也管則合兩以致用象簫而非
簫十二月之音也周官之於簫管鼓之小師播之瞽
矇吹之笙師則簫管異器而同用要皆堂下之樂器
之尤小者也舉器之尤小尤見樂之所以為備也與
商頌嘒嘒管聲同意易於旣濟言亨小詩於萬物盛
多言魚之微言微物以見其盛多言亨小以見其既
濟然則於樂舉其尤小者其為備樂可知矣古之作
樂一音不備不足以為備樂故金石以動之絲竹以
行之匏以宣之瓦以贊之革木以節之然後為備奏
矣盖應田縣鼓鞉革音也柷圉木音也簫管竹音也
磬石音也不言金音者以石見之不言絲音者以竹
見之不言匏音笙竽有焉記曰君子聽竽笙簫管之
聲則思畜聚之臣則匏亦以簫管見之也八音以土
為主故虞書樂記之論八音皆不言土春秋傳曰為
之七音以奉五聲言七音則瓦舉矣記曰干戚而舞
非備樂也此論備樂而不及舞者舞所以節八音也
言八音則舞舉矣不然詩人何以謂之備奏備舉邪
記言金石絲竹樂之器也繼之文采節奏聲之飾也
盖有是器然後有是飾設業設虡崇牙樹羽所謂文
采也應田縣鼓鞉磬柷圉既備乃奏所謂節奏也楚
􁇊詩曰樂具入奏此言備奏者小備謂之具故樂記
於禮言具於樂言備荀卿亦曰終始具而聖人之道
備矣是具可以言備而備不止於具楚􁇊非論備樂
故止言具奏而已

　　喤喤厥聲肅雝和鳴先祖是聽

　　肅者敬之在心雝者和之在形心敬者其形和則肅
雝存乎人樂者審一以定和使夫陽而不散陰而不
密剛氣不怒柔氣不懾則和鳴存乎樂記曰勁正莊
誠之音作而民肅敬順成和動之音作而民慈愛豈
非肅雝在人和鳴在樂之謂歟成王始作備樂以合
乎祖八音克諧無相奪倫故聞其聲之喤喤者其人
未有不肅雝觀其人之肅雝者其樂未有不和鳴記
曰樂在宗廟之中上下同聽之莫不和敬於此見矣
若夫鄭音好濫淫志宋音燕女溺志衞音趨數煩志
齊音敖僻喬志皆淫於色而害於徳是以祭祀弗用
也子夏論樂及此必繼之肅雝和鳴者以謂其人非
肅雝其樂非和鳴且不可用於祭祀以感神況可用
以感人乎幽有以感神而先祖是聽明有以感人而
我客於止其於永觀厥成也何有舜之作樂戛擊鳴
球搏拊琴瑟以詠下管鼗鼔合止柷敔笙鏞以間簫
韶九成卒至於祖考來格虞賔在位羣后徳讓亦何
異此言聲又言和鳴者聲則在樂鳴則取諸物而已
梓人為筍虡取臝屬聲大而宏者以為鐘虡取羽屬
聲清揚而逺間者以為聲虡故擊其所縣皆由其虡
鳴至於取鱗屬以為筍且其匪色必似鳴矣措其匪
色必似不鳴矣管夷吾之論五聲有似馬之鳴野者
有似雉之鳴木者有似牛之鳴窌者豈非其聲在樂
其鳴取諸物耶莊周有之金石有聲不考不鳴盖鐘
聲金磬聲石皆待考然後鳴其鳴也必由其虡而已
學記之言鐘叩之小則小鳴叩之大則大鳴虞書之
言磬亦曰鳴球而已盖取諸此











　　樂書卷七十一

　　欽定四庫全書

　　樂書卷七十二

　　宋　陳𤾉　撰

　　詩訓義

　　周頌(有瞽　有客　武　酌)

　　有瞽

　　我客戾止永觀厥成

　　昔孔子之喪有自燕來觀者滕定公之葬有四方來觀
者觀禮之成也我客戾止永觀厥成者觀樂之成也子
語魯太師曰樂其可知也始作翕如也從之純如也皦
如也繹如也以成盖樂之一變為一成文樂九成九變
故也武樂六成六變故也周始作備樂而合乎祖不過
主大武而已其成於六變可知也記曰武始而北出再
成而滅商三成而南四成而南國是疆五成而封周公
左召公右六成復綴以崇天子二王之後國於把宋其
來助祭則賓之而弗臣有客之道焉我客戾止豈特有振
鷺之容善習於禮以永終譽為哉將以永觀吾作樂之
成而已傳曰夫樂象成也者武樂之成終於崇天子是
則二王之後戾止而觀成得非所以崇天子之意歟與
商頌我有嘉客亦不夷懌同義觀有客之頌曰有客有
客亦白其馬特美微子之臣而已是詩所謂我客者亦
不過二王之後之臣也言其臣戾止如此則其君可知矣

　　有客

　　既有淫威降福孔夷

　　殺伐之威在征討道徳之威在禮樂古之人以射御
之事寓之禮干戚之舞寓之樂然則禮樂之於天下
有不為人主之威乎盖王者之於禮樂實所以自出
也有之固足以為宜二王後之於禮樂非所宜有也
有之斯為過矣此有客所以言既有淫威也今夫二
王之後在周有不純臣之義非若在庭之臣也以其
有不純臣之義待之以不純臣之禮使之統承先王
用王者禮樂所以優異之也彼雖得用王者禮樂亦
不過施先王之廟而已若夫非先王之廟而用之亦
未免乎僭矣然則魯非二王之後亦得用王者禮樂
故閟宫之頌白牡騂剛以為禮萬舞洋洋以為樂者
以周公有王者之勲勞錫之以王者之禮樂其有淫
威亦不害與二王之後同也

　　武

　　武奏大武也

　　春秋傳曰於文止戈為武戈則器也所以示事止則
象也所以示志序曰桓講武類禡也桓武志也言武
志則講武其事也大武之所以為武不過如此周官
大司樂奏黄鍾歌大呂舞雲門以祀天神奏太蔟歌
應鍾舞咸池以祭地示奏姑洗歌南呂舞大㲈以祀
四望奏蕤賓歌函鍾舞大夏以祭山川奏夷則歌小
呂舞大濩以享先妣奏無射歌夾鍾舞大武以享先
祖由是觀之武奏大武則歌武詩而舞之可知矣樂
師凡樂出入令奏鐘鼓鐘師凡樂事以鐘鼓奏九夏
至於執競祀武王首之以鐘鼔喤喤則武奏大武豈
不以鐘鼓耶

　　酌

　　酌吿成大武也言能酌先祖之道以養天下也

　　文王以文治武王以武功所以致太平之治者文王
也故維天之命太平吿文王也所以立大武之功者
武王也故酌吿成大武也大武之樂武王作之於前
成王述之於後成之有道酌先祖之道以養天下成
之之道也傳曰武有七徳禁暴戢兵保大定功安民
和衆豐財者也酌之詩其事則武其道則養天下武
本毒天下反以養天下者安民和衆豐財之徳而已
今夫勺水為勺酌酒為酌則酌也者有挹而損之之
道焉周之興也建邦啟土於后稷肇基王迹於太王
篤前烈於公劉勤王家於王季至文王然後受方以
朝諸侯受國以有天下其所以積行累功致王業艱
難者無非養天下之道成王酌先祖之道以養天下
可謂成之有道矣其作樂吿成而形容之不亦可乎
故其詩曰我龍受之蹻蹻王之造載用有嗣實維爾
公允師爾公為言事也大武則王事而已其所以衆
允者以其一怒而安天下之民非私乎一身也成王
酌先祖之道以成之則王事終始無虧尚何未盡善
之有乎是詩不言奏者以其吿成而已與武奏大武
異矣不言舞者以維清見之與武奏大武同意矣燕
禮言若舞則勺記言十有三年舞勺成童舞象皆小
舞也朱干玉戚冕而舞大舞皮弁素積裼而舞大夏
大皆舞也周官大舞以大司樂掌之小舞以樂師掌
之由此以觀周之舞也豈不重武宿夜歟此酌與象
所以不言大異乎大武配六樂而謂之大也豈非周
之大統大勲至是然後集耶傳曰舜樂莫盛於韶周
樂莫盛於酌以韶為盛則是以酌為盛是不知舞莫
重於武宿夜之說也白虎通謂之周公之樂曰酌一
何疎耶















　　樂書卷七十二

　　欽定四庫全書

　　樂書卷七十三

　　宋　陳𤾉　撰

　　詩訓義

　　魯頌(有駜　泮水　閟宫)

　　商頌(那)

　　有駜

　　振振鷺鷺于下鼔咽咽醉言舞于胥樂兮振振鷺鷺于
飛鼓咽咽醉言歸于胥樂兮

　　在易坎之九五君也六四臣也君臣以近相與不過
樽酒簋貳以示禮用缶以示樂然則有駜頌魯君臣
有道捨禮樂何以哉蓋鷺之為物其質潔白閑水而
善捕魚其質潔白在公明明之譬也閑水則習禮之
譬善捕魚則得民之譬也于下則在水而已與雎鳩
在河之洲同意于飛則言歸而已與歸飛提提同意
人臣之道潔白以明其德習禮以莊其容始也于下
以從君鼔舞以致其樂終也于飛以言歸鼓節以致
其禮既和之以樂又節之以禮則君臣之間禮樂皆
得而不失道未有不得民者矣魯王禮也天下傳之
久矣君臣未嘗相弑也禮樂刑法政俗未嘗相變也
天下以為有道之國是故天下資禮樂焉然以王者
之法繩之天下有道禮樂自天子出天下無道禮樂
自諸侯出魯侯國也安得用天子禮樂兼四代服器
官為哉蓋周公有王者之勲勞其祭之也報以王者之
禮樂故用之周公廟則可用之魯國則僭矣孰謂魯王
禮耶春秋之時魯君三弑孰謂君臣未嘗相弑乎士之
有誄由莊公始婦人髽而弔由臺駘始孰謂禮樂刑法
政俗未嘗相變乎由是觀之天下無道之國莫甚於魯
苟資禮樂焉亦不免於僭鄭氏以為近誣真篤論歟是
詩頌僖公君臣有道是亦彼善於此而已後世以鷺飾
鼓因謂之鷺為鼓精豈惑越王不經之事而為之説乎

　　泮水

　　思樂泮水薄采其芹

　　天子之學曰辟雍諸侯之學曰泮宮辟生於墻壁之
壁所以限制内外而法如之禮之所由出也廱生於
雝渠之雝飛鳴相濟而和如之樂之所由生也天子
之教辟雝以本之未有不先禮樂則諸侯之教泮宫
以本之雖不全乎禮樂亦半於天子而已故辟廱之
制猶天子宫架也泮宮之制猶諸侯軒架也盖水有
泮適各得半焉所謂泮宫亦半水而已水所以(闕)禮
而芹藻茆禮之物也思樂泮水者恱其樂也薄采芹
藻茆者恱其有禮也文武隆禮樂之教於西雝而自
西自東自南自北無思不服者近者恱之逺者懷之
大學之道也僖公隆禮樂之教於泮水不過屈此羣
醜淮夷攸服而已以道有逺近徳有小大故也鄭之
學校廢於子衿而其詩曰縱我不往子寧不來以刺
其禮廢子寧不嗣音以刺其樂壞禮樂之教不可一
日廢於學校也如此明堂位曰頖宮周學也禮器曰
魯人將有事於上帝必先有事於頖宫則頖宮周人
之制魯之大學也魯之大學在郊故將有事上帝則
於之有事焉然則序與瞽宗盖設於頖宫左右而米
廩其公宫南之小學歟

　　閟宮

　　萬舞洋洋

　　明堂位曰成王以周公為有勲勞於天下封曲阜命
魯公世世祀之以天子之禮樂是以季夏六月以禘
禮祀周公於大廟牲用白牡尊用犧象山罍鬱尊用
黄目灌用玉豆雕纂爵用玉琖仍雕加以璧散璧角
俎用梡嶡升歌清廟下管象朱干玉戚冕而舞大武
皮弁素積裼而舞大夏昧東夷之樂也任南蠻之樂
也納夷蠻之樂於大廟言廣魯於天下也由是觀之
白牡騂剛犧尊將將毛炰胾羮籩豆大房天子之禮
也萬舞洋洋天子之樂也於禮言犧尊籩豆則罍黄
目雕篹梡嶡之類舉矣於樂言萬舞則升歌下管大
夏蠻夷之樂舉矣後世禮廢樂壞僭八佾於羣公之
廟獻六羽於仲子之宫春秋譏之又況卒仲遂叔弓
不以禮乎宣八年辛巳有事于大廟仲遂卒于垂壬
午猶繹萬入去籥譏其以輕妨重也昭十五年癸酉
有事于武宮籥入叔弓卒去樂卒事譏其以小廢大
也

　　那

　　那祀成湯也㣲子至于戴公其間禮樂廢壞有正考甫
者得商頌十二篇於周之大師以那為首

　　六經之道同歸而禮樂之用為急古之王者治定必
制禮以廣業功成必作樂以崇徳所以昭先烈遺來
世為一代制作之盛典也商之成湯革夏以為商拯
民於塗炭之中寘之治安之域則其治既定而禮制
其功既成而樂作後世孫子追述當時制作之意形
容於美盛徳之頌因歌而祀之此那之所以作也自
微子國於宋統承先王修其禮樂至于戴公凡數世
矣其間先王禮樂或廢而不興或壞而不修而樂正
雅頌所存蔑如也有孔氏之先考甫者至孔子時又
亡七篇是商頌得正考甫而僅存至孔子而後不泯
語曰周因於商禮所損益可知也語曰商者五帝之
遺聲也商人識之故謂之商明乎商之音者臨事而
屢斷莊周謂曾子曳屣而歌商頌聲滿天地若出金
石由是觀之商禮之所以損益樂之所以聲音後世
不可得而考也所可知者特其恭敬之實大濩之名
而已其不言商之風雅者非無風雅也久而不傳故
也商頌固不止十二篇正考甫得於周之太師止是
而已其風雅不存又可知矣王通曰詩三百始終於
周而存商頌者亦所以為周戒詩不云乎殷鑒不逺
在夏后之世然則周鑒豈不在於商乎


　　樂書卷七十三

　　欽定四庫全書

　　樂書卷七十四

　　宋　陳𤾉　撰

　　詩訓義

　　商頌(那)

　　那

　　猗與那與置我鼗鼓奏鼓簡簡衎我烈祖湯孫奏假綏
我思成

　　正北之坎為革則鼔為冬至之日音而冒之以啟蟄
之日其聲象雷其形象天其於樂象君故鼓柷鼔敔
鼓瑟鼔鐘鼓簧鼓缶皆謂之鼔以五聲非鼔不和故
也記曰鼔無當於五聲五聲弗得不和此其意歟盖
其制始於伊耆氏之土鼔備於夏后氏之足鼓商人
貫之以柱謂之楹鼓周官以大僕建路鼔于大寢門
之外儀禮大射建鼓在阼階西南鼓則其所建楹鼓
為一楹四稜焉貫鼓於其端猶四植之桓圭也莊子
曰負建鼔可負必以楹貫而置之矣所謂置我鞉鼓
者如此鞉兆奏鼓者也言奏鼔簡簡則鞉從之矣禮
記曰禮反其所自生樂樂其所自成湯之孫子奏鞉鼔
以衎烈祖假有廟非特昭先祖之功而已亦所以樂其
所自成也烈祖庸詎釋我而不綏之邪在易之豫先王
作樂殷薦之上帝以配祖考殷人郊丘之祭以祖考配
上帝猶且以樂薦而先之況宗廟烝嘗之祭乎此那祀
成湯所以先樂後禮之意也豈非記所謂殷人尚聲耶

　　鞉鼓淵淵嘒嘒管聲

　　革音兆於北方則播而為鼗鼔竹音運乎十二月則
發而為管聲周官大司樂靁鼓靁鼗以禮天神靈鼓
靈鼗以禮地示路鼓路鼗以禮人鬼則鼗鼓淵淵非
靁鼓靁鼗靈鼔靈鼗也路鼔路鼗而已以孤竹之管
禮天神孫竹之管禮地示陰竹之管禮人鬼則嘒嘒
管聲非孤竹之管也陰竹之管而已言鼗鼓繼之以
淵淵言管聲先之以嘒嘒何也盖鞉鼓必待奏之然
後聞其聲管聲與鞉鼓合奏聞其嘒嘒之聲知為管
聲而已此細大不踰無相奪倫之意也

　　既和且平依我磬聲

　　先王作樂本之以五行文之以五聲㕘之以八卦播
之以八音八卦之所君者乾也八音之所主者磬也
故磬音出於乾而已盖乾位西北而天屈之以為無
有曲折之形焉所以立辨也故方有西有北時有秋
有冬物有金有玉分有貴有賤位有上有下而親疎
長幼之理皆辨於此矣古人論磬嘗謂有貴賤焉有
親疎焉有長幼焉三者行然後萬物成天下樂之故
在廟朝聞之君臣莫不和敬閨門聞之父子莫不和
親族黨聞之長幼莫不和順夫以一器之成而功化
有至於此則磬之所尚豈在夫石哉凡尚聲為衆聲
所依而已商樂以磬為主故言依我磬聲舜樂以簫
為主故言簫韶九成

　　庸鼓有斁萬舞有奕

　　庸鼓鐘鼓之大者也萬舞舞之大者也商之作樂在
蕩則奏鼓簡簡大矣而未備在湯孫則嘒嘒管聲備
其細以成大記曰商人尚聲臭味未成滌蕩其聲樂
三闋然後出迎牲聲音之號所以詔告於天地之間
豈不以樂之大然耶觀舜堂上之樂戛擊鳴球搏拊
琴瑟以詠所以貴人聲也堂下之樂則管鞉鼓合止
柷敔笙鏞以間所以賤樂器也那祀成湯之樂堂上
言依我磬聲則戛擊鳴球搏拊琴瑟之類舉矣堂下
言鞉鼓管鏞則柷敔笙簫之類舉矣國語曰聲應相
保曰和細大不踰曰平商之作樂細大和髙下平上
下諧逺有以廣聲教備有以成事業其於致太平也
何有那祀成湯詳於樂而略於禮者以其祖有功而
樂象功故也烈祖祀中宗言清酤和羮之禮而不及
樂者以其宗有徳而禮成徳故也閟宮言萬舞洋洋
美其形容之衆大也此言萬舞有奕美其綴兆之衆
大也由是觀之萬舞之舞在商為大濩在周為大武
周官皆以大司樂掌之其為衆大可知先儒謂以武
王用萬人定天下言之不考商頌之過也













　　樂書卷七十四

　　欽定四庫全書

　　樂書卷七十五

　　宋　陳𤾉　撰

　　尚書訓義

　　虞書(舜典)

　　五帝殊時不相沿樂非無禮也以其行天道以治人樂
勝乎禮故也三王異世不相襲禮非無樂也以其行人
道以奉天禮勝乎樂故也是以仲尼對顔淵之問於商
周特言輅冕於唐虞特言韶舞豈不表裏於此歟周官述
二帝之樂堯曰大章舜曰大韶樂記釋二樂之義大章章
之也韶繼也盖堯放上世之勲煥乎其有文章故後世語
功德尤章者必稽焉舜重堯帝之華有以盡繼體之道故
後世語善繼人之志者必稽焉揚雄曰襲堯之爵行堯之
道法度彰禮樂著垂拱而視天民之阜然則禮樂之功豈
不至矣哉樂記曰禮至則無怨樂至則不爭揖遜而天下
治者禮樂之謂也其舜之謂乎今夫聖人定書必斷自
堯舜論樂亦斷自二帝夫豈以黄帝而上為不足取也
誠以禮義哨哨而樂之情文未盡不足以法後世故耶

　　舜典

　　三載四海遏密八音

　　先王制為喪服之禮其恩厚者其服重故為父斬衰
三年以恩制者也資於事父以事君而敬同故為君
亦斬衰三年以義制者也彼中國之近者報君之禮
盖亦不及如此若夫四海之逺者其報未必如是之
重姑遏密八音而已盖樂出為虛寓於實則八音各
麗於器器具而天地萬物之聲可得而考焉故物之
盛於天地之間若堅若脆若勁若韌若實若虛若沉
若浮皆得効其響焉故八物各音而同和也考之於
經堯舜之時八音固已大備後世雖有作者皆不能
易兹八物矣盖主朔易者坎也故其音革為果蓏者
艮也故其音匏震為竹故其音竹㢲為木故其音木
兊為金故其音金乾為玉故其音石瓦土器也故坤
音瓦蠶火精也故離音絲革聲隆大冬至之音也鼗
鼖繫焉匏聲崇聚立春之音也笙竽繫焉竹聲清越
春分之音也管籥繫焉木聲無餘立夏之音也柷敔
繫焉金聲舂容秋分之音也莫尚於鐘石聲温潤立
冬之音也莫尚於磬土聲函胡立秋之音也莫尚於
壎缶絲聲纖㣲夏至之音也莫尚於琴瑟革失之洪
匏失之長竹失之髙木失之短金失之重石失之輕
土失之下絲失之細要之八音從律而不姦然後為
和樂也禮記論八音多矣曰施之金石舉其始言之
曰匏竹在下要其終言之金石絲竹樂之器也兼始
中終言之幷與三者而詳言之周官大師之職而已
盖樂器重者從細輕者從大大不踰宫細不踰羽細
大之中則角而已莫重於金故尚羽莫輕於瓦絲者
石也故尚角匏竹非有細大之從也故尚議革木非
有清濁之變也故一聲然則金石則土類西凝之方
也故與土同位於西匏竹則木類東生之方也故與
木同位於東絲成於夏故琴瑟在南革成於冬故鼗
鼓在北大師之序八音以金石土為先革絲次之木
匏竹為後者盖西者秋成之時聲之方也虛者樂所
自出聲之本也故音始於西成於東於西金石先於
土者以陰逆推其所始故也於東匏竹後於木者以
陽順序其所生故也革絲居南北之正先革而後絲
者豈亦先虛之意歟由是推之堯舜之樂雖不可詳
究其音之大致亦不過如此

　　帝曰夔命汝典樂敎胄子直而温寛而栗剛而無虐簡
而無傲

　　昔舜使重黎舉夔於草莽之中以為樂正重黎又欲
益求人舜謂之曰聖人為能知樂之本而夔能和之
以平天下若夔者一而足矣遂命典樂敎胄子則夔
之達於樂不亦深乎帝則徳全而敎略故舜命夔敎
胄子以四徳直而温寛而栗剛而無虐簡而無傲是
也王則業大而敎詳故命大司樂敎國子以六徳中
和祇庸孝友是也古者教人以道未嘗不始終之以
樂文王世子曰三王之教世子也必以禮樂孔子成
於樂則敎以樂者固所以為教人始終之道歟學記
之教人先之入學釋菜以示禮繼之小雅肄三以示
樂學雜服者達之以安禮學操縵者達之以安樂以
至十三舞勺成童舞象二十舞大夏由是觀之敎人
以樂而始終之豈特施於胄子哉教之以直而温寛
而栗則知教之所由興教之以剛而無虐簡而無傲
則知教之所由廢既知教所由興又知教所由廢夫
然後可以為人師矣夔教胄子如此其於為人師之
道固裕如也孰謂夔其窮歟觀周官大司樂之教國
子非特樂徳也盖幷與樂語樂舞而教之豈舜之教
胄子不足於此耶以經求之其曰詩言志歌永言非
無樂語也其曰樂則韶舞非無樂舞也特舉樂徳以
該之而已

　　詩言志歌永言

　　在心為志發言為詩則詩也者言之合於法度而志
至焉者也故詩之所言在志不在言怒則爭鬭喜則
詠歌則歌也者志之所甚可而言形焉者也故歌之
所永在言不在志是以卷耳作見后妃求賢之志泉
水作見衞女思歸之志䲭鴞作而周公救亂之志明
雲漢作而宣王撥亂之志著此詩所以言志也臯陶
賡歌所以永吾歸美之言禹之九歌所以永吾勸戒
之言卷阿之遂歌所以永吾用賢之言四牡之所歌
所以永吾將母之言何人斯之好歌所以永吾惡讒
之言此歌所以永言也楊子曰說志者莫辨乎詩傳
曰詩以道志豈詩言志之意耶師乙曰歌之為言也
長言之也說之故言之言之不足故長言之豈歌永
言之意耶盖詩人言也歌人聲也人言不如人聲之
入人也深故詩為先歌次之以詩序求之在心為志
發言為詩情動於中而形於言詩言其志也言之不
足故嗟歎之嗟歎之不足故永歌之永其言也永歌
之不足故不知手之舞之足之蹈之舞動其容也此
曰詩言志歌永言終之以八音克諧而不及舞者古
者舞以八人為佾所以節八音者也言八音則舞舉
矣或永其言或咏其聲以言心聲故也書述夔之所
教而曰詩言志歌永言别言之以辨異也周官述瞽
矇所掌而曰九徳言六詩之歌合言之以統同也記
曰弦歌詩頌瞽矇絃歌諷誦詩皆先歌後詩與書異
何也曰書先詩後歌者原歌之所始者自乎詩也二
禮先歌後詩者序樂之所歌者不過詩而已






　　樂書卷七十五

　　欽定四庫全書

　　樂書巻七十六

　　宋　陳𤾉　撰

　　尚書訓義

　　虞書(舜典　大禹謨)

　　舜典

　　聲依永律和聲

　　人之生也鍾五行之秀氣其出為五言之永律必和五
行之聲盖詠以永為體永以詠為用故舜之作樂琴瑟以
詠所以為聲依永也笙鏞以間所以為律和聲也故歌風
而聲不依永無以見德性之微歌雅而聲不依永無以著
法度之正歌頌而聲不依永無以顯功德之成如此則聲
詩不協失其所謂中聲所主者矣此聲所以不可不依永
也宫為君不以律和之則其聲荒其君驕商為臣不以律
和之則其聲陂其臣壞角為民不以律和之則其聲憂其
民怨徵為事不以律和之則其聲哀其事勤羽為物不以
律和之則其聲危其財匱如此則聲律不諧失其所謂
中聲所歸者矣此律所以不可不和聲也周官大師掌
六律六同皆文之以五聲教六詩以六德為之本以六
律為之音豈亦聲依永律和聲之意歟今夫陽六為
律則黄鍾太蔟姑洗㽔賓夷則無射皆聲之屬乎陽
所謂律也陰六為呂則大呂應鍾南呂函鍾中呂夾
鍾皆聲之屬乎陰所謂呂也别而言之律與呂異合
而言之呂亦謂之律此禮運所以有五聲十二律之
說也古之言律或謂之六律或謂之六始配律者或
以呂或以同六始則六間配之可也謂之七音何也
曰述天地自然之氣數謂之律以陽造始謂之始匹
於陽為呂間於陽為間同於一陽為同呂間以命體
間命以位同命以情合陽六陰六言之均謂之六律
也此特以律為言豈非合而言之耶

　　八音克諧無相奪倫神人以和

　　先王之作樂主之以六律六同而播之以八音金石
以動之絲竹以行之匏以宣之瓦以贊之革木以節
之所道者中徳所詠者中音故氣無滯陰亦無散陽
細不至於抑大不至於陵一於回邪曲直各歸其分
而已此樂記所謂先王合生氣之和道五常之行使
之陽而不散陰而不密剛氣不怒柔氣不懾四暢交
於中而發作於外皆安其位而不相奪也庸非八音
克諧無相奪倫之謂耶盖樂者天地之和先王審一
以定之者也故奏之宗廟則肅雝和鳴先祖是聽作
之天下則長幼和順兄弟和親以之率神從天故其
神和以之反情和志故其人和神和則其鬼不神亦
不傷人矣人和則移風易俗天下皆寧矣國語曰徳
音不愆以合神人神是以和民是以寧豈特祖考來
格羣后徳讓而已哉今夫禮以辨異則治神人而使
之不亂樂以統同則和神人而使之無間言神則知
人之為鬼言人則知神之為天言天神人鬼則地示
之禮可知周官宗伯掌邦禮治神人亦足發明於此
矣然則書美舜樂曰詩言志歌永言聲依永律和聲
八音克諧而不及舞大司樂序周樂則奏律歌而呂
舞六樂者豈非帝者徳全而樂簡王者業大而樂備
故耶揚雄有之周之禮樂庶事之備也可不信乎

　　大禹謨

　　水火金木土穀惟修正德利用厚生惟和九功惟叙九
叙惟歌戒之用休董之用威勸之以九歌俾勿壞六府
三事允治時乃功

　　春秋傳曰水火金木土榖謂之六府正徳利用厚生
謂之三事六府三事謂之九功九功之徳皆可歌也
謂之九歌盖王者治定制禮功成作樂然則禹之九
功惟叙九叙惟歌豈非以禹功之成不可不作樂以
形容之耶戒之用休仁之至也董之用威義之至也
勸之以九歌俾勿壞使之樂斯二者必至有成而無
壞也始而戒之終而勸之與秦終南之詩同意周官
大司樂言奏九徳之歌九㲈之舞瞽矇掌九徳之歌
以役大師大㲈舜樂也謂之九㲈之舞則大夏禹樂
也謂之九徳之歌得非九夏乎鐘師以鐘鼓奏九夏
王夏肆夏昭夏納夏章夏齊夏族夏裓夏驁夏杜子
春曰王出入奏王夏尸出入奏肆夏牲出入奏昭夏
四方賓來奏納夏臣有功奏章夏夫人祭奏齊夏族
人侍奏族夏客醉而出奏裓夏公出入奏驁夏盖王
者之於天下出而與物相見以同民患是雖有文明
之華功業之大而多故或生焉又不可不思患而預
為之戒也禹作九夏之樂本九功之徳以為歌而曰
勸之以九歌俾勿壞豈非先患慮患而戒之乎今夫
天下之民以王者為之君也夏之樂以王夏為之君
故王出入奏王夏尸非神也象神而已惟在廟則均
全於君是與之相敵而無不及矣故尸出入奏肆夏
牲所以食神實以召之也神藏於幽微而有以召之
則洋洋乎如在其上如在其左右不亦昭乎故牲出
入奏昭夏外之為出内之為納四方之賓或以朝而
來王或以祭而來享非可却而外之也容而納之繫
而屬之安賓客恱逺人之道也故四方賓來奏納夏
東南為文西南為章則章者文之成明之著也人臣
有功不錫樂以章之則其功卒於黯闇不明非崇徳
報功之道也故臣有功奏章夏古者將祭君致齋於
外夫人致齋於内心不苟慮必依於道手足不苟動
必依於禮夫然後致精明之徳可以交神明矣故夫
人祭奏齊夏族人之侍王内朝以齒明父子也外朝
以官體異姓也合族之道不過是矣故族人侍奏族
夏既醉而出並受其福醉而不出是謂伐徳非特於
禮為然樂亦如之是以先王之樂未嘗不以裓示戒
焉故客醉而出奏裓夏大射公入驁則公與王同徳
爵位莫重焉然位不期驕而驕禄不期侈而侈則自
放驕傲之患難乎免於身矣是以先王於樂未嘗不
以驁示戒焉故公出入奏驁夏盖禮勝易離樂勝易
流九夏必始之王夏以王道自禹始也終之驁夏以
反為文也若然尚何壞之有哉詩言鐘鼔既戒與此
同意九夏之樂有其名而亡其辭盖若豳雅豳頌矣













　　樂書卷七十六

　　欽定四庫全書

　　樂書卷七十七

　　宋　陳𤾉　撰

　　尚書訓義

　　虞書(大禹謨　益稷)

　　大禹謨

　　帝乃誕敷文德舞干羽于兩階

　　舞有文武有大小文武雖殊其所以象德一也大小雖
殊其所以為文武一也周官大司樂舞雲門咸池之類文
舞之大者也舞大濩大武之類武舞之大者也舞師樂師
羽舞之類文舞之小者也干舞之類武舞之小者也舜舞
干羽特舞之小者而已盖羽者文德之容干者武德之器
武舞以扞蔽之干所以示威文舞以翼蔽之羽所以示懷
兩者並用而不孤立雖有苗之頑未有不畏懷而來格矣
昔市南宜僚弄丸而兩家之難觧孫叔敖甘寢秉明而郢
人投兵然則舜舞干羽而七旬有苗格豈足怪哉始伐以
武而逆命猶孟子所謂以善服人未有能服人也終懷
以文而來格猶孟子所謂以善養人然後能服天下也
舞干必於賓主兩階者以其班師振振則無事於征誅
有事於揖遜揖遜於兩階者禮舞干羽者樂也豈非
揖遜而天下治者禮樂之謂歟樂記言比音而樂之
及干戚羽旄謂之樂郊特牲明堂位祭統皆言朱干
玉戚以舞大武皮弁素積以舞大夏簡兮之詩言碩
人俁俁公庭萬舞繼之左手執籥右手秉翟皆先文
後武者堯舜揖遜其舞先干者以苗民逆命故也湯
武征誅其舞先萬者以武功為大故也然則舜之誕
敷文徳而有苗格文王於崇非不修徳卒不免用師
故詩曰執訊連連攸馘安安豈文王之徳不及禹耶
時異而已矣

　　益稷

　　予欲聞六律五聲八音在治忽以出納五言汝聽

　　周官大師掌六律六同以合陰陽之聲陽聲黄鐘太
蔟姑洗㽔賓夷則無射陰聲大呂應鐘南呂函鐘小
呂夾鐘皆文之以五聲宫商角徵羽皆播之以八音
金石土革絲木匏竹六詩曰風曰賦曰比曰興曰雅
曰頌以六徳為之本以六律為之音盖六律所以考
五聲五聲所以成八音八音所以察治忽此樂之所
由以成五言所由以出納者也今夫詩言其志歌永
其言則敎六詩以六徳為之本言之所以納也以六
律為之音言之所以出也言之變雖無窮而出納皆
不過五則所道者孰非中徳所詠者孰非中聲耶揚
雄謂中聲莫盛乎五荀卿謂詩者中聲之所止如此
而已嘗試論之古樂之發六律固正矣而後世四清
興焉律之所以不正也五聲固和矣而後世二變興
焉聲之所以不和也然四清之名起於鐘磬二八之
文非古制也豈鄭氏傅㑹漢得石磬十六而妄為之
說耶二變之名起於六十律旋宫之言非古制也豈
京房班固傅㑹左丘明為之七音以奉五聲之說耶
不知丘明所謂七音即八音也八音以土為主是以
金石絲竹匏與革木皆待之而後和焉故虞書樂記
國語之論八音皆虛土音以為之主猶天地之數五
十有五而大衍虚其五之意也由是觀之樂音有八
孰謂合二變而七之乎大司樂以六律六同五聲八
音六舞大合樂則舜欲聞六律五聲八音以作樂則
舞可知矣

　　工以納言時而颺之

　　舜之於臣民趨操同者躬禮樂以帥之趨操異者推
禮樂以教之自予欲觀古人之象至作服汝明者躬
禮以帥之也自予欲聞六律五聲八音至出納五言
汝聽者躬樂以率之也自庶頑讒說至欲並生哉者
推樂以教之也工之颺言若風之揚物則㢲以入之
非特言之者無罪而聞之者亦足勸矣盖舜之於股
肱耳目之官欲左右有民而責之使翼欲宣力四方
而責之使為則法度彰矣欲觀古象以作服而責之
使明欲聞音律以作樂而責之使聽則禮樂著矣如
此則夫何為哉垂拱視天民之阜而已

　　夔曰戛擊

　　戛擊如以戈戛以止樂器之所以為敔也擊以作樂
器之所以為柷也此六經之道同歸禮樂之用為急
禮勝則離而以進為文故曲禮以毋不敬為先樂勝
則流而以反為文故作樂先戛而後擊與樂記所謂
節奏先節後奏同意今夫論倫無患樂之情也樂之
所終患以生焉然則作樂戛而後擊是以禮節樂而
使之無奪倫之患豈不為得樂之情也歟爾雅曰戛
禮也禮節樂故也

　　鳴球

　　禮記郊特牲言諸侯之宫縣而擊玉磬明堂位言四
代之樂器而搏拊玉磬春秋之時齊侯以玉磬賂晉
止兵臧文仲以玉磬如齊吿糴則玉之於石類也玉
磬則出乎其類者矣顧命言天球在東序吕氏春秋
言堯命夔擊石拊石以象上帝玉磬之音則天球玉
之自然可以為鳴球衆聲之所求而依之者也傳曰
金石有聲不考不鳴禮記言玉之聲清越以長者樂
也謂之鳴球雖出於所考要之其聲清越以長無異
於禽之鳴也

　　搏拊

　　乗水者付之泭作樂者付之拊拊之為器韋表糠裏
状則類鼓聲則和柔倡而不和非徒鏗鏘而已書傳
謂以韋為鼓白虎通謂拊革而糠是也其設則堂上
此所謂搏拊是也其用則先歌大師所謂登歌則令
奏擊拊是也既曰搏拊又曰擊拊者拊之或搏或擊
拊聲大小之辨也與所謂擊石拊石為磬聲小大之
辨同意荀卿曰縣一鐘而尚拊大戴禮曰縣一磬而
尚拊盖一鐘一磬特縣之樂也拊設於一鐘一磬之
東其為衆樂之倡可知矣大柷登歌擊拊固小師之
職也大師則令之使奏擊而已此先戛擊後搏拊禮
記先搏拊者書以作樂序之記以樂器序之故其先
後不得不異













　　樂書卷七十七

　　欽定四庫全書

　　樂書卷七十八

　　宋　陳𤾉　撰

　　尚書訓義

　　虞書(益稷)

　　益稷

　　琴瑟以詠祖考來格虞賓在位羣后德讓

　　八音以絲為主絲以琴為君琴之樂出乎器入乎覺而
瑟實類之其所異者特絲分而音細耳明堂位曰大琴大
瑟中琴小瑟四代之樂器也爾雅曰大琴謂之離大瑟謂
之灑盖琴則易良瑟則靜好其聲尚宫其音主絲士君子
所常御所以樂得其道堂上之樂也故用大琴必以大瑟
配之用中琴必以小瑟配之然後大者不陵細者不抑足
以禁淫邪正人心矣荀卿曰琴瑟以樂心豈虚言哉周官
大司樂雲和之琴瑟以禮天神空桑之琴瑟以禮地示龍
門之琴瑟以禮人鬼是琴瑟之用各以聲類所宜雲和陽
地也琴瑟宜於圜丘奏之空桑隂地也琴瑟宜於方澤
奏之龍門人功所鑿而成也琴瑟宜於宗廟奏之此言
琴瑟以詠繼之祖考來格則樂以迎來亦舉宗廟見圜
丘方澤之意也儀禮鄉飲酒禮二人皆左何瑟後首
挎越燕禮小臣左何瑟面執越樂記曰清廟之瑟朱
絃而疏越皆不及琴者瑟二十五絃琴則五絃而已
亦舉大見小之意也大司樂以六律六同五聲八音
六舞大合樂以致鬼神示以和邦國以諧萬民以安
賓客以說逺人以作動物舜之作樂祖考來格則致
鬼神示可知虞賓在位則安賓客說逺人可知羣后
徳遜則和邦國諧萬民可知鳥獸蹌蹌鳳凰來儀則
作動物可知虞周之樂相為表裏而已

　　下管

　　禮記文王世子曰登歌清廟下管象舞達有神興有
徳郊特牲曰歌者在上匏竹在下貴人聲也仲尼燕
居曰升歌清廟示徳也下而管象示事也祭統曰昔
周公有勲勞於天下成王賜之重祭升歌清廟下而
管象燕禮大射曰升歌鹿鳴四牡皇皇者華下管新
宮盖周之升歌不過清廟鹿鳴四牡皇皇者華下管
不過象武新宮則舜升歌下管之詩雖無經要之歌
以示徳管以示事一也徳成而上歌以詠之於堂上
事成而下管以吹之於堂下豈非以無所因者為上
有所待者為下耶今夫堂下之樂以木為末以竹為
本故爾雅大管謂之簥中謂之篞小者謂之篎盖其
狀如篪笛而六孔倂兩而吹之其所主治相為終始
所以道陰陽之聲十二月之音也女媧始為都良管
以一天下之音為班管以合日月星辰之㑹帝嚳又
吹笭展管則管為樂器其來尚矣至周而大備教之
於小師播之於瞽矇吹之於笙師辨其聲用則孤竹
以禮天神孫竹以禮地示陰竹以禮人鬼凡各從其
聲類故也管或作筦詩曰磬筦將將是也或作琯傳
稱白玉琯是也廣雅曰管象簫長八尺圍寸八孔無
厎豈以後世之制為言歟

　　鼗鼓

　　鼓所以作樂者也鼗所以兆奏鼓者也天道兆於北
方其於卦為坎其於音為革則鼗鼓冬至之音堂下
之樂也爾雅大鼓謂之麻以其聲大而散故也小者
謂之料以其聲小而迷故也月令修鞀鞞世紀帝嚳
命倕作鞀鞞大謂之鞞而與麻同小謂之鞀而與料
同則鼗鞀一也以之作樂為鼔作已而為□則鼓□
一也周人辨其聲用雷鼓雷鼗以樂天神靈鼓靈鼗
以樂地示路鼓路鼗以樂人鬼鼓人掌教其鼓而不
及鼗儀禮大射鼗倚于頌磬西紘而不及鼓互備故
也先儒以鼓為春分之音鞀為震之氣是不知坎音
革之意也

　　合止柷敔

　　周官小師掌教播鼗柷敔周頌有瞽亦曰鼗磬柷圉
盖堂下樂器以竹為本以木為末則管者本也柷敔
者末也柷之為器方二尺四寸深一尺八寸陰始於
二四終於八十陰數四八而以陽一主之所以作樂
則於衆樂先之而已非能成之也有兄之道焉敔之
為器狀類伏虎者西方之陰物也背有二十七鉏鋙
者三九之數也櫟之長尺十之數也陽成於三變於
九而以陰十勝之所以止樂則樂能以反為文非特
不至於流而失已有足禁過者焉書曰戛擊禮曰楷
擊樂記曰聖人作為椌楬荀卿曰鞉柷拊椌楬似萬
物盖柷敔以椌楬為體椌楬以戛楷擊為用也爾雅
曰所以鼓柷為之籈則柷以合樂而作之必鼓之欲
其止者戒之於蚤也敔以節樂而止之必鼓之欲其
籈者潔之於後也今夫樂出於虛故其作之也虡必
欲虛控必欲空琴必用桐拊必用糠皆以虛為本也
及其止則歸於實焉此敔所以為伏虎之形歟然則
樂之張陳戛擊必於堂上柷敔必於堂下何耶曰柷
敔器也戛擊所以作器也器則卑而在下作器者尊
而在上貴賤之等也堂上之樂象廟朝之治堂下之
樂象萬物之治荀卿以堂下之鞉柷椌楬為似萬物
則是以堂下之拊亦似之誤矣今夫柷椌一物而異
名荀卿離而二之亦誤矣











　　樂書卷七十八

　　欽定四庫全書

　　樂書卷七十九

　　宋　陳𤾉　撰

　　尚書訓義

　　虞書(益稷)

　　益稷

　　笙鏞以間鳥獸蹌蹌

　　大笙謂之巢以衆管在匏有巢之象焉小者謂之和以
大者倡則小者和也大鐘謂之鏞以能考大功也小者
謂之鎛以其薄而小也蓋笙之為器以匏為之包竹總
而植以象物之生其音則象鳥矣鏞之為器以金為之能
宮能商始隆而終殺其聲則象獸矣儀禮大射儀樂人宿
縣于阼階東笙磬西面其南笙鐘笙震音也於方為陽鏞
兊音也於方為隂周官笙師掌共鐘笙之樂是鼓應笙之
鐘而笙亦應之也詩曰笙磬同音周官眂瞭掌擊笙磬則
磬乾音也與笙同為陽聲是擊應笙之磬而笙亦應之也
儀禮有衆笙之職則笙之所職固不一矣笙磬則異器
而同音笙鏞則異音而同樂盖樂之作也先鼓以警戒
後鐘以應之故虞書論堂下之樂以鼗鼔為先笙鏞次
之商詩以置我鞉鼓為先鏞鼓次之周詩以鼖鼔為先
維鏞次之則鼔大麗而象天鐘統實而象地天先而地
從之鼓先而鏞從之先王立樂之方也鄭氏謂先擊
鐘次擊鼓以奏九夏是徒知鐘鼓之文不知用鐘鼓
之意也仲尼曰樂云樂云鐘鼓云乎哉以為樂在於
鐘鼓則鐘鼓樂之器而器非樂也以為不在於鐘鼓
則鐘鼔不抎吾無以見聖人矣以詠則升歌以貴人
聲所謂聲依永也以間則下管以賤樂器所謂律和
聲也堂上之樂主乎聲依永非不以律和之堂下之
樂主乎律和聲非不以聲依之夫然後上下合和而
不失乎中和之紀矣六始為律六間為呂言間則律
舉矣與周官言律同而以典同名官同意自虞至周
鏞大而鐘小自周公制禮有鐘師鎛師則鐘大而鎛
小矣故鐘師掌金奏太鐘也鎛師掌金奏小鐘也國
語曰細鈞有鐘無鎛昭其大也大鈞有鎛無鐘鳴其
細也此其辨歟鄭氏謂鎛如鐘而大孫炎釋爾雅鏞
亦名鑮不亦失小大之實乎

　　簫韶九成

　　大簫謂之言以其管二十四無厎而善應故也小者
謂之筊以其管十六有厎而交鳴故也簫陰氣之管
故大者四六小者二八其器則細其音肅如亦各從
其類也荀卿曰鳳凰于飛其翼如干其聲若簫盖簫
以比竹為之其狀鳳翼其音鳳聲雖有管而非管夏
至之音也管則合兩以致用象簫而非簫十二月之
音也周官之於簫管鼓之小師播之瞽矇吹之笙師
則簫管異器而同用要皆堂下之樂而已燕禮下管
新宫記曰下管象武以管為堂下之樂則簫亦可知
也詩曰簫管備舉以簫為樂之大成則管亦可知也
列子曰一變而為七七變而為九九者究也故王道
至九變而後明賞罰至九變而後行樂至九變而後
淳氣洽則簫韶九成鳳凰來儀淳氣洽所致也古者
功成作樂舜命九官以亮天功率至於庶績咸熙則
其樂九變亦不過形容乎此而已惟樂為能著萬物
之理而萬物亦莫不以類相動故師曠奏清角而𤣥
鶴為之率舞瓠巴鼔瑟而六馬為之仰秣伯牙鼓琴
而流魚出聽周作六樂而六物自致然則夔奏簫韶
而鳳凰來儀固不能無是理也經曰禮樂合天地之
化百物之產不過如此大司樂言九徳之歌九韶之
舞然則簫韶九成而舞可類舉矣韶樂九成武樂六
成何也曰二與四為六而坤用之兩地之數也一二
五為九而乾用之參天之數也武武樂也而屬乎陰
其成以兩地之數韶文樂也而屬乎陽其成以㕘天之
數象成莫大乎形而數如之亦節奏自然之符也韶
又作㲈者經曰凡六樂皆文之以五聲播之以八音
而大㲈居一焉自文之五聲言之則㲈之上聲所以
紹五聲也自播之八音言之則韶之左音所以紹八
音也舜欲聞五聲八音在治忽概見於此

　　鳳凰來儀

　　萬物辨於北交於南辨於北正固之時也其性智其
情悲其類為介有龜虵之象也交於南嘉㑹之時也
其性禮其情樂其類為羽有鳳凰之象也凡鳥以翼
右掩左為雄以翼左掩右為雌故桃蟲鷦而其雌鴱
鶠鳳而其雌皇盖鳳凰之為物其羽可用為儀所以
為禮其鳴中律呂所以為樂至于其羽若干其聲若
簫韶之為樂雖作於治定制禮之後亦所以象鳳凰
聲形而已鳳陽物也動而唱始凰陰物也靜而和終
其羽雖皆可用為儀其來亦未嘗不以匹也故天下
治則以匹而見天下亂則以匹而隱人君以仁治天
下法度彰禮樂著則鳳凰為之應亦各從其類也舜
襲堯爵行堯道法度固已彰禮樂固已著則其作樂
以道陰陽之和凡所謂陰陽之物未有不為之感應
則鳳凰來儀固其理也傳不云乎夫樂象成者也故
韶之成也虞氏之恩被動植矣烏鵲之巢可俯而窺
也鳳凰何為而藏乎












　　樂書卷七十九

　　欽定四庫全書

　　樂書卷八十

　　宋　陳𤾉　撰

　　尚書訓義

　　虞書(益稷)

　　夏書(五子之歌)

　　商書(仲虺之誥　伊訓)

　　周書(顧命)

　　益稷

　　夔曰於予擊石拊石百獸率舞庻尹允諧

　　小華之山其隂多磬鳥危之山其陽多磬高山深水
出焉其中多磬磬石所出固雖不一要之一適隂陽
之和者泗濱所貢浮磬而已然其制造之法倨句一
矩有半外之為股内之為鼔其博厚莫不有數存於
其間已上則摩其旁而失之太清已下則摩其耑而
失之太濁要之一適清濁之中者薄以廣短以厚而
已有虞氏命夔典樂擊石拊石至於百獸率舞庻尹
允諧者繇此其本也蓋八卦以乾為君八音以磬為
主故磬之為器其音石其卦乾乾位西北而天居之
以為無有曲折之形焉所以立辨也故方有西有北時
有秋有冬物有金有玉分有貴有賤位有上有下而親
疎長幼之理皆辨於此矣古人之論磬嘗謂有貴賤焉
有親疎焉有長幼焉三者行然後萬物成天下樂之故在
廟朝聞之君臣莫不和敬閨門聞之父子莫不和親族
黨聞之長幼莫不和順夫以一器之成而功化之敏有
至於此則磬之所尚豈在夫石哉存乎其聲而已然則
言球必以鳴先之者豈非以磬尚聲為衆聲所依耶擊
石拊石堂上之樂也百獸率舞堂下之治也堂上之樂
足以兼堂下之治堂下之樂不足以兼堂上之治也

　　帝庸作歌曰勅天之命惟時惟幾乃歌曰股肱喜哉元
首起哉百工熙哉臯陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首明哉
股肱良哉庶事康哉又歌曰元首叢脞哉股肱惰哉萬
事墮哉帝拜曰俞往欽哉

　　一物不得其樂未足以為樂之至一人不得其和未
足以為和之至舜之治功大成而以樂形容之百獸
至於率舞則無一物之不得其樂者矣庶尹至於允
諧則無一人不得其和者矣如此則至矣盡矣不可
以有加矣上下宜相勑戒之時也歌如之何不作乎
盖君之於臣有下下之道故其歌所以先股肱後元
首臣之於君有報上之道故其歌所以先元首後股
肱在詩鹿鳴之下下天保之報上亦何異此然臣之
賡歌始之以元首明股肱良庶事康以明上好要而
下交時之所以泰也終之以元首叢脞股肱惰萬事
堕以明上好詳而不交時之所以否也然則君臣聞
之其不勸戒之乎盖古之君臣不以無過為能而以
能戒為善雖虞舜之時尚爾況其他乎然王人道也
故禹至於六府三事允治戒之用休俾勿壞而已帝
天道也舜至於獸舞尹諧而戒之以勑天之命惟時
惟幾豈不宜哉昔齊景公之時作君臣相恱之樂不
過於徵招角招則舜作君臣相戒之歌庸詎知非歌
招乎舜作韶樂而歌之可也齊人之樂亦得謂之招
者豈非以陳公子完奔齊而有是樂乎不然孔子何
以在齊聞韶有至於窮神知化而三月不知肉味為
哉

　　五子之歌

　　太康失邦昆弟五人須于洛汭作五子之歌

　　夫歌者直已而陳徳生於嗟歎之不足者也故五子
之怨太康猶小弁之怨親親五子之怨太康盡為弟
之義也小弁之怨親親盡為子之仁也

　　甘酒嗜音有一于此未或不亡

　　酒所以養徳亦所以覆徳音所以昭徳亦所以喪徳
故酒可節而不可甘音可聽而不可嗜禹惡旨酒未
嘗甘酒也好善言未嘗嗜音也故甘酒而及亂嗜音
而溺志適自取亡而已太康失邦有在於是此五子
之歌所以深訓之也孟子曰先王無流連之樂荒亡
之行誠哉是言歟然則禹之聲尚文王之聲非不尚
音也特不嗜之而已

　　仲虺之誥

　　惟王不邇聲色不殖貨利

　　古之賢王姦聲亂色不留聰明故成湯之在商亶聰
明作元后樂道而己未嘗邇乎姦聲也耳其有不聰
乎恱徳而己未嘗邇乎亂色也目其有不明乎不邇
聲色則不役耳目矣不殖貨利則百度惟貞矣湯之
於此非苟知之以淑諸身亦允蹈之以淑諸人矣故
其制官刑儆有位曰敢有恒舞于宫酣歌于室時謂
巫風不邇聲色以率之也敢有殉于貨色恒于遊畋
時謂淫風不殖貨利以率之也不邇聲色與中庸所
謂化民之聲色者異矣不殖貨利與子貢而貨殖焉
者異矣然則湯之不邇聲樂如此記言商人尚聲何
也曰自三代異尚言之則尚聲者一時之制也自其
檢身言之則不邇聲者終身之行也

　　伊訓

　　制官刑儆于有位曰敢有恒舞于宫酣歌于室時謂巫
風

　　孔子與人歌而善然後和之是君子未嘗不歌也所
不貴者酣歌于室而已曾㸃從逰於舞雩之下詠而
歸是君子未嘗不舞也所不貴者恒舞于宮而已此
所以謂之巫風官刑之所以儆者也若夫陳姬好巫
而一國之民多棄舊業亟㑹於道路歌舞於市井不
特恒舞于宮酣歌于室而已此東門之枌所以疾亂
而巫風又不足道也

　　顧命

　　天球在東序𦙍之舞衣鼖鼓在西房

　　徳成而上事成而下天球堂上之樂先王所以象徳
而樂天者也故在東序東則陽位而陽極上故也舞
衣鼖鼔堂下之樂先王所以象事而樂人者也故在
西序西則陰位而陰極下故也舞衣之制其詳不可
得而聞其見於經者不過皮弁素積以舞大夏祭服
之冕以舞大武而已𦙍之舞衣豈𦙍國之服為不失
古人之制歟漢放五方之色為舞者之衣謂之五行
舞彼盖有所受之也









　　樂書卷八十

　　欽定四庫全書

　　樂書卷八十一

　　宋　陳𤾉　撰

　　春秋訓義(隱公　莊公　　文公　宣公　昭公)

　　隱公

　　隱公五年九月考仲子之宫初獻六羽

　　春秋之法凡公與夫人之廟非志災則不書也非失禮
則不書也志災而書若新宫火僖宫災之類是已失禮
而書若丹桓宫楹立武宫煬宫之類是已仲子之於惠公
非夫人也特隱公妾母爾禮喪服小記妾母不世祭況立
官而考之乎天王使宰咺來歸惠公仲子之賵君子猶以
為非禮况考其宫而獻六羽乎書仲子盖賤之以正名分
也書六羽盖辨之以謹名數也然文莫重於羽舞武莫重
於干舞皆所以節八音而成樂故舞必以八人為佾自天
子達於士降殺以兩故天子用八八諸侯用六八大夫
四八士二八先王之制也明堂位言魯祀周公用天子
禮樂是魯於周公廟得用八佾之舞於羣公廟不過用
六佾而已後世禮壞僭八佾于羣公之廟盖有之矣隱
公始復六羽公榖以為始僭是不知諸侯以六佾為正
也左氏雖知諸侯六佾之正而謂春秋善隱公復正而
書之是不知用於羣公廟為正用於仲子宫非正也
不然則善其復正自常事爾春秋何為書之耶隠公
用諸侯之舞於仲子之宮春秋且書而罪之季氏用
天子之舞於家廟之庭孔子謂是可忍也孰不可忍
也不亦宜乎言考仲子之宮與詩斯干宣王考室之
考同孰謂成之為夫人耶言初獻六羽與所謂初稅
畝之初異孰謂猶為僭諸公耶此稱獻羽舉文以見
武與卒叔弓言籥入同意孰謂婦人無武事耶不然
閟宮祀姜嫄之詩何以美萬舞洋洋乎杜預謂天子
諸侯大夫士之舞一列遞減二人至士四人而止殆
非古樂舞之制也

　　莊公

　　莊公三十年九月庚午朔日有食之鼓用牲于社

　　文公

　　文公十有五年六月辛丑日有食之鼓用牲于社

　　古者天子立三公九卿二十七大夫八十一元士以
聽天下之外治章明天下之男教男教不修陽事不
得讁見於天日為之食則天子素服而修六官之職
以蕩天下之陽事小雅亦曰十月之交朔日辛夘日
有食之亦孔之醜則知日者陽精也君之象也食者
陰侵陽也臣蔽君之象也人君能修徳政則變消而
福至反是則災起而禍成故日食之變三十有六春
秋皆書之非特傷周道之衰且以謹人君之戒也孰
謂惟正陽之月君子忌之哉夏書曰乃季秋月朔辰
弗集于房瞽奏鼓嗇夫馳庶人走由是觀之凡日食
鼓于社助陽以責陰禮也用牲非禮也孔子書鼓用
牲者非謂九月六月不鼓也特譏其用牲爾左氏謂
日有食之天子不舉伐鼔于社諸侯用幣于社伐鼓
于朝是不知書述天子瞽奏鼓嗇夫馳之意也

　　宣公

　　宣公八年辛巳有事于太廟仲遂卒于垂壬午猶繹萬
入去籥

　　禮記齊人將有事於太山晉人將有事於頖林則所
謂有事于太廟者常祭之禮也周頌絲衣繹賓尸則
所謂猶繹者明日又祭之禮也萬者何干舞也籥者
何籥舞也干舞有形而無聲籥舞則聲發而形從之
先王之樂所以備文武者不是過也春秋之時禮樂
不出于天子而出於諸侯非僭行之即偽為之而已
盖廟祭吉禮也臣卒凶事也吉凶之禮固不可同日
故宣公辛巳有事于太廟仲遂卒于垂則壬午繹祭
固在所可廢也繹祭可廢且萬入去籥而卒事則君
臣之恩亦已薄矣與其萬入去籥而不為樂孰若廢
繹祭之為愈哉此仲尼所以言非禮而稱猶也春秋
書猶其義有二有可以通之之辭是幸其猶如此若
不郊猶三望不告朔猶朝廟是也有可以已之之辭
是甚其猶如此則壬午猶繹是也然則公子遂公子
翬其事固同獨卒仲遂何也曰翬之於隠公君臣之
義深宣公之於遂君臣之恩薄聖人於經沒翬而著
遂者所以示褒貶也盖仲遂死於王事也故卒而字
之不言公子者宣公失父道故也與僖十六年卒公
子季友異矣商周皆以萬人定天下故其舞謂之萬
舞則萬舞天子之樂也言壬午猶繹萬入去籥非特
譏繹祭抑又譏僭用天子之樂爾傳者以為萬入去
籥以其為之變譏之也其曰仲疏之也是不卒者也
其言譏之則是言不卒則非春秋所書為宣公失禮
不為仲之不忠於子赤也果為不忠於子赤奚待卒
而後正之哉

　　昭公

　　昭公十有五年二月癸酉有事於武宫籥入叔弓卒去
樂卒事

　　籥之為樂起於黄鐘之龠竅而為三則冲氣出焉先
王所以通中聲也盖宗廟之祭事之大而重者也大
夫卒事之小而輕者也先王之禮不以大廢小亦不
以輕妨重宣八年辛巳有事于太廟仲遂卒于垂壬
午猶繹萬入去籥是譏其以輕妨重也昭十五年癸
酉有事武宫籥入叔弓卒去樂卒事是譏其以小廢
大也言萬入以舞為主言籥入以聲為主卒仲遂于
垂為死王事故也卒叔弓不言地為涖事而卒故也







　　樂書卷八十一

　　欽定四庫全書

　　樂書卷八十二

　　宋　陳𤾉　撰

　　易訓義(需　師　豫　比)

　　需

　　需䷄(坎上乾下)象曰雲上於天需君子以飲食燕樂

　　天之所需以為雨者雲也君子所需以為燕樂者飲
食也飲以養陽天産也食以養陰地産也需非飲食
也飲食之道而已此君子所以需朋友故舊以為燕
樂歟盖以飲食燕之者禮也其樂之者樂也文王之
於周以鹿鳴燕羣臣嘉賓則曰以燕樂嘉賓之心以常
棣燕兄弟則曰和樂且湛以伐木燕朋友故舊則曰坎
坎鼔我蹲蹲舞我由是觀之酒食所以合歡豈虚言哉
若夫九五體飲食之道以養天下非特施禮樂於燕樂
之間而已故曰酒食貞吉以中正也與困于酒食異矣

　　師

　　師䷆(坤上坎下)象曰地中有水師初六師出以律否臧凶象
曰師出以律失律凶也

　　古之用師内有必勝之道外有佐勝之術師出以律
以佐勝之術行必勝之道故也人生天地之間一氣
之消息一體之盈虛未嘗不與陰陽流通與物類相
為感應律也者述陰陽之氣數通物類之終始故凡
聲音所加吉凶所兆發㝠㝠應昭昭者皆得考其祥
焉然則以同律聽軍聲使吉凶不待陳而知勝負不
待戰而決豈有他哉本諸五聲而已盖角主軍擾而
士心失商主戰勝而軍士彊徵主將急而軍士勞羽
主兵弱而威明喪宫主軍和而士心寧其聞而聽之
聽而詔之則吉可馴致凶可豫防而坐收百勝萬全
之效焉此所以武王知商之不敵師曠知楚之不功
也傳曰望敵知吉凶聞聲效勝負不過如此在易師
之初六以柔下之才處一卦之始師始出之象也據
坎之體於象為耳而主聽以律之象也方是時吉凶
未明勝負未決以律則惠迪吉失律則從逆凶春秋
傳曰執事順成為臧逆為否以律不臧無害為吉不
失勝之道故也失律而臧無害為凶失勝之道故也
昔王良從禽為之範終朝不獲一君子不以為失為
之詭遇一朝而獲十君子不以為善彼從禽猶若是
況行師乎其否臧凶宜矣老子曰妄為而要中功成
不足塞責事敗足以滅身此之謂歟周之出師有太
史抱天時太卜正龜兆大師執同律皆所以慎戎事
重民命則易之興當周之盛德其師出以律豈不信
然以初六為師出之始則上六師旋之時也出而以
律所以存豫戒之智旋而左執之所以示愷樂之仁
非憂樂與民同孰與此哉古之言律或謂六律或謂
六始配律者或以吕或以同六始則以六間配之何
也曰述天地自然之氣謂之律以陽造始謂之始匹
於陽為吕間於陽為間同於陽為同吕命以體間命
以位同命以情合陽六陰六言之均謂之六律也是
卦特以律為言豈非合而言之耶

　　豫

　　豫䷗(坤上震下)象曰雷出地奮豫先王以作樂崇德殷薦之
上帝以配祖考

　　雷在地中一陽之復也雷行天上四陽之壯也豫雷
出地則非一陽之復亦非四陽之壯適陽中之時也
天之中聲於是發矣總一卦言之在彖天地以順動
日月不過而四時不忒在爻初則鳴豫而志窮上則
渝冥而無咎則豫之貴中非特乎象也然則以雷出
地為中聲之發明矣盖電有形而無聲雷有聲而無
形秋陰中也雷聲收焉蟄蟲應之以坯户春陽中也
雷聲發焉蟄蟲應之以啓户啓户則蟄者奮雷出地
奮之象也鼓之以雷霆記禮者以為樂之和驚之以
雷霆莊周以為咸池之感則雷出地奮豫先王作樂
之象也然作樂崇德振古如兹故稱先王焉至於以
之薦上帝配祖考因時以行典禮惟殷時為然以殷
人之祭尚聲故也明堂位曰瞽宗殷學也殷學主以
樂教瞽之所宗又那祀成湯以樂為主則殷人尚聲
可知矣盖易之興也當殷之末世故卦爻有稱帝乙
歸妹有稱高宗伐鬼方有稱東鄰殺牛不如西鄰之
禴祭則易之述殷非特薦上帝配祖考而已周之盛
時雷鼔雷鼗以降天神以六律六同五聲八音六舞
大合樂以致鬼神示非不體雷出地之象作樂以薦
天神配人鬼也然郊祀后稷以配天宗祀文王於明
堂以配上帝則異於殷之薦上帝一以祖考配也豈
非禮樂略於殷至周然後大備耶世德下衰樂廢以
淫鄭衞好濫而趨數宋齊燕女而敖辟類皆感條暢
之氣滅和平之德君子不聽祭祀弗用者明不足以
崇德幽不足以薦鬼神故也

　　比

　　比䷇(坎上坤下)象曰地上有水比初六有孚比之無咎有孚
盈缶終來有它吉象曰比之初六有他吉也

　　爾雅曰盎謂之缶缶之為器内虛以容外圓以應土
音出焉八音之主也宫為土聲信德出焉五聲之君
也記曰樂者樂也雜卦曰比樂也樂為樂之實缶為
樂之器初六陰柔之質缶之象也其為器虚而能實
有孚盈缶之象也誠信之德充實於内而人樂之君
子樂得其道而來小人樂得其欲而來吉孰甚焉非
有他而何周官六鄉之民入則為比出則為師比有
孚盈缶終來有他吉與民同吉之意也師出以律否
臧凶與民同凶之意也非憂樂以天下孰能與此






　　樂書卷八十二

　　欽定四庫全書

　　樂書卷八十三

　　宋　陳𤾉　撰

　　周易訓義(坎　離　　萃　升　既濟　繫辭)

　　坎

　　坎䷜(坎上坎下)六四樽酒簋貳用缶納約自牖象曰樽酒簋
貳剛柔際也

　　酒所以養陽而其器為樽食所以養隂而其器為簋樽
則其體外員陽類也故其數竒簋則其體内方隂類也故
其數偶樽酒簋貳禮之至薄者也用缶樂之至質者也六
四以柔正而無應乎陽九五以剛正而無應乎隂當坎之
時能免乎險者惟剛柔各得其正者能之以正而相與以
近而相得行至薄之禮用至質之樂其誠有不足以相際
乎禮曰古之人不必親相與言以禮樂相示而已此之謂
也魯頌以于胥樂兮為君臣有道之頌孟子以徵招角招
為君臣相悦之樂盖本諸此然人之相與以誠則約以偽
則費納約者致其誠之謂也室之有牖則幽明通剛柔
相濟之意也盖相際者禮也相接者恩也君臣之間恩
不隆於禮故坎言剛柔際父子之間禮不隆於恩故蒙
言剛柔接然解之初六言剛柔之際與坎異者坎之
六四九五以近相與不必有所之故言剛柔際解之
初六九四以逺相與不能無所之故言剛柔之際也

　　離

　　離䷝(離上離下)九三日昃之離不鼓缶而歌則大耋之嗟凶
象曰日昃之離何可乆也

　　徒鼓鐘謂之修徒鼔磬謂之寋所以鼔柷謂之止所
以鼓敔謂之籈以至彈琴謂之鼔琴鏗瑟謂之鼓瑟
吹笙謂之鼓簧然則擊缶謂之鼓缶不亦宜乎六二
陰也缶象也九三陽也其用動以吐歌象也九三以
炎上之性履過中之位不能反炎上之性鼔六二之
缶以歌樂則大耋之嗟不期至而自至矣其能久而
無凶乎詩曰今我不樂逝者其耋此之謂也比之初
六坎之六四離之六二皆陰爻其取缶象一也然比
取其情以樂者樂此故也坎取其聲以坎其擊缶故
也離取其象以離虚中善應故也

　　萃

　　萃䷬(坤下兊上)象曰澤上於地萃六二引吉無咎孚乃利用
禴象曰引吉無咎中未變也

　　升

　　升䷭(巽下坤上)象曰地中生木升九二孚乃利用禴無咎象
曰九二之孚有喜也

　　既濟

　　既濟䷾(離下坎上)象曰水在火上既濟九五東鄰殺牛不如
西鄰之禴祭實受其福象曰東鄰殺牛不如西鄰之時
也實受其福吉大來也

　　天地之間凡負陰抱陽而生者莫不具剛柔之性盡
柔之性而有孚者萃之六二也盡剛之性而有孚者
升之九二也然孚者誠之至誠者性之德萃不以孚
則其聚易散升不以孚則其升易困詎能無咎乎且
陽道常饒饒則豐陰道常乏乏則約六二以陰居陰
九二以陽居陰其為物則約而非豐其為禮則不隆
於樂用禴之象也古之人致孝乎鬼神以誠不以物
雖澗溪沼沚之毛蘋蘩蕰藻之菜猶可以薦之况事
上乎然則君臣相與顧豈以位之上下為間哉亦在
夫誠而已此六二以柔中而順乎上九二以剛中而
巽乎上所以皆盡孚乃利用禴之道也時以用禴為
利則不用禴能無害乎以禮推之夏商之時春祭曰
礿夏祭曰禘秋祭曰嘗冬祭曰烝天子犆礿祫禘祫
嘗祫烝諸侯礿則不禘禘則不嘗嘗則不烝烝則不
礿至周則春祠夏禴秋嘗冬烝以享先王周雅亦曰
禴祠烝嘗于公先王是易興於殷之末世周之盛德
故祭多以禴為言則礿禴之祭一也以飲為主故稱
礿以樂為主故稱禴則飲必有樂先王之禮也郊特
牲曰饗禘有樂而食嘗無樂飲養陽氣也故有樂食
養陰氣也故無聲以飲為主則用樂可知矣樂以中
聲為本而三孔之籥先王所以通中聲也凡聲皆陽
也故萃升既濟皆於中爻言之然萃之陽資乎五升
之陽資乎已無適而非材也萃之六二陰也必待九
五之陽引之然後用禴升之九二陽也不待六五之
陰引之然後用焉故升之九二以用禴為先異乎萃
之六二序於引吉之後也既濟九五東鄰殺牛不如
西鄰之禴祭則禴祭主六二言之與萃六二同意然
既濟禴祭則用儉以持盈是有大而能謙必豫可以
用樂之時也成王以鳬鷖持盈而有假樂之嘉者以
此

　　繋辭

　　天尊地卑乾坤定矣卑高以陳貴賤位矣動静有常剛
柔斷矣方以類聚物以羣分吉凶生矣在天成象在地
成形變化見矣是故剛柔相摩八卦相盪鼓之以雷霆
潤之以風雨日月運行一寒一暑乾道成男坤道成女
自天尊地卑至在天成象在地成形此禮者天地之
别也自剛柔相摩至乾道成男坤道成女此樂者天
地之和也樂以崇德禮以廣業而禮樂由賢者出故
以賢人德業終焉

　　變而通之以盡利鼓之舞之以盡神

　　天下之事變而通之以盡利者禮之禮也天下之物
鼓之舞之以盡神者樂之樂也








　　樂書卷八十三

　　欽定四庫全書

　　樂書卷八十四

　　宋　陳𤾉　　撰

　　孝經訓義(三才　紀孝行　廣要道)

　　三才

　　曾子問曰甚哉孝之大也子曰夫孝天之經也地之義
也民之行也天地之經而民是則之則天之明因地之
利以順天下是以其教不肅而成其政不嚴而治先王見
教之可以化民也是故先之以博愛而民莫遺其親陳之
以德義而民興行先之以敬讓而民不爭導之以禮樂而
民和睦示之以好惡而民知禁詩云赫赫師尹民具爾瞻

　　先王因人性而制禮縁人情而作樂禮雖出於人性
而天地之序實在焉樂雖本於人情而天地之和實
在焉盖孝之為道其運無乎不在仰而視之在乎上
天之經是也俯而視之在乎下地之義是也中而視
之存乎人民之行是也則天之明以順天下之性因
地之利以順天下之情以性化性天下無異性以情
化情天下無殊情然則先王之為禮樂豈拂人性逆
人情而為之哉是故以之成教天下之教不肅而自
成以之治政天下之政不嚴而自治此孔子言導之
以禮樂而民和睦所以先之以天地之經而民是則
之也今夫禮樂之於天下猶陰之與陽也陰陽之氣
賛天地以成歲功禮樂之教同民心以成治道然民
之為道非徒無常産也亦無常心焉茍制之以刑政
則民乖離而無恥茍導之以禮樂則民和睦而不悖
故導之以禮非特使之知昬定晨省而已必使之交
相親而為睦矣導之以樂非特使之知下氣柔聲而
已必使之去乖陵而為和矣記曰禮至則無怨樂至
則不爭揖遜而天下治者禮樂之謂也由此觀之先
王導民以禮樂其效必至於揖遜而天下治豈特其
民和睦而已哉孔子言孝之教可以化民必止於是
者為民而言故也盖和則有異而無乖猶五味之和
也睦則有親而無疎猶九族之睦也一人和睦一家
化之一家和睦一國化之一國和睦天下化之所導
者寡所化者衆然則禮樂之於化民豈曰末之云乎
然禮樂之道廣而充之於内則藏而為愛敬記曰禮
者殊事合敬者也樂者異文同愛者也發而揮之於
外則形而為好惡故記曰禮義立則貴賤等矣樂文
同則上下和矣好惡著則賢不肖别矣是以孔子之
論禮樂必始之先之以博愛而民莫遺其親陳之以
德義而民興行先之以敬遜而民不爭所以明禮樂
之本也終之示之以好惡而民知禁所以明禮樂之
用也無本不立無用不行有本有用舉而措之天下
之民民孰有不具瞻者哉故記曰樂極和禮極順内
和而外順則民瞻其顔色而弗與爭也望其容貌而
民不生易慢焉故德煇動於内而民莫不承聽理發
諸外而民莫不承順故曰致禮樂之道舉而措之天
下無難矣豈非導之以禮樂民具爾瞻之謂乎

　　紀孝行

　　子曰孝子之事親也居則致其敬養則致其樂

　　孟子曰仁之實事親是也義之實從兄是也禮之實
節文斯二者是也樂之實樂斯二者是也盖仁為事
親之實禮樂為事親之文然則孝子之事親也居則
致其敬所以為禮養則致其樂所以為樂敬其父則
子説敬其兄則弟説所敬者寡而説者衆以禮事親
之效也瞽瞍底豫而天下化瞽瞍底豫而天下之為
父子者定以樂事親之效也古之孝子事親以禮樂
如此固豈不仁者能之乎故曰人而不仁如禮何人
而不仁如樂何然言致其敬則敬孝也則知致其樂
者愛孝而已故不敬其親而敬他人非所以為禮也
不愛其親而愛他人非所以為樂也由是觀之禮云
禮云玉帛云乎哉樂云樂云鐘鼔云乎哉其本實在
於孝而已矣

　　廣要道

　　子曰教民親愛莫善於孝教民禮順莫善於悌移風易
俗莫善於樂安上治民莫善於禮

　　孝悌者人子之高行也禮樂者君子之深教也以人
子之高行寓君子之深教其所因者本而已矣因親
以教愛而民莫不親愛因嚴以教敬而民莫不禮順
言禮順則親愛者樂也言親愛則禮順者敬也書曰
立愛惟親立敬惟長始于家邦終于四海記曰立愛
自親始教民睦也立敬自長始教民順也古者教民
之道未嘗不始於愛敬而成於禮樂故孔子言教民
親愛莫善於孝教民禮順莫善於悌繼之以移風易
俗莫善於樂安上治民莫善於禮也今夫百里不同
之風其氣有剛柔千里不同之俗其習有厚薄樂之
善民心感人深則至剛之風可移而為柔至薄之俗
可易而為厚移風而使之化易俗而使之變非樂而
何樂記曰樂行而倫清移風易俗天下皆寧豈非樂
之效耶夫有禮則安無禮則危所謂安上者舍禮何
以哉禮之所興民之所治禮之所廢民之所亂所謂
治民者舍禮何以哉記曰君位危則法無常法無常
則禮無列又曰禮者下以治人之情終之以天下國
家可得而正也豈非禮之效也然則詩止於移風俗
樂則移風易俗何也盖詩仁言也樂仁聲也仁言不
如仁聲之入人也深故其異如此然風可得而移俗
可得而易人之風俗也修其教不易其俗齊其政不
易其宜天之風俗也别而言之上欲其安民欲其治
通而論之民雖在所治亦未嘗不在所安也故曲禮
言毋不敬而其效至於安民論語言修已以敬而其
效至於安百姓




　　樂書卷八十四

　　欽定四庫全書

　　樂書卷八十五

　　宋　陳𤾉　撰

　　論語訓義

　　八佾

　　孔子謂季氏八佾舞於庭是可忍也孰不可忍也三家
者以雍徹子曰相維辟公天子穆穆奚取於三家之堂

　　天下有道禮樂自天子出故揚雄曰周之禮樂庻事之
備也天下無道禮樂自諸侯出故韓宣子曰周之禮樂盡
在魯矣周德下衰禮廢樂壞太師摯適齊亞飯干適楚三
飯繚適蔡四飯缺適秦鼔方叔入於河播鼗武入於漢少
師陽擊磬襄入於海故諸侯僭天子者有之大夫僭諸侯
者有之陪臣僭大夫者有之及其甚也陪臣不僭大夫而
僭天子季氏之八佾三家之雍徹陪臣之僭天子者也其
為不仁不智也甚矣盖舞所以行八風節八音八音克諧
而樂成焉故舞必以八人為佾自天子達於士降殺以兩
士二之大夫四之諸侯六之惟天子得以備數而用八
焉八佾凡六十四人矣季氏陪臣也不舞二佾而舞八
佾是僭用天子之數也三家不御琴瑟而歌雍徹是僭
用天子之名也傳曰名位不同禮亦異數禮樂所謹
者名數而已文王世子曰大樂正學舞干戚授數傳
曰惟名與器不可以假人亦不可以假於人古之人
謹名數如此而陪臣之微且僣竊而用之則禮樂所
存無幾矣八佾季氏所獨故特言季氏雍徹三家所
同故言三家歌貴聲於上故於雍徹言堂與歌者在
上同意舞動容於下故於八佾言庭與公庭萬舞同
意傳曰歌者象德在堂上舞者象功在堂下君子上
德而下功於義或然周官樂師凡國之小事帥學士
而歌徹小師下管擊應鼓徹歌内宗及以樂徹則佐
傳豆籩外宗以樂徹則眡豆籩膳夫以樂徹于造則
天子歌徹不過乎雍非諸侯之振羽也雍歌於禘又
用於徹與鹿鳴燕羣臣又用於鄉飲酒同義杜預謂
凡天子諸侯大夫士之舞一列遞減二人至士四人
而止非先王樂舞之意也傳曰天子八佾諸侯四佾
所以别尊卑也其言天子八佾則是言諸侯四佾則
非

　　人而不仁如禮何人而不仁如樂何

　　五常以仁為首六藝以禮樂為先仁者禮樂之質禮
樂者仁之文周官掌禮樂以春官明禮樂以仁而立
也孟子言禮樂後於事親之實明禮樂以仁為質也
仲尼燕居言序其禮樂繼之以君子知仁者近取諸
人以明禮樂之本於仁也檀弓言樂樂其所自生禮
不忘其本繼之以狐死正丘首者逺取諸物以明禮
樂之本於仁也然則人而不仁如禮樂何哉此季氏
僣用八佾之樂旅祭之禮孔子謂之是可忍也孰不
可忍也其不仁可知通而言之禮樂同出於仁别而
言之則仁近於樂義近於禮矣與孔子言孝悌仁之
本孟子以仁之實為孝義之實為悌同意盖仁義人
之道也禮樂德之則也孟子論仁義多合而言之至
孔子必離而言之雖稱立人之道亦曰仁與義而已
孔子論禮樂多合而言之至孟子必離而言之雖稱
事親從兄之實亦曰禮以節文之樂以樂之而已聖
人之言非茍異也各有所當云爾老氏搥提仁義絶
滅禮樂而莊周和之曰道德不廢安取仁義性情不
離安用禮樂而且悦仁邪是亂於德也悦義邪是悖
於理也悦禮邪是相於技也悦樂邪是相於淫也豈
老莊與孔孟異意哉盖孔孟顯道德以為仁義發性
情以為禮樂所以經世老莊則反之以復本而已

　　關雎樂而不淫哀而不傷

　　推恩而不理不成仁遂理而不敢不成義審節而不
和不成禮和而不發不成樂仁義禮樂無非德也關
雎美后妃之德亦宜不出於此盖后妃之於賢才求
之未得則思以致其哀求之既得則悦以致其樂友
之以琴瑟樂之以鐘鼔樂之非不至也然且不淫焉
求之以寤寐思之以反側哀之非不至也然且不傷
焉樂者樂也不淫色禮也哀者仁也不傷善義也樂
而節之以禮仁而成之以義后妃之德也衞之夫人
無德靜女之詩以城隅之禮彤管之樂刺之則仁義
可知豈不為后妃罪人乎此與詩序先樂後哀者后
妃之心詩先哀後樂者事辭之序説詩者逆其心作
詩者序其事故也關雎樂而不淫豳則勤而不怨呉
季札以二南為勤而不怨豳為樂而不淫何也盖關
雎樂而不淫后妃之德而已勤而不怨則二南之事
也豳勤而不怨則豳民之事而已樂而不淫則豳國
之風也




　　樂書卷八十五

　　欽定四庫全書

　　樂書卷八十六

　　宋　陳𤾉　撰

　　論語訓義(八佾　述而　　泰伯)

　　八佾

　　子語魯大師樂曰樂其可知也始作翕如也從之純如
也皦如也繹如也以成

　　周衰樂壞工師之徒或去而不存於朝或存而不知乎
樂大師摯適齊少師陽入於海去而不存於朝者也孔子
之所語者存而不知乎樂者也盖羽之為物翕則合而斂
張則散而縱樂亦如之始作翕如也則合之以柷非能成
之也先之而已從之純如也則五聲單出而不雜非迭相
陵也各歸其分而已皦如也則清明象天而不可掩繹如
也則終始象四時而不可窮樂之一成其可知者不過此
爾然猶語其粗者而已若夫黄帝張咸池之樂於洞庭之
野始奏之以人徽之以天其卒無尾其始無首則始作翕
如不足道也次奏之以隂陽之和燭之以日月之明其
聲揮綽其名高明則縱之純如皦如不足道也卒奏之
以無怠之聲調之以自然之命林樂而無形幽昬而無
聲道可載而與之俱則繹如以成不足道也孔子不
語周之大師而語魯者以周之禮樂盡在魯故也

　　子謂韶盡美矣又盡善也謂武盡美矣未盡善也

　　天下無異道有異時聖人無異心有異迹故記以堯
授舜武王伐紂為禮之適乎時春秋以出則征誅入
則揖遜為義之合乎一然則韶武盡充實之美而武
獨未盡可欲之善者豈非盡美在心與道未盡善在
時與迹歟盖美者善之至而於者嘆美之辭簫韶九
成而夔曰於予擊石拊石百獸率舞韶之所以盡美
也武奏大武而詩曰於皇武王武之所以盡美也王
通曰韶之成也虞氏之恩被動植矣韶之所以盡善
也武之未盡善乆矣其時乎其時乎武之所以未盡
善也觀樂記論武王之樂曰備舉其道不私其欲又
曰聲淫及商非武音則武王之武非不在所可欲也
其所以未盡善者以其對韶言之則韶又善於武矣

　　述而

　　子在齊聞韶三月不知肉味曰不圖為樂之至於斯也

　　老子道德經之卒章曰信言不美美言不信善者不
辯辯者不善是美善天下之至德也故季札見舞韶
箾者曰德至矣哉是知堯之大章美善之著者也舜
繼堯之美善而播之於韶非特美而已至於盡美非
特善而已至於盡善雖甚盛德蔑以加於此矣豈非
書所謂重華協于帝歟今夫諸侯失樂則大夫用之
于家天子失樂則諸侯用之於國故周衰之末韶樂
不在周而在齊孔子聞之至於三月不知肉味非嗜
其聲音者也樂其難窮之義而已故曰不圖為樂之
至於斯也非窮神知化孰與此哉司馬遷謂聞韶三
月學之是不知孔子為樂之意也夫月者三日則成
魄三月則成時則三月者天時之小變也顔淵三月
不違仁卒至於忘禮樂則孔子聞韶至於三月不知
肉味豈足怪哉孔子聞韶三月不知肉味樂之至也
樂正子春傷足數月不下堂憂之至也

　　子與人歌而善必使反之而後和之

　　古之得道者窮亦樂通亦樂所樂非窮通也樂道而
已是以孔子再逐於魯削迹於衞伐木於宋窮於商
周阨於陳蔡弦歌鼔琴未嘗絶音况與人歌而善乎
與人歌而善必使反之而後和之其樂道之心終無
已也昔孔子遭阨於匡謂子路曰汝歌予和子路彈
劒孔子和之曲終而匡人解甲豈非子與人歌而善
而後和之之意歟曽子之歌商頌曽㸃之詠舞雩原
憲之弦蓬户與孔子之歌固雖有間方之原壤登木
而歌則又裕矣

　　泰伯

　　興於詩立於禮成於樂

　　學道之序始於言故興於詩中於行故立於禮終於
德故成於樂詩者養蒙之具禮樂者成人之事孔子
之於小子則曰何莫學夫詩於成人則曰文之以禮
樂此禮所謂志之所至詩亦至焉詩之所至禮亦至
焉禮之所至樂亦至焉者也然興於詩非不學禮也
特不可謂之立立於禮非不知樂也特不可謂之成
内則言外傅之教先之以學樂學記言大學之教先
之以安弦以至夔之教胄子文王之教世子大司樂
之教國子弟亦先之以樂則樂者教之終始也仲尼
燕居曰不能詩於禮繆不能樂於禮素則禮者又詩
樂之節文也荀卿曰學始乎誦詩終乎讀禮是可與
立而已以為學止乎此則未也




　　樂書卷八十六

　　欽定四庫全書

　　樂書卷八十七

　　宋　陳𤾉　撰

　　論語訓義(泰伯　先進)

　　泰伯

　　子曰師摯之始關雎之亂洋洋乎盈耳哉

　　關雎后妃之德也所以風天下而正夫婦也其王化
之本歟周康之時頌聲作乎下關雎作乎上亦可謂
至治矣逮德下衰關雎嘗亂矣師摯治而正之而絃
誦之聲盖洋洋乎盈耳矣彼其所治豈特絃誦之聲
哉必也論其義正其本使後世聞之者聽之於耳得
之於心而已師摯之於周始乎治正關雎之亂而卒
至於適齊者豈得已哉世亂而樂亂雖有志於治正
亦無補於時也孰若去周適齊以明吾去就之義為哉
由是觀之太師摯非茍知樂(缺)　　於知時矣關雎
之亂洋洋乎盈耳聲之盛美也(缺)　洋洋容之盛美也

　　子曰吾自衞反魯然後樂正雅頌各得其所

　　人不耐無樂樂不耐無形形而不為道不耐無亂先
王恥其亂故制雅頌之聲以道之使其聲足樂而不
流其文足論而不息曲直繁瘠廉肉節奏足以感動
人之善心不使放心邪氣得接焉是先王立樂之方
也故樂一不正雅頌惡能不亂而失其所哉哀公十
一年孔子在衞魯人召之而反然後樂始得其正全
其先正所謂立樂之方也樂既正則雅也頌也斯各
得其所而區别之矣觀雅之南陔白華華黍由庚崇
邱由儀皆有其義而無其辭至孔子序之於六月則
列而次之正考甫得商頌於周之大師者十二篇至
孔子列於周魯頌之後者六篇而已豈非樂正而雅
頌始各得其所邪王通曰吾於禮樂正失而已亦可
謂有志於學孔子矣然季札觀樂於周豳不居末而
次齊秦不次唐而次豳魏不次齊而次秦是國風亦
不得其所矣此特以雅頌為言者樂之所以正者本
雅頌之音而已傳不云乎雅頌之音理而民正

　　先進

　　子曰先進於禮樂野人也後進於禮樂君子也如用之
則吾從先進

　　時有先後禮樂有文質先進於禮樂既其實而文不
足故曰野人後進於禮樂既其文而已故曰君子既
其文則非躬行者也故欲從先進以救之以其矯枉
以曲然後直救時以偏然後正也莊周曰濯亂六律
鑠絶竽瑟而天下人始含其聰矣滅文章散五采而
天下人始含其明矣與先進之野人同意以禮為行
以樂為和謂之君子與後進之君子同意孔子筮卦
得賁其色愀然與如用之則吾從先進同意論語之
言文質有曰從周有曰從先進有曰彬彬者彬彬者
道之中從周從先進者時之中子思所謂君子而時
中者此也洪範三德其施於爕彊乎亦若是已

　　子曰由之瑟奚為於丘之門

　　傳曰子路鼓瑟有北鄙之音孔子聞之曰信矣由之
不才也冉有侍孔子曰求來爾奚不謂由夫先王之
制音也奏中聲為中節彼小人則不然執末以論本
務剛以為基故其音湫厲而微末以象殺伐之氣夫
然者乃亂世之風也冉有以告子路子路曰由之罪
也後果不得其死焉由是觀之仲由鼔瑟於孔子之
門有志於勝人無志於進道故孔子曰由之瑟奚為
於丘之門所以抑之也曾㸃之於孔子捨瑟而對異
乎三子者之撰是有志於樂道無志於從仕故孔子
曰何傷乎亦各言其志所以與之也抑由義也與㸃
仁也然則由之鼓瑟孔子抑之及執干而舞則不抑
之者以其因孔子之言悟窮亦樂通亦樂之意也

　　子曰求爾何如對曰方六七十如五六十求也為之
比及三年可使足民如其禮樂以俟君子

　　達於禮而不達於樂謂之素達於樂而不達於禮謂
之偏禮樂皆得謂之有德君子也者其有德之士歟
文之以禮樂而不為素禮樂明備而不為偏仲尼燕
居曰君子明於禮樂舉而錯之而已孔子閒居曰愷
悌君子必達於禮樂之原是禮樂由君子出而冉求
之藝能足民而已非全乎君國子民之道也故孔子
問其志則曰方六七十如五六十求也為之比及三
年可使足民如其禮樂以俟君子彼其自知明自信
篤終此而已孔子之於門弟子所與言禮樂者不過
顔淵之問為邦是為邦之道無先於禮樂而求也為
之可使足民而已此孔子所以不以語回者告求歟
莊周亦曰以禮為行以樂為和謂之君子孰謂莊周
蔽於天而不知人邪王通曰吾於禮樂正失而已如
其制作以俟明哲必也崇貴乎是又指在上制作者
言之與其所謂以俟君子者異矣


　　樂書卷八十七

　　欽定四庫全書

　　樂書卷八十八

　　宋　陳𤾉　撰

　　論語訓義(先進　子路　憲問)

　　先進

　　子曰㸃爾何如曰莫春者春服既成冠者五六人童子六
七人浴乎沂風乎舞雩詠而歸夫子喟然嘆曰吾與㸃也

　　周官司巫若國大旱則帥巫而舞雩女巫旱暵則舞
雩凡邦之大烖歌哭而請爾雅曰舞號雩也由是推
之舞雩之祭非旱暵若國大旱則不必為之非有常
時也記曰雩禜祭水旱也黨正春秋祭禜是雩祭或
春或秋皆遇旱而為之不必龍見之時也此言舞雩
於春服既成之時非黨正秋祭之時也春秋書大旱
二書大雩二十多譏非大旱為之却又著僭用天子
之禮而已左氏皆謂龍見而雩過則書之月令以大
雩帝用盛樂在仲夏之月是不知周之仲夏龍見之
時非常旱之月也曽㸃浴乎沂風乎舞雩詠而歸則
其所以舞詠而歸者在道而不在雩故孔子與之樊
遲從遊於舞雩之下而以崇德辨惑為問雖未能無
惑而一志於樂道亦孔子之所善也然擬之子路冉
有公西華有志於仕無志於學則有間矣魯之舞雩
孔子與其徒必預之者豈非憂民之心君子所以與
人同故邪

　　子路

　　名不正則言不順言不順則事不成事不成則禮樂不
興禮樂不興則刑罰不中刑罰不中則民無所措手足

　　禮以道其志樂以和其聲政以一其行刑以防其姦
禮樂刑政其極一也所以同民心而出治道也孔子
為政於衞必以正名為先名不正則言不順言不順
則事不成非所以為政也事不成則禮樂不興禮樂
不興則刑罰不中非所以為禮樂也刑罰不中則民
無所措手足非所以為刑也記曰禮節民心樂和民
聲政以行之刑以防之禮樂刑政四達而不悖則王
道備矣然則衞君待孔子為政孔子以王道為先務
捨禮樂刑政何以哉在易豫之彖曰聖人以順動刑
罰清而民服象曰先王作樂崇德殷薦之上帝以配
祖考盖作以崇德者樂也薦上帝配祖考者禮也是
刑罰清本於禮樂興禮樂興本於豫順以動其言亦
相為表裏而已明堂位言周公制禮作樂頒度量而
天下大服繼之以服大刑而天下大服與此同意孔
子待衞君不以霸道而以王道亦周公之用心也子
路疑之以為迂豈不野哉

　　憲問

　　子路問成人子曰若臧武仲之知公綽之不欲卞莊子
之勇冉求之藝文之以禮樂亦可以為成人矣

　　天與之性君子得之以為德性與之才君子達之以
為藝言冉求之藝則臧武仲之知公綽之不欲卞莊
子之勇無非天下之達德也據於德以為本游於藝
以為末則其質具矣茍言而履之以為禮行而樂之
以為樂則文質彬彬然後可以為成人之君子矣孔
子謂顔回曰既能成人又加之以仁義禮樂成人之
行也充四子之實進而至於顔回然後可以語與人
之行故其問為邦告之以三王之禮二帝之樂至於
冉求則曰如其禮樂以俟君子則亦可以為成人者
惟顔子可以當之莊周謂回忘禮樂則又進於此豈
特可以而已哉易曰易簡之理得而成位乎其中則
成位於天地之中者賢人之能事成人之至也亦豈
不本於禮樂之簡易乎王通曰姚義之辯李靖之智
賈瓊魏徵之正薛收之仁程元王孝逸之文加之以
篤固申之以禮樂可以為成人矣揚雄曰若張子房
之智陳平之無悞絳侯勃之果霍將軍之勇終之以
禮樂可謂社稷之臣矣由是觀之王通之論成人未
為無失揚雄論社稷之臣亦未為俱得也孔子以成
人之道在禮樂如此莊周反謂禮樂徧行則天下亂
盖有為而言也

　　子擊磬於衞有荷蕢而過孔氏之門者曰有心哉擊磬
乎既而曰鄙哉硜硜乎莫已知也斯已而已矣深則厲
淺則揭子曰果哉末之難矣

　　帝之乘時以出入其致用在八卦其成功在萬物八
音出於八卦則八音萬物之聲也磬出於八音之石
而於卦主乾則磬者乾之音也聖人之於天下未嘗
有心亦未嘗無心荷蕢聞孔子擊磬於衞徒知其有
心而不知其無心其所知亦淺矣季咸之於列子知
其氣機而不知其未始出吾宗亦何異此荷蕢之譏
孔子猶釣者之譏王通也盖播鼗武入于河擊磬襄
入于海固有之矣



　　樂書卷八十八

　　欽定四庫全書

　　樂書卷八十九

　　宋　陳𤾉　撰

　　論語訓義(衛靈公　季氏　陽貨)

　　衛靈公

　　顔淵問為邦子曰行夏之時乗殷之輅服周之冕樂則
韶舞放鄭聲逺佞人鄭聲淫佞人殆

　　正有三而行夏之時人正也輅有五而乘殷之輅木
輅也冕有六而服周之冕純冕也樂有文武而樂則
韶舞文舞也盖三王異世不相襲禮五帝殊時不相
沿樂是夏殷周盡人道而王非無樂也而禮莫盛焉
堯舜同天道而帝非無禮也而樂莫盛焉然三王之禮
孔子之所憲章二帝之樂孔子之所祖述顔淵問為邦
必首以是告之者以治道非禮樂不成故也然禮寓於
時而有度數寓於器而有文為樂之所法者韶舞而已
以樂之美善必待久而後成也記曰比音而樂之及干
戚羽旄謂之樂然則不言韶舞豈足謂之樂乎鄭聲似
雅而非雅不放之則志易以淫佞人似忠而非忠不逺
之則行易以殄舜之命官始於伯夷典禮中於夔之典
樂終於龍之納言則鄭聲淫佞人殆堯舜其猶病諸況
顔淵乎顔淵雖樂二帝三王之道而有王佐之才茍不
知戒此如為邦何哉告之夏時殷輅周冕韶舞所以教
之也告之放鄭聲逺佞人鄭聲淫佞人殆所以戒之也

　　師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與子曰
然固相師之道也

　　老者在所養喪者在所恤貴者在所敬古人之於瞽
者待之如老者喪者所以盡仁待之如貴者所以盡
禮記曰八十拜君命一坐再至瞽亦如之又曰八十
者一子不從政九十者其家不從政瞽亦如之是待
瞽者如老者也語曰見齊衰者冕衣裳者與瞽者見
之雖少必作過之必趨又曰見齊衰者雖狎必變見
冕者與瞽者雖䙝必以貌是待瞽者如喪者貴者也
然則於其所不知者其可以不告乎故及階則曰階
及席則曰席皆坐則曰某在斯某在斯禮曰未有燭
而有後至者則以在者告道瞽亦然故曰樂有相歩
温之至也若夫周官以眡瞭相瞽矇語之盡相師之
道如孔子則間矣

　　季氏

　　孔子曰天下有道則禮樂征伐自天子出天下無道則
禮樂征伐自諸侯出自諸侯出盖十世希不失矣自大
夫出五世希不失矣陪臣執國命三世希不失矣

　　禮樂道也先王以之柔中國征伐法也先王以之威
四夷天下有道則上有道揆下有法守諸侯賜圭瓉
然後為鬯賜柷鼗然後為樂此禮樂所以自天子出
也諸侯賜弓矢然後征賜鈇鉞然後殺此征伐所以
自天子出也天下無道則上無道揆下無法守故魯
侯國也天下資禮樂焉此禮樂所以自諸侯出也威
文霸國也天下資征伐焉此征伐所以自諸侯出也
自諸侯出其失不過十世自大夫出其失不過五世
陪臣則三世而已豈非逆理彌甚則其勢彌蹙邪揚
雄曰禮樂征伐自天子出春秋之時齊晉實予不膠
者(闕)　　　孔子褒貶之意故也

　　陽貨

　　子之武城聞弦歌之聲夫子莞爾而笑曰割雞焉用牛
刀子游對曰昔者偃也聞諸夫子曰君子學道則愛人
小人學道則易使也子曰二三子偃之言是也前言戲
之耳

　　安上治民莫善於禮移風易俗莫善於樂禮樂所以
同民心出治道雖一邑之小一國之大天下之廣其
為之也捨禮樂何以哉子游為武城宰而弦歌之聲
洋洋乎盈耳孔子曰君子學道則愛人小人學道則
易使者禮樂不可廢於一邑也顔淵問為邦孔子告
之三王之禮二帝之樂者禮樂不可廢於一國也孔
子曰先進於禮樂野人也如用之則吾從先進者禮
樂不可廢於天下也冉求曰如其禮樂以俟君子如
治國何哉孔子門人學樂者多矣或援琴而歌或執
干而舞或詠而歸或坐而弦無非樂道以成已者也
子夏對魏文以德音之樂而曰修身及家平均天下
是子夏不特知樂道以成已又知推之為天下國家
而已其賢於子貢問樂不亦逺乎








　　樂書卷八十九

　　欽定四庫全書

　　樂書卷九十

　　宋　陳𤾉　撰

　　論語訓義(陽貨　微子)

　　陽貨

　　子曰禮云禮云玉帛云乎哉樂云樂云鐘鼔云乎哉

　　禮出於天地之性而玉帛特禮之物而已樂出於天
地之命而鐘鼔特樂之器而已物不徒設必有難知
之義存焉器不徒制必有寓意之象存焉是禮雖不
在玉帛然非玉帛無以致其義樂雖不在鐘鼔然非
鐘鼔無以明其象因物以致義得義而物可忘因器以
明象得象而器可忘若是者非聖人其誰邪故聖人曰
禮樂云揚雄曰玉帛不分鐘鼔不枟吾無以見聖人矣

　　惡鄭聲之亂雅樂也

　　中正則雅多哇則鄭禮樂廢而邪音起是鄭聲有時
而亂雅也故聖人惡諸然則鄭聲之亂雅奈何亦曰
黄鐘以本之中正以平之確乎鄭衞不能入也傳曰
鄭衞之音使人之心淫是衞聲之淫不如鄭聲亂雅
之甚故舉是以見之荀卿曰先王貴禮樂而賤邪音
其在序官也審誅賞禁淫聲使夷俗邪音不敢亂雅
太師之職也盖聖人達而賞罰行而邪音亂雅固在
所誅聖人窮而褒貶作而鄭聲亂雅特在所惡而已

　　孺悲欲見孔子孔子辭以疾將命者出户取瑟而歌使
之聞之

　　古人之論瑟謂君父有節臣子有義然後四時和萬
物生盖君父有節臣子有義人之道也四時和萬物
生天之道也所學乎聖人者不過樂得天人之道而
已是瑟者樂道之器歌者樂道之聲孺悲子欲見孔
子非有樂道之心也孔子辭以疾取樂道之器示之
以樂道之聲其意雖教實以愧之也豈非孟子所謂
不屑之教歟孔子辭孺悲子以疾猶孟子辭齊王以
疾也辭孺悲子以疾而歌瑟猶辭齊王以疾而出弔
也盖孔孟一道也茍盡師道無貴賤無尊卑吾所以
待之一也

　　宰我問三年之喪期已乆矣君子三年不為禮禮必壞
三年不為樂樂必崩

　　三年不目日視必盲三年不目月精必矇况三年不
為禮樂乎今夫君子禮樂不可以斯須去身其所不
為者特親喪而已矣子生三年然後免於父母之懷
必報之以三年之喪然後恔於其心執親之喪雖三
年不為禮樂何遽至於崩壞乎記曰是月禫徙月樂
聖人之中制也昔人朝祥而暮歌孔子曰踰月則其
善也孟獻子禫縣而不樂孔子曰加於人一等矣至
於孔子既祥五日彈琴不成聲十日而成笙歌是君
子之於禮樂固將終身焉其為之也亦因人情為之
節文而已過之則為獻子不及則為魯人要之得聖
人中制者惟孔子為然宰我乃所願學則孔子也不
圖為樂於既祥十日之後而欲為之於纔三年之祥
孔子得不誅之乎

　　㣲子

　　齊人饋女樂季桓子受之三日不朝孔子行

　　考之天文翼星近太㣲主俳倡命之曰天倡則優倡
之徒雖上應天文特獶雜子女之新樂而已非先王
之樂也昔夏桀大進倡優為漫爛之戯齊侯盛陳優
倡奏宫中之樂君子必欲加法而深誅之者為其傷
風害政莫兹為甚故也是以秦穆遺戎而由余去齊
人饋魯而孔子行豈非詩所謂庶姜孽孽庶士有朅
之意哉魏文侯嘗悦於此子夏辭而闢之其所學固
可知矣

　　太師摯適齊亞飯干適楚三飯繚適蔡四飲缺適秦鼓
方叔入於河播鼗武入於漢少師陽擊磬襄入於海

　　周官太師掌六律六同以合陰陽之聲而教六詩少
師掌教鼔鼗柷敔塤簫管弦歌六樂聲音之節與其
和則掌律同聲音以教六詩之類太師之職也掌六
樂聲音之節與其和以教弦歌之類少師之職也鼓
人掌六鼔四金之音聲以節聲樂以和軍旅以正田
役則鼔方叔鼓人之職也瞽矇掌播鼗眡瞭掌凡樂
事擊頌磬笙磬則播鼗武瞽矇之職也擊磬襄眡瞭
之職也古者以樂侑食凡食三飯一侑大食三侑令
奏鐘鼓則凡飯異樂每樂異工故干則亞飯之工也
缺則四飯之工也周衰之末禮樂出自諸侯而天子
與諸侯夷當是時也先王之澤浹於人心者猶在不
得其職則去非特賢且貴者知去就之義雖樂工之
賤亦與知焉





　　樂書卷九十

　　欽定四庫全書

　　樂書卷九十一

　　宋　陳𤾉　撰

　　孟子訓義

　　梁惠上下

　　聲音不足聽於耳歟

　　凡物動而有聲聲變而有音易曰天數五地數五則五
聲者天地之道也傳曰人者統八卦諧八音舞八佾以
終天地之功則八音者人之道也樂通倫理而三才之
道具矣然則𤼵之聲音其有不足以形容之乎盖肥甘
者食之美而悦於口輕暖者服之美而悦於體采色者
視之美而悦於目聲音者聽之美而悦於耳便嬖者使
令之適而悦於意為肥甘不足於口歟必將芻豢稻粱
五味調香以養其口為輕暖不足於體歟必將疏房越
席牀第几筵以養其體為采色不足於目歟必將彫琢
刻鏤黼黻文章以養其目為聲音不足於耳歟必將鳴鼓
鐘彈琴瑟以養其耳為便嬖不足使令於前歟必將衆
侍妾盛官徒以適其意凡此王之諸臣皆足供之固知
王之不為是也其所大欲特在辟土地以廣之朝秦楚
以臣之莅中國以君之撫四夷以服之而已豈難知哉

　　莊暴見孟子曰暴見於王王語暴以好樂暴未有以對
也曰好樂何如孟子曰王之好樂甚則齊國其庶幾乎
他日見於王曰王嘗語莊子以好樂有諸王變乎色曰
寡人非能好先王之樂也直好世俗之樂耳曰王之好
樂甚則齊其庶幾乎今之樂猶古之樂也曰可得聞與
曰獨樂樂與人樂樂孰樂曰不若與人與少樂樂與衆
樂樂孰樂曰不若與衆

　　先王之樂其本存於欣喜歡愛之情其末見於聲容
節奏之文探本知末者知其情而能作即末窮本者
識其文而能述周衰樂壊天下識情文者盖鮮故夫
知聲而不知音者有之知音而不知樂者有之亦烏
知夫樂與音相近而不同邪盖齊王所問者樂所好
者音不悦先王之樂以樂民直悦世俗之樂以樂身
而已尚何異魏文倦於聼古樂晉平樂於聼新聲哉
此孟子所以有今樂猶古樂之説庶乎王知反本也
今夫鄭之好濫宋之燕女衞之促數齊之敖辟四者
皆失節流湎以忘本此新樂之𤼵世俗之樂也黄帝
之大咸堯之大章舜禹之韶夏商周之濩武其聲足
樂而不流其文足論而不息此古樂之𤼵先王之變
也古今之樂以本同以末異徇末以忘本則古必異
今抑末以同本則今亦猶古古之所謂樂之本不過
與民同樂而已誠能因今樂與民同樂是亦古樂之
實也觀齊王悦南郭之吹竽廩食以數百人喜鄒忌
之鼔琴卒授之國政彼其好世俗之樂徇末忘本如
此又孰知與人與衆以反樂之本乎此韓子所以有
與衆之説晏子所以有獨樂之戒也孟子以齊王不
能同樂於民故語之以今樂猶古所以引而進之也
子夏以文侯好音而不知樂故對之以今樂異古所
以抑而攻之也

　　臣請為王言樂今王鼔樂於此百姓聞王鐘鼔之聲管
籥之音舉疾首蹙頞而相告曰吾王之好鼔樂夫何使
我至於此極也父子不相見兄弟妻子離散今王田獵
於此百姓聞王車馬之音見羽旄之美舉疾首蹙頞而
(闕)









　　樂書卷九十一

　　欽定四庫全書

　　樂書卷九十二

　　宋　陳𤾉　撰

　　孟子訓義

　　梁惠

　　齊宣王見孟子於雪宮王曰賢者亦有此樂乎孟子對曰
有人不得則非其上矣不得而非其上者非也為民上而不
與民同樂者亦非也樂民之樂者民亦樂其樂憂民之憂者
民亦憂其憂樂以天下憂以天下然而不王者未之有也

　　齊宣王之於國外有遊畋之囿内有雪宮之樂遊畋
之囿則專利而已非與民同利也雪宮之樂則獨樂
而已非與民同樂也故有為人下者不得是樂而非
其上則為不知命為人上者有是樂而弗與民同則
為不知義義命所在則是義命所去則非今王茍知
獨樂為非而憂樂與民同則在下者亦將以君事為
憂樂而不非其上矣以易求之比則樂民之樂而下
至於順從師則憂民之憂而民至於從之是憂樂施
報之効也故推樂民之樂而樂以天下特憂民之憂
而憂以天下則天下雖廣風俗同而如一家中國雖
大心徳同而如一人萬邦孰不嚮之以為方下民孰
不往之以為王哉文王樂以天下而庶民子來宣王
憂以天下而百姓見憂如此而已周官膳夫掌王之
膳羞侑食及徹於造皆以樂特天地之烖荒扎之變
邦之大故然後去樂焉古之王者無終食之間忘憂
樂於天下况欲王而與天下同憂樂邪始有憂樂以
民卒乎憂樂以天下與孔子所謂修已以安人繼之
修己以安百姓同意若夫不知務此而欲長處雪宫
之樂難矣哉梁王疑賢者不樂臺沼故曰賢者亦樂
此乎齊王疑賢者無雪宫之樂曰賢者亦有此樂乎

　　方命虐民飲食若流流連荒亡為諸侯憂從流下而忘
反謂之流從流上而忘反謂之連從獸無厭謂之荒樂
酒無厭謂之亡先王無流連之樂荒亡之行惟君所行
也

　　凡物員則行方則止行則順止則逆方命則逆而不
行之謂也今夫遊豫有事補助有政先王之命也景
公逆先王之命而不行無補助之政以恤民有師行
糧食以虐民飲食無節至於若流流連荒亡至於無
度斯固不足為諸侯之度適貽彼憂而已盖順流而
下以忘反則其樂無所要宿故謂之流遡流而上以
忘反則其樂莫知紀極故謂之連此遊於佚者也從
獸無厭則其行妨而不治故謂之荒樂酒無厭則其
行喪而不存故謂之亡此淫於樂者也觀景公遊海
上踰時弗反則從流上下忘反可知其好弋有至誅
典禽之吏則從獸無厭可知其飲酒有至終夕之樂
則樂酒無厭可知然則欲觀轉附朝儛豈從禽之地
歟遵海而南放於瑯琊豈流連之地歟孔子有云景
公奢於臺榭淫於苑囿五音之樂不解喪亂蔑資曾
莫惠我師由是觀之晏子諄諄為景公誦之者誠欲
憂樂與民同而已昔齊桓公將東遊問於管仲管仲
對曰先王之遊春出省農事之不本者謂之遊秋出
補人之不足者謂之夕師行而糧食其民者謂之亡
從樂而不反者謂之荒先王有遊夕之業於人無荒
亡之行於身桓公卒再拜而命之以寶法亦晏子告
景公之意也書曰内作色荒外作禽荒甘酒嗜音有
一於此未或不亡孟子特以樂酒無厭言之者舉甚
者故也言興𤼵補不足及助不給者以景公之行適
當省耕時故也

　　景公悦大戒於國出舍於郊於是始興𤼵補不足召太
師曰為我作君臣相悦之樂盖徵招角招是也其詩曰
畜君何尤畜君者好君也

　　景公之於齊小有流連之樂大有荒亡之行一聞晏
子之言卒知冥豫成而有渝不可以無咎故大戒於
國不敢慢其事出舍於郊不敢寧其居始興委積𤼵
倉廪以補民之不足夫然孰謂不可比先王之觀邪
景公三問政於師曠師曠對之必恵民而已景公於
是𤼵倉廩以賦衆貧散府財以賜孤寡倉無陳粟府
無餘財亦晏子所以畜君之意也然則晏子一言而
利溥如此則君臣相悦而志行矣此所以召太師作
徵角招之樂也劉向樂書別錄有招本之名豈原諸
此盖徵為事角為民君臣之相悦作樂以象成夫豈
以獨樂為哉凡以行政事恤民窮而已則始興𤼵者
行政事也補不足者恤民窮也舜作歌以勅天命其
要在康庶事制琴以歌南風其要在阜民財而樂以
韶名之徵角為之招豈傚此耶師曠為晉平公奏清
角清徵亦是意也晏子畜君能使之行政事恤民窮
如此非健且巽而何自迹觀之畜君固不能無尤自
心觀之畜君者乃所以好之何尤之有此小畜之初
所以言復自道何其咎也左丘明以鬻拳兵諫為愛
君失是矣然景公不知用勢晏子不知除患卒使田
成得志於民雖區區導之以振窮恤孤亦奚補治亂
之數哉此子夏所以深咎之也且晏子之功孟子所
不為今稱其言若是何也晏子以其君顯其功雖不
足為而其言在所可取亦聖人所不棄也故周任之
言孔子取之以告求陽虎之言孟子取之以對滕其
可以人廢言乎莫非招也或作韶自播之八音言之
或作㲈自文之五聲言之言徵招角招則宫商羽之
招可知矣特言徵角豈舉中見上下之意邪然齊有
招樂非特陳公子完奔齊而魯太師摰亦適齊故也

　　子貢曰見其禮而知其政聞其樂而知其徳由百世之
後等百世之王莫之能違也自生民以來未有夫子也

　　禮者政之體制於治定之時樂者徳之華作於功成
之後是治者政之所由成功者徳之所由致昔之聖
人有能為禮樂之道無欲為禮樂之心故造事而達
者推至𦣱之情而有所作造事而窮者因至粗之文
而有所述孔子述而不作者也故於禮執之而已非
有所制也於樂正之而已非有所作也盖禮自外成
孔子執之而正人以為政樂由中出孔子正之而成
己以為徳以迹考之孔子言而履之者皆禮而莫備
於鄉黨行而樂之者皆樂而莫顯於陳蔡以鄉黨之
禮施於有政以陳蔡之樂形容其徳彼見見聞聞者
惡有不知之邪子貢之知孔子以此而已然孔子之
禮樂其理一成而不可易其情一盡而不可變故雖
歴百世更百王其能違而弗從乎盖孔子聖之時道
之管也禮樂之統歸是矣百王之法一是矣前乎以
功業而作者不若孔子之至備雖堯舜猶可以賢之
况其下者乎後乎以禮樂而治者不若孔子之大成
雖百世之王莫之能違况去之未逺者乎竊稽子貢
之知孔子對太宰嚭之問則譬之太山而不知所以
為崇對趙簡子之問則譬之江河而不知所以為量
或比宫牆之峻而不可入或並日月之明而不可毁
以言乎深足以配海以言乎髙足以配天彼其知孔
子豈特禮樂哉然孟子語其所知止是者姑道可以
法後世者爾雖然見禮主於知政未始不知徳揚雄
曰人而無禮焉以為徳是也聞樂主於知徳未始不
知政樂記曰審樂以知政是也












　　樂書卷九十二

　　欽定四庫全書

　　樂書卷九十三

　　宋　陳𤾉　撰

　　孟子訓義

　　離婁上

　　孟子曰離婁之明公輸子之巧不以規矩不能成方圓師
曠之聰不以六律不能正五音堯舜之道不以仁政不能
平治天下今有仁心仁聞而民不被其澤不可法於後世者
不行先王之道也故曰徒善不足以為政徒法不能以自行
詩云不愆不忘率由舊章遵先王之法而過者未之有也

　　見乃謂之象形乃謂之器聖人明道之象以制器即
器之體以寓象非智至明不足以創之非工至巧不
足以述之離婁之明能察秋毫於百歩之外智之至
明者也公輸子之巧能得意於運斤成風之妙工之
至巧者也以至明之智創物而以至巧之工述之不
能廢規矩而成方圓是規矩非出於方圓而方圓之
所自出者也述天地自然氣數而以聲通之謂之律
聲之曲折而成方雜比而成文謂之音聖人推日以
配音而以情質因辰以配律而以和音非聼至聰不
足以逹之師曠之聰能合乎八風之調聼之至聰者
也以至聰之耳聼樂不能廢六律而正五音是六律
非生於五音而五音之所自生者也盖方圓之所成
五音之所正必本於天性之聰明成於人為之法度
然則堯舜雖有亶聰明作元后之道茍不資法度之
粗以為仁政其能平治天下使之各當其分而不亂
哉𫝊曰巧者能生規矩不能廢規矩而正方圓聖人
能生法不能廢法而治國亦是意也今夫始萬物者
道也非仁政不行繼道者仁政也非道不立堯舜不
以仁政不能平治天下則所謂道者乃所以在之也
堯典所言皆道所以在天下舜典所言皆政所以治
之在之本也治之末也堯舜一道史之所言如此相
為終始而已人君有仁聲仁聞猶離婁之有明公輸
子之有巧師曠之有聰也有仁政猶離婁公輸子之
以規矩師曠之以六律也根諸中有不忍之仁心形
諸外有足聼之仁聞固冝近有以澤天下逺有以法
後世然且不足致此者非他不行先王仁政之道云
爾有仁心仁聞而不遵先王之法謂之徒善有先王
之法而無仁心仁聞謂之徒法齊王恩足及禽獸而
功不加百姓其心非不善也而無益於政徒善不足
以為政故也禹之法非亡而夏不世王其法非不美
也而無益於行徒法不能以自行故也茍主於中者
有仁心仁聞之善而輔之以先王之法正於外者有
先王之法而主之以仁心仁聞然猶其善不足以為
政其法不能以自行自古迨今未之聞也離婁之明
公輸子之巧師曠之聰聖人之法不可廢於天下如
此莊周反謂膠離朱之目天下人始含其明欐公倕
之指天下人始有其巧塞瞽曠之耳天下人始含其
聰殫殘天下之聖法而民始可與論議盖非一曲之
論將以復道之本故也

　　聖人既竭目力焉繼之以規矩凖繩以為方貟平直不
可勝用也既竭耳力焉繼之以六律正五音不可勝用
也既竭心思焉繼之以不忍人之政而仁覆天下矣

　　衡運生規規圓生矩矩方生繩繩直生凖所謂規矩
者正方圓之噐也凖繩者正平直之噐也離婁之明
止於目之所視而聖人竭目力焉則能内視無形而
極乎離婁之所不能見師曠之聰止於耳之所能聼
而聖人竭耳力焉則能反聼於無聲而極乎師曠之
所不能聞明雖足以極離婁之所不能視非繼之以
規矩凖繩不足以正方圓平直之噐聰雖足以極師
曠之所不能聞非繼之以六律不足以正宫商角徵
羽之音昔舜欲作十二章之服以行典禮必命禹以
明之察音律之變以在治忽必命禹以聼之以禹為
能竭耳目之力故也作服必觀古人之象審音必本
於六律豈繼之規矩凖繩六律之意邪彼其於噐械
聲音之小者猶若是况宰制天下乎一海内雖竭心
思以盡精㣲之妙如之何不繼以不忍人之仁政哉
先王有不忍人之仁心斯有不忍人之仁政以不忍
人之仁心行不忍人之仁政其兼愛足以仁民其博
愛足以愛物凡在天地之間體性抱情者吾之仁均
有以周覆之所謂仁覆天下如此而已周官天子執
冐圭以朝諸侯圭以鋭為用象天有生物之仁則其
命之以冐者豈亦仁覆天下之意歟然於耳目言力
於心言思者盖人以心為君無為以運其思於内以
耳目為官有為以竭其力於外故也

　　有孺子歌曰滄浪之水清兮可以濯我纓滄浪之水濁
兮可以濯我足孔子曰小子聼之清斯濯纓濁斯濯足
矣自取之也

　　水之為物其出有源其行有委得其地則清非其地
則濁清者為陽人之所尊也以之濯首飾之纓豈仁
則榮人所尊戴之意邪濁者為陰人之所賤也以之
濯下體之足豈不仁則辱人所卑賤之意邪由是觀
之水之性未嘗不潔而或清或濁非性之罪也異其
所處以取之而已人之性未嘗不善而或仁或不仁
亦非性之罪也異其所為而取之而已孟子有稱夏
諺者有稱人有恒言者有稱孺子歌者盖性命之理
人所同然言或在道孟子取之









　　樂書卷九十三

　　欽定四庫全書

　　樂書卷九十四

　　宋　陳𤾉　撰

　　孟子訓義

　　離婁下

　　孟子曰仁之實事親是也義之實從兄是也知之實知
斯二者弗去是也禮之實節文斯二者是也樂之實樂
斯二者是也

　　道德不散安取仁義性情不離安用禮樂仁義出於道德
而為禮樂之體禮樂出於性情而為仁義之用仁者愛也
其本在孝而其實見於事親則凡移之於事君者皆仁之
華也義者宜也其本在悌而其實見於從兄則凡移之於
從長者皆義之華也智之實在於知仁義而其華見於前
識禮之實在於節文仁義而其華見於威儀樂之實在於
樂仁義而其華見於節奏孩提之童無不知愛其親及其
長也無不知敬其兄豈非智之實在於知仁義歟合父子
之親明長幼之序則禮制行矣豈非禮之實在於節文
仁義歟父母俱存兄弟無故君子樂之雖王天下不與
存焉豈非樂之實在於樂仁義歟樂以樂天為至仁義
則人道也故於樂特言樂斯二者而已今夫華者實之
所自出華無實則文勝質實無華則質勝文自堯舜
至於周其文質未甞不彬彬也周道衰天下以文滅
質述墨氏兼愛之道如夷之而不知有仁之實述楊
氏為我之道如告子而不知有義之實其流至於仲
子離母之不仁避兄之不義故孟子反仁義之華而
歸之實猶物生之運春則榮華而去本秋則落其華
而實之者也孟子言仁義之實以救當世逐末之弊
與老子言道徳終於見素抱樸同意

　　樂則生矣生則惡可已惡可已則不知足之蹈之手之
舞之也

　　人之性流通則生厭塞則熄樂出於性樂其所自生
者也樂記曰致樂以治心則易直子諒之心油然生
矣易直子諒之心生則樂樂則安安則久久則天天
則神樂之生也如此其可已乎故由事親之實至於
仁眇天下由從兄之實至於義眇天下由智之實其
大至於觀逺近由禮之實其節至於同天地樂之生
不已而極於日新之盛則天機自動所造皆適足不
知所蹈手不知所舞而有盡性術之變豈非真人之
息以踵而天機𤼵於此歟孟子言樂及於是亦歸根
反本之意也詩序言手之舞之足之蹈之與孟子不
同者葢詩序言情動於中而形於外則始而有終故
先手舞後足蹈孟子言樂之生惡可已則終而有始
故先足蹈後手舞

　　萬章上

　　謳歌者不謳歌益而謳歌啓曰吾君之子也

　　徒歌為謳永言為歌是謳則未免乎有意歌則適於
心之甚可謳歌者不謳歌堯之子而謳歌舜者天與
賢則與賢故也謳歌者不謳歌葢而謳歌啓者天與
子則與子故也由是觀之帝王所為固未甞有所容
心一於順天而已故堯舜與賢而天受之先天而天
不違也禹與子而天亦受之後天而奉天時也禮運
以不獨子其子為道行而大同以各子其子為道隠
而小康豈知孟子所謂均出天與之意乎然舜以聖
繼帝而其迹晦人得而親之莫得而譽之故其言止
於朝覲獄訟謳歌者歸之而已啓以賢繼王而其迹
顯人非特得而親之抑且譽之矣朝覲獄訟謳歌者
歸之親之也曰吾君之子譽之也禮言必先其令聞
止於三代之王亦是意歟然朝覲獄訟者歸之非惟
舜啓為然文王之時萬邦之方朝覲者歸之也虞芮
質厥成訟獄者歸之也下民之王謳歌者歸之也彼
其有天下之實如此卒不有天下者時而已矣

　　萬章下

　　集大成也者金聲而玉振之也金聲也者始條理也玉
振之也者終條理也

　　乾之為卦聖人之分也其位則直西北之維而於物
為金玉金者隂精之純而生乎西其材從革其聲始
隆而終殺聖人鏗之以為鐘以譬道之用也玉者陽
精之純而生乎北其材不變其聲清越以長而無隆
殺聖人戞之以為磬以譬道之體也古之作樂鏗金
以始之戞玉以終之聖人始則出道之用以趨時而
有金聲之象終則反道之體以立本而有玉振之象
在易鼎之六五資剛以趨變而其象為金鉉上九剛
實以不變而其象為玉鉉金鉉象聖人之趨時玉鉉
象聖人之立本亦金聲而玉振之之意也易曰成言
乎艮又曰終萬物始萬物莫盛乎艮則始而不終不
足以為成終而不始亦不足以為成集大成也者金
以成徳孔子集道之全以大成邪孟子論四聖人之
聲而玉振之者終始具故也葢金聲則或洪或纎所
以條理於其始利用之道也玉振則終始如一所以
條理於其終成徳之道也伯夷伊尹栁下惠之行足
於成徳不足於利用故能清者不能任能任者不能
和孔子之行非特足於成徳又足於利用故或清或
任或和適時而已是金聲者孔子之事玉振之者伯
夷伊尹栁下惠之事也以金聲為始條理則終未必
不然以玉振之為終條理則始未必然是善終者未
必善始而善始者未必不善終斯三聖所以善終不
善始而孔子所以集大成而終始之也然大成若缺
豈非能不自大故能成其大邪自制行之殊觀之三
聖未甞不與孔子異自易地而處觀之孔子未甞不
與三聖同道歳也聖人時也以異而同而已

　　始條理者智之事也終條理者聖之事也智譬則巧也
聖譬則力也由射於百步之外也其至爾力也其中非
爾力也

　　條則有數而不可紊理則有分而不可易聖人之於
道條理於其始則利用而不惑智之事也以譬則巧
也條理於其終則篤於成徳而不變聖之事也以譬
則力也力出於人而有極則𤼵而有所至由射至於
百歩之外也巧出於天而不窮則至而有所中猶射
中於百步之外也夷惠伊尹之於道能至不能中孔
子則能至且中矣葢能至者射之善而能至能中者
備其善者也能時能任能和者聖之善而能時者備
其善者也射始於古至羿逢蒙然後善于中清任和
行於三聖至孔子然後善於時豈非三聖立道之體
道始于金聲而玉振之取諸存乎樂者明之終於巧
力之射取諸存乎禮者明之葢禮樂法而不説惟法
也衆人共由之惟不説也天下之至賾存焉





　　樂書卷九十四

　　欽定四庫全書

　　樂書卷九十五

　　宋　陳𤾉　撰

　　孟子訓義

　　告子

　　至於聲天下期於師曠是天下之耳相似也

　　天五與地十合而生土於中其聲為宫地四與天九
合而生金於右其聲為商天三與地八合而生木於
左其聲為角地二與天七合而生火於上其聲為徵
天一與地六合而生水於下其聲為羽天數五奇地
數五偶奇偶相資而五聲成焉蓋五聲之變不可勝
窮也而師曠能精之故天下之語樂者其聲必期於
師曠是天下之耳相似也然耳之於聲天下有同聽
焉必期於師曠者豈以其聰聽出乎其類故邪

　　昔者王豹處於淇而河西善謳緜駒處於高唐而齊右
善歌華周把梁之妻善哭其夫而變國俗有諸内必形
諸外為其事而無其功者髠未嘗覩之也是故無賢者
有則髠必識之矣

　　外以内為本功以事為始故有諸内未嘗不形諸外
猶之苟有車必見其軾茍有衣必見其敝也有其事
者未嘗不無其功猶之苟或言之必聞其聲茍或行之
必見其成也今夫善謳如王豹處於淇水而河西以謳
相高善歌如緜駒處於高唐而齊右以歌相軋其樂心
感之然也與韓娥為曼聲長歌而雍門善歌同意齊莊
公伐莒大夫華旋把殖勇於死敵而三軍披靡卒没於
戎事焉其妻聞而哭之城隅為之傾國俗為之變其哀
心感之然也與韓娥為曼聲哀哭而雍門善哭同意凡
此皆誠之形於内而物應於外為其事而有其功者也
若夫賢者之於國異於是其君用之則言聽計從道洽
政治天下雖廣可使風俗同而如一家中國雖大可使
心德同而如一人其攄諸内而形外為其事而有功豈
特變國俗而已哉淳于髠徒知魯用公儀休子柳子思
之賢而不知繆公不師用其道疑之以為不賢以明孟
子名實未加於上下而去亦如此而已豈智者之言邪

　　盡心上

　　孟子曰仁言不如仁聲之入人深也善政不如善教之
得民也

　　仁以善為主善以仁為用均是仁也有言聲之殊均
是善也有政教之異蓋號令之辭無非仁言也絃歌
之音無非仁聲也仁言則諭之以心而於感人為外
仁聲則達之以實而於感人為内此仁言不如仁聲
之入人深也政之所發而可欲者無非善政也教之
所敷而可欲者無非善教也善政以正之而於教為
粗善教以化之而於政為妙此善政不如善教之得
民也詩仁言也於風俗則移之而未至於易樂仁聲
也於風俗非特移之又至於易之也豈非仁言不如
仁聲入人深之意歟善政則以善服人未有能服人
善教則以善養人有致於服天下豈非善政不如善
教得民之意歟言之仁者猶若此况不仁者乎教之
善者猶若此况不善者乎然仁言仁聲之所施有及
於貴賤故言人善政善教之所施止於賤者而已故
言民與孔子言節用而愛人又言使民以時同意

　　盡心下

　　高子曰禹之聲尚文王之聲孟子曰何以言之曰以追
蠡曰是奚足哉城門之軌兩馬之力與

　　舜樂謂之九㲈禹樂謂之九夏之樂其奏必以鐘鼓
蓋鐘鼔者樂之器而樂非器也鏗鏘者樂之聲而樂
非聲也樂雖非器未始離乎器雖非聲未始離乎聲
高子以禹有追蠡已弊之鐘謂禹好聲樂為勝於文
王是不知追蠡乆而弊節奏乆而絶非謂禹之聲尚
文王之聲也今夫城門之軌至於弊者非兩馬之力
所能致鐘之追蠡至於絶者非一世之用所能致高
子以追蠡論禹之聲是猶以城門之軌責兩馬之力
其為不智甚矣由是觀之高子非特固於為詩亦固
於為樂矣

　　孔子曰惡似而非者惡莠恐其亂苗也惡佞恐其亂義
也惡利口恐其亂信也惡鄭聲恐其亂樂也惡紫恐其
亂朱也惡鄉原恐其亂德也

　　莠非苖也類於苗而亂苗佞非義也假於義而亂義
利口非信也託於信而亂信鄭聲非正樂也雜於樂
而亂樂紫非朱也間於朱而亂朱鄉原非德也似於
德而亂德凡此皆似是而非孔子之所惡也莠之亂
苗其實為昜辨故佞與利口似之鄭聲與紫則亂雅
聲正色為難辨故鄉原似之揚雄曰太山之與螘垤
江河之與行潦非難也大聖之與大佞難也亦此意
歟孔子曰惡紫之奪朱惡鄭聲之亂雅樂惡利口之
覆邦家者其序與孟子不同何也論語以紫之為害
不及鄭聲鄭聲之為害不及利口故舜命九官先之
以夔之典樂繼之以龍之納言孔子語顔淵先之以
放鄭聲繼之以遠佞人其意亦由是也孟子以亂義
不及亂信亂信不及亂德其所主三者而已而苖莠
朱紫聲樂特觸類而取譬者也其異如此













　　樂書卷九十五

　　欽定四庫全書

　　樂書卷九十六

　　宋　陳𤾉　撰

　　樂圖論

　　序樂　　　原律　　　備數

　　審度　　　和聲

　　序樂

　　周官大司樂以六律六同五聲八音六舞大合樂大師
掌六律六同以合隂陽之聲陽聲黄鍾太簇姑洗㽔賓
夷則無射隂聲大吕應鍾南吕函鍾小吕夾鍾皆文之
以五聲宫商角徵羽皆播之以八音金石土革絲木匏
竹由是觀之六律六同所以考五聲五聲所以成八音
八音所以節六舞故先王作樂先之以律同繼之以五
聲成之以八音終之以六舞則𤼵諸聲音形諸動靜性
術之變盡於此矣然先王立樂之方先後有倫而不亂
終始有彝而不變循乎道之序君子以成焉明乎樂之
序君子以終焉圖之以著制器之象論之以明尚象之
意故先同律次五聲又次以八音而以歌舞終之此樂
之大凡也大象無形大音希聲故五聲樂之象而非大
象也八音樂之器而非大音也大象大音同冥於太虛
之妙蓋將載道而與之俱矣庸詎不為樂之本歟今夫
三才之道參和為冲氣五六之數一貫為中合故參兩
合而五聲形焉參伍合而八音生焉二六合而十二律
成焉其取數雖多要之㑹歸於中而已是樂以太虛為
本而聲音律吕又以中聲為本也昔伊耆氏實始作樂
以謂土位中央而於隂陽為冲氣籥生黄鍾而於律吕
為中聲始乎土鼓中聲出焉中乎蕢桴中聲𤼵焉卒乎
葦籥中聲通焉樂之所本如此豈不為天地之和人道
之正也哉雖然樂本於太虛而聲音又本於人心人心
居中以治五官非聲而所聲者自是而𤼵而聲聲者實
該而存焉是知心以情變聲以心變本乎哀心感者聲
之變也噍以殺本乎樂心感者聲之變也嘽以緩至於
本乎喜怒敬愛之心而其聲之變也亦如之茍窮本知
變則樂之情文得矣知其情者能作知其文者能述非
深通乎本末者其孰能與此

　　原律

　　昔黄帝正名百物爰命伶倫自大夏之西㫁嶰谷之竹
取其自然圓虛者三寸九分而吹之以為黄鍾之宫(取其
竅之厚且均者兩節間也)又制十二筩象鳯凰之鳴别隂陽之聲應
十二中氣而律吕備矣此黄鍾所以為律本而律又為
萬事本也蓋律以竹為管者天生自然之器也以黍為
實者天生自然之物也以天生自然之物實天生自然
之器則分寸之短長容受之多寡聲音之清濁權衡之
輕重一本之自然而人為不預焉此中和之聲所以出
而大樂所以成也今夫天地分位則隂陽升降清濁所
以殊音也寒暑變節則四方列位聲音所以殊響也斗
杓移指則十二月異辰律吕所以别氣也然律吕之制
蓋原於數度終於衡量其為數也始乎一二卒乎不可
窮則萬變之多可得而知矣其為度也始乎毫釐卒乎
不可圍則四海之表可得而揆矣為量則始自圭撮而
可以量江海雖元氣浩浩可測也為鈞則始自錙銖而
可以等華嶽雖坤靈磅礴可度也繇是知聲律之妙於
大不終於細不遺窮髙極遠而測深厚造化不能遺其
功鬼神不能遁其情况其顯顯者乎古人嘗謂不出户
若天下不窺牗見天道聲律之謂也樂苑曰律之為用
窮天地之聲盡天地之數播之於樂動天地感鬼神和
人心變風俗非至聖孰能與於此後世有作易竹以銅
是以人為之器實天生之黍則分寸容受安得不差聲
音輕重安得不紊乎若然求隂陽之氣効於律中和之
聲効於樂亦已難矣

　　備數

　　物生而後有象象而後有滋滋而後有數聖人原數之
始而以𨽻首作之變之以參伍㑹之以錯綜歴十二辰
而五數備矣蓋天地自然之數紀於一協於十長於百
大於千衍於萬未有不起自黄鍾九寸之律也列子曰
一變而為七七變而為九九者究也乃復變而為一故
黄鍾之律以九寸為度自一而始至九而究復歸於一
而已一之為數數之宗也故以一益九而為十以十益
九而為百以百益九而為千以千益九而為萬一十百
千萬所同用也律度量衡其别用也故體有長短檢之
以度而不失毫釐物有多寡受之以量而不失圭撮量
有輕重平以權衡而不失黍絫聲有清濁協以律吕而
不失五音夫然後幽隱之情精微之變可得而覩矣臣
嘗考周禮大司徒九數之法一曰方田以御田疇界域
二曰粟米以御交質變易三曰贏分以御貴賤廩税四
曰少廣以御積羃方圓五曰商功以御功程積實六曰
均輸以御遠近勞費七曰盈朒以御隱雜互見八曰方
程以御錯揉正圓九曰句股以御髙深廣遠茍乘以散
之除以聚之伶倫為竹管室灰為候以揆百度未有不
得數而有常矣先儒第弗深考反疑古數為舛而以宋
祖中綴術之法為密真目論也

　　審度

　　古者以聲為律以身為度故按指知寸布手知尺舒臂
知尋推而變之而五度審矣今夫以子榖秬黍中者度
一黍之廣九十分為黄鍾之長一黍為分十分為寸十
寸為尺十尺為丈十丈為引蓋所以度長短也具黄鍾
之律不過九寸然物以三成音以八生以三乘九故二
尺七寸而一幅以五乘八故四丈而一疋是始於分終
於丈五度之大凡也後世起度之法雖或不一然論分
不過孫子之筭術(蠶吐絲為忽十忽為杪十杪為毫十毫為釐十釐為分)論寸不
過淮南子之􁃡粟(秋分而禾􁃡定􁃡禾穗芒也律數十二故十二􁃡當一粟十粟當一寸)
論丈引不過漢銅竹之法(漢法用銅髙一寸廣二寸長丈而分寸尺丈存焉用竹為
引高一分廣六分長十丈高廣之數隂陽之象也)要之不出以身為度之意也
周禮璧羡以起度而禮樂興焉然則先王作樂本之度
數稽之齊量而舉得其中則樂之寓諸器數惡徃而非
中聲哉易緯有十馬尾為分之論是或一説也聖朝因
循唐令以絫黍之廣為尺調鍾律則晷景太祖常
患雅樂太高詔和峴取王朴尺校司天監銅尺為短
四分又出上黨秬黍令峴絫之按尺與銅表㝠合由
是峴論樂聲之高疑在尺短更用銅尺改定鍾石太
宗詔李照修正雅樂以太府鐵尺為正比王朴尺長
三寸比景表尺三寸六分後得河東秬黍大者縱絫之
然後鑄銅為新尺質之古器惟晉荀朂新造者尤相諧
韻可謂密切而有正也阮咸譏之誣矣

　　和聲

　　萬類殊形俱資元氣衆音異響俱㑹五聲聲非効律律
以和聲六律六吕而十二辰立矣五聲清濁而十日行
矣是故宫為君不以律和之則其聲荒其君驕商為臣
不以律和之則其聲陂其臣壤角為民不以律和之則
其聲憂其民怨徵為事不以律和之則其聲哀其事勤
羽為物不以律和之則其事危其財匱若夫聲以質情
律以和聲聲律相協而八音生各安其五聲至於教六
詩又以六律為之音豈亦律和聲之謂而不相奪倫也
周官大師掌六律六同皆文之以意歟𫝊曰律明五義
法取和聲此之謂也莫非聲也有正聲焉有間聲焉故
其聲正直和雅合於律吕謂之正聲此雅頌之音古樂
之𤼵也其聲間雜繁促不協律吕謂之間聲此鄭衛之
音俗樂之𤼵也雅頌之音理而民正鄭衛之曲動而心
淫然則如之何而可不過乎黄鍾以生之中正以平之
確乎鄭衛不能入也







　　樂書卷九十六

　　欽定四庫全書

　　樂書卷九十七

　　宋　陳𤾉　撰

　　樂圖論

　　嘉量　　　權衡　　　絫黍

　　定尺



















　　古之為量權之然後凖之凖之然後量之則量之為噐
本於黄鐘之龠也(孫子算術以六粟為一圭十圭為抄十抄為撮十撮為勺十勺為合盖量
之為鬴深尺内方尺而貟其外其實一鬴其臋一寸其實一豆其耳三寸其實一升其重二鈞聲中黄鐘之宫)
黄鍾之管實千二百黍為龠十龠為合十合為升十升
為斗十斗為斛而五量嘉矣盖其制方尺而圓其外旁
有庣上為斛下為斗左耳為升右耳為合龠其狀象爵
其圓象規上三下二參天兩地之數也圜而圅方左一
右二陰陽之義也其重二均備氣物之數也合萬有一
千五百二十當萬物之數也聲中黄鍾之宫始之而反
覆焉人君制噐之象也春秋之時齊有四量始於豆區
終於鬴鍾豈先王遺制歟(反斛聲中黄鍾覆斛亦中黄鍾仰為斛覆為斗)考工
記載其銘曰時文思索允臻其極嘉量既成以觀四國
永啓厥後兹噐維則由是觀之量所以為天下則者允
臻其極而已此樂之中聲所假而出也極而論之五度
起於黄鍾之長而禮之意寓焉五量起於黄鍾之龠而
樂之意寓焉禮雖起於度而量實隨之故荀卿論禮必
齊以度量也樂雖起於量而度實兼之故樂記論樂必
稽之度數也王制為用噐兵車不中度布帛廣狹不中
量皆禮之所禁典同以十有二律為之度數十有二聲
為之齊量皆樂之所本是禮樂者道也度量者噐也周
公六年朝諸侯於明堂制禮作樂頒度量而天下大服
者以其頒噐明道於天下故也北魏斛大而尺長新室
斛小而尺短皆不合乎先王度量則禮樂可知矣唐開
元中將定郊廟之樂因出武延秀所獻銅律玉尺玉斗
升合以考金石當是時銅律已亡九管而正聲三百
六十銅斛二銅稱銅區十四斛左右耳與臋皆正方
積十而登以至於斛其銘曰大唐正觀十年歲次元
枵月旅應鍾絫黍挍龠成兹嘉量與古玉斗相符亦
可謂近古矣聖朝李照去絫黍為龠之法而以水校
黄鍾定律斗樂稱之量雖適一時之用其去古逺
矣

　　權衡

　　權與物鈞而生衡所以稱物平施而知輕重本起於
黄鍾之重也盖一龠容千二百黍重十有二銖然輕
重生乎天道秋分􁃡定而禾熟十二􁃡而當一粟十
二粟而當一分十二分而當一銖十二銖而當半兩
衡有左右因而倍之故二十四銖為一兩天有四時
因而四之故十六兩為一斤三月而一時三十日而
一月故三十斤為一鈞四時而一歲故四鈞為石後
魏王顯逹獻古銅權重四鈞此其遺制也故始於銖
兩於兩明於斤均於鈞終於石而五權謹矣傳曰太
極元氣為黄鍾其實一龠以其長自乘故八十日為
一法所以生權衡度量禮樂之所由故劉歆論樂始
於備和數聲中於審度嘉量而終於權衡也聖朝淳
化中詔定稱法至景祐又取漢志子榖秬黍為之太
宗淳化元寳錢造為二稱皆近古制李照制鍾律之
管用六龠為合十合為升升水之重為斤十斤之重
為稱然自立一家之説非古制也

　　絫黍

　　樂者天地之和律者道和之氣先王作樂本於黄鍾
之律其聲本於絫黍之法今夫天降嘉種維秬維秠
黍之秬者一稃二米天地至和之氣所生者也以和
氣所生之黍絫中聲所成之樂必假度量權衡而為
之是聲之清濁度之長短量之大小權衡之輕重一
本於絫黍而已隋文之時牽於縱黍之説卒莫能决
迨平陳得古樂器廼曰華夏舊聲也信乎絫黍之難
矣聖朝李照以縱黍絫尺黍細而尺長胡瑗以横黍
絫尺黍大而尺短要皆失於以尺生律也房庻之法
律徑三分容千百二黍盖得周鬴漢斛之實其聲下
今樂一律有奇本於以律生尺也由是觀之絫黍之
法不在乎縱横而在乎得天地冲和氣所生者也周
得有邰秬黍而樂和漢得任城秬黍而近古豈在夫
縱横案之而已哉隋取羊頭山黍定尺而不協律非
地有肥瘠歲有豐歉也不得天地冲氣所生秬黍中
且真者而已(後漢任城縣産秬黍三斛八斗)

　　定尺

　　先王作樂實始案黍黍真則尺定尺定則律均律均則
聲調是故尺短則律短其聲清而益上尺長則律長其
聲濁而益下要皆非中聲御瞽之所幾者也王制曰古
者以周尺八尺為歩今以周尺六尺四寸為歩八尺者
八寸之尺也六尺四寸者十寸之尺也白虎通曰商以
十寸為尺周以八寸為尺故許慎説文曰中婦人手長八
寸謂之咫尺周尺也盖漢用商尺周兼用之猶周禮以
正月之吉為時王之正兼用正嵗為先王之正也考工
記嘉量方尺圓其外八寸之尺也深尺容一鬴十寸之
尺也尺雖長短不同其出璧羨而用之一也(璧羨之制長十寸廣
八寸周尺用其長兼用其廣深尺專用其長而已)降周迄唐第尺為十六等矣
(周尺一也晉田父玉尺二也梁表尺三也漢官尺四也魏杜䕫尺五也晉後尺六也後魏前尺七也中尺八也
後尺九也東魏後尺十也蔡邕銅龠尺後周玉尺十一也宋氏尺錢樂之潭天儀尺後周鐖尺十二也萬寶常
水律尺十三也劉曜渾天儀土圭尺十四也梁朝俗尺十五也唐官尺八寸二分十六也)後世以此
考天地陰陽定十二律真聲何異繫風捕影者邪嘗觀
晉武帝泰始中命荀朂校太樂八音不和始知後漢至
魏尺長於古尺四分有竒爰依周尺更鑄律吕以古噐
校之第為七品一曰姑洗玉律二曰小吕玉律三曰西
京銅望臬四曰金錯五曰銅斛六曰古錢七曰建武銅
尺姑洗㣲强西京望臬㣲弱餘並符契時人稱其積宻
惟阮咸譏其聲不合雅後掘得古銅尺果長荀尺四分
時人伏咸之妙漢章帝之時舜祠下得玉律度為尺與
古銅尺近同及蔡邕銅龠以銀錯識之曰黄鍾之管長
九寸空圍九分容秬黍千有二百自斯之外尺律受黍
多少並與漢志不同至隋開皇初詔牛洪等議定律吕
㑹平江左得陳氏律管十二吹之以定聲更造樂噐髙
祖與朝賢聼之曰此聲和雅令人舒緩華夏舊聲也其
庶矣乎今夫律吕真聲盖與陰陽流通若因聲定尺庶
幾協律若據尺定聲無自而可繇前一十五等古尺校
之惟宋朝人尺及蔡邕銅龠咸受千二百黍差與漢志
合同兼蘇綽尺亦相附㑹是知循聲定尺始可言律矣
今聖朝景祐中李照宋祁李隨按協王朴律凖髙古樂
五律禁坊樂二律太祖皇帝取京縣秬黍絫尺成律鑄
鐘審之其聲猶高更用太府布帛尺為法下太常四律
别詔取上黨秬黍定星杪為龠合升斗以興鐘鎛聲量
之法去四清聲用十二律真曠世舉也比年以來楊傑
復進四清之説變亂先王十二律之制釐而正之實今
日急務也(缺　新定大樂所用律度量衡以羊頭山秬黍十粒為寸十寸為尺其黄鐘之龠空徑三
黍長九十黍復為勺龠乞量横徑九黍長十黍高七黍共成六百三十分以黄鍾准水於勺龠之中平滿無差
又以六龠之量為一合十合量為一升十升量為一斗其一合水之重則名比於一兩一升水之重則名比於
一斤一斗水之重則名比於一稱以同律度量衡定鐘鎛之大小輕重也今以上黨羊頭山黍依漢書律厯志
度之若以大者稠　依數　尺實於黄鍾須撼乃容若以中者累尺雖復小　實於黄鍾之律不動而滿也)











　　樂書卷九十七

　　欽定四庫全書

　　樂書卷九十八

　　宋　陳暘　撰

　　樂圖論

　　十二律

　　黄鍾　　　大吕　　　太蔟

　　夾鍾　　　姑洗　　　仲吕


















　　生林鐘

　　先王制鐘鼓之噐以謂鼔音革本乎陽者也故作而散
鐘音金本乎陰者也故止而聚是鐘之為義非所以為
種與踵也亦非所以為動也一於止聚而已揚雄曰陽
氣潛萌於黄宮信無不在其中又曰黄鍾以生之中正
以平之確乎鄭衞不能入也盖天謂之𤣥地謂之黄坤
之上六則建亥之月萬物莫不黄而殞矣陽氣潛萌之
時也建子之月萬物莫不孳而生矣陽始生之時也故
十一月之律謂之黄鍾豈亦原始稱之歟今夫五色莫
盛於黄五聲莫大於宫故月令仲冬律中黄鍾中央土
律中黄鍾之宫冬則水王而土尅之是土之色待水而
後著律之宫待土而後成也國語曰黄鍾所以宣養六
氣九徳也盖陰聲六以大吕為之首陽聲六以黄鍾為
之首則宣養六氣者主陽而言也大吕之律八寸有竒
黄鍾之律九寸則宣養九徳者主數而言也黄鍾之律
萬事之根本也故五數起於黄鍾之多五度起於黄鍾
之長五權起於黄鍾之重五量起於黄鍾之龠考工記
㮚氏為量聲中黄鍾之宫則權衡數度中黄鍾之宫可
知矣𫝊曰三倍黄鍾大如雷霆三減黄鍾細如昆蟲上
下聲同是其真性然禮天神則奏黄鍾降天神以之為
角召人鬼以之為宫者分樂而奏以之禮天神則迎氣
祈報之時也冬至之郊降天神以之為角者以日一北
而萬物生故也禘祫之祭召人鬼以之為宫者以死者
北首故也梁武帝言黄宮音土也鍾羽音水也陽數得
五土數也處於坎水宫也生潤萬物莫過於水土故以
黄鍾名之不亦迂論邪極而言之六律自黄鍾始六同
自應鍾終黄鍾陽也其管大以長應鍾隂也其管小以
短臣嘗考周官三宫皆以中聲為主故天統以仲春之
圜鍾為宫人統以仲冬之黄鍾為宫至於地統之宫不
以仲夏之㽔賔而以季夏圅鍾者以土王六月為長夏
足以全地統之中又非㽔賔所能盡故也豈非得尊無
二上之㫖哉先儒以黄鍾為天統大吕為地統太蔟為
人統謂是為三正可也謂之為三統不知奚據云爾
















　　百五十八分四釐强三分損一下生夷則

　　六律以陽聲為主六吕以陰聲為主同於陽謂之六同
間於陽又謂之六間劉歆曰吕旅也言陰大吕助黄鍾
宣氣而芽物也盖大吕以黄鍾為主黄鍾以大吕為助
主則用事而旅則助之而已此國語所謂大旅助宣物
之意也萬物紐芽於丑而大吕丑之氣也陽氣欲達陰
執而紐之非所以干時乃所以助之也孰謂吕有吕距
之意乎梁武帝曰大商音金也吕亦商音金也土金之
母也丑土金之墓也以二商建首故以大吕名之非通
論也然則歌黄鍾奏大吕以禮天神而黄鍾為宫大吕
為角以致人鬼何也黄鍾六律之首大吕六同之首其
體敵其聲合故歌黄鍾於堂上必奏大吕於堂下尊黄
鍾為宫必卑大吕為角以位而别上下以分而定尊卑
則其聲同和而不乖矣故分樂以之禮天神旋宫以之
召人鬼凡以神仕者冬日至致天神人鬼是天神同致
不嫌乎律吕之同其所異者特歌奏宫角以別位分而
已天人同以太蔟為徵亦其意歟極而論之陰不極則
陽不芽陽不極則陰不萌生陽莫如子而亥實芽焉生
陰莫如午而已實萌焉陽芽於亥達而至於丑可名於
大矣故謂之大吕陰萌於已探端求之可名於小矣故
謂之小吕












　　生南吕

　　一陽反為復則黄鍾者萬物歸根而方死之時也二陽
大為臨則大吕者萬物復命而方生之時也三陽通為
泰則太蔟者萬物並作而族生之時也劉歆曰太蔟言
陽氣大奏地而達物豈非天地交萬物通之氣歟傳曰
引達於寅太蔟寅之氣也萬物至是有向於卯而闢户
陽出而上陰入而下凡負陰抱陽而生者莫不通矣孰
謂寅若􁕋然邪國語曰太蔟所以金奏贊陽出滯也故
周官旋宫降神之樂天人均以之為徵至於分樂又奏
之以祭地示者盖贊陽所以降天神出滯所以召人鬼
禮地示也梁武帝曰太商音金也蔟徵音火也建寅之
月金之出墓火之長生木之臨官土之𫝊氣水之合徳
皆在於寅故以太蔟為名是不知太蔟為徵之意也




















　　積實六百七十四分二釐三分損一下生無射

　　古之造鍾律律十有二宣十二月之氣也鍾有三象三
才之運也人宫以黄鍾死者所首之方也地宫以圅鍾
萬物致養之方也天宫以圜鍾帝所出之方也𫝊曰冐
茆於卯又曰二月為天門盖圜鍾卯之氣也萬物至此
冐茆而闢户天門之象也震則萬物由大途而出卯則
萬物由天門而出圜鍾於時為仲春於方主規而已自
其主規言之謂之圜鍾自其為陽中而左右夾之又謂
之夾鍾𫝊曰分為二陽乃有夾稱國語曰二間夾鍾出
四隙之細也豈其意歟周官大司樂乃奏無射歌夾鍾
以享先祖歌天神以之為宫禮人鬼以之為徵天人同
致故也與天人同以太蔟為徵同意梁武帝曰夾徵音火
也鍾羽音水也二月陰位也其氣陽也故有徵羽二音
陰水類也故受鍾號是不知圜鍾為宫之意也劉歆曰
陰夾助太蔟而出種物司馬遷曰陰陽夾厠是又不知
春為陽中之意也

















　　三分損一下生應鍾

　　萬物振美於辰而姑洗辰之氣也故其風清明其時季
春萬物潔齊之時也劉歆曰陽氣洗物辜潔之也司馬
遷曰萬物洗而生也或謂姑枯也洗濯也物生新潔洗
除其枯改柯易葉也或謂姑故也洗新也陽氣養生去
故就新也於義或然國語曰姑洗所以脩潔百物考神
納賔也大司樂降天神以姑洗為羽出地示以姑洗為
徵及分樂而序之乃奏姑洗以祀四望盖圜丘方澤郊
之大者也四望郊之細者也施之郊祀所以考神行之
饗食所以納賔姑洗之用如此而已梁武帝曰姑宫音
土也洗羽音水也三月辰土也而為水墓故有水土之
音土養萬物須水為潤然後得以姑洗為名是不知姑
洗為羽為徵之意也




















　　七十四圍九分積實五百九十九分二釐

　　萬物已盛於已而仲吕已之氣也盖已則正陽而無陰
故一自西北轉抵正南則屈而已焉陽已而陰萌則萬
物盡旅而西行故謂之仲吕方是時陽出在外而盛大
陰入在中而㣲小又謂之中吕小吕國語曰三間仲吕
宣中氣是也劉歆曰㣲陰始已起也起未成著於中旅
助姑洗宣氣齊物也誤矣周官大司樂歌大吕以祀天
神歌小吕以享先妣先妣於天神為小故也梁武帝曰
中宮音土也吕商音金也四月土氣方王已金之本宫
故有宫商二音不亦失乎













　　樂書卷九十八

　　欽定四庫全書

　　樂書卷九十九

　　宋　陳暘　撰

　　樂圖論

　　十二律

　　㽔賓　　　林鍾　　夷則

　　南吕　　　無射　　應鍾


















　　六十八分八釐强三分益一再上上生大吕

　　萬物咢布於午而㽔賔午之氣也五月一陰息而為主
乎内五陽消而為賔乎外㽔則下垂之貌也陽雖為賔
陰必藏㽔而下之尊賔之意者也禮曰山川所以儐鬼
神也山川之有儐猶賔主之有儐也周官大司樂乃奏
㽔賔以祭山川豈儐鬼神之意歟國語曰㽔賔所以安
靖神人獻酬交酢也豈賔主有獻酬交酢之禮而神人
亦如之歟司馬遷謂陰氣㓜少故曰㽔陽不用事故曰
賔是也劉歆曰㽔繼也賔導也言陽始導隂氣使繼養
萬物也或曰㽔卑也賔謹也梁武帝曰㽔徵音火也賔
角音木也火木俱極故有徵角二音並失之矣






















　　上生太蔟

　　黄鍾始陽林鍾始隂萬物薆昧於未而林鍾未之氣也
以數則陽寡陰衆以氣則陽散隂聚𫝊曰林衆也鍾聚
也豈主二陰長言之歟今夫五事以思為主五行以土
為主土行雖分旺四季其正位實在於未又有君之道
焉故劉歆曰林君也詩云有壬有林卿大夫謂之任君
謂之林義本諸此國語曰四間林鍾和展百事俾莫不
任肅純恪也豈以中和之聲有盡於是歟又謂之圅鍾
者以未為地統有含洪之義也故周禮凡樂圅鍾為宫
夏日至於澤中之方丘奏之地示可得而禮矣司馬遷
曰萬物就死氣林林然梁武帝曰林徵音陽也鍾羽音
陰也豈其然乎





















　　積實五百五分七釐三分益一上生夾鍾

　　陽生乎子至寅則人始見焉陰生乎午至申則人始見
焉萬物申見於申而夷則申之氣也陰至於此則申陽
所為述陰事以成之而已盖七月則三陰用事厥民夷
之時也方厥民夷之時萬物莫不華而實之雖未及中
亦各有儀則矣國語曰夷則所以詠歌九則平民無貳
也𫝊謂萬物將成平均皆有法則亦本諸此劉歆言陽
氣正法度而使陰氣夷當傷之物也或曰申神也申身
也梁武帝曰夷羽音水也則角音木也俱失之矣大司
樂乃奏夷則歌小吕以享先妣盖夷則之律其聲則陽
其時則陰方是時陰生於内而陽盛於外雖謂之陽聲
可也





















　　三分益一上生姑洗

　　日一北而萬物生日一南而萬物死故書於仲夏謂之
南訛也盖萬物以陽生以陰死陰生乎午則日遡乎南
八月則萬物留熟於酉而南吕酉之氣也方是時日遡
乎南故以南言之非謂南之為言任也配律之陽故以
吕言之非謂吕之為言旅也國語曰五間南吕贊陽秀
也斯之謂歟劉歆言陰氣旅助夷則任成萬物司馬遷
言陽氣之旅入藏也或謂時物皆秀有懐任之象或謂
陽氣尚生任生薺麥皆生南吕之意也大司樂乃奏姑
洗歌南吕以祀四望姑洗陽聲以南吕之音為之合所
以祀四望者取易四陰長於觀之義也梁武帝謂南徵
音火也吕商音金也其説雖不主配律為吕之説亦在
所可取矣南吕亦謂之南事中吕亦謂之小吕者南事
則陰之所成者事故也小吕則陰之所萌者小故也



















　　圍九分積實四百四十九分四釐三分益一上生仲吕

　　六律始於黄鍾終於無射六間始於大吕終於應鍾盖
萬物睪入於戌而無射建戌之氣也其時則陰其聲則
陽在卦為剥陰窮乎上陽反乎下終而復始之時也然
陰用事物之所厭也與陽用事異乎此五陰已窮一陽
將復其律所以謂之無射也今夫陰為威陽為徳威則
人畏而厭之徳則人愛而樂之故國語只曰無射所以
宣布哲人之令徳示民軌儀也大司樂乃奏無射以享
先祖豈非祖有徳天下皆愛而樂之故邪劉歆言陽氣
究物使陰氣畢剥落之終而復始無厭已也為得之矣
或謂射者餘也言陰氣盛用事陽氣無餘也或謂射者
出也言隂氣上升萬物隨陽而藏無復出也或謂射者
終也言物隨陽終當復隨隂起無有終也或謂無角音
木也射商音金也九月潤澤已竭能通射萬物故以射
為名不亦失乎


















　　六分三分寸之二三分益一上生㽔賓

　　萬物之理凡屬乎陽者唱凡屬乎陰者應故鼓有應鼓
鍾有應鍾皆主乎陰也十月純陰用事坤上六之時也
方是時萬物以陰藏歸根復命而該閡於亥矣應鍾建
亥之氣也傳曰嵗功皆成應和陽功而収聚之為竟其
義矣大司樂乃歌應鍾以祭地示又言應鍾為羽以禮
人鬼地示則至陰之神而人鬼則樂能居之以從地而
已聲氣各以類致故也司馬遷曰陽氣之應不用事也
梁武帝曰應角音木也鍾羽音水也木長生於亥故言
角十月是水故言羽皆傅㑹之説也













　　樂書卷九十九

　　欽定四庫全書

　　樂書卷一百

　　宋　陳暘　撰

　　樂圖論

　　十二律

　　總論　　　　旋宫

　　總論

　　萬物孳萌於子紐牙於丑引逹於寅冒茆於卯振美於辰巳
盛於已咢布於午昧薆於未申堅於申留熟於酉畢入於戌
閡該於亥故建子之律陽氣鍾於黄泉謂之黄鍾其日壬癸
其月為辜其歲困敦其風廣莫其宿虚其次須女其辰合星
紀其候冬至在卦則乾之初九也故合於大吕而下生林鍾
焉建丑之律隂氣旅助於陽謂之大吕其月為涂其歲赤奮
其宿牽牛其次建星其辰合元枵其候大寒其卦則坤之六
四也故合於黄鍾而下生夷則焉建寅之律萬物湊地而出
謂之太蔟其月為陬其歲攝提其風條其宿箕其次尾其
辰合娵訾其候啓蟄在卦則乾之九二也故合於應鍾而
下生南吕焉建卯之律隂陽之氣相夾而聚謂之夾鍾其
日甲乙其月為如其歲單閼其風明庶其宿心其次房其
辰合降婁其候春分在卦則坤之六五也故合於無射而
下生焉建辰之律萬物且然絜齊謂之姑洗其月為寎
其嵗執徐其宿底其次亢其辰合大梁其候清明在卦
則乾之九三也故合於南吕而下生應鍾焉建已之律
萬物盡旅而西行謂之仲吕其月為余其嵗荒落其風
清明其宿軫其次翼其次合實沈其候小滿在卦則坤
之上六也故合於夷則而上生黄鍾焉建午之律隂繼
於陽而賔之謂之㽔賔其日丙丁其月為臯其嵗敦䍧
其風景其宿張其次星紀其辰合鶉首其候夏至在卦
則乾之九四也故合於林鍾而上生大吕焉建未之律
萬物成熟而衆多為之圅鍾其日戊巳其月為且其嵗
協洽其宿孤其次狼其辰合鶉火其候大暑在卦則坤
之初六也故合於㽔賔而上生太蔟焉建申之律萬物
夷易各有儀則謂之夷則其月為相其嵗涒灘其風涼
其宿伐其次參其辰合鶉尾其候處暑在卦則乾之九
五也故合於小吕而上生夾鍾焉建酉之律南氣旋入
謂之南吕其日庚辛其月為壯其嵗作噩其風閶闔其
宿噣其次留其辰合壽星其候秋分在卦之坤之六二
也故合於姑洗而上生焉建戌之律陽氣無餘謂之無
射其月為𤣥其嵗閹茂其宿胃其次奎其辰合大火其
候霜降在卦則乾之上九也故合於夾鍾而上生仲吕
焉建亥之律陰陽交應謂之應鍾其月為陽其嵗大淵
其風不周其宿壁其次室危其辰合析木其候小雪在
卦則坤之六三也故合於太蔟而上生㽔賔焉由是觀
之本乎乾爻者為六律本乎坤爻者為六同六律左旋
而生同為同位所以象夫婦六吕有轉而生律為異位
所以象子母間八而生所以象八卦旋之為宫所以象
三才文之以聲不過乎五播之以音不過乎八成之以
舞不過乎六要之一㑹歸中聲而已大司樂以是大合
樂則幽明内外逺近㣲顯無往不通豈非樂通倫理之
效耶然陽盡變以造始故每律異名陰體常以效法故
止於三鍾三吕而已則鍾物所聚也吕物所匹也夾鍾
亦謂之圜鍾以春主規言之圅鍾亦謂之林鍾以夏主
庇物言之南吕亦謂之南事則陰之所成者事而已中
吕亦謂之小吕則陰之始萌者小而已六律謂之六始
其位始乎陰也六吕謂之六間其位間乎陽也亦謂之
六同其情同乎陽也分而言之則然合而論之皆述陽
氣而上下通焉此所以均謂之十二律也月令十二月
皆言律中者謂應中氣而中律故也中央特言律中黄
鍾之宫者盖四時本於中央十二律本於黄鍾五聲本
於宫八音本於土以中央無正律而中聲出焉故取黄
鍾之宫為聲律之本考工記量中黄鍾之宫亦此意歟
(原缺)


　　十二律旋宫









　　天五地六天地之中合也故律不過六而聲亦不過五
其相旋為宫又不過三以備中聲而已蓋天以圓覆為
體其宫之鍾不謂之夾而謂之圜與易乾為圜同意以
其為帝所出之方也地以含容為德其宫之鍾不謂之
林而謂之函與易坤含宏同意以其為萬物致飬之方
也人位天地之中以成能其宫之鍾稱黄與易黄中通
理同意以其為死者所首之方也且樂以中聲為本而
倡和清濁迭相爲經故以仲春之管為天宫仲冬之管
為人宫中央長夏之管為地宫國語有四宫之説不亦
妄乎今夫五聲旋相之法圜鍾之吕為宫無射之律為
之合黄鍾之律為角大吕之吕為之合太蔟之律為徵
應鍾之吕為之合姑洗之律為羽南吕之吕為之合凡
此宫之旋而在天者也故其合别而有四凾鍾之吕為
宫蕤賓之律為之合太蔟之律為角應鍾之羽為之合
姑洗之律為徵南吕之吕為羽而交相合焉凡此宫之
旋而在地者也故其合降而為三黄鍾之律為宫大吕
之吕為角太蔟之律為徴應鍾之吕為羽而兩相合焉
凡此宫之旋而在人者也故其合又降而為二在易上
經言天地之道下經言人道而元亨利貞之德乾别為
四坤降為二咸又降為一亦此意也蓋一隂一陽之謂
道天法道其數參而奇雖主乎三陽未嘗不以一隂成
之故其律先隂而後陽地法天其數兩而偶雖主乎二
隂未嘗不以二陽配之故其律或上同於天而以隂先
陽或下同於人而以陽先隂人法地則以同而異此其
律所以一於陽先於隂乎大抵旋宫之制與易蓍卦六
爻之數常相為表裏蓍卦之數分而為二以象兩儀掛
一以象三才揲之以四以象四時歸奇於扐以象閏而
六爻之用抑又分隂分陽迭用柔剛則知隂陽之律分
而為二亦象兩儀之意也其宫則三亦象三才之意也
其聲則四亦象四時之意也餘律歸奇亦象閏之意也
分樂之序則奏樂歌吕亦分隂分陽之意也三宫之用
則三木迭旋亦迭用柔剛之意也十有二律之管禮天
神以圜鍾為首禮地祇以函鍾為首禮人鬼以黄鍾為

　　首三者旋(闕)　　　　　　羽之管亦隨而運焉如此

　　則尊卑有(闕)　　　　　　　之位取三統三正之義

　　亦不過(闕)　　　　　　　曰五聲六律十二管旋相

　　為宫如此(闕)　　　　　有二律均旋為宫又附益之

　　以變宫變(闕)　　　　　之凖不亦失聖人取中聲寓

　　尊卑之意耶(闕)　　　　　　　　　黄鍾為宫為羽

　　大吕為二商太(闕)　　　　　　為徵為羽姑洗為宫

　　為羽中吕為宫(闕)　　　　　　　　鍾為徵為羽夷

　　則為羽為角(闕)　　　　　　　　　為商應鍾為角

　　為羽抑又其(闕)　　　　　　　　　為徵者祀天於

　　南郊而以祖(闕)　　　　　　　　　宫不用商聲者

　　商為金聲而周以(闕)　　　　　　　所尅而已太師

　　掌六律六同以合(闕)　　　　　之以五聲宫商角徵

　　羽則古樂之聲闕一不(闕)　　　　非不備五聲其無

　　商者文去而實不去(闕)　　　　　詩商為太師之職

　　然則詩為樂章商為(闕)　　　　商聲太師必審之者

　　為避所尅(闕)　　　　　　　　角右宫羽亦不用商

　　同(闕)　　　　　　　　　　　哉先儒言天宫不用

　　中(闕)　　　　　　　　　　　南吕姑洗㽔賓不用

　　(闕)　　　　　　　　　　　　　之宫不用人宫之

　　(闕)　　　　　　　　　　　　　鍾孰謂避天地之

　　(闕)　　　　　　　　　　　　　　聲餘五律啞而(闕)

　　(闕)　　　　　　取法於編鐘宫架旋相為宫八十四
調自夷則以下四均用清聲啞鐘復鳴凡考擊之法面
北下八自右手向西擊黄鍾正(第二大吕正第三太蔟正四夾鍾正五姑洗正
六仲吕正七㽔賓正八林鍾正)上八自左手向東擊夷則正(次南吕正次無射正
次應鍾正餘並倣此)十二正律既具次設清聲四枚在應鍾之次
參以諸器皆有清濁相應可謂善矣然皇帝親行祫享
之禮迎神宫架奏興安九成之曲黄鍾為宫三奏大吕
為角二奏太蔟為徵二奏應鍾為羽二奏音不去羽而
去商律不用十二而用十六臣恐未合先王之制也



　　樂書卷一百

　　欽定四庫全書

　　樂書卷一百一

　　宋　陳𤾉　撰

　　樂圖論

　　十二律

　　律吕相生上　　　律吕相生中

　　律吕相生下　　　律呂子聲

　　辨四清








　　律吕相生上









　　甚哉諸儒之論律吕何其紛紛耶謂隂陽相生自黄鍾
始而左旋八八為伍管以九寸為法者班固之説也下
生倍實上生四實皆三其法而管又不專以九寸為法
者司馬遷之説也持隔九相生之説以中吕上生黃鍾
不滿九寸謂之執始下生去㓕上下相生終於南事十
二律之外更增六八為六十律者京房之説也夲吕覽
淮南王安蔡邕之説建蕤賔重上生之議至於大吕夾
鍾仲吕之律所生分等又皆倍焉者鄭康成之説也隔
七為上生隔八為下生至於仲吕則孤而不偶蕤賔則
踰次無凖者劉向之説也演京房南事之餘而伸之為
三百六十律日當一管各以次從者宋錢樂之之説也
斥京房之説而以新舊法分度參録之者何承天沈約
之説也校定黄鍾毎律减三分而以七寸為法者隋劉
焯之論也析毫釐之彊弱為筭者梁武帝之法也由此
觀之諸儒之論角立蠭起要之最為精宻者班固之志
而已今夫隂陽之聲上生者三分之外益一下生者三
分之内損一盖古人簡易之法猶古歴周天三百六十
五度四分度之一也若夫律同之聲適多寡之數長短
之度小大之量清濁之音一要宿乎中聲而止則動黄
鍾而林鍾應動無射而仲吕應和樂未有不興者矣

　　律吕相生中

　　度之夲在身律之夲在聲故凡聲律之用陽或損數以
生隂於下隂或益數以生陽於上故黃鍾之管九寸因
九而九之為得八百一十分當厯之一統所以全參天
之數而為六陽始也三分損一而林鍾生焉林鍾之管
六寸因六而六之為得三百六十分當期之日所以全
兩地之數而為六隂始也三分益一而太蔟生焉(黄鍾九寸
之管分作三分毎分合有三寸除其三寸自然合成六月林鍾六寸之管謂之下生林鍾六寸之管分作三分
毎分合有二寸率此之數加之六寸之上自然合成正月太簇八寸之管謂之上生餘律之管准此)太蔟
之管八寸因八而八之為得六百四十分當六十四卦
所以全五位之合極天地之變也三分損一而南吕生
焉南吕之管五寸三分寸之一三分益一而姑洗生焉
姑洗之律七寸九分寸之一三分損一而應鍾生焉應
鍾之管四寸二十七分寸之二三分益一而蕤賔生焉
蕤賔之管六寸八十一分寸之二十六三分損一而大
吕生焉大吕之管八寸二百四十三分寸之一百四三
分益一而夷則生焉夷則之管五寸七百二十九分寸
之四百五十一三分損一而夾鍾生焉夾鍾之管七寸
二千一百八十七分寸之千七十五三分益一而無射
生焉無射之管四寸六千五百六十一分寸之六千五
百二十四三分損一而中吕生焉中吕之管六寸一萬
九千六百八十三分寸之萬二千九百七十四凡此十
二律相生之位終於仲吕復生黄鍾自黄鍾左旋八八
為伍隔八辰而相生自然子午以東為上以西為下下
生者倍其實三其法而聽之為易知上生者四其實三
其法而聽之為難知此所以明陽下生隂隂上生陽也
然十二月聲隂陽常定音既清濁不一管自長短不常
聲濁則管長聲清則管短排而視之義可見矣然則先
王作樂以十有二律為之數度唯黄鍾林鍾太蔟三管
各得全寸而自餘有㣲分之數者實本三分損益自然
所致固非尋常毫忽所能度量者也然則十二律相生
至中吕則數將㡬終如復用之則中吕更上生黄鍾樂
府謂之兩上聲理固然矣

　　律吕相生下

　　夫乾天下之至健而六陽宗焉夫坤天下之至順而六
隂宗焉然獨隂不生獨陽不生氣必有合然後生故以
乾坤六爻為相生之配黄鍾建子之氣則乾之初九而
於卦為復下生林鍾則坤之初六而於卦為始是謂律
娶妻一也黄鍾陽九林鍾隂六以九生六明陽唱隂和
之義林鍾建未之氣上生太蔟則乾之九二而於卦為
臨是謂吕生子一也太蔟建寅之氣下生南吕則坤之
六二而於卦為遯是謂律娶妻二也南吕建酉之氣上
生姑洗則乾之九三而於卦為泰是謂吕生子二也姑
洗建辰之氣下生應鍾則坤之六三而於卦為否是謂
律娶妻三也應鍾建亥之氣上生蕤賔則乾之九四而
於卦為大壯是謂吕生子三也蕤賔建午之氣上生大
吕則坤之六四而於卦為觀是謂律娶妻四也大吕建
丑之氣下生夷則則乾之九五而於卦為夬是謂吕生
子四也夷則建申之氣上生夾鍾則坤之六五而於卦
為剥是謂律娶妻五也夾鍾建卯之氣下生無射則乾
之上九而於卦為乾是謂吕生子五也無射建戌之氣
上生仲吕則坤之上六而於卦為坤是謂律娶妻六也
由是觀之十二律損益之數不出於三以象三才生娶
之法不出於八以象八風同位者象夫婦異位者象子
母上生六而倍之下生六而損之皆以九為法故黃鍾
九寸其數八十一(宫數)林鍾六寸其數五十四(徴數)太蔟八
寸其數七十二(商數)南吕之數四十八(羽數)姑洗之數六十
四(角數)應鍾之數四十二蕤賔之數五十七大吕之數七
十六夷則之數五十一夾鍾之數六十七無射之數四
十五仲吕之數六十可得而類推矣(崔靈恩三禮義宗曰同位者象夫婦
異位者象子母黄鍾下生林鍾同在初位故為夫婦林鍾上生九二太蔟故為子母太蔟下生六二南吕又為
夫婦餘皆准此)

　　律吕子聲

　　先儒之論律吕正聲倍子而為母子聲半正而為子若
黄鍾之管正聲九寸為均其子聲則四寸半三分損一
下生林鍾之子又三分益一上生太蔟之子由是第之
終於中吕以從十二母相生之法故黄鍾為宫而下生
林鍾為徴林鍾上生太蔟為商太蔟下生南吕為羽南
吕上生姑洗為角此黄鍾之調皆得三分之次故用正
律之聲大吕為宫而下生夷則為徴夷則上生夾鍾為
商夾鍾下生無射為羽無射上生中吕為角此大吕之
調皆得三分之次故用正律之聲太蔟為宫而下生南
吕為徴南吕上生姑洗為商姑洗下生應鍾為羽應鍾
上生蕤賔為角此太蔟之調皆得三分之次故用正律
之聲夾鍾為宫而下生無射為徴無射上生中吕為商
中吕上生黄鍾為羽黄鍾正律聲長非中吕三分去一
之次故用子聲為羽黄鍾下生林鍾為角林鍾子律聲
短非中吕為商之次故還用正聲為角此夾鍾之調正
聲四子聲一也姑洗為宫而下生應鍾為徴應鍾上生
蕤賔為商蕤賔上生大吕為羽大吕正律聲非蕤賔三
分去一之次故用子聲為羽大吕下生夷則為角夷則
子律聲短非蕤賔為商之次故還用正聲為角此姑洗
之調正聲四子聲一也中吕為宫而上生黄鍾為徴黄
鍾正律聲長非中吕三分去一之次故用子聲為徴黄
鍾下生林鍾為商林鍾子律聲短非中吕為宫之次故
還用正聲為商林鍾上生太蔟為羽太蔟正律聲長非
林鍾三分去一之次故用子聲為羽太蔟下生南吕為
角此中吕之調正聲三子聲二也蕤賔為宫而上生大
吕為徵大吕正律聲長非蕤賔三分去一之次故用子
聲為徴大吕下生夷則為商夷則上生夾鍾為羽夾鍾
正律聲長非夷則三分去一之次故用子聲為羽夾鍾
上生無射為角無射子律聲短非夷則為商之次故還
用正聲為角此蕤賔之調正聲三子聲二也林鍾為宫
而上生太蔟為徴太蔟正律聲長非林鍾三分去一之
次故用子聲為徴太蔟下生南吕為商南吕上生姑洗
為羽姑洗正律聲長非南吕三分去一之次故用子聲
為羽姑洗下生應鍾為角應鍾子律聲長非南吕為商
之次故還用正聲為角此林鍾之調正聲三子聲三也
夷則為宫而上生夾鍾為徵夾鍾正律聲長非夷則三
分去一之次故用子聲為徴夾鍾下生無射為商無射
子律聲短非夷則為宫之次故還用正聲為商無射上
生中吕為羽中吕正律聲長非無射三分去一之次故
用子聲為羽中吕上生黄鍾為角黄鍾正律聲長非無
射為商之次故用子聲為角此夷則之調正聲二子聲
三也南吕為宫南吕上生姑洗為徴姑洗正律聲長非
南吕三分去一之次故用子聲為徴姑洗下生應鍾為
商應鍾子律聲短非南吕為宫之次故用正聲為商應
鍾上生蕤賔為羽蕤賔正律聲長非應鍾三分去一之
次故用子聲為羽蕤賔上生大吕為角大吕正律聲長
非應鍾為商之次故用子聲為角此南吕之調正聲二
子聲三也無射為宫而上生中吕為徴中吕正律聲長
非無射三分去一之次故用子聲為徴中吕上生黄鍾
為商黄鍾正律聲長非無射為宫之次故用子聲為商
黄鍾下生林鍾為羽林鍾正律聲長非黄鍾子聲三分
去一之次故用子聲為羽林鍾上生太蔟為角太蔟正
律聲長非黄鍾子聲為商之次故用子聲為角此無射
之調正聲一子聲四也應鍾為宫應鍾上生蕤賔正律
聲長非應鍾三分去一之次故用子聲為徴蕤賔上生
大吕為商大吕正律聲長非應鍾為宫之次故用子聲
為商大吕下生夷則為羽夷則正律聲長非蕤賔子聲
為徴之次故用子聲為羽夷則上生夾鍾為角夾鍾正
律聲長非大吕子聲為商之次故用子聲為角此應鍾
之調正聲一子聲四也凡此蔽於十二律均旋為宫之
説失周禮三宫之意也三宫旋相而唱和有應曷嘗有
子聲耶若以為十二律皆有子聲然則黄鍾大吕太蔟
三律何獨止用正聲耶

　　辨四清

　　先王制十有二律倡和清濁迭相為經而清濁之聲未
嘗偏勝也孰謂十二律之外復有四清聲乎為是説者
非古也其隋唐諸儒傅㑹之説歟彼其所據者唐之正
史通禮㑹要令式通典義纂義羅之類特一人之私説
非有本於聖人之經天下之公論也世之廣其説者不
過謂臣民相避以為尊卑也鍾磬之簴以無射為宫則
黄鍾為商太蔟為角無射君也管長四寸九分黄鍾臣
也乃長九寸太蔟民也亦長八寸若用正聲則民與臣
聲皆尊而君聲獨卑必須用黄鍾四寸五可太蔟四寸
之清以荅無射之律則君尊於上臣卑於下民役其令
矣是不知十二律以黄鍾為君非所以為臣也今夫黄
鍾之律冠十二律之首正位於北而面南所以寓人君
向明而治之意而十有一律莫敢與之抗矣是君聲常
尊而臣民之聲常卑天地自然之道也安有君臣與民
相避以為尊卑之理乎彼謂黄鍾至夾鍾四清聲以附
正聲之次原其四者之意盖為夷則至應鍾四宫而設
既謂黄鍾至夾鍾為之又謂為夷則至應鍾而設是兩
四清也至於論琴瑟笙竽又盖四清而為十二清聲是
十六律之説果不足以勝十二月矣又况既有黄鍾矣
又有黄鍾清焉豈古人所謂尊無二上之㫖哉臣竊觀
聖朝嘗命有司考正鍾律遍問大樂諸上僉言毎朝饗
祭祀唯傳舊法用正聲十二其四清聲多不能考擊是
太常之樂名用四清實用十二律也李照據周禮典同
而論之謂十二鍾之外其餘四鍾皆是清聲非中聲乃
鄭衛之樂也若去四清之鍾則哀思邪辟之聲無由而
起何知樂之深耶奈何好異之士排而非之真墨子之
徒也










　　樂書卷一百一

　　欽定四庫全書

　　樂書卷一百二

　　宋　陳𤾉　撰

　　樂圖論

　　十二律

　　律吕合陰陽聲　　律吕辨天地四方聲

　　律吕候氣之法　　律吕應氣之節

　　律吕合陰陽聲









　　周官大師掌六律六同以合陰陽之聲黄鍾太蔟姑洗
㽔賓夷則無射陽聲也大吕應鍾南吕函鍾小吕夾鍾
陰聲也蓋日月㑹於十二次而右轉聖人制六同以象
之斗柄運於十二辰而左旋聖人制六律以象之六律
陽也左旋以合隂六同陰也右轉以合陽故大司樂祀
天神則奏黄鍾歌大吕以合之祭地示則奏太蔟歌應
鍾以合之祀四望則奏姑洗歌南吕以合之祭山川則
奏㽔賓歌函鍾以合之享先妣則奏夷則歌小吕以合
之享先祖則奏無射歌夾鍾以合之聖人以律同合陰
陽之聲為未足也又文之以五聲而使聲待是而和播
之以八音使音待是而諧然則律同有不為聲音之橐
籥歟國語曰黄鍾所以宣養六氣九德也太蔟所以金
奏贊揚出滯也姑洗所以修潔百物考神納賓也㽔賓
所以安靖神人獻酬交酢也夷則所以詠歌九則平民
無二也無射所以宣布哲人令德示民軌儀也大吕助
宣氣也夾鍾出四隙之細也仲吕宣中氣也林鍾和展
百事俾莫不任肅純恪也南吕贊陽秀也應鍾均利器
用俾應復也律吕不易無姦事也概見於此唐之祭社
下奏太蔟上歌黄鍾太蔟陽也位於寅應鍾隂也位於
亥故斗建亥則日月㑹於寅斗建寅則日月㑹於亥是
知聖人之制取合陰陽而歌奏之儀用符交㑹唐之祭
社歌奏俱用陽聲非周人分樂之意也趙慎言請改黄
鍾為應鍾均可謂知合陰陽之聲者矣古者作律皆文
之以五聲則一律而具五聲先王之制也後世一律而
具七聲十二律而具八十四調其失自京房始可不正
之乎















　　陽六為律吕黃鍾至無射陽聲也隂六為同自大吕至
應鍾隂聲也陽聲左旋始於子終於已隂聲右轉始於
丑終於卯而天地四方隂陽之聲具焉蓋乾位西北氣
覆為天衆陽之主也坤位東南形載為地衆隂之主也
然天雖為衆陽之主而有隂焉故曰立天之道曰隂與
陽此天所以有隂陽之聲也地雖為衆隂之主而有陽
焉故曰立地之道曰柔與剛此地所以有隂陽之聲也
麗乎乾者為震為坎麗乎坤者為離為兊震坎陽卦也
然而多隂離兊隂卦也然而多陽語其位則正四方之
卦焉此四方所以各有隂陽之聲也天地四方隂陽之
聲出於自然者也六律六同隂陽之聲出於人為者也
即人為之聲辨自然之聲以為樂器此掦子所謂作者
貴其有循而體自然者也道生一則竒而為陽一生二
則耦而為隂二生三則隂陽參和為冲氣三生萬物而
樂器取具焉是雜比十有二聲而和之取中聲以為樂
器之意也易曰制器者尚象記曰聲樂之象也即十有
二聲以為樂器得不為制器尚象者乎典同所掌者器
也大師所掌者聲也器異異聲故言掌六律六同之和
以辨天地四方隂陽之聲聲則各有所合故言掌六律
六同以合隂陽之聲













　　隂陽之氣渾為太極發為五聲分為十二律盖所以紀
斗氣効物類也天効以景地効以響隂陽和則景至律
氣應則灰飛自然之符也先王為是候氣之法造室三
重各啓門塗必固密為門之位外之以子中之以午内
復以子揚子所謂九閉之中也盖布緹縵室中上圓下
方依辰位埋律管使其端與地齊而以薄紗覆之迨中
秋白露降採河内葭莩為灰加之管端案律而候之氣
至者灰去為氣所動者灰散為物所動者灰聚此冬夏
二至隂陽氣興古人未嘗不候之以定歴均樂也昔北
齊信都芳能以管候氣嘗與人語指天曰孟春之氣至
矣往驗管而灰飛又為輪扇二十四埋之地中測二十
四氣每一氣感則一扇自動他扇自若與管灰相應然
氣應有蚤晚灰飛有多寡又不可不知也後漢冬夏至
日天子御前殿陳八音均度量候鍾律冬至陽氣應則
黃鍾通土灰輕而衡仰夏至隂氣應則蕤賔通土灰重
而衡俯亦候氣之一端也隋開皇中準古法以候節氣
而氣應或先或後文帝怪而問之先洪對曰灰飛半出
為和氣全出為猛不能出為𠂻和氣應者其政平猛氣
應者其君暴可謂善譎諌矣(尚書中候云缺丑為律候之月令疏云以銅為之李
淳風云自古言樂聲律吕者皆本於十二管以氣應灰飛為驗後魏末孫僧化造六甲一周厯其序云以管律
候某月某時律氣應推校前後五六事皆不與筭厯家術數相符)


　　律吕應氣之節









　　斗居天之中運玉衡以冒覆四方死生萬物者也以黄
鍾月王加十五度為一節二節為一氣二氣為一風二
風為一時四時為一嵗故斗柄指子則冬至音比黃鍾
加旬有五日指癸則小寒音比應鍾加旬有五日指丑
則大寒音比無射加旬有五日指報德之維則越隂在
地故曰冬至四十六日而立春音比南吕加旬有五日
指寅則雨水音比夷則加旬有五日指甲則驚蟄音比
林鍾加旬有五日指卯中繩故曰春分則雷行音比蕤
賔加旬有五日指乙則清明風至音比仲吕加旬有五
日指辰則榖雨音比姡洗加旬有五日指常羊之維則
春分盡故曰有四十六日而立夏音比夾鍾加旬有五
日指己則小滿音比太蔟加旬有五日指丙則芒種音
比大吕加旬有五日指未則大暑音比太蔟加旬有五
日指背陽之維則夏至盡故曰有四十六日而立秋音
比夾鍾加旬有五日指申則處暑音比姑洗加旬有五
日指庚則白露降音比仲吕加旬有五日指酉中繩故
曰秋分雷戒蟄蟲北鄉音比蕤賔加旬有五日指辛則
寒露音比林鍾加旬有五日指戍則霜降音比夷則加
旬有五日指蹏通之維則秋分盡故曰有四十六日而
立冬音比南吕加旬有五日指亥則小雪音比無射加
旬有五日指壬則大雪音比應鍾自此以往窮則變終
則始天之通也故黄鍾之月天地氣閑土事毋作大吕
之月嵗旦更始農民是息太蔟之月草木繁動土功以
興夾鍾之月羣生發榮布德蠲刑姑洗之月嘉氣趣至
溝涂脩利中吕之月百穀滋荗毋妨農務蕤賔之月陽
氣在上安壯養佼(狡小也)林鍾之月毋廢大事以將陽氣
夷則之月修法飭刑選士勵兵南吕之月蟄蟲入户趨
農收聚無射之月閉藏為冬審民所終后以裁成天地
之道輔相萬物之宜也劉昭曰春宫秋律百卉必凋秋
宫春律萬物必榮夏宫冬律雨雹必降冬宫夏律雷必
發聲亦信有之矣(凡一律之法具三十日一風之法具四十五日八風十二律各具三百六
十之數)








　　樂書卷一百二

　　欽定四庫全書

　　樂書卷一百三

　　宋　陳𤾉　撰

　　樂圖論

　　十二律

　　律吕數度　　　律吕齊量　　律呂圍徑

　　律吕清濁

　　律吕數度

　　凡物以三成聲以五立以三參五而八數成矣人以八尺為
尋物以八竅卵生故凡十有二律之音皆隔八而生焉道生
一一生二二生三故日三而成朏月三而成時歲三而成閏
祭以三飯為禮喪以三踊為節兵重三軍之制國重三卿之
治以三參物而九數成矣故十有二律之寸而黄鍾稱是焉
蓋天之中數五地之中數六五六相合而生黄鍾黄鍾子之
氣也十一月建焉而辰在星紀大吕丑之氣也十二月建焉
而辰在𤣥枵太蔟寅之氣也正月建焉而辰在陬訾夾鍾卯
之氣也二月建焉而辰在降婁姑洗辰之氣也三月建焉而
辰在大梁中吕已之氣也四月建焉而辰在實沈㽔賓午
之氣也五月建焉而辰在鶉首林鍾未之氣也六月建焉
而辰在鶉火夷則申之氣也七月建焉而辰在鶉尾南吕
酉之氣也八月建焉而辰在壽星無射戌之氣也九月
建焉而辰在大火應鍾亥之氣也十月建焉而辰在析
木是先王因天地隂陽之氣而辨十有二辰即十有二
辰而生十有二律其長短有度其多寡有數而天下之
度數出焉要之皆黃鍾以本之也傳曰律所以立均出
度掦雄曰泠竹為管室灰為候以揆百度百度既設濟
民不誤然則先王作樂稽之度數至於百度得數而有
常者豈不原於十二律耶説者以百刻為百度何其誤
也大司樂以六律六同五聲八音六舞大合樂凡六樂
皆文之以五聲播之以八音大師掌六律六同以合隂
陽之聲皆文之以五聲宫商角徴羽皆播之以八音金
石土革絲木匏竹以是求之五色成文而不亂文之以
五聲之和也八風從律而不姦播之以八音之諧也百
度得數而有常節之以十二律之度也吳季扎觀樂於
魯而曰五聲和八風平節有度守有序盛德之所同也
五色成文而不亂五聲和之謂也八風從律而不姦八
風平之謂也百度得數而有常節有度守有序之謂也
昔人常謂顓帝始作樂風承雲之樂以効八風之音舜
以夔為樂正正六律和五聲以通八風而天下服此之
謂歟然古人之制聲律蓋皆有循而體自然不可得而
損益者也何則五聲在天為五星在地為五行在人為
五常五聲可益為七音然則五星五行五常亦可得而
益之乎十二律所以應十二月中氣者也如可益而為
六十然則十二月亦可得而益之乎劉焯以京房為妄
田琦以何妥為當可謂知理矣

　　律吕齊量

　　形而上者謂之道形而下者謂之器先王作樂以形而
上者之道寓形而下者之器雖非數度不離於數度其
為數度也即十有二律而已雖非齊量不離於齊量其
為齊量也即十有二聲而已盖數本起於黄鍾始於一
而三之歴十二辰而五聲備其長則度之所起而其餘
律皆自是生焉故凡為樂器以十有二律為之數度䃂
聲生於髙肆聲生於下甄聲生於薄石聲生於厚髙下
薄厚之屬所制則有齊矣嬴聲生於達衍聲生於回筰
聲生於侈鬱聲生於弇達回侈弇之屬所容則有量矣
故凡為樂器以十有二聲為之齊量一要宿中聲而已
由是觀之即十有二律數度十有二聲齊量雜比而和
之取中聲焉以為樂器豈不信哉國語曰古者神瞽考
中聲而量之以制度律均鍾盖以此歟周景王將鑄無
射而為之大林單穆公非之為是故也然言十有二律
則知聲之為鍾言十有二聲則知律之為管不言十有
二鍾而言聲者盖鍾於八音為金金於五行為言秋言
之時聲所自出此所以言聲以見之歟雖然非特為樂
器如此凡以鍾律和樂亦如之書所謂律和聲是也

　　律吕圍徑

　　古者採嶰谷之竹斷兩節間而吹之雄鳴者為黃鍾之
律雌鳴者為林鍾之吕而圓徑圍分之數固已素具乎
其中矣盖黄鍾之律長九寸累黍積之徑三分圍九分
盖本於天物生出自然非絲輕重之數也班固以黃鍾
三九之法起十二律周徑三分參天之數也圍九分終
天之數也司馬彪鄭康成並用徑三圍九之説孟康推
而衍之謂林鍾長六寸圍六分太蔟長八寸圍八分後
魏安豐王宗康成之説作林鍾太蔟二律而吹之不合
黄鍾商徴之聲後更圍皆九分始與均鍾器合是知孟
康之説謬於諸儒矣十二律之寸既因損益而有長短
則其容受黍數亦稱之而已不嫌乎同於徑三圍九也
周公之制九數圓周率三圓徑率一指凡天下之數言
之非專論十二律周徑也今之論律者區區以是説為
言不亦迃乎

　　律吕清濁

　　樂莫不有音音莫不有適而𠂻也者適而已矣然太清
則志危以危聽清則耳谿極谿極則不鑒不鑒則竭矣
太濁則志下以下聽濁則耳不收不收則不摶不摶則
怒矣皆非所以為適也一清一濁所常無窮一要宿清
濁之𠂻而已安往而不適哉記曰五色成文而不亂八
風從律而不姦百度得數而有常小大相成終始相生
倡和清濁迭相為經傳曰黄帝察發歛定清濁莊周述
黄帝張咸池之樂於洞庭之野而曰一清一濁文武經
綸由此觀之先王作樂主之以十二律文之以五聲播
之以八音其體則小大相成其用則終始相生一倡一
和一清一濁流行散徙不主常聲迭相為經而已孰謂
蕤賔至應鍾為清黃鍾至中吕為濁哉今夫樂聲之於
衆音輕髙為清重大為濁然律之増損長短不常聲之
抑掦清濁不一增則轉濁减則愈清清濁雖殊而本音
不失安有定長定短配屬髙下者耶至如黄鍾九寸聲
之最濁者也中减則聲清應鍾四寸有竒聲之最清者
也倍増則聲濁一律如此餘管可知鄭康成之説吾無
取焉耳漢武帝採五經諸子吕覽張蒼之説以正清濁
置恊律都尉以司之可謂有志於古矣













　　樂書卷一百三

　　欽定四庫全書

　　樂書卷一百四

　　宋　陳𤾉　撰

　　樂圖論

　　(原闕)

　　(原本上闕三字)軍聲　　　(原本上闕三字)六詩

　　八音從八風　　　律吕大合樂

　　(闕)

　　(闕)吕聽軍聲

　　(以下原本每行上闕七字)　　勝之道外有佐勝之術周官大師執
詔吉凶以佐勝之術行必勝之道故
勝而士强聽宫聲知軍和而士附其
角聲知軍優而心䘮聽徴聲知將急
兵弱而威奪其凶可得而詔也古之
知勝負不待戰而决不過如此易曰
傳曰望敵知吉凶聞聲効勝負豈不
聽軍聲主師出言之所以存預戒
有功左執律愷樂獻於社主師旋
仁也然周之出師有太史抱天時
律詔吉凶則先王慎戎事重民命
以軍禮同邦國大師之禮用衆居
大師始執同律聽軍聲而詔吉凶
於此又非大師所與也

　　(闕)　教六詩

　　(以下原本毎行上闕八字)　　　六同以合隂陽之聲教六詩曰風
曰頌以六徳為之本以六律為之
首六律以黃鍾為本則六詩本之
六徳制之禮義中聲之所本也六
所寓也大師教中聲所止之詩以
為之音則所道者中徳所詠者中
和之紀耶大司樂之於律同則以
隂陽之聲而已大司樂之於國子
大師則教六詩而已是尊者其治
以略不可不知也























　　至治之世天地之氣合以生風日至則月鍾其風以生
十有二律故掦雄曰㓮割匏竹革木土金擊石彈絲以
和天下掜擬之八風左氏論八音曰以遂八風論舞曰
節八音而行八風由此推之八風象八卦者也其所以
擬而遂之者八音節而行之者八佾之舞而已盖主朔
易者坎也故其音革其風廣莫為果蓏者艮也故其音
匏其風融震為竹故其音竹其風明庶巽為木故其音
木其風清明兊為金故其音金其風閶闔乾為玉故其
音石其風不周瓦土器也故坤音土而風凉蠶火精也
故離音絲而風景是正北之風從黃鍾之律而黃鍾冬
至之氣也東北之風從大吕太蔟之律而大吕太蔟大
寒啓蟄之氣也正東之風從夾鍾之律而夾鍾春分之
氣也東南之風從姑洗仲吕之律而姑洗仲吕穀雨小
滿之氣也正南之風從蕤賔之律而蕤賔夏至之氣也
西南之風從林鍾夷則之律而林鍾夷則大暑處暑之
氣也正西之風從南吕之律而南吕秋分之氣也西北
之風從無射應鍾之律而無射應鍾霜降小雪之氣也
豈非傳所謂樂生於風之謂乎八方之風周於十二律
如此則順氣應之和樂興而正聲格矣尚何姦聲之有
耶樂記曰八風從律而不姦國語曰律吕不易無姦事
也如此而已五音有變宫變徴之數琴絃有少宫少商
之調皆非先王制樂度數之常也抑其為變者歟

　　律吕大合樂

　　隂陽之理聲自倍而為日律自倍而為辰是聲本於日
而以情質律本於辰而以和聲聲律相恊而八音生焉
故先王作樂以六律六同而考五聲以五聲而成八音
以八音而節六舞以六舞而大合樂則六代之樂凡發
諸聲音形諸動静而三才之道備矣故用之天地足以
降神示用之宗廟足以格祖考用之大朝㑹足以和邦
國用之教萬民足以諧萬民用之大饗食足以安賔客
用之待夷狄足以説逺人用之大蜡足以作動物然則
周家大合六代之樂所施如此其廣有瞽之頌特其始
作備樂合乎祖者而已王子頽之饗王徧及六舞春秋
譏之者為其非天子而作備樂故也由此觀之先王六
代之樂未始不具十二律至於分樂而序之舞雲門則
奏黃鍾歌大吕舞咸池則奏太蔟歌應鍾舞大㲈則奏
姑洗歌南吕舞大夏則奏蕤賔歌函鍾舞大濩則奏夷
則歌小吕舞大武則奏無射歌夾鍾者特其所主異爾
然則六樂皆文之以五聲播之以八音惡有不並用十
二律之理哉文王世子曰凡釋奠者必有合也有國故
則否凡大合樂必遂養老盖釋奠者禮也必有合者樂
也凡釋奠必有合者主行禮以合樂也凡大合樂必遂
養老者主合樂以行禮也然此商禮爾周禮則不施於
釋奠矣古人重釋奠之禮如此後世則有歌而無舞設
堂上之縣去堂下之肆則八音不備舞蹈不式果何以
為樂哉










　　樂書卷一百四

　　欽定四庫全書

　　樂書卷一百五

　　宋　陳𤾉　撰

　　樂圖論

　　雅部

　　五聲

　　五聲上　　　五聲中　　五聲下

　　三宫無商

















　　夫物生而有情情發而為聲故天五與地十合而生土
於中其聲為宫地四與天九合而生金於西其聲為商
天三與地八合而生木於東其聲為角地二與天七合
而生火於南其聲為徴天一與地六合而生水於北其
聲為羽盖五聲本於五行布於五位其數起於黃鍾九
寸之管因九而九之則凡管周徑之數八十有一者宮
聲之數也因宫數三分去一下而生徴則五十有四者
徴聲之數也因徴數三分益一上而生商則七十有二
者商聲之數也因商數三分去一下而生羽則四十有
八者羽聲之數也因羽數三分益一上而生角則六十
有四者角聲之數也數多者濁以大而大不踰宫數小
者清以細而細不踰羽則羽徴之聲清於角而角聲又
清於商矣凡此五聲之常百王不易之制也今夫宫生
徴徴生商商生羽羽生角故彈宫而徴應彈徴而商應
彈商而羽應彈羽而角應是五聲以相生為和相勝為
繆先王立樂之方也司馬遷推五音相生而以宫生角
角生商商生徴徴生羽羽生宫非通論也雖然先王作
樂以象或亦未嘗不推之以應天以謂天氣不和不能
生物樂聲不和不能感人是生物者五氣之正而感人
者五聲之正也然人受天地之中以生氣莫不鍾五行
之秀性莫不全五常之正其化之也亦豈難哉不過以
五聲之和達五常之性而已故聞宫聲斯達誠實之心
而為信聞徴聲斯達恭敬之心而為禮聞商聲斯達羞
惡之心而為義聞羽聲斯達是非之心而為智聞角聲
斯達惻隐之心而為仁夫如是則樂行而倫清外則耳
目聰明内則血氣和平移風易俗天下皆寧矣仲尼有
云移風易俗莫善於樂其在兹乎(絲隨五聲管隨十二律然和平沉厚麄大
而下者宫聲也勁凝明達從上而下歸於中者商聲也圓長通徹中平而王者角聲也抑掦流利從下而上歸
於中正者徵聲也喓喓而逺徹細小而髙者羽聲也)

　　五聲中

　　五聲之於樂近取諸身以盡性逺取諸物以窮理故聲
出於脾合口而通之謂之宫出於肺開口而吐之謂之
商出於肝而張齒湧吻謂之角出於心而齒合吻開謂
之徴出於腎而齒開吻聚謂之羽凡此近取諸身以盡
性者也宫土聲也其性圓而居中若牛之鳴窌而主合
商金聲也其性方而成器若羊之離羣而主張角木聲
也其性直而崇髙若雉之鳴木而主湧徴火聲也其性
明而辨物若豕之負駭而主分羽水聲也其性潤而澤
物若馬之鳴野而主吐凡此逺取諸物以窮理者也盖
樂始於聲聲始於宫通之而為商觸之而為角驗之而
為徴翕張之而為羽宫無為以覆物君之象也商有為
以通物臣之象也角善觸而難馭民之象也徴出無而
驗有事之象也羽因時而翕張物之象也宫為君足以
御臣商為臣足以治民角為民足以興事徴為事足以
成物羽為物足以致用此其序也𫝊曰聞宫音使人温
舒而廣大聞商音使人方正而好義聞角音使人惻隠
而愛人聞徴音使人樂善而好施聞羽音使人整齊而
好禮宫亂而君驕失温舒廣大之意也商亂而官壞失
方正好義之意也角亂而民怨失惻隠愛人之意也徴
亂而事勤失好施而為之之意也羽亂而財匱失好禮
而節之之意也先儒謂宫聲方正而好義角聲堅齊而
好禮誤矣晏子以徴招角招為景公作君臣相悦之樂
雖主興發以為事補不足以為民亦舉中見上下之音
歟宫徴商羽角上下相生之序也宫商角徴羽君臣民
事物之序也(宫聲雄洪調則政和國安亂則其國危在西域則婆陁力也商聲鏘鏘倉倉然調則
刑法不作威令行亂則其官壞在西域則稽積識也角聲喔喔確確然調則四民安亂則其人怨在西域則沙
識也徴聲倚倚戲戲然調則百物理亂則庶績隳在西域則沙臘也羽聲詡雨酗具然調則倉廩實庶物備亂
則其民憂其財匱在西域則般瞻也)

　　五聲下

　　宫生於黄鍾九寸其聲重而尊商生於太蔟八寸其聲
明而敏角生於姑洗七寸其聲經而易制徴生於林鍾
六寸其聲泛而不流羽生於南吕五寸其聲渙散而抑
故爾雅釋樂宫謂之重商謂之敏角謂之經徴謂之迭
羽謂之桞其聲音清濁度數多寡雖有所不同其因而
九之未嘗不一也然則舜作五絃之琴而有徴招角招
之别則宫商羽之招可類見矣是五聲之於樂損之則
虧益之則贅豈足以紀中聲成雅樂哉古人嘗謂中和
莫盛乎五故五之數在易為中爻在禮為中庸在樂則
主中聲而已引而足之觸類而長之其名則宫商角徴
羽其用則重敏經迭抑其象則君臣民事物其位則左
右上下中其色則青黃赤白黒其性則仁義禮智信其
情則喜怒悲憂恐其事則貎言視聽思在天運而為五
樂在地列而為五行在人竅而為五臓則中聲所止無
往不在要之必以宫為主故𫝊曰宫者音之主也又曰
宫為四聲綱故商非宫則失其所守不足以為臣角非
宫則失其所治不足以為民徴非宫則失其所為不足
以為事羽非宫則失其所生不足以為物况旋相之樂
非宫何以降神哉噫道生一則竒而為陽一生二則偶
而為隂二生三則隂陽中而為冲氣以五聲求之陽中
為角隂中為商陽正為徴隂正為羽參合隂陽而為冲
氣者其宫乎由是觀之隂陽相應則和偏勝則乖而樂
聲如之苟捨五聲之正而益之以二變其欲無偏勝之
患難矣五聲一也或謂五音或謂五色或謂五樂者盖
見於節奏為五聲著於文采為五色變而成方為五音
比音而樂為五樂其實一也

　　三宫無商

　　生於天三成於地八者木之所以為行也角聲出焉生
於地四成於地九者金之所以為行也商聲出焉金則
剋木木則剋於金未有並用而不相害者也周以木徳
王天下而為當時之貴商以金徳王天下而為己用之
賤周官旋宫之樂禮天神則圜鍾為宫黄鍾為角太蔟
為徴姑洗為羽禮地示則函鍾為宫太蔟為角姑洗為
徴南吕為羽禮人鬼則黄鍾為宫大吕為角太蔟為徴
應鍾為羽而未嘗及商者避其所剋而已大師掌六律
六同以合隂陽之聲皆文之以五聲宫商角徴羽則周
之作樂非不備五聲其不言商者文去而實不去也與
春秋齊晉實予而實不予同義荀卿以審詩商為大師
之識則聲詩之有商聲太師必審之者避所剋故也鄭
康成謂祭尚柔而商堅剛故不用焉楊收曰周祭天地
不用商及二少以商聲剛而二少聲下所以取其正而
裁其繁也若然周之佩玉左徴角右宫羽亦曷為不用
商耶聖朝祫享之樂奏懷安九成之曲黄鍾為宫三奏
大吕為角二奏太蔟為徴二奏應鍾為羽二奏是不知
去商者周人之制而已以周人之制推之則聖朝以火德
王天下論避其所剋當去羽音矣今太常用樂不審詩
羽而審詩商盖失古人之㫖逺矣樂安得而和哉














　　樂書卷一百五

　　欽定四庫全書

　　樂書卷一百六

　　宋　陳𤾉　撰

　　樂圖論

　　雅部

　　八音

　　八音上　　八音中　　八音下

　　聲音通論

















　　八音上

　　樂出於虚而寓於實出於虚則八音同冥於道寓於實
則八音各麗於器器具而天地萬物之聲可得而考矣
故萬物盈於天地之間若堅若脆若勁若韌若實若虚
若沉若浮皆得効其響焉故八物各音而同和也自少
皥氏効八風之調而八音固已大備後世雖有作者皆
不能易兹八物矣金聲舂容秋分之音也莫尚於鍾石
聲温潤立冬之音也莫尚於磬絲聲纎微夏至之音也
莫尚於琴瑟竹聲清越春分之音也莫尚於管籥匏聲
崇聚立春之音也笙竽繋焉土聲函胡立秋之音也塤
缶繋焉革聲隆大冬至之音也鼗鼔繫焉木聲無餘立
夏之音也柷敔繋焉然金失之重石失之輕絲失之細
竹失之髙匏失之長土失之下革失之洪木失之短要
皆不相奪倫然後克諧而無失也經論八音多矣原始
言之不過曰施之金石要終言之不過曰匏竹在下兼
始中終言之則曰金石絲竹樂之器也乃若論其詳冝
莫若周官大師焉盖樂器重者從細而細不踰羽輕者
從大而大不踰宫適細大之中而無踰者其惟角乎盖
莫重於金故尚羽莫輕於瓦絲故尚宫輕於金重於瓦
絲者石也故尚角匏竹非有細大之從也故尚議革木
非有清濁之變也故一聲然金石土類西凝之方也故
與土同位於西匏竹木類東生之方也故與木同位於
東絲成於夏故琴瑟在南革成於冬故鼗鼓在北大師
之序八音以金石土為先革絲次之木匏竹為後者盖
西者秋言之時聲之方也虛者樂所自出聲之本也故
音始於西成於東於西則金石先於土者以音逆推其
所始故也於東則匏竹後於木者以陽順序其所生故
也革絲居南北之正先革後絲者豈亦先虛之意歟樂
記言樂之器荀卿言所以道徳者以徳待器而後達故
也

　　八音中

　　八音之於樂象為八卦位為八方氣為八風中為八極
其數一本中和之五冲氣之三以導中聲而已古者上
農捇土出金以為鍾上工磨石出玉以為磬鐘於五行
為金於五事為言於五藏為氣於五性為義金則奏為
鏗鎗言則發為號令直其氣所以立横方其義所以立
武此聽其聲所以思武臣也磬於八音為石於八卦為
乾石則其形曲折而有别乾則其行剛健而不䧟有别
所以立辨不陷所以致死此聽其聲所以思死封疆之
臣也琴瑟同出於絲而静好其聲則噍殺而哀㓗静而
亷依義以立志而已此聽其聲所以思志義之臣也竽
笙簫管同出於竹而發猛其聲則動濁而濫合比而㑹
有聚衆之義焉此聽其聲所以思畜聚之臣也鼓為樂
之君而鼙則卑者所鼓其為革聲一也士譁而讙羣趨
而動有進衆之義焉此聽其聲所以思將帥之臣也由
是觀之君子之於音聽之在心不在耳彼其音之所發
亦誠有所合之也豈在悦鄭衛鏗鎗而已哉𤣥而發之
言鐘鼓鼙之聲則知絲為琴瑟竹為竽笙簫管也言絲
聲竹則知鐘為金鼓鼙為革也言石聲磬則金聲鍾之
類見矣言竹聲濫則石聲清之類見矣匏竹利制言竹
則匏在其中矣革木聲言革則木在其中矣就八者單
出言之故謂之聲曲聽其雜比言之故謂之音八音不
言土者以七音待土賛之而後和故也鄭康成以石聲
磬當為罄字之誤豈經㫖哉於𫝊有之金聲鏗鏗以立
橫橫以勁武金聲正則人思武矣石聲硜硜以立别别
以致死石聲正則人思死節矣絲聲哀哀以立亷亷以
立志絲音正則人將立操矣竹音濫濫以立㑹㑹以聚
衆竹音正則人思和洽矣土音濁濁以立太太以含育
土音正則人思寛厚矣革音讙讙以進衆革音正則人
思毅勇矣匏音啾啾以立清清以忠謹匏音正則人思
恭愛矣木音直直以立正正以寡欲木音正則人思絜
已矣亦足發明於此琴瑟之音言哀鼔鼙之音言讙者
盖琴瑟夏至之音一隂生之時也鼓鼙冬至之音一陽
生之時也陽主樂以譁隂主哀以静此其音所以不同

　　八音下

　　樂經之亡乆矣其遺音餘韻雖奪於殽亂之衆言然質
諸他經亦可少概見矣樂記曰聖人作為鞉鼓椌楬塤
箎此六者徳音之音也然後鐘磬竽瑟以和之盖作革
以為鞉鼓作木以為椌楬作土以為塤作竹以為箎作
金以為鐘作石以為磬作匏以為竽作絲以為瑟則鞉
鼔椌楬塤箎唱徳音於其始也鐘磬竽瑟和徳音於其
終也書曰戞擊鳴球摶拊琴瑟以詠下管鞉鼔合止柷
敔笙鏞以間盖鳴球以為石琴瑟以為絲下管以為竹
拊鞉鼔以為革柷敔以為木笙以為匏鏞以為金則戞
擊鳴球摶拊琴瑟作之於堂上也管鞉鼓柷敔笙鏞作
之於堂下也引而伸之觸類而長之周官旋宫之樂舉
鐘以見石舉鞉鼓以見木舉管以見匏舉琴瑟以見瓦
詩之有瞽言應田縣鼓與鞉則革音也言柷圉則木音
也言簫管則竹音也言磬則石音也不言金者以石見
之不言匏者以竹見之盖八音之於樂一音不備不足
以為樂以用言之未有不比音以體言之未有不比物
故金石以動之絲竹以行之革木以節之匏以宣之瓦
以賛之所道者中徳所詠者中聲然後八音克諧不至
於奪倫也然詩書不言土音易於比坎離獨言缶不及
土音者盖八音以土為主猶五事以思為主也故七音
非土不和土非七音不備詩書舉七音以見土推用以
見體也易舉缶以見七音明體以見用也由是觀之八
音樂之器而樂非器也君子和樂之情以制器工師因
樂之器以考音古之人有鼓琴而流魚為之出聽有鼓
瑟而六馬為之仰秣凡類此者固豈八音之器能使之
然哉盖亦冥於非器之器載道而與之俱矣

　　聲音通論

　　凡物動而有聲聲變而有音聲不過五非樂之道也樂
之象而已音不過八非樂之象也樂之器而已此記樂
者所以有聲者樂之象金石絲竹者樂之器之説也易
曰天數五地數五然則五聲其天地之道歟𫝊曰人者
統八卦諧八音舞八佾以終天地之功然則八音其人
之道歟樂通倫理而三才之道具則冲氣以為和彼發
諸聲音所道者孰非中徳所詠者孰非中聲哉世之論
樂者謂五聲天音也八音天化也豈不偏乎五經通議
曰聲者物之性也音者聲成文也是五聲八音之於樂
相有以成相無以廢多之為有餘之贅少之為不足之
虧不可得而加損也以五聲配四時言之則角商隂陽
之中也徴羽隂陽之正也中正具而為雅者其在於宫
乎以八音配八卦言之惟乾為天下之至陽而磬之石
音繫焉惟坤為天下之至隂而瓦之土音繫焉竹音震
革音坎匏音艮音雖不同而同於陽無非本乎乾者也
木音巽絲音離金音兊音雖不同而同於隂無非本乎
坤者也是隂陽相應則和偏勝則乖凢樂之聲音或虛
實相成或幽顯相形雖清濁不齊其於為聲均也或雜
比成文或曲折成方雖當愆不一其於為音均也盖聲
音之發心術形焉性術盡焉故古之作樂莫始於律同
莫備於六樂未有不資五聲以文之八音以播之舜以
之在治忽而帝周以之大合樂而王書曰聲依永律和
聲八音克諧無相奪倫舜成帝功之效也詩曰穆穆厥
聲肅雍和鳴我客戾止永觀厥成周成王功之效也由
是觀之先王作樂本之情性以為情稽之度數以為文
制之禮義以為節以繩徳厚而無過徳以象事行而無
過事一要宿於剛而不怒柔而不懾陽而不散隂而不
宻以遂天地冲氣之和而已後世不知出此五聲奪於
二變而聲始不正矣八音以木易匏而音始不諧矣彼
哉彼哉亦豈知先王立樂之方聲音之節責之大師聲
音之用責之鼓人聲音之合責之大胥哉盖禽獸知聲
而不知音衆庶知音而不知樂今之論樂者曾聲音之
不知欲其幽以致鬼神示明以和邦國内以諧萬民外
以安賔客逺以説逺人微以作動物不亦難乎










　　樂書卷一百六

　　欽定四庫全書

　　樂書卷一百七

　　宋　陳𤾉　撰

　　樂圖論

　　雅部

　　五聲(宫　商　角　徴　羽)

　　辨四聲　　禁四聲　　明二變

　　樂德　　　樂語

　　一曰宫

　　揚雄之論聲生於日以甲乙為角庚辛為商丙丁為徴
壬癸為羽戊巳為宫至於對或人之問則曰黃鍾以本
之中正以平之是五聲之本出於黄鍾九寸之律為宫
而宫之為聲以時言之位四時之中以聲言之為四聲
之綱猶之宫室之宫居中而覆乎四隅也其聲則和平
厚重洪舒而最濁猶牛之鳴窌也其數五成數十絲數
八十一應九九之數也其時季夏其日戊巳其辰辰戌
丑未其帝黄帝其神后土其精勾陳其蟲祼其嶽嵩山
其生金其勝水其行土其味甘其臭香其色黃其臟脾
其性信其情恐其事思其主唱聲調則廣裕亂則荒驕
君之象也王之宫縣亦取諸此盖天統以圜鍾為宮地
統以函鍾為宫人統以黃鍾為宫以其尊無二上故也
先儒有十二宫之説豈樂殊貴賤之意耶

　　二曰商

　　商金行也其數四成數九絲數七十二其濁次乎宫其
聲明以敏其和温以斷其律中夷則其日庚辛其辰辛
酉其帝少昊其神蓐收其精白虎其蟲毛其嶽華山其
時秋其方西其生水其勝木其味辛其臭腥其色白其
臟肺其性義其情怒其事言其主和聲調則凝敏亂則
陂壞臣之象也臣以度義為忠則商之為言度也先儒
謂商章也疆也誤矣

　　三曰角

　　角木行也其數三成數八絲數六十四清而不皎濁而
不溷其聲防以約其和潔以浄其律中太蔟其日甲乙
其辰寅夘其帝太皥其神勾芒其精蒼龍其蟲鱗其嶽
泰山其時春其方東其生火其勝土其味酸其臭羶其
色青其臟肝其性仁其情喜其事貎聲調則圓徹亂則
憂恐民之象也盖角形之上窮善觸而難制而小民之
難保如之然則角之為觸其來尚矣

　　四曰徴

　　徴火行也其數二成數七絲數五十四其清踰於商其
聲泛以疾其和平以切其律中仲吕其日丙丁其辰巳
午其帝炎帝其神祝融其精朱雀其蟲羽其嶽衡山其
時夏其方南其生土其勝金其味苦其臭焦其色赤其
臓心其性禮其情樂其事視聲調則流演亂則哀勤事
之象也盖徴之為義出無而驗有者也先儒謂徴祉也
止也又謂間聲四調無徴調誤矣

　　五曰羽

　　羽水行也其數一成數六絲數四十八其清踰於徴其
聲散以虚其和短以抑其律中應鍾其日壬癸其辰子
亥其帝髙陽其神元冥其精𤣥武其蟲介其嶽恒山其
時冬其方北其生木其勝火其味鹹其臭朽其色黒其
臟腎其性智其情悲其事聽聲調則平和亂則危匱物
之象也先儒謂羽宇也舒也盖羽之為物因時翕張而
已翕而宇之張而舒之羽之義也然宫唱而商和則善
太平之樂也角從宫則哀衰國之樂也羽從宫則悲亡
國之樂也自其變成方言之謂之五聲自其比音而樂
言之謂之五樂其實一也先儒謂萬物人事非五行不
生非五行不成非五行不滅故五音用火尺則重用金
尺則兵用木尺則喪用土尺則亂用水尺則律吕合調
天下和平亦臆説也

　　辨四聲

　　人感物以形聲聲本無而為有故五聲之别宫為上平
聲商為下平聲角為入聲徴為上聲羽為去聲知此可
與言聲律矣先儒一宫二商三角四變徴五徴六羽七
變宫之説一何妄耶唐調露中太子使樂工於東宫奏
寶慶之曲李嗣真聞之曰此樂宫商不和君臣相阻之
驗也角徴失位父子不恊之兆也殺聲多而哀調苦非
美善之音也數月而太子廢可謂深於音樂者矣由是
言之樂其可妄作哉

　　禁四聲

　　昔顔淵問為邦孔子對之樂則韶舞放鄭聲之淫者盖
以謂樂聲有四狎侮之唱則慢聲也不若凶之不善非
怨之吟則凶聲也不若過之不中常舞於宫酣歌於室
則過聲也不若淫之不正然則北里之曲其淫聲歟為
邦以禮樂為急樂以放鄭聲為先故樂師凡建國所禁
之聲其序如此樂記曰凡姦聲感人而逆氣應之逆氣
成象而淫樂興焉正聲感人而順氣應之順氣成象而
和樂興焉淫樂則多哇之鄭也和樂則中正之雅也先
王建國不先禁雜樂則鄭聲得以亂雅矣古之人將欲
掦善必先遏惡將欲存誠必先閑邪意亦類此然禮樂
之道同歸故曲禮論安民之禮以毋不敬為先周官論
建國之樂以禁四聲為先

　　明二變

　　五聲者樂之指拇也二變者五聲之駢枝也駢拇枝指
出於形而侈於形存之無益也去之可也二變出乎五
聲而滛於五聲存之亦無益也削之可也盖五聲之於
樂猶五星之在天五行之在地五常之在人也五聲可
益為七音然則五星五行五常亦可益而七之乎其説
必不行矣先儒必為是説者盖有原焉左氏𫝊曰為之
七音以奉五聲周語載武王伐商嵗在鶉火月在天駟
日在析木之津辰在斗柄星在王黿自鶉及駟七列南
北之揆七同楚語述先王之祀有七事而以天地民四
時之務當之書大𫝊述聖王巡十有二州論十有二俗
以定七始而以七統當之漢焦延壽京房鄭康成之徒
謂黄鍾為宫太蔟為商姑洗為角林鍾為徴南吕為羽
應鍾為變宫蕤賔為變徴是謂七姑班固又從而傅㑹
之謂舜欲聞六律五聲八音七始詠以出納五言汝聽
是其説始於夏書而蔓衍於左𫝊國語書𫝊漢志是不
知書之在治忽有五聲而無七始國語之七同有四宫
而無徴也左氏為七音之説盖八音耳八音以土為主
而七音非土不和故書之益稷禮之樂記其言八音皆
虛其土猶大衍之數虛其一也大衍之數虛其一無害
為五十七音之數虛其土無害為八音也若以七音為
二變在焉是以五聲奉五聲豈其理歟臣嘗讀後周史
武帝時有龜兹人白籍入國最善為胡琵琶聽其所奏
之調有七音一曰婆陁力二曰雞識三曰沙識四曰沙
侯五曰加濫六曰般瞻七曰俟利箑以應七律之音合
為八十四調又知二變之聲出於夷音非華音也蘇夔
素號知音嘗援韓詩外𫝊樂聲所感及月令五音所中
並皆有五不聞更加變宫變徴是欲以夏變夷不欲以
夷音變夏樂也若夔者可謂知五聲之本矣今夫天無
二日土無二君宫既為君而又有變宫是二君也害教
莫甚焉豈先王制樂之意哉

　　樂徳

　　周官大司樂以樂徳教國子中和祗庸孝友盖中以本
道之體其義逹而為和其敬達而為祗祗則順行所成
庸則友行所成友以事師長孝以事父母則樂徳所成
終始聖人之徳無以加於孝則人道而已若通之於天
道則孝不足言之然則自世胄而言謂之胄子自合國
子弟而言謂之國子其實一也帝則徳全而教略故舜
命夔教胄子以直寛剛簡之四徳王則業天而教詳故
周命大司樂教國子以中和祗庸孝友之六徳古者教
人之道未嘗不始終以樂文王世子曰三王之教世子
必以禮樂孔子曰成於樂則樂者固教之始終歟太學
之教先入學釋菜以示之禮繼之小雅肄三以示之樂
學雜服者逹之以安禮學操縵者達之以安樂是知教
人始終以樂豈特國子而已哉雖萬民之衆司徒固以
六樂教之中樂禮教之和矣周之教國子非特樂徳也
盖并與樂語樂舞而教之豈舜教胄子不足於此耶以
經求之詩言志歌永言非無樂語也樂則韶舞非無樂
舞也特舉樂徳該之而已樂德必始於中和者樂為中
和之紀故也荀卿亦曰樂之中和

　　樂語

　　周官大司樂以樂語教國子興道諷誦言語興道諷為
樂語之體誦言語為樂語之用其實一也文王世子曰
凡學世子及學士必時春誦夏弦大師詔之瞽宗大樂
正學舞干戚語説命乞言皆大樂正授數又言天子視
學養老之禮登歌清廟既歌而語以成之也言父子君
臣長㓜之道合徳音之致禮之天者也郷射記曰古者
於旅也語樂記曰樂終可以語可以道古瞽矇掌弦歌
諷誦詩𫝊曰樂語有五均是知大司樂以樂語教國子
以備升歌大致不過如此先樂徳後樂語者徳為樂之
實語為樂之文與四科先徳行後言語同序

　　樂書卷一百七

　　欽定四庫全書

　　樂書卷一百八

　　宋　陳𤾉　撰

　　樂圖論

　　雅部

　　八音

　　八音位　　　　　　八音次

　　金　　　　石　　　土　　　革

　　絲　　　　匏　　　竹　　　木

　　八音位

　　先王作樂莫不文之以五聲播之以八音故列琴瑟於南
列管於東南列磬於西北列鐘於北所以正其位也記曰
列其琴瑟管磬鐘鼔如此然琴瑟絲音也與瓦同於尚宫
管竹音也與匏同於利制鼔革音也與木同於一聲磬石
音也鐘金音也故舉絲以見瓦舉竹以見匏舉革以見木
而五聲八音具矣後聖有作為樂如此其備則蕢桴而土鼔
雖鄙朴而不足尚然先王必存而不廢者貴本始之意也

　　八音次

　　周官大師掌六律六同以合隂陽之聲皆播之以八音
先金石而土革次之先絲木而匏竹次之八者之序也
國語曰鑄之金磨之石繋之絲木越之匏竹節之鼓而
行之以遂八風太元曰㓮割竹革木土金繋石彈絲以
和天下掜擬之八風八音所以掜擬八風而遂之八風
所以從律而不失先後之序故其論次亦因之而已

　　一曰金

　　金生於土而别於土其卦則兊其方則西其時則秋其
風閶闔其聲尚羽其音則鏗立秋之氣也先王作樂用
之以為金奏焉周官鍾師掌金奏鎛師掌金奏之鼔鼔
人掌四金之音聲孟子曰金聲是也金奏之樂未甞不
用鼔特謂之金者以金為主故也禮曰内金示和也又
曰入門而金作示情也國語曰金奏肆夏莊子曰金石
有聲不考不鳴則奏金而鳴之内以示情外以示和音
之實也

　　二曰石

　　石之為物堅實而不動其卦則乾其時則秋冬之交其
方則西北之維其風不周其聲尚角其音則辨立冬之
氣也先王作樂擊之以為磬之屬焉盖金石之樂其聲
未嘗不相應故莊子曰金石有聲不考不鳴國語曰金
石以動之唐李真以車鐸而得徴音之石則其相應可
知矣三代之樂既壞於秦漢漢至成帝時尚未有金石
之樂及晉武破符堅之後而四廂金石始備焉後世猥
以泗濵石其聲下而石和而以華原所出者易之信乎
審一以定和難矣哉

　　三曰土

　　土則埏埴以成器而冲氣出焉其卦則坤其方則西南
之維其時則秋夏之交其風則凉其聲尚宫其音則濁
立秋之氣也先王作樂用之以為塤之屬焉盖塤箎之
樂未嘗不相應也故詩曰伯氏吹塤仲氏吹箎又曰如
塤如箎樂記以塤箎為徳音之音周官笙師并掌而教
之則其聲相應信矣

　　四曰革

　　革去故以為器而羣音首焉其卦則坎其方則北其時
則冬其風廣莫其律黄鍾其聲一其音讙冬至之氣也
先王作樂用之以為鼓之屬焉盖鞉所以兆奏鼓者也
二者以同聲相應故祀天神以雷鼓雷鼗祭地示以靈
鼓靈鼗享人鬼以路鼓路鼗樂記亦以鞉鼓合而為徳
音周官少師亦以鞉鼓并而鼓之也

　　五曰絲

　　絲飾物而成聲其卦則離其方則南其時則夏其聲尚
宫其律蕤賔其風景其音哀夏至之氣也先王作樂弦
之以為琴瑟之屬焉葢琴瑟之樂君子所常御其大小
雖不同而其聲應一也故均列之堂上焉

　　六曰匏

　　匏之為物其性輕而浮其中虛而通笙則以匏為母象
植物之生焉其卦則艮其方東北之維其時春冬之交
其聲尚議其律大吕太蔟其風融其音啾立春之氣也
先王作樂慮之以為笙竽之屬焉記曰歌者在上匏竹
在下國語曰匏竹利制葢匏竹相合而成聲得清濁之
適故也

　　七曰竹

　　竹之為物其節直而有制其心虚而能通而利制之音
所由出也其卦則震其方則東其時則春其聲尚議其
律姑洗其風明庶其音温春分之氣也先王作樂竅之
以為簫管之屬焉

　　八曰木

　　木者所以合止樂之器其卦則巽其方東南之維其時
春夏之交其風清明其律夾鍾其聲一其音直立夏之
氣也先王作樂斵之以為敔柷之屬焉樂記曰作為椌
楬徳音之音柷敔以椌楬為用椌楬以柷敔為體二者
之聲二合一止未嘗不相待也
















　　樂書卷一百八

　　欽定四庫全書

　　樂書卷一百九

　　宋　陳𤾉　撰

　　樂圖論

　　雅部

　　八音(金之屬)

　　鐘制　　　鏞　　　　鎛

　　剽　　　　棧

















　　吕氏春秋曰黄帝命伶倫鑄十二鐘和五音𫝊曰黄帝
命伶倫與營援作十二鐘考工記鳬氏為鐘兩欒謂之
銑銑間謂之于于上謂之鼓鼓上謂之鉦鉦上謂之舞
舞上謂之甬甬上謂之衡鐘懸謂之旋旋蟲謂之幹鐘
帶謂之篆篆間謂之枚枚謂之景于上之􁑓謂之隧十
分其銑去二以為鉦以其鉦謂之銑間去二分以為鼓
間以其鼓間謂之舞修去二分以為舞廣以其鉦之長
為之甬長以其甬長為之圍三分其圍去一以為衡圍
大鐘十分其鼔間以其一為之厚為隧六分其厚以其
一為之深而圜之典同掌六律六同之和以辨天地四
方隂陽之聲以為樂噐凡聲髙聲䃂正聲緩下聲肆陂
聲散險聲歛達聲羸微聲韽回聲衍侈聲筰弇聲鬰薄
聲甄厚聲石凡為樂噐以十有二律為之數度以十有
二聲為之齊量凡和樂亦如之由是觀之銑于鉦鼓舞
鐘之體也甬與衡鐘之柄也舞鼔徑六而長亦六鄭氏
以此為鐘口十其長十六也凡樂噐以十有二律為之
度數若黄鐘之律九寸十六之而銑取其十以為度則
銑徑五寸有竒鉦鼓舞之所居者遞去二分則舞修三
寸有竒舞廣二寸有竒林鐘之律六寸十六之而銑取其
十以為度則銑徑三寸有竒鉦鼓舞之所居者遞去二
分則舞修二寸有竒舞廣一寸有竒餘律之鐘亦然賈
公彦曰律各倍以為鐘舉一端也大鐘十分其鼓間以
其一為之厚小鐘十分其鉦間以其一為之厚葢鉦
體居銑之六與鼓間同鉦間又殺矣與鼓間異此所以
各十分之以為厚薄鄭氏曰鼓鉦之間同方六而今宜
異又十分之一猶太厚皆非也若言鼓外則近之鼓外
二鉦外一以謂鼓外二間鉦外一間而十分之以其一
為厚薄其説誤矣臣嘗考唐史商盈孫案鳬氏欒銑于
鼓鉦舞之法用算法乗除鎛鐘之輕重髙下定編鐘之
制黄鐘九寸五分倍應鐘三十三分有半差為四十八
等口項之量徑衡之圍莫不有齊量焉使工案圗鑄之
凡二百四十枚及其成也音韵與磬協矣今太常所用
舊鐘無慮千枚其間或類古法大抵出盈孫所造外此
則噐律短而聲髙矣五代以来至周時亦嘗考覈聖朝
嘗詔李照制管調律而更鑄焉其法悉圓其形而弇一
孔其上出柄蟠龍之飾雖和應于一時然較古鐘如鈴
而不圓者異矣唐制凡私家不設鐘磬三品以上女樂
五人五品以上不過三人是不知周官大胥樂縣之制
也

　　鏞









　　考工記鳬氏為鍾厚薄之所震動清濁之所由出侈弇
之所由興皆有説焉故鍾已厚則石已薄則播侈則柞
弇則鬱長甬則震是故大鍾十分其鼓間以其一為之厚
小鍾十分其鉦間以其一為之厚鍾大而短則其聲疾
而短聞鍾小而長則其聲舒而逺聞為遂六分其厚以
其一為之深而圜之六分其金而錫居一謂之鐘鼎
之齊先王之制鍾也大不出鈞重不過石律度量衡於
是乎出所制有齊而無髙下厚薄之偏所容有量而無
達回侈弇之過一歸正緩之中聲而已國語曰古者神
瞽考中聲而量之以制度律均鐘則鐘以中聲為本矣
昔齊景公為大鐘鐘大懸下其氣不上薄仲尼譏之周
景王將鑄無射而為之大林單穆公非之魯莊公鑄大
鐘而國小鐘大曹劌規之皆失中聲故也伶州鳩曰鐘
音之噐也小者不窕大者不槬則和于物此之謂歟今
夫樂之作也先鼓以警戒後鐘以應之故虞書論堂下
之樂以鼗鼓為先笙鏞次之商詩以置我鞉鼓為先鏞
鼓次之周詩以鼖鼓為先維鏞次之是鼓大麗而象天
鐘統實而象地天先而地從之鼓先而鏞從之先王立
樂之方也鄭氏謂先擊鐘次擊鼔以奏九夏是徒知鐘
鼓之文不知用鐘鼓之意也仲尼曰樂云樂云鐘鼓云
乎哉以為樂在於鐘鼓則鐘鼓樂之噐而噐非樂也以
為不在于鐘鼓則鐘鼓不抎吾無以見聖人矣世𫝊為
鐘者多矣或謂炎帝之孫鼓延或謂黄帝之臣營援或
謂堯舜之臣倕豈皆有所𫝊聞然邪臣竊嘗論之虞夏
之時小鐘謂之鐘大鐘謂之鏞周之時大鐘謂之鐘小
鐘謂之鎛則鎛之為用其實編鐘也編鐘之用其實歌
鐘也一噐而三名之各有攸趨爾







　　古之聖人本隂陽别風聲審清濁作十有二鐘主十有
二月之聲鎛亦如之𫝊曰黄帝使營援鑄十有二鐘加
五音以詔英韶所以放升降之氣道天地之和周人因
之凡為樂噐以十有二律為之數度以十有二聲為之
齊量言律則知聲之為鐘言聲則知律之為管蓋數本
起於黄鐘始於一而三之歴十二辰而五聲偹以十二
辰之鐘寓十二律之聲此中聲之所由出而鐘律所以
和諧也宋史所載漢中得銅鐘十二豈古鐘歟莫非鐘
也大者謂之鏞以民功為大故也書言笙鏞詩言鼖鼓
維鏞鏞鼓有斁是已小者謂之棧以象功之淺者也昔
晉人得鐘長三寸口徑四寸銘曰棧是已若夫大而不
鏞小而不棧則又掠其大小之聲而歸於中焉其斯以
為剽歟儀禮大射阼階之東笙磬其南笙鐘其南鎛西
階之西頌磬其南笙鏞其南䥬皆南陳國語曰細鈞有
鐘無鎛昭其大也大鈞有鎛無鐘甚大無鎛鳴其細也
葢細鈞角徵也必和之以大故有鐘無鎛大鈞宫商也
必和之以細故有鎛無鍾則鎛小鍾大明矣晋語左𫝊鄭
伯嘉納魯之寶鄭人賂魯侯歌鍾二肆及其鎛韋昭杜
預皆以鎛為小鐘然言歌鍾及其鎛則鍾大鎛小可
知鍾師掌金奏大鍾也鎛師掌金奏小鍾也許慎曰鎛
錞于之屬所以應鍾磬也扵理或然鄭康成謂鎛如鍾
而大孫炎郭璞釋大鍾文鏞亦名為鎛不亦失小大之
辨歟以經考之自虞至周鏞大而鍾小自周公制禮鍾
大而鎛小雖有改制大名無變大小之實也秦漢以來
鍾鎛之制小者或數寸大者或容千石皆不本律度
故梁去衡鍾而設鎛隋疑無射之鎛無合曲之義乃襲後
周以十二鎛相生擊之聲韻始克諧矣聖朝之初鎛鍾
有三調六曲更詔依均擊之與編鍾相應要之失細大
之制非成周制作之意也𫝊曰黄鍾之鍾容秬黍一斛
一斛八斗為度國語曰度律均鍾以定中聲白虎通曰
鎛者時之聲也節度之所生也有莭度則萬物昌無節
度則萬物亡斯言信矣








　　樂書卷一百九

　　欽定四庫全書

　　樂書卷一百十

　　宋　陳𤾉　撰

　　樂圖論

　　雅部

　　八音

　　編鐘　　　歌鐘　　　青鐘

　　赤鐘　　　黄鐘　　　白鐘

　　黒鐘　　　和鐘　　　釁鐘

　　銘鐘　　　鐘聲上　　鐘磬中

　　鐘聲下　　修














　　先王作樂以十有二律爲之數度以十有二聲爲之齊
量紀之以三平之以六歸於十二天之道也然則以十
有二辰正鐘磬樂縣之位豈他故哉凡以齊量數度考
中聲順天道而已蓋編鐘十二同在一虡爲一堵鐘磬
各一堵爲肆春秋傳歌鐘二肆則四堵也小胥之職凡
縣鐘磬半爲堵全爲肆是鐘磬皆在所編矣磬師掌教
擊磬擊編鐘於鐘言編則磬可知明堂位曰叔之離磬
編則雜離則特謂之離磬則特縣之磬非編磬也言磬
如此則鐘可知也荀卿言縣一鐘大戴禮言編縣一言
特縣鐘磬如此則編鐘編磬亦可知豈非金石以動之
常相待以爲用乎由是觀之鐘磬編縣各不過十二古
之制也漢之服䖍以十二鐘當十二辰更加七律一縣
爲十九鐘隋之牛洪論後周鐘磬之縣長孫紹援國語
書傳七律七始之制合正倍爲十四梁武帝又加濁倍
三七爲二十一後魏公孫崇又叅縣之合正倍爲二十
四至唐分大小二調兼用十六二十四枚之法皆本二
變四清言之也蔽於二變者不過溺於國語書傳蔽於
四清者不過溺於樂緯皆非聖經之意也惟聖朝李照
范鎮廢四清用十二律之議何其智識之明而逺過於
諸子乎李照雖知去四清而不知去二變猶不去四清
也將何以成和樂邪真目論也(編鐘宫縣用之先儒謂設於甲丙庚壬之位十
二律各有正聲又取黄鐘至夾鐘四律爲清聲此牛洪據鄭康成及樂緯之説也)古者編鐘編
磬登歌用之以節歌句故堂上擊黄鐘特鐘而堂下編
鐘應之擊黄鐘特磬而堂下編磬應之上下唱和之道
也

　　青鐘　赤鐘　　黄鐘　　白鐘　　黑鐘

　　昔黄帝作三聲以正五鐘一曰青鐘大音二曰赤鐘心
三曰黄鐘洫光四曰景鐘昧其明五曰黑鐘隱其帝五
聲既調然後作五行淮南子謂孟秋之日西館御女白
色白綵撞白鐘是也尚書大傳天子左五鐘右五鐘出
撞黄鐘左五鐘皆應然後少師奏登車告出也入撞蕤
賔左五鐘皆應然後少師奏登堂就席告入也由是觀
之黄鐘所以奏肆夏也蕤賔所以奏采薺也出撞陽鐘
而陰應之是動而節之以止易序卦物不可以終動之
意也入撞陰鐘而陽應之是止而濟之以動易序卦不
可以終止之意也樂師言行以肆夏先於趨以采薺豈
主出言之邪禮記趨以采薺先於行以肆夏豈主入言
之邪大戴禮言歩中采薺趨中肆夏誤矣後世奏永至
之樂爲行歩之節豈傚古采薺肆夏之制歟

　　和鐘

　　禮器曰内金示和也郊特牲曰以鐘次之以和居參之
也蓋鐘之爲樂過則聲淫中則聲和垂之和鐘非淫聲
之鐘也然鐘之大者十分其鼓間以其一爲之厚小者
十分其鉦間以其一爲之厚已厚則石已薄則播侈則
柞弇則鬱長甬則震大而短則聲疾而短聞小而長則
聲舒而逺聞所謂和鐘者一適厚薄侈弇小大長短之
齊以合六律六同之和而已左傳所謂鐘小不窕大不
摦和於物是也昔宋武帝太極殿前鐘聲嘶矣帝問張
永永對以鐘有銅滓乃鑿而去之聲遂清越何知音之
審耶

　　釁鐘

　　古者器成而釁以血蓋所以厭變恠禦妖釁釁鐘之釁
謂之釁猶治荒謂之荒治亂謂之亂也周官天府上春
釁寶器荆王伐吳將殺沮衛蹷融釁鼓則釁鐘鼓之法
其來尚矣周之所釁非特此也大司馬之於軍器小子
之於邦器卜人之於龜雞人之於雞太祝之於逆牲小
祝之於祈號圉師之於廐女巫之於浴皆在所釁焉齊
宣王之時將以牛釁鐘而以羊易之夫以牛釁鐘禮也
以羊易牛仁也不忍牛之觳觫而廢釁鐘是愛牛不愛
禮非仁術也仁心而已惻隱牛之就死而易以羊是愛
牛不廢禮非仁政也仁術而已聖朝祖宗軫不忍之仁
廢釁鐘之禮好生之德曷其至哉

　　銘鐘

　　昔晉克洛之後秦有圖敗晉功魏顆以身却退秦于輔
氏親止杜回其勲銘之景鐘嘗觀顓帝居位文德者錫
以鐘聲武德者錫以干戈又傳曰聖王承天功成者賞
功敗者罰故樂用鐘由是知古之人其樂用鐘非特賞
功於一時抑又銘功於不朽矣

　　鐘聲上

　　鐘鼓之聲怒而擊之則武憂而擊之則悲喜而擊之則
樂其意變其聲亦變意誠感之達於金石而况人乎今
夫鐘之與磬也近之則鐘音亮逺之則磬音彰物固有
近不若逺者逺不若近者不可不知也宋左師每食擊
鐘鄭伯夜飲酒擊鐘蓋古之人一飲食之際必擊鐘者
所以和志氣而去爭心也其備禍豈不豫哉

　　鐘聲中

　　周景王鐘成而伶人告和州鳩必以爲不知其和晉平
公鐘成而工人告調師曠必以爲不調者蓋上之作器
而民樂之則調和矣徒作器而民莫之樂也雖欲調和
其可得乎傳曰樂在人和不在聲然則州鳩師曠之言
其知作器之本歟

　　鐘聲下

　　晉獻公卒未葬吳公子札自衛如晉而將宿戚聞鐘聲
而異之者以君尚在殯臣未可以樂故也知悼子卒未
葬杜蕢自外來聞鐘聲而飲諸臣者以臣尚在殯君未
可以樂故也然晉平公悟師曠之飲而罪已孫文子聞
季札之言而不悔者其賢不賢亦可知矣

　　修

　　爾雅曰徒鼓鐘謂之修謂之鼓鐘與詩之鼓鐘欽欽同
意














　　樂書卷一百十

　　欽定四庫全書

　　樂書卷一百十一

　　宋　陳𤾉　撰

　　樂圖論

　　雅部

　　八音(金之屬下)

　　四金通論　金錞　　　錞于

　　金鐲　　　金鉦　　　丁寧

　　大金鐃　　小金鐃　　小鉦

　　金鐸　　　木鐸

　　四金通論

　　聖人作易參天兩地而倚數因參而三之其數六因兩
而兩之其數四鼓陽也而六之參天之數也金隂也而
四之兩地之數也六鼔四金之音聲以節聲樂以和軍
旅以正田役必掌以鼓人者鼔為樂之君故也蓋六鼔
之有四金猶六律之有六吕未有能偏廢者也故錞之
聲淳鐲之聲濁鐃之聲髙鐸之聲明淳則隂與陽和故
可以和鼓倡而和之故也鐲則承陽而節之故可以節
鼓行而節之故也髙則隂勝於陽而可以止鼓退而止
之故也明則隂與陽通而可以通鼓作而通之故也在
易之艮位之終止也位之終止則窮故以漸進繼焉既
濟治之終止也治之終止則亂故以未濟終焉亦六鼓
終於通鼓之意也大司馬言鐲鐃則鳴之而已鐸則或
振或摝其用則先鐲而後鐃與此不同者此言理之序
大司馬言用之序故也然大司馬不言錞者以大司馬
方習戰陳之事非倡和之時故也釋名金鼓校号也將
帥號令之所在也左傳曰凡師有鐘鼓曰伐吕氏春秋
曰金鼓所以一耳也法令所以一心也孫子曰夫金鼓
所以一人之耳目也人既專一則勇者不得獨進怯者
不得獨退此一衆之法也由是觀之金鼓之用於軍旅
則將軍之氣一軍之形候也况用之以節聲樂者乎後
世以角代金非古制也









　　周官小師掌六樂聲音之節與其和鼓人掌六鼓四金
之音聲以金錞和鼓自金聲之淳言之謂之錞自和鼓
之倡言之謂之和其實一也蓋其形象鐘頂大腹􁑫口
弇上以伏獸爲鼻内縣子鈴銅舌凡作樂振而鳴之與
鼓相和後周平蜀獲其器太常卿斛斯證觀曰錞于也
以芒筒捋之其聲極振乃取以合樂焉國語曰戰以錞
于儆其民也又黄池之㑹吳王親鳴鐘鼓錞于振鐸則
錞之和鼓以節聲樂和軍旅其來尚矣後世之制或爲
兩馬之形或爲鮫龍之狀引舞用焉非周制也(宋史云廣漢□
闕人段祖以錞于獻始興于鑑其器高三尺六寸六分圍二尺四寸形圓如筩色黒如漆甚薄上有銅馬以繩
縣之令去地尺餘灌之以水又以器盛水於下以芒當跪注錞于以　振芒則其聲清音如雷良久乃絶樂
書曰凢金爲樂之器有六皆鐘類也錞于圓如雅頭上大下小)





















　　周官鼓人以金鐲節鼓司馬職公司馬執鐲軍行鳴鐲
詩曰鉦人伐鼓國語曰鼓丁寧春秋傳曰射汰輈而著
於丁寧説文曰鐲鉦也韋昭曰丁寧鉦也鄭康成曰鐲
如小鐘軍行鳴之以爲鼓節蓋自其聲濁言之謂之鐲
自其儆人言之謂之丁寧自其正人言之謂之鉦其實
一也後世合宫縣用之而有流蘇之飾非周制也先儒
謂非雅樂之器是不稽四金以節聲樂之過也(近代有大銅疊
縣而擊之亦此類)









　　周官鼓人以金鐃止鼓大司馬卒長執鐃以其聲譊譊
然故以鐃名之説文曰鐃小鉦也柄中上下通漢鼓吹
曲有鐃歌所以退武舞也豈亦周之遺制歟蓋其小者
似鈴有柄無舌執而鳴之以止鼓大者象鐘形薄旁有
二十四銑宫縣用之飾以流蘇蓋應律音而和樂也












　　周官鼓人以金鐸通鼓兩司馬執鐸三鼓摝鐸振鐸
記曰夾振之而駟伐盛威於中國也司馬法曰鐸聲不
過琅釋名曰鐸度也號今之限度也則鐸大鈴也舞者
振之警衆以爲節是金鐸以金爲舌所以振武事也舞
武事者執之晉荀氏得趙人牛鐸以諧樂亦得古人之
遺也(掩上振之爲摝摝者止行息氣也)











　　書曰遒人以木鐸徇于路記曰振木鐸于朝天子之政
也小宰正歳帥治官之屬而觀治象小司徒正歳帥其
屬而觀教象之法皆徇以木鐸小司冦正歳帥其屬而
觀刑象令以木鐸宫正司烜以之修火禁於國中鄉師
凢四時之召以之徇于市朝士師掌國五禁之法以之
徇于朝是木鐸以木爲舌所似振文事也故舞文事者
執之振文事一也在帝王天子則行而爲政在元聖新
王則言而爲教天將以夫子爲木鐸豈非言而教之之
事歟















　　樂書卷一百十一

　　欽定四庫全書

　　樂書卷一百十二

　　宋　陳𤾉　撰

　　樂圖論

　　雅部

　　八音(石之屬上)

　　磬制　　　石磬　　　玉磬

　　天球　　　編磬　　　離磬

　　簥磬　　　笙磬　　　頌磬

　　歌磬　　　寋















　　考工記磬氏爲磬倨勾一矩有半其博爲一股爲二鼓
爲三叁分其股博去一以爲鼓博叁分其鼓博以其一
爲之厚已上則摩其旁已下則摩其耑磬師掌教擊磬
蓋石樂之器也聲樂之象也古之爲磬尚象以制器豈
貴夫石哉尚聲以盡意而已鐘圓中規磬方中矩則倨
勾一矩有半觸其弦也其博爲一股博一律也股爲二
後長二律也鼓爲三前長三律也股非所擊也短而博
鼓其所擊也長而狹鄭司農云股磬之上大者鼓其下
小者康成云股外面鼓内面則擊者爲前而在内不擊
者爲後而在外内者在下外者在上其大小長短雖殊
而其厚均也黄鍾之磬股鼓皆厚二寸則餘磬可推矣
史傳論造磬者多矣或謂黄帝使伶倫爲之或謂堯使
母勾氏爲之或謂叔爲之以明堂位考之叔之離磬則
特縣之磬然則非特縣之磬未必非勾氏伶倫所造也
曲禮言立則磬折垂佩考工記言磬折以叄五則磬取
屈折之義也先儒謂磬之爲言勁也豈因屈折然邪

















　　小華之山其隂多磬鳥危之山其陽多磬高山涇水出
焉其中多磬則磬石所自固雖不一要之一適陰陽之
和者泗濵所貢浮磬而已蓋取其土少而水多其聲和
且潤也然其制造之法倨勾一矩有半外之爲股内之
爲鼓其博厚莫不有數存於其間已上則摩其旁而失
之太清已下則摩其耑而失之太濁要之一適清濁之
中者薄以廣且厚而已有虞氏命䕫典樂擊石拊石至
於百獸率舞庶尹允諧者由此其本也蓋八卦以乾爲
君八音以磬爲主故磬之爲器其音石其卦乾乾位西
北而天屈之以爲無有曲折之形焉所以立辨也故方
有西有北時有秋有冬物有金有玉分有貴有賤位有
上有下而親踈長㓜之理皆辨於此矣古人論磬嘗謂
有貴賤焉有親踈焉有長㓜焉三者行然後王道得王
道得然後萬物成天下樂之故在廟朝聞之君臣莫不
和敬在閨門聞之父子莫不和親在族黨聞之長㓜莫
不和順夫以一器之成而功化之敏如此則磬之所尚
豈在夫石哉存乎聲而已然擊石拊石堂上之樂也百
獸率舞堂下之治也堂上之樂足以兼堂下之治堂下
之樂不足以兼堂上之治故昔王阜爲重泉令擊磬而
鸞舞則䕫之擊磬而獸舞豈無是理哉唐天寶中廢泗
濵磬而以華原石代之卒致禄山之禍元白賦詩以譏
之誠有意於去鄭存雅矣自時而後有取華陽響石爲
七縣焉豈亦得泗濵浮磬之遺乎徐景安謂浮磬擊有
五音以七音言之非也(秦刻嶧山以頌德曰刻此樂石蓋嶧山近泗水故也)









　　帝之乗時以出入其致用在八卦其成功在萬物八音
出於八卦則八音萬物之聲也磬出於八卦之乾則磬
乾之音也春秋之時齊侯以玉磬賂晉師止兵臧文仲
以玉磬如齊告糴禮記郊特牲言諸侯宫架而擊玉磬
明堂位言四代樂器而拊搏玉磬則玉之於石類也玉
聲則出乎其類矣書言天球在東序詩言受小球大球
蓋物之美者莫如玉而球又玉之美出於自然者也先
王樂天以保天下因天球以爲磬以其爲堂上首樂之
器其聲清徹有隆而無殺衆聲所求而依之者也商頌
曰依我磬聲本諸此歟吕氏春秋言堯命䕫鳴球以象
上帝玉磬之音傳言金石有聲不考不鳴禮言玉之清
越以長樂也由是觀之鳴球之樂雖出於所考要之其
聲清越以長無異於羽屬鱗屬之鳴也梓人爲筍簴取
羽屬清揚而逺聞者以爲磬簴故擊其所縣而由其簴
鳴取鱗屬以爲筍且其匪色必似鳴矣然則謂之鳴球
非若瀛州青石之磬不擊而自鳴也其鳴也因䕫而已
漢武帝建招仙靈閣於甘泉西上有浮金輕玉之磬非
古制也其武帝之侈心乎晉賀循奏登歌之簴采玉以
造磬隋蘇䕫妙達音律造玉磬獻於齊唐制宗廟殿庭
用玉磬則玉磬堂上之樂登歌用焉書言拊摶琴瑟以
詠而以鳴球爲先義可見矣(通禮義纂曰晉賀　修奏登歌之簴采玉造小磬宗
廟殿用玉郊丘用石本去堂上樂以歌故名歌鐘磬唐制設歌磬於壇上之西歌鐘於東近南北向至匏竹立
於壇下)國語曰籧篨蒙璆漢樂章曰軒朱璆磬蓋璆與球
同而字異其實一也(治聞記曰隋文帝開皇十四年於翟泉獲玉磬十四垂之於庭有二
神人擊之其聲絶妙國史纂異曰　州得十二玉磬以獻張率更叩其一曰晉某歳所造開元傳信記曰太真
妃最善擊磬摶拊之音明皇令採藍田緑玉爲磬尚方造簨簴流蘇之屬皆金鈿珠翠珍恠之物雜飾之又鑄
二金獅子以爲趺其他綵繪縟麗製作精妙一時無比也繇是觀之玉磬十二古之制也益之爲十四後世倍
之音之失也至於飾以金珠珍怪趺以金獅騰攫其唐明皇之侈心乎不爲有道之主所取也)





























　　磬之爲器昔人謂之樂石立秋之音夷則之氣也蓋其
用編之則雜而小離之則特而大叔之離磬則專簴之
特磬非十二器之編磬也古之爲鐘以十有二聲爲之
齊量其爲磬非有齊量也因玉石自然以十有二律爲
之數度而已爾雅大磬謂之毊徒鼓磬謂之寋周官磬
師掌教擊磬擊編鐘言編鐘於磬師則知有編磬矣爾
雅言大以見小磬師言鐘以見磬大則特縣小則編縣
儀禮鼗倚于頌磬西紘則所謂紘者其編磬之繩歟小
胥凡縣鐘磬半爲堵全爲肆鄭康成釋之謂編縣之十
六枚同在一簴謂之堵鐘磬各一堵謂之肆禮圖取其
倍八音之數而因之是不知鐘磬特八音之二者爾謂
之取其數可乎典同凡爲樂器以十有二律爲之數度
以十有二聲爲之齊量則編鐘編磬不過十二爾謂之
十六可乎嘗讀漢書成帝時於犍水濵得石磬十六未
必非成帝之前工師附益四清而爲之非古制也康成
之説得非因此而遂誤歟古有大架二十四枚同一簨
簴通十二律正倍之聲亦庶乎古也(郭璞曰毊音囂以玉飾之)聖朝
元豐中施用李照編鐘阮逸編磬仍下王朴樂二律以
冩中和之聲可謂近古矣然補注四聲以足十六律非
先王之制也





























　　大射之儀樂之宿縣于阼階東笙磬西面西階之西頌
磬東面蓋應笙之磬謂之笙磬應歌之磬謂之頌磬笙
磬位乎阼階之東而面西以笙出於東方震音象萬物
之生也頌磬位乎西階之西而面東以頌出於歌聲而
聲出於面言之方也鄉飲酒之禮笙入堂下磬南北面
立鄉射之禮笙入立于縣中西面蓋笙磬在東而面西
頌磬在西而面東笙入立于縣中之南而面北故頌磬
歌于西是南鄉北鄉以西方爲上所以貴人聲也笙磬
吹于東是以東方爲下所以賤匏竹也大射鼗倚于頌
磬西紘頌磬在西而有紘是編磬在西而以頌磬名之
特磬在東而以笙磬名之周官眡瞭掌凡樂事播鼗擊
頌磬掌太師之縣則頌磬編磬也笙磬特磬也縣則又
兼編與特言之然言笙磬繼之以鐘鎛應笙之鐘鎛也
笙師共笙鐘之樂是已言頌磬繼之以鐘鎛應歌之鐘
鎛也左傳歌鐘二肆是已詩言笙磬同音書言笙鏞以
間大鐘謂之鏞則笙鏞特縣之鐘也以笙鏞爲特縣之
鐘則笙磬爲特縣之磬明矣蓋笙震音磬乾音其音皆
陽鏞兌音其音則隂是笙磬異器而同音笙鏞異音而
同和也然則特磬特鐘編鐘編磬皆各堵而同肆鎛則
隨之而已大夫判縣天子倍之而爲宫士去天子之三
而爲特諸侯倍士之二而爲軒名位不同樂亦異數故
也唐之歌磬編縣十六同一簨簴合二八之聲郊祀設
於壇上宗廟設於堂上皆次歌鐘之西節登歌之句非
不合周之頌磬也然不知編縣十六同一簨簴鄭康成
之説非先王之制也

　　寋

　　徒鼓鐘謂之修徒擊磬謂之寋唐禮書先蠶降神宫縣
之樂不用鎛鐘以十二大磬代之與房中之樂同設非
先王之制也


　　樂書卷一百十二

　　欽定四庫全書

　　樂書卷一百十三

　　宋　陳𤾉　撰

　　樂圖論

　　雅部

　　八音(石之屬)

　　堂上下樂上　堂上下樂下　房中樂

　　宫縣　　　軒縣　　　判縣

　　特縣　　　樂縣上　　樂縣中

　　樂縣下























　　堂上下樂上

　　古者治定制禮功成作樂舜之爲樂戞擊鳴球摶拊琴
瑟以詠堂上之樂也以象廟朝之治故繼之祖考來格
虞賔在位羣后德遜下管鼗鼓合止柷敔笙鏞以間堂
下之樂也以象萬物之治故繼之鳥獸蹌蹌禮記文王
世子曰登歌清廟下管象武郊特牲曰歌者在上匏竹
在下貴人聲也仲尼燕居曰升歌清廟示德也下管象
示事也祭義曰昔周公有勲勞於天下成王賜之重祭
升歌清廟下而管象燕禮大射曰升歌鹿鳴四牡皇皇
者華下管新宫由此觀之周之升歌不過清廟鹿鳴四
牡皇皇者華下管不過象武新宫則舜升歌下管之詩
雖無經見要之歌以示德管以示事一也德成而上歌
詠於堂上事成而下管吹於堂下豈非無所因爲上有
所待爲下邪極而論之堂上之樂以詠爲主則聲依永
也堂下之樂以間爲主則律和聲也兩者並用然後上
下合奏而不失中和之紀矣然則樂之張陳戞擊必於
堂上柷敔必於堂下何邪曰柷敔器也戞擊所以作器
也器則卑而在下作器者尊而在上貴賤之等也(六始爲律
六間爲吕言以間而不言律與周官言典同同意)荀卿曰縣一鐘而尚拊大戴
禮曰縣一磬而尚拊拊爲堂上之樂則一鐘一磬尚拊
亦堂上之樂也蓋古者歌詩摶拊而縣興故一鐘黄鐘
之特鐘也一磬黄鐘之特磬也方其工之升歌也摶拊
而鐘磬作焉黄鐘之鐘鳴於堂上而堂下之編鐘應之
黄鐘之磬鳴於堂上而堂下之編磬應之所以節歌者
之句也豈非以歌中聲之詩必假中聲之鐘磬以發其
音邪聖朝堂上之樂不設一鐘一磬而尚拊臣恐未合
先王之制神瞽考中聲之意也

　　堂上下樂下

　　古之君子反情以和其志比類以成其行然後發以聲
音文以琴瑟而堂上之樂作矣動以干戚飾以羽旄從
以簫管而堂下之樂作矣琴瑟作於堂上象廟朝之治
簫管作於堂下象萬物之治則德自此顯足以奮至德
之光氣自此調足以動四氣之和其於著萬物之理也
何有若夫荀卿謂君子以鐘鼔導志以琴瑟樂心動以
干戚從以磬管周頌謂鐘鼓喤喤磬管將將是又合堂
上下之樂而雜論之非分而序之故也荀卿以堂上鞉
柷椌楬爲似萬物則是以堂上之拊似之誤矣

　　房中樂

　　燕禮若與四方之賔燕有房中之樂周禮鐘師教縵樂
燕樂之鐘磬漢書曰漢有房中祠樂高祖唐山夫人所
作梁書曰周備六代之樂至秦餘韶武房中而已由是
推之房中之樂自周至於秦漢蓋未嘗廢其所異者特
秦更爲夀人漢更爲安世魏更爲正世至晉復爲房中
也漢惠帝使夏侯寛合之管絃晉武帝别置女樂三十
人於黄帳外奏隋高祖嘗謂羣臣曰自古天子有女樂
暉逺對曰窈窕淑女鐘鼓樂之則房中之樂也高祖大
悦然則房中之樂非無鐘磬也毛萇侯芭孫毓皆云有
鐘磬是已鄭康成王肅謂房中之樂弦歌周南召南而
不用鐘磬之節后夫人之所諷誦以事君子也陳統曰
婦人尚柔以靜爲體不宜用鐘至隋牛洪修樂採肅統
之説而然之取文帝地厚天高之曲命嬪御登歌上壽
而已是不深考關雎磬師之過也賈公彦亦謂房中之
樂以祭祀則有鐘磬以燕則無鐘磬是亦文先儒之過
又從而爲之辭也唐禮書房中之樂不用鐘鎛以十二
大磬代之是不知一音不備不足以爲樂也










































　　樂縣上

　　樂縣之制自夏商而上未有聞焉自夏商而下其略始
見於尚書大傳其詳備於周禮春官以書大傳推之古
者天子將出撞黄鐘右五鐘皆應黄鐘在陽陽主動君
出則以動告靜而靜者皆和故馬鳴中律歩者有容駕
者有文御者有數周旋中規折旋中矩立則磬折拱則
枹鼓然後奏登車告出也入撞蕤賔右五鐘皆應蕤賔
在隂隂主靜君入則以靜告動而動者皆和故狗吠彘
鳴及倮介之蟲莫不延頸以聽在内者皆玉色在外者
皆金聲然後少師奏登堂就席告入也然則十二鐘在
縣之制權輿於此歟以周禮春官推之大司樂凡樂事
大祭祀宿縣遂以聲展之小胥之職正樂縣之位王宫
縣諸侯軒縣卿大夫判縣士特縣辨其聲凡縣鐘磬半
爲堵全爲肆蓋縣鐘十二爲一堵如墻堵然二堵爲一
肆春秋襄十年鄭人賂晉侯歌鐘二肆是也宫縣四面
象宫室王以四方爲家故也軒縣闕其南避王南面故
也判縣東西之象卿大夫左右王也特縣則一肆而已
象士之特立獨行也郊特牲譏諸侯宫縣漢武帝高張
四縣晉元帝備四廂金石豈王宫縣歟春秋譏衛仲叔
于奚請曲縣後漢光武賜東海恭王鐘簨之樂豈諸侯
軒縣歟禮大夫無故不徹縣楚子享郤至爲地室而縣
焉田蚡前庭羅鐘鼓立曲旃豈大夫判縣歟鄉射笙入
于縣中西面則東縣磬而已鄉飲磬階縮霤笙入磬南
則縮縣而已豈士特縣歟通禮義纂曰軒縣三面歌鐘
三肆判縣兩面歌鐘二肆特縣一面惟磬而已其説是
也然則鄉射有鄉大夫詢衆庶之事鄉飲酒乃鄉大夫
之禮皆特縣者以詢庶賔賢能非爲己也故皆從士制
燕禮諸侯之禮而工止四人以從大夫之制意亦類此
以儀禮考之大射樂人宿縣于阼階東笙磬西面其南
笙鐘其南鑮皆南陳建鼓在阼階西南鼓應鼙在東南
鼓西階之西頌磬東南其南鐘其南鑮皆南陳一建鼓
在其南東鼓朔鼙在其北一建鼓在西階之東南面簜
在建鼓之間鼗倚于頌磬西紘由是觀之宫縣四面軒
縣三面皆鐘磬鑮也判縣有鐘磬而無鑮特縣有磬而
無鐘以王制論之則然以侯制論之又半於王制矣王
之卿大夫判縣東西各一肆則諸侯之卿大夫東西各
一堵王之士特縣南一肆則諸侯之士一堵可知矣鄭
康成曰鐘磬十六在一􁏊爲一堵杜預曰縣鐘十六爲
一肆而後世四清之聲興焉是亦傅㑹漢得石磬十六
遷就而爲之制也服䖍一縣十九鐘之説不亦詭哉

　　樂縣中

　　大射之儀樂人宿縣于阼階東笙磬西面其南笙鐘其
南鑮皆南陳建鼔在阼階西南鼔應鼙在其東南鼔西
階之西頌磬東面其南鐘其南鑮皆南陳一建鼓在其
南東鼓朔鼙在其北一建鼓在西階之東南面簜在建
鼓之間鼗倚頌磬西紘蓋堂上之階自階而左爲阼自
階而右爲西笙磬在阼階之東而面西頌磬在西階之
西而面東由笙磬而南鐘鑮所以應笙者也由頌磬而
南鐘鑮所以應歌者也階雖分乎東西其鐘鑮南陳一
也自阼階堂下言之一建鼓在其西而面南鞞在其東
而亦面南焉自西階堂下言之一建鼓在其階之南而
面東朔鼙在其北而亦面東焉一建鼓在其階之東面
南簜在建鼓之間鼗倚于頌磬之西紘蓋諸侯之樂備
三面以爲軒縣大射之儀東西有鐘磬之縣推之則天
子宫縣堂上之階笙磬頌磬各十二縣堂下阼階而南
特鐘特鎛亦各十二縣西階而南編鐘編鎛亦各十二
縣天數也(魏志曰武帝至漢中得杜䕫説舊法始復軒縣磬于今用之受之於杜䕫也)

　　樂縣下

　　陰精之純莫如金陽精之純莫如玉天以陰陽立道乾
以西北定位西陰位也於物爲金北陽位也於物爲玉
孔子寓象於易揚雄寓象於太𤣥莫不有是説焉今夫
莫尊於天莫親於地先王所以奉事而祭祀之以謂舉
天下之物無以稱其德者惟金與玉而已故金罍金爵
以禮之圭邸璧琮以祀之則樂以金鐘玉磬固其宜也
昔禹王天下菲飲食而致孝乎鬼神惡衣服而致美乎
黻冕豈有金鐘玉磬不施於天地特施於廟朝哉聖朝
著令天子親祠南郊及大饗登歌用金鐘玉磬可謂得
古人致美之意矣比年以來太樂丞葉防倣唐朝一時
茍簡之制欲移郊祀天地金鐘玉磬施之廟朝至於天
地特用質素石磬而已是厚於自奉而薄於天地豈先
王禮意哉葉防所據雖出於唐求之於經亦不過書有
鳴球格祖考之文然不知書舉祖考以見天地而鳴球
不特施於廟朝也釐而正之實在聖時庶乎神宗皇帝
奉事天地誠意被萬世垂而無窮矣(通禮義纂曰天地尚質用石宗廟及
殿庭尚文用玉磬必用之者聲清正陰陽之祭主於金石也)





　　樂書卷一百十三

　　欽定四庫全書

　　樂書卷一百十四

　　宋　陳𤾉　撰

　　樂圖論

　　俗部

　　漢晉宋齊樂縣　　梁樂縣

　　後魏樂縣　　　　後周樂縣

　　隋樂縣　　　　　唐樂縣

　　後周樂縣　　　　聖朝樂縣

　　漢晉宋齊樂縣

　　漢史舊儀高廟撞千石之鐘十枚司馬相如所謂千石
之鐘萬石之簴者也古者以鐘磬十二為縣未聞用其
十者矣豈漢興之始未知用宫縣至孝武光武然後用
之邪自兩漢而下晉及宋齊鐘磬之縣皆不過十六簴
黄鐘之宫北方北面編鐘起西其東編鐘其東衡其東
鎛太蔟之宮東方西面起北蕤賓之宫南方北面起東
姑洗之宫西方東靣起南所次並如黄鍾之宫設建鼔
於四隅縣内四面各有柷敔梁武帝曰今太樂有黄鍾
姑洗㽔賓太蔟四格號為四廂各置五鐘别以五鐘應
之然大傳言天子出撞黄鍾右五鐘皆應是起建丑月
至建巳月也入撞蕤賓右五鐘皆應是起建未月至建
亥月也合二五而合之就黄鍾蕤賓則十二律之數備
矣晉太元中楊蜀正四箱宋元嘉中鐘宗之調金石不
知乎此乃用四律律各鑄五鐘奏樂之日各以參之置
左則缺右置右則缺左失之逺矣晉宋史臣皆言元嘉
四箱金石大備止有黄鍾姑洗蕤賓太蔟而已然則十
二律不備安得謂四箱邪

　　梁樂縣

　　凡律吕十二月而各一鍾天子官縣黄鍾蕤賓在南北
自餘則在東西也黄鍾箱宜用鐘磬各二十四以應二
十四氣也當是時因去衡鐘設十二鎛鐘各依辰位而
應律每一鎛鐘設編鐘磬各一簴合三十六架植鼔於
四隅元㑹備用焉初宋齊以太蔟代夾鍾在東廂西嚮
以姑洗代南吕在西箱東嚮不亦失乎

　　後魏樂縣

　　後魏詔劉芳更造金石又詔祖瑩理之太樂令張乾龜
謂瑩曰劉芳所造六格郊丘宗廟用之北箱黄鍾之均
實是夷則之調餘三箱宫商不和共用一笛又有姑洗
太蔟二格用之後宫檢其聲用復是夷則鍾磬之縣各
十有四瑩復更為十六其後元孚復詢張乾龜等前置
宫縣四箱筍簴十六又有儀鐘十四簴縣架首初不叩
擊元孚始案律求聲依十二月設縣㑹旋相為宫之義
又得律吕相生之體亦可謂用心矣然樂縣十二應十
二月中氣古之制也四箱十六簴用四清之過也儀鍾
十四簴用正倍七音之過也

　　後周樂縣

　　後周長孫紹逺謂樂以八為數時裴正上書以為大舜
欲聞七始周武爰創七音特林鍾作黄鍾以為正調之
首詔與紹逺詳議遂定以八數焉後武帝讀史書見武
王克商而作七始又欲廢八縣七并除黄鍾正宫用林
鍾為調首紹逺復奏曰天子縣八肇自先民詳諸經義
又無廢八之典且黄鍾為君天子正位今欲廢之未見
其可後帝終廢七音屬紹逺遘疾慮有司遽損樂器乃
與樂部齊植言之要之廢八縣七非也廢七縣八亦非
也折之聖經惟縣十二為合古制矣

　　隋樂縣

　　隋初宫縣四面面各二簴通十二鎛為二十簴各一員
建鼔四員歌琴瑟簫筑箏搊箏卧箜侯小琵琶面各十
人在編磬下笙竽長笛横笛簫篳篥篪壎面各八人
在編鐘下舞各八佾宫縣筍簴金五博山飾以流蘇植
羽其樂器應漆者天地之神皆朱宗廟殿庭加五色漆
畫天神縣内加雷鼔地示加靈鼔宗廟加路鼔殿庭不
加鼔縣工皆平巾幘朱連裳後牛洪等更定其制襲後
周故事用七正七倍合為十四長孫紹逺援國語書傳七
律七始之説並據一言之也梁武帝加以濁倍三七而
同為簴後魏公孫崇設鐘磬正倍參縣之洪等並以為
非而據周官縣鐘磬堵肆編縣二八之文并引樂緯宫
為君商為臣君臣皆尊各置一副故加十四而架十六
又參用儀禮及大傳為宮架陳布之法北方南面應鍾
起西磬次之黄鍾次之林鍾次之大吕次之皆東陳一
建鼔在其東東方西向太蔟起北磬次之夾鍾次之鐘
次姑洗次之皆南陳一建鼔在其東南鼔南方北向中
吕起東鐘次之蕤賓次之磬次之林鍾次之皆西陳一
建鼔在其西西鼔西方東向夷則起南鍾次之南吕次
之磬次之無射次之皆北陳一建鼔在其北西鼔若大
射則撤北面而加鉦鼔祭天雷鼔祭地靈鼔宗廟路鼔
各有鞉焉儀禮宫架四面設鎛鐘十二簴各依辰位甲
丙庚壬之位設鐘乙丁辛癸之位陳磬共二十簴宗廟
殿庭郊丘及社用之植建鼔於四隅以象二十四氣依
月為均四箱同作取詩毛公傳四架皆同之義也每鎛
鐘建鼔别一工鐘磬簴别一工歌工二執節工一每磬
簴琴瑟箏筑别一工每鐘簴竽笙簫笛塤箎别一工縣
内柷在東敔在西别一工高祖時宫架樂器裁有一部
殿庭用之平陳又獲二部宗廟郊丘分用之至是並藏
樂府更造三部五部二十格工一百四十三宗廟二十
格工一百五十饗宴二十格工一百七舞工各二等並
一百三十二惟罷搊箏卧箜篌小琵琶横笛篳篥五器
然箏筑尚存亦未純周官之制歟

　　唐樂縣

　　唐制天子宮縣皇太子軒架宫架之樂鎛鐘編磬編鐘
各十有二合三十六簴宗廟殿庭用之損十二簴郊丘
社稷用之陳布皆仍隋制設巢笙笛䇾篪塤繫編鐘之
下偶歌琴瑟筑繫編磬之下殿庭加鼔吹十二案於建
鼔之外羽葆鼔大鼔金錞歌簫笳置其上焉軒架之樂
去南面凡九簴設於辰丑申之位三建鼔亦如之餘如
宫架凡宫架軒架奏文武之舞為衆樂之容宫架之舞
八佾軒架之舞六佾凡簨簴飾以崇牙流蘇植羽飾簴
以飛龍飾趺以飛亷鐘簨以鷙獸磬簴以鷙鳥宮架毎
格金五博山軒架金三博山鼔承以華趺覆以華蓋初
高宗蓬萊宫成增七十二架為充庭之舞武后省焉凡
樂器之飾天地尚赤宗廟殿庭尚彩東宫尚赤凡中宮
之樂則以大磬代鐘鼔凡磬天地之神用石宗廟殿庭
用玉天地廟社所加之鼔如隋制凡大讌㑹則設十部
之伎於庭以備華夷每先奏樂三日太樂令宿架於庭
其日率工人入居次協律郎舉麾樂作仆麾樂止文舞
退武舞進以為常制也天寳之亂肅宗尅復兩京至德
以來惟正旦含元殿受朝賀設宫架自餘郊廟大祭但
有登歌無壇下廷中樂舞矣僖宗廣明之後金奏幾亡
而搜募架器略無存者昭宗將謁郊廟而有司請造架
樂於是宰相張濬為修奉器架使悉集太常諸工詢逮
不得其法博士商盈孫練故實轉筭取法以鎛鐘之輕
重高印還定編鐘以相參檢正黄鍾九寸五分倍應鍾
三寸三分半凡為四十八等繪狀以聞乃詔金工依法
鑄之得二百四十枚濬先令處士蕭承訓棃園樂工陳
言校定石磬至是合奏焉音韻克諧時營復太廟其庭
陋狹濬因建議曰舊制太廟含元殿設架三十六格南
北郊社稷太清宫及餘殿用二十格兵興以來雅樂淪
缺請仍周漢故事設樂簴二十詔以為可亦姑適時宜
也唐之樂架雖稍罷隋之侈長然自皇太子而下並無
樂架之制而尊卑無别非先王之舊也

　　後周樂縣

　　周世宗詔王朴詳正雅樂朴以為今之鐘磬在架者皆
唐商盈孫所定雖有作器之名無相應之實至於十二
鎛鐘不考宫商但循環擊之鐘磬徒架而已朴乃作凖
求律以備樂器張昭等議以為朴之新法可習而行之
未幾朴卒明年周室禪位故制度器服粗而未完豈不
惜哉

　　聖朝樂縣

　　聖朝建隆初修復器服四架二舞十二案之制位置陳
布多仍唐舊然承兵戰之餘制度草創故施於殿庭樂
架二十格乾徳中秘書監尹掘建言宜增三十六簴唐
設工員頗多今則至少宜補其數使無闕而已於是詔
定架工一百四十登歌工二十五樂簴三十六舊編鐘
之下列笙竽笛䇾篪塤之工編磬之下列偶歌琴瑟箏
筑之工其後悉集樂工重列於架中歌者最在前而以
九絃琴五絃七絃琴箏瑟筑分别歌工之左右又篪塤
笛簫巢竽之工十六次歌者之後真宗享見昭應景靈
宫皆用備樂景靈庭中止施二十格唐制大中小祠用
樂咸以宫架軒架為之序雖有司攝事亦如之至聖朝
惟天地感帝宗廟用樂天子親行宫架登歌具焉有司
攝止奏登歌初太祖即位並凖唐禮郊祀樂設二十簴
開寳中祠南郊有司設增三十六格至太宗時有司𤼵
其誤欲復舊禮詔不許因遂為常真宗景德中乃詔大
祠悉用樂仁宗又詔釋奠文宣王武成王及祀先農得
用樂是時垂意制作勅李照等改鑄鐘鎛權損鐘磬架
十六之數用十二枚以應月律先是架隅建鼔不擊别
施散鼔於架内代之乾德中尹掘奏去散鼔而樂工積
習遂不能罷又祀天地宗廟雖設雷鼓靈鼔路鼔擊不
能聲又無三鼗至於簨簴刻畫亦多失傳或鷙禽飾於
鐘簴或猛獸負於磬趺或木鳳棲於鼔上或山華以為
植羽至是悉詔有司革正其謬更造建鼔鞞應十二依
李照所奏以月建為均與鎛鐘相應照又請别作晉鼔
以為樂節按乾德詔書去散鼔不用復造三鼗祀天以
雷鼔八面面各一工前一工左播鼗右擊鼔餘七工皆
隨擊焉靈鼔路鼓亦如之又增大竽大笙雙鳳管兩儀琴
十二絃琴五器於樂架未幾照所建白皆罷真可為太
息也然古之樂架特鐘十二編鐘十二特磬十二編磬
十二合四十八簴而為宫架今用三十六簴恐未合先
王之制也誠詔有司去箏筑之器削二變四清之聲而
講先王樂架之制亦庻乎復古矣
















　　樂書卷一百十四

　　欽定四庫全書

　　樂書卷一百十五

　　宋　陳𤾉　撰

　　樂圖論

　　雅部

　　八音(土之屬)

　　土鼔　　　瓦鼔　　　古缶

　　古塤　　　大塤　　　小塤

　　雅塤　　　頌塤
















　　禮運曰夫禮之初始諸飲食其燔黍捭豚汙尊而抔飲
蕢桴而土鼓猶若可以致其敬於鬼神明堂位曰土鼓
蕢桴伊耆氏之樂也蓋樂以中聲爲本土也者於位爲
(原闕)於氣爲冲氣則以土爲鼓以蕢為桴所以達中
聲者也伊耆氏之樂所尚者土鼔則中聲作焉所擊者
蕢桴則中聲發焉禮之初始諸燔黍捭豚以爲食汙尊
抔飲以爲飲然則蕢桴土鼓有不爲樂之初乎周官籥
章凢逆暑於中春迎寒於中秋祈年於田祖祭蜡以息
老物一於擊土鼓而已有報本反始之義焉夫豈以聲
容節奏之末節爲哉此所以猶若可以致其敬於鬼神
也然土鼓之制窪土而爲之故禮運之言土鼓在乎未
(缺)土之前與壺涿氏炮土之鼓異矣杜子春謂以瓦爲
臯陶以革爲面不稽禮運之過也記曰伊耆氏始爲蜡
周禮伊耆氏掌王之杖咸以老者待杖而後安猶老物
(闕)蜡而後息也由是推之伊耆氏蓋有功於耆老者非
(闕)王者之號也故後世以其官爲姓周人又以其姓名
而序之於銜枚氏壺涿氏之列也先儒以爲古王者
豈其然乎























　　土音缶立秋之音也古者盎謂之缶則缶之爲噐中虚
而善容外員而善應中聲之所自出者也唐堯之時有
擊壤而歌者因使􁌑以麋􁋦冥缶而鼓之是以易之盈
缶見於比用缶見於坎鼓缶而歌見於離詩之擊缶見
於宛丘是缶之爲樂自唐至周所不易也昔秦趙㑹於
澠池秦王爲趙王擊缶亦因是已孰謂始於西戎乎先
儒之説一何踈邪徐幹曰聽黄鍾之音知擊缶之細土
缶之樂特其器之細者歟(秦王與趙王㑹澠池藺相如從秦王曰寡人聞趙王好音
請奏瑟趙王鼓瑟秦御史書曰某年某月秦王命趙王鼓瑟相如亦進缻秦王秦王不懌爲一擊之相如亦命
趙御史書曰某年某月趙王使秦王擊缶一曰形如瓦盆一曰形如覆盆以　　擊之)























　　周官之於塤教於小師播於瞽矇吹於笙師以塤爲德
音見於禮如塤如箎見於詩則塤之爲器立秋之音也
平底六孔水之數也中虚上鋭如秤錘然火之形也塤
以水火相合而後成器亦以水火相和而後成聲故大
者聲合黄鐘大吕小者聲合太簇夾鐘一要宿中聲之
和而已風俗通謂圍五寸半長一寸半有四孔其二通
凡六空也蓋取諸此爾雅大塤謂之􁆳以其六孔交鳴
而喧譁故也焦周曰幽王之時暴辛公善塤世本曰暴
公作塤蓋塤之作其來尚矣謂之暴公善塤可也謂之
作塤臣未之敢信矣塤又作壎者金方而土圓水平而
火鋭一從熏火也其徹爲黑則水而已從圓則土之形
圓故也或謂塤青之氣陽氣始起萬物暄動據水上而
萌始於十一月成於立春象萬物萌出於土中是生土
王四季所言非主正位六月而言亦二説也(闕一前三後
二王子年拾遺記曰春王庖犧氏易土爲塤祖系於是興矣)


















　　古有雅塤如鴈子頌塤如雞子其聲重濁合乎雅頌故
也今太常舊器無頌塤至皇祐中聖制頌塤調習聲韻
並合鐘律前下一穴爲太簇上二穴右爲姑洗啓下一
穴爲仲吕左雙啓爲林鐘後二穴一啓爲南吕雙啓爲
應鐘合聲爲黄鐘頌塤雅塤對而吹之尤協律清和可
謂善矣誠去一變而合六律庶乎先王之樂也










　　樂書巻一百十五

　　欽定四庫全書

　　樂書卷一百十六

　　宋　陳晹　撰

　　樂圖論

　　雅部

　　八音(草之屬上)

　　拊　　　　足鼓　　　楹鼔

　　建鼔　　　縣鼔　　　靁鼔上

　　靁鼔下　　靁鼗　　　靈鼔上

　　靈鼔下　　靈鼗　　　路鼔上

　　路鼔下　　路鼗　　　夔鼔














　　拊之為器韋表糠裏狀則類鼓聲則和柔倡而不和是
徒鏗鏘而已書傳謂以韋為鼓白虎通謂革而糠是(缺)
其設則堂上虞書所謂搏拊是也其用則先歌周禮所
謂登歌令奏擊拊是也書言搏拊明堂位言拊搏者以
其或搏或拊莫適先後也蓋乗水者付之泭作樂者付
之拊搏拊之搏從旉有父之用焉荀卿曰架一鐘而尚
拊大戴禮曰架一磬而尚拊則拊設於一鐘一磬之東
其衆器之父歟荀卿曰鼓其樂之君邪然鼓無當於五
聲五聲不得不和其衆聲之君歟樂記曰會守拊鼓堂
上之樂衆矣所待以作者在拊堂下之樂衆矣所待以
作者在鼓蓋堂上則門内之治以拊為之父堂下則門
外之治以鼓為之君内則父子外則君臣人之大倫也
而樂實通而合和之此修身及家平均天下所以為古
樂之發也與夫新樂之發獶雜子女不知父子者豈不
有間乎


































　　明堂位曰殷楹鼓以周官考之太僕建路鼓於大寢之
門外儀禮大射建鼔在阼階西南鼓則其所建楹也是
楹鼓為一楹而四稜焉貫鼔於其端猶四植之桓圭也
莊子曰負建鼔建鼓可負則以楹貫而置之矣商頌曰
置我鞉鼓是也魏晉以來復商制而植之亦謂之建鼓
隋唐又棲翔鷺於其上聖朝因之其制髙六尺六寸中
植以柱設重斗方蓋䝉以珠網張以絳紫繡羅四角有
六龍竿皆銜流蘓璧璜以五采羽為飾竿首亦為翔鷺
旁又挾鼙應二小鼔而左右然詩言應田縣鼔則周制
應田在縣鼓之側不在建鼓旁矣























　　鼓之制始於伊耆氏少昊氏夏后氏加四足謂之足鼓
商人貫之以柱謂之楹鼓周人縣而擊之謂之縣鼔而
周官鼔人晉鼓鼓金奏鎛師掌金奏之鼔鐘師以鼓奏
九夏所謂縣鼓也禮曰縣鼓在西應鼓在東詩曰應田
縣鼓則縣鼓周人所造之器始作樂而合乎祖者也以
應鼓為和終之樂則縣鼓其倡始之鼓歟蓋宫縣設之
四隅軒縣設之三隅判縣設之東西李照謂西北隅之
鼓合應鍾黄鍾大吕之聲東北隅之鼓合太簇夾鍾姑
洗之聲東南隅之鼓合仲吕蕤賔林鍾之聲西南隅之
鼓合夷則南吕無射之聲依月均而考擊之於義或然
議者非之踈矣且三代所尚之色夏后氏以黒商人以
白周人以赤則鼓之色稱之亦可知之(三禮圖曰商人加左鞸右應以
為衆樂之節)



















































































　　鼓人掌教六鼓四金之音聲以節聲樂教為鼓而辨其
聲用以雷鼓鼓神祀以靈鼓鼓社祭以路鼓鼔鬼享則
鼓之聲用莫先於此儀禮大射鼗倚于頌磬西紘虞書
下管鼗鼓商頌置我鞉鼓則鼗之為器如鼓而小掌之
於小師播之於瞽矇眡瞭則鼗之聲用未嘗不兆奏鼓
矣蓋坎主朔易而其音革則鼗鼓皆冬至之音堂下之
樂也穆天子傳曰天子讀書于梨邱奏廣樂遺其靈鼓
則雷天聲也靈地德也路人道也天神之樂六變而雷
鼓靁鼗六面地示之樂八變而靈鼔靈鼗八面人鬼之
樂九變而路鼔路鼗四面者金之為物能化不能變鬼
亦如之金非土不生以土之五加金之四此其樂所以
九變歟鄭司農謂雷鼔雷鼗六面則是靈鼓靈鼗四面
路鼔路鼗兩面非也古之人辨其聲用鼔人救日月以
靁鼔則詔王鼔以救日月亦天事故也寘氏攻猛獸以
靈鼔敺之以攻猛獸亦地事故也司馬振旅王執路鼔
大僕建路鼓於大寢之門外以達窮者與遽令以田獵
達窮與遽令亦人事故也其所以不同者特不用鼗爾
賜伯子男樂則以鼗將之者特不用鼔爾凡此三鼔皆
設宫縣之四隅而擊之以節樂以鼔無當於五聲弗得
不和故也聖朝景祐中太宗詔太常凡祀天神地祇享
宗廟宫架毎奏降神四曲送神一曲先播鼗次鳴柷次
擊散鼔凡三擊而樂作散鼔隋樂毎間一字二擊之以
為樂節凡樂終即播鼗戛敔散鼓相間三擊而止然以
散鼓代雷靈路鼔用之至於升降等樂復不用鼗鼔臣
恐未合先王雅樂也且舊制三鼔皆以木交午相貫以
兩端為面故不能聲又竿首為木鳳焉聖朝詔為靁鼓
八各冒革為一面承以槃軼轉以金樞髹朱繪雲冠柱
以升龍作靁車之象靈鼓六路鼔四飾亦如之其所異
者竿首作翔鷺趺作猛獸而已其為建鼓一也隋制路
作鷺豈以竿首有翔鷺而遂誤之邪臣嘗論古者立鼗
鼔之制祭祀則先播鼗以兆奏三鼔饗燕則先擊朔鼙
以兆奏建鼔蓋未嘗並用也後世祀天神祭地祇享人
鬼並設建鼔鞞應於四隅又設雷鼔靈鼔路鼔於架内
道之左右晉鼔於架内道之中間非先王異祭饗别同
異之意也(雷鼓以馬革乾為馬故也靈鼓以牛革坤為牛故也)

　　夔鼔

　　昔東海流波之山有獸焉其音如雷命之為夔黄帝得
之以作鼔撅以雷獸之骨聲聞五百里以威天下蓋有
所傳聞然也唐(缺)鼔有靈夔吼之曲豈本此歟

　　樂書卷一百十六

　　欽定四庫全書

　　樂書卷一百十七

　　宋　陳晹　撰

　　樂圖論

　　雅部

　　八音(革之屬中)

　　鼗(麻鞞鞮)　　料(鞀)　　　鼖鼓

　　鼛鼔　　　晉鼔　　　提鼔

　　大鼜　　　中鼜　　　小鼜
























　　鼓以節之鼗以兆之作樂之道也天道兆於北方則冬
所以兆生物也八音兆於革音則鞉所以兆奏鼔也月
令修鞀鞞世紀帝嚳命垂作鞀鞞釋名曰鞞禆也禆助
鼓節也蓋大者謂之鞞爾雅謂之麻以其音概而長也
小者謂之鞀爾雅謂之料以其音清而不亂也蓋鼓則
擊而不播鼗則播而不擊靁鼓靁鼗六面而工十有二
以二人各直一面左播鼗右擊鼓故也靈鼓靈鼗八面
而工十有六路鼓路鼗四面而工八人亦二人直一面
言置我鞉鼓則鞉與鼓同植非有播擊之異與周制固
殊矣鬻子曰禹之治天下也縣五聲以聽曰語寡人以
獄訟者揮鞀吕氏春秋曰武王有誡謹之鞀由是觀之
欲誡者必播鞀鼓矣蓋鞀兆奏鼓者也作堂下之樂必
先鼗鼓者豈非樂記所謂先鼓以警戒之意歟漢以大
鞉施於大儺亦一時制也後世無聞焉(鞞一本作鞮)臣伏思
聖朝始詔復二鞉以備郊廟之樂亦可謂知復古矣觀
鄭滑之東陽記載晉嘗遣偏師謝咸攻東陽東陽岑山
下民聞嶺上有鼓鞞聲若數萬人咸既破潰而山上鼓
鞞亦絶何其怪邪載記述石勒少嘗耕毎聞鞞鐸之音
歸以告其母母曰作勞耳鳴非不祥也然則神怪之事
聖人曼云亦誠有之矣置而勿論可也





















　　鼓之小者謂之應大者謂之鼖書顧命鼖鼔在西序周
官鼓人鼖鼓鼓軍事司馬中春振旅諸侯執鼖鼓春秋
傳曰師之耳目在吾鼓旗又曰一鼓作氣再而衰三而
竭則以鼓鼓軍事其可忽乎司馬法千人之師執鼙萬
人之師執大鼓䩵人鼓長八尺面四尺中圍加三之一
謂之鼖鼓則所謂鼖鼓者大鼓而已鼖鼓鼓軍事則晝
(闕)　　之鼓非夜以警衆之鼜也鄭氏以鼜為鼖誤矣
(闕)　　特用之以和軍旅錐節聲樂亦用之故詩言鼖
鼓維鏞以文王能作大事考大功作樂以象其成也鼖
鼓路鼓皆謂之大者路者人道之大鼖者人事之大國
之大事在祀與戎故鬼享以路軍事以鼖






















　　鼖鼓以賁為義鼛鼓以臯為義詩曰鶴鳴于九臯傳曰
下濕臯則臯者下濕之地其土潤以緩欲舞之緩謂之
臯舞欲役之緩謂之臯鼓春秋傳曰魯人之臯考工記
䩵人為臯陶長尋有四尺鼔四尺倨勾磬折則臯鼓中
高而兩端下矣詩曰鼛鼓弗勝又曰鼓鐘伐鼛蓋鼛鼓
所以鼓役事也文王說以使民雖以鼛鼓節之使緩而
民各致其巧而不止雖鼛鼓有所弗勝也幽王拂民而
役之雖伐鼛不足使之勸功適以勞之而已此詩人所
以美文王於緜刺幽王於鼓鐘也馮元謂鼛鼓長尋有
四尺不容有流蘇筍簴之飾而聶崇義三禮圖有之蓋
失之矣






















　　考工記韗人為臯陶長六尺有六寸左右廣六寸中厚
三寸穹者三之一上參正先儒以為晉鼓其制大以短
蓋所以鼓金奏也鍾師以鐘鼓奏九夏鎛師掌金奏之
鼓豈晉鼓歟易曰晉進也古者兵法以鼓進以金止以
晉鼓金奏進其所止故也司馬春振旅軍將執晉鼓吳
與越戰載常建鼓韋昭謂建鼓為楹而植之蓋晉鼓之
建於軍猶路鼓之建於寢故也李照制晉鼓為樂節然
晉鼓所以鼓金奏非所以節樂也









　　大司馬春振旅師帥執提鄭氏曰馬上鼓有曲木提持
鼔立馬髦上者故謂之提賈公彦曰鄭氏據當時有單
騎舉以況周其實周時無騎法也然古者軍容以車非
無騎法也不然左氏何以稱齊魯相遇以鞍為几乎禮
記稱前有車騎史記稱趙王騎射盖騎法之設其來尚
矣後世鼔吹有節鼔以木持而擊之豈其遺制歟



























　　鎛師凡軍之夜三鼜皆鼔之守鼜亦如之掌固曰夜三
鼜以戒號鄭氏皆謂鼓之以鼖鼔然鼖雖鼓人用之以
鼔軍事諸侯執之以振旅要皆非警夜之鼜鼔也司馬
法曰昏鼔四通為大鼜夜半三通為晨戒平旦五通為
𤼵明三鼜之制大致若此鄭氏之説不亦昧乎宋沈約
樂志曰長丈二尺曰鼜鼔凢守備及役事鼔之其言守
備則是及鼓役事則非矣鼔人不云乎鼛鼔鼔役事曷
嘗以鼜鼓合而一之乎盖役事上之所以役下警守下
之所以事上役下必以仁未嘗不欲緩故以臯鼔事上
必以義未嘗不欲蚤故以鼜鼔鼜愷之樂比賓射為輕
故眡瞭先言賓射而鼜愷獻亦如之然軍警夜以鼜所
以同憂戚也獻功以愷所以同和樂也惟能同憂戚然
後可與同和樂故愷樂獻於社而眡瞭奏鐘鼔以樂之
若然者人人孰不出死斷亡而愉哉










　　樂書卷一百十七

　　欽定四庫全書

　　樂書卷一百十八

　　宋　陳𤾉　撰

　　樂圖論

　　雅部

　　八音(革之屬下)

　　鼔論　　　朔鼔　　　􁈹鼓

　　應鼔　　　鼙鼔　　　魯鼔

　　薛鼔　　　咢

　　鼔論

　　雷積陽氣而後成聲蟲待雷聲而後啓蟄先王之為鼔
其冒之也必以啟蟄之日其伐之也必為冬至之音蓋
冬至之節五隂用事而一陽復焉啟蟄之日三隂用事
而三陽泰焉以一陽之器冒於三陽之時其聲象雷其
形象天其於樂象君故凡鼔琴瑟鼔鐘鼔磬鼔柷鼔敔
鼔簧鼔缶皆謂鼔以鼔無當於五聲五聲不得不和故
也傳曰鼔所以檢樂為羣音之長是鼔為五聲之君五
聲又以中聲為君故鼔大而短則其聲疾而短聞小而
長則其聲舒而逺聞然則大而不短小而不長則其聲
必適舒疾之節其聞必適短逺之衷一㑹歸中聲而已
鼔之為用豈不大矣哉以之祀天神曰雷以之祭地祇
曰靈以之享人鬼曰路鼔軍事則為鼖鼔役事則為鼛
鼔金奏則為晉以至引之而為􁈹應之而為應始之而
為朔警之而為鼜執之而為提卑之而為鼙兆之而為
鼗其所以和之節之止之通之又不過錞鐃鐲鐸焉然
則先王之為樂也節矣蓋樂之作也用雅部之鼔先王
之樂也用胡部之鼔四夷之樂也用俗部之鼔則世俗
之樂而已世俗之樂孟子之所深闢四夷之樂先王陳
之於門外以示逺人來服而不以夷樂亂華音也盖四
夷之樂陳於國門之外可也唐明皇雖通音律尤善羯
鼔而宋璟相之不知師用雅樂以革君心之非反善腰
鼔羯鼔深論制作之法使其君聞而悅之夫豈知周公
之於成王作六樂禁四聲以善其心之意哉唐之賢相
稱於前者不過房杜聞於後者不過姚宋然文皇有興
禮樂之問而房杜不能對明皇有喜夷樂之心而宋璟
又從而道之終唐之世典章文物雖號為至盛然卒於
昬亂而後已無禮樂以文之故也彼哉彼哉亦焉用彼
相為哉今大鼔冬至之音也風俗通謂鼔者春分之音
萬物皆鼔甲而出故謂之鼔其言不經君子不取也


















　　周官小師凡小樂事鼓􁈹儀禮大射一建鼓在其南東
鼓朔鼙在其北有瞽詩曰應田縣鼓先儒以田為􁈹則
朔鼙皆小鼓也以其引鼓故曰􁈹以其始鼓故曰朔儀
禮有朔無􁈹周禮有􁈹無朔互備故也然鼓􁈹小師之
職而大師非不與也特令奏之而已後世樂府有左鼙
右應之鼓設而不擊用四散鼓在縣四隅擊以為節不
合儀禮之制革而正之可也􁈹亦作𦙍一名鞞










　　禮器曰縣鼓在西應鼓在東詩曰應田縣鼓爾雅曰小
鼓謂之應蓋堂下之樂以管為本器之尤小者也應之
為鼓鞞之尤小者也周官小師大祭祀下管擊應鼓徹
歌大饗亦如之是作樂及其小者乃所以為備也大師
大祭祀擊拊鼓􁈹亦此意歟今夫祀天神以雷鼓雷鼗
祭地示以靈鼓靈鼗享人鬼以路鼔路鼗而又擊應鼓
􁈹者當堂上擊拊之時則堂下擊應鼓􁈹以應之然後
播鼗而鼓矣應施於擊拊又施於歌徹其樂之終始歟









　　行軍者所鼓也故周人論司馬所執五鼓推而上之王
執路鼓鼓之尤大者也推而下之旅師執鼙鼓之尤小
者也尊者執大卑者執小上下之分也司馬法曰萬人
之師執大鼓千人之師執鼙儀禮大射應鼙在阼階西
建鼓之東朔鼙在西階西建鼓之北鼙(闕)鼓其聲皆以
讙為主及比建而用之則鼙常在其左矣古之奏樂先
擊西朔而東鼙應之是朔鼙倡始者也應鼙和終者也
禮圖謂商人加左鞞右應為衆樂之節蓋不考儀禮左
應右朔之過也鼙或鼓在卑上於鼓為卑故也或革在
卑右以其上革故也

　　魯鼓　　薛鼓

　　○□○○□□○□○○□半○□○□○○○□□○
□○魯鼓○□○○○□□○□○○□□○□○○
□□○半○□○○○□□○薛鼔取半以下為投壺
禮盡用之為射禮司射庭長及冠士立者皆屬賔黨樂
人及使者童子皆屬主黨魯鼓○□○○□□○○半
○□○○□○○○○□○□○薛鼓○□○○○○□
○□○□○○○□○□○○□○半○□○□○○
○○□○

　　少儀曰侍射則約矢侍投則擁矢勝則洗而以請客亦
如之是投壺之禮大槩與射禮相似其所異者特繁簡
不同爾以魯薛鼓節論之圓者擊鼙方者擊鼓取半以
下為投壺禮盡用之為射禮聞鼔節則知其事矣魯薛
所令之辭所制之鼓雖見於經其詳不可得而知也觀
春秋之時齊晉之君蓋嘗用此中行穆子相之晉侯先
穆子曰有酒如淮有肉如坻寡君中此為諸侯師中之
齊侯舉矢曰有酒如澠有肉如陵寡人中此與君代興
中之古之人以此行燕禮為會同之主於其中否以卜
興衰其重投壺之禮如此則魯薛之詳亦不是過也後
世有驍壺之樂豈其遺制歟

　　咢

　　韓詩曰有章曲曰歌無章曲曰謡故釋樂以徒歌謂之
謡則徒擊鼓謂之咢其無章曲可知矣詩曰或歌或咢
蓋歌樂之正也咢非樂之正也特歌之助而已周成王
之時内親睦九族外尊事黄耇而燕饗之其樂無所不
備如此抑何誠禮之至邪




　　樂書卷一百十八

　　欽定四庫全書

　　樂書卷一百十九

　　宋　陳𤾉　撰

　　樂圖論

　　雅部

　　八音(絲之屬上)

　　琴瑟上　　琴瑟中　　琴瑟下

　　大琴　　　中琴　　　小琴

　　次大琴　　雅琴　　　十二絃琴

　　兩儀琴

　　琴瑟上

　　古者琴瑟之用各以聲類所宜雲和陽地也其琴瑟宜
於圜丘奏之空桑隂地也其琴瑟宜於方澤奏之龍門
人功所鑿而成也其琴瑟宜於宗廟奏之顓帝生處空
桑伊尹生於空桑禹鑿龍門皆以地名之則雲和豈禹
貢所謂雲土者歟瞽矇掌鼓琴瑟詩鹿鳴鼓瑟鼔琴書
曰琴瑟以詠大傳亦曰大琴練絃逹越大瑟朱絃逹
越爾雅曰大琴謂之離大瑟謂之灑由是觀之琴則
易良瑟則靜好一於尚宫而已未嘗不相須而用也
明堂位曰大琴大瑟中琴小瑟四代之樂器也古之
人作樂聲應相保而為和細大不踰而為平故用大
琴必以大瑟配之用中琴必以小瑟配之然後大者
不陵細者不抑而五聲和矣鄉飲酒禮二人皆在左
何瑟後首挎越燕禮小臣左何瑟面執越樂記曰清
廟之瑟朱絃而疏越詩曰並坐鼓瑟何不日鼓瑟傳
言趙王為秦鼔瑟皆不及琴者以瑟見琴也舜作五
絃之琴歌南風之詩而不及瑟者以琴見瑟也後世
有雅琴雅瑟頌琴頌瑟豈其聲合於雅頌耶琴一也
或謂伏羲作之或謂神農作之或謂帝舜使晏龍作
之瑟一也或謂朱襄氏使士逹作之或謂伏羲作之
或謂晏龍神農作之豈皆有所傳聞然邪

　　琴瑟中

　　古之論者或謂朱襄氏使士逹制為五絃之瑟瞽叟
又判之為十五絃舜益之為二十三絃或謂大帝使
素女鼓五十絃瑟帝悲不能禁因破為二十五絃郭
璞釋大瑟謂之灑又有二十七絃之説以理考之樂
聲不過乎五則五絃十五絃小瑟也二十五絃中瑟
也五十絃大瑟也彼謂二十三絃二十七絃者然三
於五聲為不足七於五聲為有餘豈亦惑於二變二
少之説而遂誤邪漢武之祠太一后土作二十五絃
瑟今太樂所用亦二十五絃盖得四代中瑟之制也
莊周曰夫或改調一絃於五音無當也鼓之二十五
絃皆動其信矣乎聶崇義禮圖亦師用郭璞二十三
絃之説其常用者十九絃誤矣蓋其制前其柱則清
後其柱則濁有八尺一寸廣一尺八寸者有七尺二
寸廣尺八寸者有五尺五寸者豈三等之制不同歟
然詩曰椅桐梓漆爰及琴瑟易通冬日至鼔黄鍾之
瑟用槐八尺一寸夏日至用桑五尺七寸是不知美
檟槐桑之木其中實而不虚不若桐之能𤼵金石之
聲也昔仲尼不見孺悲鼓瑟而拒之趙王使人於楚
鼓瑟而遣之其拒也所以愧之不屑之教也其遣也
所以諭之不言之戒也聖朝太常瑟用二十五絃具
二均之聲以清中相應雙彈之第一絃黄鍾中聲第
十三絃黄鍾清應其按習也令左右手互應清正聲
相和亦依鍾律擊數合奏其制可謂近古矣誠本五
音互應而去四清先王之制也(二均二節聲於瑟聲十二清聲十二極清
一絃象琴第一暉大抵於瑟半身設柱子右手彈中聲十二左手彈清聲十二其律並同第一絃大吕中
第十三絃大吕清第三絃太蔟中第十五絃太蔟清第四絃夾鍾中第十六絃夾鍾清第五絃姑洗中第
十七絃姑洗清第六絃仲吕中第十八絃仲吕清第七絃㽔賓中第十九絃㽔賓清第八絃林鍾中第二
十絃林鍾清第九絃夷則中第二十一絃夷則清第十絃南吕中第二十二絃南吕清第十一絃無射中
第二十三絃無射清第十二絃應鍾中第二十四絃應鍾清)臣嘗考之虞書琴瑟
以詠則琴瑟之聲所以應歌者也歌者在堂則琴瑟
亦宜施之堂上矣竊觀聖朝郊廟之樂琴瑟在堂誠
合古制紹聖初太樂丞葉防乞宫架之内復設琴瑟
豈先王之制哉

　　琴瑟下

　　形而上者謂之道形而下者謂之器琴者士君子常
御之樂也樸散而為器理覺而為道惟士君子樂得
其道而因心以㑹之蓋將終身焉雖無故斯須不徹
也故能出乎樸散之器入乎覺理之道卒乎載道而
與之俱矣然琴之為樂所以詠而歌之也故其别有
暢有操有引有吟有弄有調堯之神人暢為和樂而
作舜之思親操為孝思而作也襄陽㑹稽之類夏后
氏之操也訓佃之類商人之操也離憂之類周人之
操也謂之引若魯有關雎引衞有思歸引之類也謂
之吟若箕子吟夷齊吟之類也謂之弄若廣陵弄之
類也謂之調若子晉調之類也黄帝之清角齊桓之
號鍾楚莊之繞梁相如之緑綺蔡邕之焦尾以至玉
牀響泉韻磬清英怡神之類名號之别也吟木沉散
抑抹剔操擽擘倫齪綽璅之類聲音之法也暢則和
暢操則立操引者引説其事吟者吟詠其事弄則習
弄之調則調理之其為聲之法十有三先儒之説詳
矣由是觀之琴之於天下合雅之正樂治世之和音
也得其粗者足以感神明故六馬仰秣者伯牙也鬼
舞於夜者賀韜也得其妙者幾與造化俱矣故能易
寒暑者師襄也召風雲者師曠也小足以感神明大
足以奪造化然則琴之為用豈不至矣哉


































　　賾天地之和莫如樂窮樂之趣莫如琴蓋八音以絲為
君絲以琴為君而琴又以中暉為君是故君子常御不
離於前非若鐘鼓陳於堂下列於縣簴也以其大小得
中而聲音和大聲不喧譁而流漫小聲不湮滅而不聞
固足以感人善心禁人邪志一要宿中和之域而已夫
揮五絃之琴歌南風之詩以合五音之調實始於舜蓋
南風生養之氣也琴夏至之音也舜以生養之德播夏
至之音始也其親底豫而天下化終也其親底豫而天
下之為父子者定然則所謂琴音調而天下治無若乎
五音豈不在兹歟揚子曰舜彈五絃之琴而天下化傳
曰舜彈五絃之琴詠南風之詩不下堂而天下治由是
觀之舜以五絃之琴歌南風亦不過詠父母生養之德
達孝思之心以解憂而已豈特解民愠阜民財哉蓋五
絃之琴小琴之制也兩倍之而為十絃中琴之制也四
倍之而為二十絃大琴之制也明堂位曰大琴中琴四
代之樂器也爾雅曰大琴謂之離以四代推之二琴之
制始於有虞氏明矣樂記述其制爾雅述其大則中者
見矣明堂位并舉小大而言之也先儒謂伏犧神農作
洞越練朱五絃之琴無所經見豈出臆說歟














　　古者大琴二十絃次者十五絃其絃雖多少不同要之
本於五聲一也蓋衆器之中琴德最優故柳世隆善彈
琴世稱柳公雙璅為士品第一














　　西漢趙定善鼓雅琴為散操東漢劉昆亦能彈雅琴知
清角之操則雅琴之制自漢始也聖朝太宗皇帝因太
樂雅琴更加二絃召錢堯卿按譜以君臣文武禮樂正
民心九絃按曲轉入大樂十二律清濁互相合應御製
韶樂集中有正聲翻譯字譜乂令鈞容班部頭任守澄
并教坊正部頭花日新何元善等注入唐來讌樂半字
譜凢一聲先以九絃琴譜對大樂字并唐來半字譜並
有清聲今九絃譜内有大定樂日重輪月重明三曲并
御製大樂乾安曲景祐韶樂集内太平樂一曲譜法互
同他皆倣此可謂善應時而造者也誠増一絃去四清
聲合古琴之制善莫大焉(仲吕宫大定樂一百三十字南吕角日重輪一百四十一
字月重明一百二十一字無射宫乾安曲四十八字太宗因前代七絃加二絃曰清角清徴為九絃一絃黄鍾
二絃大吕三絃太蔟四絃夾鍾五絃姑洗六絃仲吕七絃㽔賓八絃林鍾按上為夷則九絃南吕按上為無射
應鍾令隨編鍾按習每一擊一彈各依節奏焉)



















　　聖朝嘗為十二弦琴應十有二律倍應之聲靡不悉備
蓋亦不失先王制作之實也然古人造曲之意感物以
形於聲因一聲而動於物伯牙流水之奏士野清徵之
音夫心往形留聲和意適德幽而調逸神契而感通則
古人之意明矣












　　聖朝初制兩儀琴琴有二絃絃各六柱合為十二其聲
洪迅而莊重亦一時之制也







　　樂書卷一百十九

　　欽定四庫全書

　　樂書卷一百二十

　　宋　陳𤾉　撰

　　樂圖論

　　雅部

　　八音(絲之屬下)

　　七絃琴　　大瑟　　　中瑟

　　小瑟　　　次小瑟　　煩瑟

　　琴操　　　歩
















　　古者造琴之法削以嶧陽之桐成以檿桑之絲徽以麗
水之金軫以崑山之玉雖成器在人而音含太古矣蓋
其制長三尺六寸六分象朞之日也廣六寸象六合也
弦有五象五行也腰廣四寸象四時也前廣後狹象尊
卑也上圓下方象天地也暉十有三象十二律也餘一
以象閠也其形象鳯而朱鳥南方之禽樂之主也五分
其身以三爲上二爲下參天兩地之義也司馬遷曰其
長八尺一寸正度也由是觀之則三尺六寸六分中琴
之度也八尺一寸大琴之度也或以七尺二寸言之或
以四尺五寸言之以爲大琴則不足以爲中琴則有餘
要之皆不若六八之數爲不失中聲也至於弦數先儒
謂伏犧蔡邕以九孫登以一郭璞以二十七頌琴以十
三揚雄謂陶唐氏加二弦以㑹君臣之恩桓譚以爲文
王加少宫少商二弦釋知匠以爲文王武王各加一以
爲文絃武絃是爲七弦蓋聲不過五小者五弦法五行
之數也中者十弦大者二十弦法十日之數也一弦則
聲或不備九絃則聲或太多至於全之爲二十七半之
爲十三皆出於七絃倍差溺於二變二少以應七始之
數也爲是説者蓋始於夏書而曼衍於左氏國語是不
知夏書之在治忽有五聲而無七始豈爲左氏者求其
説不得而遂傅㑹之邪故七弦之琴存之則有害古制
削之可也聖朝太常琴制其長三尺六寸三百六十分
象周天之度也絃有三節聲自焦尾至中暉爲濁聲自
中暉至第四暉爲中聲上至第一暉爲清聲故樂工指
法按中暉第一絃黄鐘(按上爲大呂)二絃太簇(按上爲夾鐘)第三
絃姑洗(按上爲仲吕)第四絃㽔賔(單彈)第五絃爲林鐘(按上爲夷則)
第六絃爲南吕(按上爲無射)第七絃爲應鐘(按上爲黄鐘清)凡此各
隨鐘律彈之莫不合中吕之商中太平之曲非無制也
誠損二絃去四清合先王中琴之制則古樂之發不過
是矣唐李沖琴操通中吕黄鐘無射三宫之説蓋未完
其本矣先儒之論有宫聲又有變宫聲已失尊君之道
而琴又有少宫少商之絃豈古人祝壽之意哉其害理
甚矣








































　　瑟之爲樂其軫玉其絃朱其絲分其音細出乎器入乎
覺而君子無故不徹焉非悦其聲音而已樂得其道故
也古人論瑟嘗謂君父有節臣子有義四時和萬物生
則君父有節臣子有義所以樂人道也四時和萬物生
所以樂天地之道也三才之道而瑟具焉故朱襄氏作
之而隂陽和羣生定趙瓠巴鼓之而丹鳯舞流魚聽則
瑟之爲樂其所以動四氣之和著萬物之理如此則舜
之琴瑟以詠足以儀鳯凰舞百獸豈足怪哉昔孔子見
狸之搏鼠欲其得之也故其鼓瑟於室而聲從以變閔
子怪之孔子以謂可與聽音客有見螳螂之向蟬恐其
失之也故彈琴於屏而聲亦從以變蔡邕聞而去之時
人以爲知音由是觀之君子之於琴瑟聲隨物變如此
其可僞爲哉

　　頌瑟

　　瑟者閑也所以懲忿窒欲正人之德也故前其柱則清
却其柱則濁按三禮圖頌瑟七尺二寸廣尺八寸二十
五弦並用也其合古制歟尸子曰夫瑟二十五弦其僕
人鼓之則爲笑賢者以其義鼓之欲樂則樂欲悲則悲
雖有暴君亦不爲之變誠有味其言也

　　琴操

　　自三代之治既徃而樂經亡矣樂經亡則禮素而詩虚
是一經缺而三經不完也今夫琴者君子常御之樂蓋
所以樂心而適情非爲憂憤而作也茍遇乎物可詠者
詠之可傷者傷之大爲典誥小爲雅頌而諷刺勸戒靡
不具焉其利於教也大矣古之明王君子多親通焉故
堯有神人暢舜有思親操襄陵始禹訓佃始湯以至文
王拘幽周公越裳成王儀鳯老𥅆列仙伯牙之水仙懷
陵孔子之將歸猗蘭曽子歸耕殘形之類大抵因時事
而作豈爲憂憤邪後世論之者過也降自唐虞迄于晉
宋善琴者八十餘人周秦以前其聲傷質漢魏而下其
音淺薄故漢末太師五曲魏初中散四弄其間聲含清
側文質殊流吳弄清潤若長江緩流有國士之風蜀聲
峻急若蹙浪奔濤有少年壯氣凡若此類不可勝數然
世罕知音反以箏勢入琴譜録雖存其亡益乎

　　歩

　　爾雅曰徒鼔琴謂之歩蓋鼓琴而無章曲則徒鼓而已
猶之舎車而徒也其謂之歩不亦可乎











　　樂書卷一百二十

　　欽定四庫全書

　　樂書卷一百二十一

　　宋　陳𤾉　撰

　　樂圖論

　　雅部

　　八音(竹之屬上)

　　筊簫　　　韶簫　　　洞簫

　　葦籥　　　竹籥　　　豳籥

　　簅籥　　　仲籥　　　箹籥

　　竹律















　　(闕)

































　　舜作十管韶簫長尺有二寸其形參差象鳯翼所以應
十日之數聲所由生也風俗通之論疑有所本矣或以
三尺言之毋乃太長乎(釋名曰簫肅也其聲肅肅而清也)

　　洞簫

　　周官之於簫鼓之小師播之瞽矇吹之笙師則簫之爲
樂其器細其音肅必待衆職而後致用堂下之樂備舉
之奏也蔡邕曰簫大者二十四管無底小者十六管有
底古有洞簫無底豈有大者歟然則邕時無洞簫小者
矣蓋簫之爲管長則濁短則清以蠟密實其底而増損
之然後其聲和矣舜帝簫韶九成鳯凰爲之來儀法度
彰禮樂著之效也昔穆公之時樂吏善吹簫感三鳯至
則鳯凰來儀固有是理也元帝自善洞簫爲漢室兆衰
之主其法度不修禮樂不興之效歟古者造簫之法或
以玉或以竹以玉若梁州記得玉簫是也以竹若丹陽
記有慈姥山生簫管竹是也論爲簫者或以伏犧或以
舜豈二帝相襲而爲之邪詩禮凡言管而簫在管前書
言簫管而簫在管後則簫者樂之成終始也聖朝太常
簫皆蜜底十六管從右手爲頭次第吹之至左成曲今
按習所以律管通底造成洞簫十二律皆清聲與頌塤
同律協和亦依底簫從右手起黄鍾至林鍾自夷則以
上即開竅次第至應鍾清而止其音尤清亮與底簫清
正相參用之非不善也然四清未去未全於雅樂矣(其制
盡依律管分小協律取聲第一管黄鍾二管大吕三太簇四夾鍾五姑洗六仲吕七㽔賔八林鍾九夷則十南
吕十一無射十二應鐘十三黄鍾清十四大吕清十五太簇清十六夾鐘清許慎曰筒通簫也筒一作洞)

　　葦籥　　竹籥

　　易曰震爲萑葦爲蒼筤竹爾雅曰葦醜芀郭璞曰其類
皆有芀秀葭蘆葦也則葦籥竹籥皆震音也蓋太極元
氣函三爲一行於十二辰而律吕具矣始動於子參之
於丑得三而籥之爲器本於黄鍾之籥竅而三之所以
通中聲而上下之律吕之所由生也古之人始作樂器
而葦籥居其先焉震爲六子之首籥爲衆樂之先其斯
以爲稱始乎葦伊耆氏施於索饗也成乎竹周人以之
本始農事也或以伊耆爲堯然堯時八音已具豈特葦
籥土鼓而已哉

　　豳籥

　　詩者中聲所止也籥者中聲所通也土者中聲所本也
周官籥章掌土鼓豳籥者以其迎寒逆暑必以中聲之
詩奏之中聲之鼓龡之中聲之籥則所道者中德所詠者
中聲所順者中氣無往不爲中和之紀矣


























　　爾雅曰大籥謂之産中謂之仲小謂之箹籥之大者其
聲生出不窮非所以爲約也小者其聲則約而已若夫
大不至於不窮小不至於太約此所以謂之仲也然則
鄭郭三孔之籥豈其中者歟毛萇六孔之籥豈其大者
歟雖然皆不出乎中聲而廣雅有七孔籥爲笛之説豈
傅㑹七音而遂誤乎











　　天有六氣降生五味天有六甲地有五子故六律六吕
而成天道所以宣揚六氣九德究極中和順天地之體
合鬼神之德通五行之性遂萬物之情者也是故上古
聖人本隂陽别風聲審清濁鑄金作鐘主十二月之聲
効升降之氣立和適之音然鍾難分别又截竹爲管謂
之律者聲之清濁率法以長短爲制故也黄帝以聽鳯
爲之逺取諸物也夏禹以聲爲之近取諸身也今夫王
者制事立法物度軌則一禀於六律六律爲萬事根本
雖法存形器而道契精微探賾索隱鈎深致逺窮天下
之妙者莫不準焉豈非八音之管轄五聲之喉衿邪京
房欲益中吕一分且合黄鐘九寸是使周元之度六甲
無遷移歸餘之法五歳無再閏之期失隂陽之大紀乖
律吕之本原也











　　樂書卷一百二十一

　　欽定四庫全書

　　樂書卷一百二十二

　　宋　陳𤾉　撰

　　樂圖論

　　雅部

　　八音(竹之屬下)

　　管　　　　篞　　　　􁕌

　　都良管　　班管　　　彤管

　　孤竹管　　絲竹管　　陰竹管

　　篴　　　　大篪　　　小篪

　　沂　　　　和　　　　簜






























　　樂以木爲末以竹爲本古者以候氣律管裁而吹之濁
倍其聲爲堂下之樂頭管所以和衆樂之聲以其探本
故也爾雅大者謂之簥以其聲大而高也小者謂之篎
以其聲小而深也其中謂之篞則其聲不小不大不高
不深如黒土之在水中也蓋其狀如篪笛而六竅又有
底焉長尺圍寸併兩漆而吹之漢大予樂有焉其所主
治相爲終始所以道隂陽之聲十二月之音也女媧始
爲都良管以一天下之音爲班管以合日月星辰之㑹
帝嚳展管有虞氏下管則管爲樂器其來尚矣至周而
大備教之於小師播之於瞽矇吹之於笙師辨其聲用
則孤竹之竒禮天神孫竹之衆禮地示隂竹之幽禮人
鬼各從其聲類故也後世爲雙鳯管以足律音豈得古
制歟禮記文王世子曰登歌清廟下管象武郊特牲曰
歌者在上匏竹在下仲尼燕居曰升歌清廟示德也下
而管象示事也祭義曰昔周公有勲勞於天下成王賜
之升歌清廟下而管象燕禮大射儀升歌鹿鳴四牡皇
皇者華下管新宫周之升歌不過清廟鹿鳴四牡皇華
而下管不過象武新宫則舜升歌下管之詩雖不經見
要之歌以示德管以示事一也德成而上歌以詠之於
堂上事成而下管以吹之於堂下豈非以無所因者爲
上有所待者爲下邪廣雅管象簫長八寸圍寸八孔無
底豈以後世之制言之歟周頌言磬筦將將商頌言嘒
嘒管聲依我磬聲則堂上之磬堂下之管其聲未嘗不
相應然其所依者磬聲而已









　　昔女媧氏命娥陵氏制都良之管以一天下之音又命
聖氏爲班管合日月星辰名曰充樂至於帝嚳命咸墨
吹笭展管亦因是矣














　　有敵愾之功而以文明之物旌之謂之彤弓有安人之
德而以文明之物昭之謂之彤几然則有美德而以文
明發之謂之彤管不亦可乎樂之爲道和順積中英華
發外而其節不可亂信乎不可以爲僞矣貽我彤管樂
也俟我於城隅禮也靜女以至靜爲德有禮以節之不
至於盈而淫有樂以和之不至於乖而亂節之以禮則
爲可愛故繼之以愛而不見搔首踟蹰和之以樂則爲
可悦故繼之彤管有煒悦懌女美

　　孤竹管　　孫竹管　　隂竹管

　　先王之制管所以道達隂陽之聲然陽竒而孤隂偶而
羣陽大而寡隂小而衆陽顯而明隂幽而晦孤竹之管
與圜鐘之宫合以之降天神取其竒而孤也孫竹之管
與函鐘之宫合以之出地示取其小而衆也隂竹之管
與黄鐘之宮合以之禮人鬼取其幽而晦也易曰方以
類聚物以羣分於斯見矣


















　　周官笙師掌教吹籥簫篪篴管五者皆出於笙師所教
無非竹音之雅樂也杜子春謂如今時所吹五孔竹篴
則是謂當讀爲滌蕩之滌非矣漢部所用雅笛七竅不
知去二變以全五聲之正也蔡邕曰形長尺圍寸無底
有穴今亡大抵管笛一法爾唐制尺八取倍黄鍾九寸
爲律得其正也(漢丘仲笛以後一穴爲商聲晉荀朂笛法以後一穴爲角謂於九寸穴上開也)
聖朝太常笛無尺寸第依編架黄鐘爲合聲然兼二變
而吹之未盡得先王雅樂之制也(今太常笛從下而上一穴爲太簇半竅爲
大吕次上一穴爲姑洗半竅爲夾鍾次上一穴爲仲吕次上一穴爲林鍾半竅爲㽔賔次上一穴爲南吕半竅
爲夷則變聲爲應鍾謂用黄鍾清與仲吕雙發爲變聲半竅爲無射後一穴爲黄鍾清中管起應鍾爲首爲宫
其次上穴大吕爲商又次上穴夾鍾爲角又次上穴仲吕爲變徵又次上穴㽔賔爲正徵又次上穴夷則爲羽
變宫爲無射謂後穴與第三穴雙發是也如此即不用七竅謂十二律用兩笛成曲也今按習所且以太常半
竅法起間聲以恊律施用)




































　　篪之爲器有底之笛也暴辛公善之非其所作者也大
者尺有四寸隂數也其圍三寸陽數也小者尺有二寸
則全於隂數要皆有翹以通氣一孔上達寸有二分而
横吹之或容覆或潛伏篪爲不齊者也爾雅大塤謂之
􁆳􁆳則六孔交鳴而喧譁沂則一孔而其聲清辨或曰
篪之爲言啼也或曰沂之爲言悲也豈其聲自空而出
若嬰兒之悲啼然邪周官笙師教吹塤篪詩曰伯氏吹
壎仲氏吹篪又曰天之牖民如壎如篪是壎篪異器而
同樂伯仲異體而同氣故詩人取以況焉世本以篪爲
管沈約非之當矣先儒言篪有六孔七孔八孔十孔之
説以中聲論之六孔六律之正聲也八孔八音之正聲
也十孔五聲正倍之聲也豈其大小異制然邪鄭司農
有七孔之異論未免泥乎七音之失也(篪吹孔如酸棗)聖朝篪
六孔而横吹(下一穴在底節外次四穴在前一在後一)太常篪無尺寸第依
編架黄鍾爲合聲然兼七竅而用之未純乎雅樂也(節外
一穴爲太簇半竅爲大呂次上一穴爲姑洗半竅爲夾鍾又次上穴爲㽔賔半竅爲仲吕又次上一穴爲林鍾
又次上一穴爲南吕半竅爲夷則七竅全開爲應鍾半竅爲無射黄鐘大吕太簇夾鍾哨　　有清聲)

　　和

　　爾雅曰徒吹謂之和蓋聲過則淫中則和故也周禮之
吹作龡此其意歟

　　簜

　　書於海岱惟揚州言􁆗簜既敷繼之以瑶琨􁆗簜孔安
國以竹箭爲􁆗大竹爲簜則簜之爲竹特大於􁆗其笙
簫之類歟儀禮大射儀簜在建鼔之間此之謂也
















　　樂書卷一百二十二

　　欽定四庫全書

　　樂書卷一百二十三

　　宋　陳𤾉　撰

　　樂圖論

　　雅部

　　八音(匏之屬)

　　笙　　　　巢笙　　　和笙

　　鳳笙　　　大竽　　　小竽

　　簧






















　　萬物盈乎天地之間入乎坎則革故而趨新故其音革
而爲鼓成乎艮則始作而施生故其音匏而爲笙古者
造笙以曲沃之匏汶陽之􁆗列管匏中而施簧管端則
美在其中鐘而爲宫蓋所以道達冲氣律中太簇立春
之音也故有長短之制焉有六合之和焉故五經析疑
曰笙者法萬物始生道達隂陽之氣故有長短黄鐘爲
始法象鳯凰蓋笙爲樂器其形鳯翼其聲鳯鳴其長四
尺大者十九簧謂之巢以衆管在匏有鳯巢之象也小
者十三管謂之和以大者唱則小者和也儀禮有之三
笙一和而成聲是已大射儀樂人宿縣于阼階東笙磬
西面其南笙鐘蓋笙艮音也於方爲陽鐘兑音也於方
爲隂周官笙師掌教吹笙共其鐘笙之樂以教誡夏書
曰笙鏞以間是鼓應笙之鐘而笙亦應之也眡瞭掌擊
笙磬詩曰笙磬同音則磬乾音也與笙同爲陽聲是擊
應笙之磬而笙亦應之也笙磬則異器而同音笙鐘則
異音而同樂儀禮有衆笙之名而簜在建鼓之間蓋衆
笙所以備和奏洽百禮豈特應鐘磬而已哉鹿鳴所謂
鼓瑟鼓琴吹笙鼓簧應琴瑟之笙也賔之初筵曰籥舞
笙鼓應鼓之笙也檀弓孔子十日而成笙歌儀禮歌魚
麗笙由庚笙之類應歌之笙也然則笙之爲用豈不備
矣哉此帝舜用之所以鳯儀子晉吹之所以鳯鳴也記
曰女媧之笙簧世本曰隨作笙簧庸詎知隨非女蝸氏
之臣乎黄帝制律以倫伶造鐘以營援則女媧作笙竽
以隨不足疑矣聖朝李照作巢笙合二十四聲以應律
吕正倍之聲作和笙應笙竽合清濁之聲又自制大笙
上之太樂亦可謂知復古制矣今太常笙濁聲十二中
聲十二清聲十二俗呼爲鳯笙孟蜀主所進樂工不能
吹雖存而不用比者按習清濁正三倍聲皆得相應誠
去四清聲吹之雖用之雅樂亦惡在其爲不可哉(今巢笙之
制第一管子應鐘清聲應第二管二中音黄鐘正聲應中音子三第三管應鐘正聲應頭子第四管南呂
正聲應第五子五中吕管無射正聲無應六大托管㽔賔濁聲應托聲七十五管大呂正聲無應八大韻管姑
洗濁聲有應九第五子南呂清聲應第四管十中音子黄鐘清應中音十一托聲管㽔賔正聲應大托十二著
聲管姑洗正聲應韻十三仙呂管夾鐘正聲無應十四高聲管太簇正聲十五平調子林鍾清聲十六平調
管林鍾正聲十七韻太簇濁聲應高聲十八義聲管夷則正聲無應十九托聲管仲吕正聲無應聲)























　　傳曰大笙音聲衆而高也小者音相和也斯不亦笙
大小之辨乎説文曰笙正月之音十三簧象鳯身蓋其簧
十二以應十二律也其一以象閏也聖朝登歌用和笙
取其大者倡則小者和非阮逸所謂取其聲清和也用
十三簧非阮逸所謂十九簧也巢和若均用十九簧何
以辨小大之器哉阮逸謂竽笙起第四管爲黄鐘巢笙
起中音管爲黄鐘和笙起平調爲黄鐘各十九簧皆有
四清聲三濁聲十二正聲以編鐘四清聲參驗則和笙
平調子是黄鍾清也竽笙第五子是太簇清也中吕管
是大吕清也中音子是夾鍾清也既已謂之竽矣謂之
笙矣安得合而一之爲竽笙邪儀禮所謂三笙一和者
不過四人相爲倡和爾孰謂竽和之類邪(蔡邕月令章句曰季秋之
月上丁入學習吹笙所以通氣也管簫笙竽皆以吹鳴者也)




























　　昔女蝸氏使隨裁匏竹以爲竽其形參差以象鳥翼火
類也火數二其成數則七焉冬至吹黄鍾之律而間音
以竽冬則水王而竽以之則水器也水數一其成數則
六焉因六而六之則三十六者竽之簧數也因七而六
之則四十二寸者竽之長數也月令仲夏調笙竽淮南
子謂孟夏吹笙竽蓋不知此周官笙師掌教吹竽笙則
竽亦笙類也以笙師教之雖異器同音皆立春之氣也
樂記曰聖人作爲鼗鼓椌楬塤篪然後爲之鐘磬竽瑟
以和之是樂之倡始者在鼗鼓椌楬壎篪其所謂鐘磬
竽瑟者特其和終者而已韓非子曰竽者五聲之長竽
先則鐘瑟皆隨竽倡則諸樂皆和豈聖人制作之意哉
説文曰竽管三十六簧象笙以竽宫管在中故也後世
所存多二十三管具二均聲焉聖朝宋祁曽於樂府得
古竽有管而無簧列管參差及曲頸皆爲鳯飾樂工皆
以爲無用之器惟葉防欲更造使具清正倍三均之聲
是不知去二變四清以合乎聲律之正也通禮義纂曰
漢武帝丘仲作竽笙三十六管豈以丘仲作尺四寸之
笛遂誤以爲竽邪(竽聲重濁與巢相和堂下之樂也樂法圖曰吹竽有以知法度竽音調則
度數得矣)

　　簧

　　易曰天𤣥而地黄蓋天色以𤣥爲正以赤爲盛地色以
黒爲正以黄爲盛在坤之六五黄裳元吉文在中也月
令中央土律中黄鐘之宫則樂之有簧以宫管在中也
莫非簧也有笙中之簧有非笙中之簧鹿鳴曰吹笙鼓
簧莊子言簧鼓笙中之簧也君子陽陽曰左執簧巧言
曰巧言如簧非笙中之簧也傳稱王遥有五舌竹簧今
民間有鐵葉之簧豈非簧之變體歟




　　樂書卷一百二十三

　　欽定四庫全書

　　樂書卷一百二十四

　　宋　陳暘　撰

　　樂圖論

　　雅部

　　八音(木之屬)

　　柷(控擊)　　敔(楬戞)　　籈

　　止　　　　應　　　　鐘筍

　　磬筍　　　　鐘簴　　磬簴(鐻)

　　論上　　　論下　　　植羽

　　璧翣　　　業　　　　崇牙樅

　　摐





































　　周官小師掌教播鼗柷敔周頌有瞽亦曰鼗磬柷圉蓋
堂下樂器以竹為本以木為末則管籥本也柷敔末也
柷之為器方二尺四寸深一尺八寸中有椎柄連底挏
之令左右擊也隂始于二四終于八十隂數四八而以
陽一主之所以作樂則于衆樂先之而已非能成之也
有兄之道焉此柷所以居宫縣之東象春物之成始也
敔之為器狀類伏虎西方之隂物也背有二十七鉏鋙
二九之數也櫟之長尺十之數也陽成于三變于九而
以隂十勝之所以止樂則能以反為文非特不至于流
而失已亦有足禁遏者焉此敔所以居宫縣之西象秋
物之成終也書曰戞擊禮曰楷擊樂記曰聖人作為椌
楬荀卿曰鞉柷拊椌楬似萬物蓋柷敔以椌楬為體椌
楬以戞楷擊為用也爾雅曰所以鼔敔謂之止所以鼓
柷謂之籈則柷以合樂而作之必鼓之欲其止者戒之
于蚤也敔以節樂而止之必鼓之欲其籈者㓗之于後
也然樂之出虚故其作樂虚椌必欲空琴必用桐拊必
用糠皆以虚為本也及其止則歸于實焉此敔所以為
伏虎形歟然樂之張陳戞擊必于堂上柷敔必于堂下
何邪曰柷敔器也戞擊所以作器也器則卑而在下作
器者尊而在上是作樂者在下所以作之者在上在上
命物者也在下受命者也豈非貴賤之等然邪本夫堂
上之樂象廟朝之治堂下之樂象萬物之治荀卿以拊柷
椌楬為似萬物則是以堂上之拊亦似之誤矣柷敔椌
楬皆一物而異名荀卿以柷椌離而二之亦誤矣桓譚
新論謂椌楬不如流鄭之樂眞有意哉(止者柷之椎名也籈者鼓敔之
名也)聖朝太樂柷為方色以圖瑞物東龍西虎南鳳北龜
而底為神螾敔因唐制用竹以二尺四寸折為十二莖
樂將作先擊其首次三戞鉏鋙而止與舊柷四面畫山
卉用木櫟鉏鋙者異矣雖曰因時制宜要之非有意義孰
若復古制之為愈哉先儒以柷為立夏之音又謂乾主
立冬隂陽終始故聖人承天以制柷敔一何疎邪晉宋
故事四箱各有柷敔同時戞作亦非古人之制也隋牛
洪罷之不亦冝乎
























　　應樂猶應之應物其獲也小矣故小鼓謂之應所以應
大鼓所倡之聲也小舂謂之應所以應大舂所倡之節
也周官笙師掌教牘長七尺應則如桶而方六尺五寸
中象柷有椎連底左右相擊以應柷也斯不亦大小之
辨乎禮圖其形正圓而外皆朱唐樂圖及大周正樂皆
外黒内朱然以理推之一在木下為本上為末在木中
為朱則本之為物含陽于内南方之火所自而蔵也故
應以木為之而内外朱焉固其理也彼持内黒之説真
臆論歟








































　　論上

　　樂出于虛而寓于器本于情而見于文寓於器則器異異
虡見於文則文同同筍鐘虡飾以臝屬磬虡飾以羽屬
器異異虡故也鐘磬之筍皆飾以鱗屬其文若竹之有
筍然文同同筍故也筍則横之設以崇牙其形髙以峻虡
則植之設之以業其形直以舉是筍之上有業業之上
有崇牙筍之兩端又有璧翣鄭氏謂戴璧垂羽是也蓋
簨虡所以架鐘磬崇牙璧翣所以飾筍簴夏后氏餙以
龍而無崇牙商餙以崇牙而無璧翣至周則極文而三
者具矣故周頌曰設業設虡崇牙樹羽是也鬻子謂大
禹銘于筍虡曰教寡人以道者擊鼓教以義者擊鐘教
以事者振鐸語以憂者擊磬語以訟獄者揮鞀其言雖
不經見彼蓋有所受亦足考信矣周官典庸器祭祀帥
其屬設筍虡吉禮也大䘮廞筍虡凶禮也䘮禮旌旂璧
翣與筍虡同者為欲使人勿之有惡焉爾筍亦為簨者
以生東南故也□亦為虡者以樂出虛故也

　　論下

　　木謂之虡大版謂之業故靈臺詩曰虡業維樅鼖鼓維
鏞有瞽詩曰設業設虡崇牙樹羽其詳見于考工記以
梓人推之天下之大獸五脂者膏者臝者羽者鱗者脂
者膏者宗廟以為牲臝者羽者鱗者樂器以為筍簴故
厚脣弇口出目短耳大胷燿後大體短脰若是者謂之
臝屬常有力而不能走其聲大而宏有力而不能走則于
任重宜大聲而宏則于鐘宜故梓人以為鐘簴鋭喙决
吻數目顅脰小體騫腹若是者謂之羽屬常無力而輕
其聲清揚而逺聞無力而輕則于任輕宜其聲清揚而
逺聞則於磬宜故梓人以為磬虡擊其所縣而由其虡
鳴故書傳言鳴鐘鳴球孰非本此歟小首而長摶其身
而鴻若是者謂之鱗屬以為鐘磬之筍其文凡攫閷援
噬之類必深其爪出其目作其鱗之而則于眂必撥爾
而怒其于任重也何有爪不深目不出鱗之而不作則
必頺爾如委矣其于加任也何有故且其匪色必似鳴矣
措其匪色必似不鳴矣古人為筍虡之制逺取諸物而象
其冝如此故古人銘之曰周因啇禮損益可知不其偉
歟秦始皇建千石之鐘立萬石之虡漢儀髙廟撞千石
之鐘十枚豈亦襲秦人侈心之弊而不釐正之邪李尤
銘曰漢因于周由若重規人因秦器事有可施其言過
矣漢魏以來有四廂金石之樂其架少則或八或六多
則十六二十至隋唐始益為三十六架髙宗蓬萊宫充
庭有七十二架餙筍以飛龍飾趺以飛廉餙虡以摯獸
上列植羽旁垂流蘇武后稱制餙宫縣之樂廟朝以五
采軒縣以朱五郊各從方色非三代之制也聖朝依倣
古制天子宫縣鎛鍾十二虡編鐘十二虡編磬十二虡
凡三十六虡各依辰次每鎛鐘左右設編鐘編磬再辰
次列三架今太常按習御製曲譜宫縣毎奏一聲鎛鐘
一擊之編鐘磬三聲之清濁先後互相為應大昭小鳴
和之道也簴亦為鐻者莊周述梓慶將削木為鐻未嘗
敢以耗氣齊七日忘吾四支然後入山林觀天性區别
見成鐻然後加手故見者驚猶鬼神抑何妙哉(古者鐘磬虡皆
取中虗之木故擊其所縣而由其虡鳴今鍾磬之虡則以實水為之故其鳴不由虡非先王制作之意)































　　爾雅木謂之虡大版謂之業筍簴之有業葢所以形容
先王徳業成于上而樂作于下象其成焉爾故文王徳
業成於靈臺曰虡業維樅成王徳業成于有瞽而曰設
業設虡意可覩矣













　　木之性主乎仁故檜之為木栢葉松身則葉與身皆曲
以曲而㑹之故音㑹計之檜樅之為木松葉栢身則葉
與身皆直而從之故音從容之樅崇牙之體也文王以
徳行仁亦如之矣













　　撞鐘鼓謂之樅漢書司馬相如傳謂樅金鼔古樂歌所謂
戞玉樅金豈謂是邪






　　樂書卷一百二十四

　　欽定四庫全書

　　樂書卷一百二十五

　　宋　陳暘　撰

　　樂圖論

　　胡部

　　八音(金之屬)

　　序胡部　　方響　　　　響鐵

　　編鐘(此係胡樂編鐘)　　　正銅鈸

　　和銅鈸　　銅盤　　　銅鐃

　　銅鉦　　　銅角　　　吹金

　　龍頭角　　大銅鼔　　中銅鼓

　　小銅鼔　　鐵拍板　　銅鑼

　　序胡部

　　周官靺師掌教靺樂旄人掌教舞夷樂鞮鞻氏掌四夷
之樂與其聲歌凡祭祀饗燕用焉然則胡部之樂雖先
王所不廢其用之未嘗不降于中國雅部之後也故韎
師旄人鞮鞻氏所以居大司樂之末歟後世以觱篥為
頭筦進之雅部之前失先王所以立樂之方也臣嘗觀
漢明帝時北單于來請音樂詔報曰前單于言先帝時
賜呼韓邪竽瑟箜篌皆敗願復裁賜念單于國尚未安
方屬武節以攻戰為務竽瑟之用不如良弓利劒故不
以齎朕不愛小物于單于也然則匈奴亦通用中國樂
矣用華音變胡俗可也以胡音亂華如之何而可


















　　大周正樂載西涼清樂方響一架十六枚具黄鍾大吕
二均聲唐武宗朝朱崖李太尉有樂吏廉郊嘗携琵琶
于池上彈㽔賔調忽聞芰荷間有物躍出其岸眎之乃
方響㽔賔鐵也豈指撥精妙能致律吕之應然邪和凝
有響鐡之歌蓋本諸此












　　唐西凉部非特有方響亦有編鍾焉豈中國之制流入
於四夷邪齊武帝始通使于魏僧度謂其兄子儉曰古
語謂中國失禮問之四夷計樂亦如之非虛言也














　　銅鈸本南齊穆士素所造其圓數寸大者出于扶南髙
昌疎勒之國其圓數尺隠起如浮漚以韋貫之相繫以
和樂唐之燕樂法曲有銅鈸相和之樂今浮屠氏法曲
用之蓋出于夷音也(唐胡部合諸樂繫小銅鈸子合曲西梁部天竺部龜兹部突厥部康
國部亦用之)然有正與和其大小清濁之辨歟












　　銅鈸謂之銅盤本西戎南蠻之器也昔晉人有銅藻盤
無故自鳴張茂先謂人曰此器與洛陽宫鍾聲相諧宫
中撞鐘故鳴也後騐之果爾大扺音比則和聲同則應
非有物使之然也













　　浮屠氏所用浮漚器小而聲清世俗謂之鐃其名雖與
四金之鐃同其實固異矣















　　鉦如大銅疊縣而擊之南蠻之器也
















　　銅角髙昌之樂器也形如牛角長二尺西戎有吹金者
銅角是也陶偘表有奉獻金口角之説謂之吹金豈以
金其口而名之邪或云本出吴越非也














　　晉書安帝記曰相𤣥製龍頭角或曰所謂亢龍角者也
大抵角頭象龍其詳不可得而知之史苓武昌記曰武
昌有龍山欲雨上有聲如吹角然則龍頭角豈推本而
為之乎傳曰角十二具於鼓左右後列各六具以代金
然則四金之制不同其來舊矣












　　銅鼓鑄銅為之作異獸以為餙惟以髙大為貴而闊丈
餘出于南蠻天竺之國也昔馬援南征交阯得駱越銅
鼓鑄為馬式此其迹也今祕閣所蔵頗多特其大小異
制爾













　　銅鼓之小者或大首纎腹或容體廣面雖以銅為體要
須待革成聲也















　　唐樂圖所傳天竺部用之蓋以革冒其一面形如腰鼔
面廣二尺與身連遍有蟲魚草之狀擊之響亮不下鳴
鼉唐貞元中驃國進樂亦有是鼔咸通末龔州刺史張
直方因葺城池掘得一銅鼓以為無用之物捨于延慶
寺以代木魚其不好事如此僖宗朝林藹守髙州鄉墅
牧童聞田中蛤鳴欲進捕之一蛤躍入穴中掘而取之
得一銅鼓其上隠起多鑄蛀黽之狀豈鳴蛤乃銅鼓之
精耶









　　胡部夷樂有拍板以節樂句蓋亦無譜也明皇令黄
幡綽造譜乃於紙上畫兩耳進之上問故對曰聰聽
則無失節奏矣韓文公目為樂句大周正樂(缺)

　　秋今敎坊所用連六枚蓋古今異制也













　　後魏孝文帝討淮漢收其聲伎江左所𫝊中原舊曲明
君聖主公莫白鳩之屬及江南吳歌荆楚西聲緫謂清
商至于殿庭饗燕兼奏之其貟丘方澤上辛地祗五郊
四時拜廟三元冬至社稷馬射藉田樂人之數各有差
等焉自宣武以後始好胡音洎于遷都屈茨琵琶五弦
箜篌胡􁕍胡鼓銅鈸打沙鑼其聲大抵初頗紓緩而轉
躁急蓋其音源出西域而被之土木故感其聲者莫不
奢滛躁競舉止佻輕或踴或躍乍動乍息蹻脚彈拍摇
頭弄目情𤼵于中而不能自止此誠胡聲之敗華俗也
可不禁之哉














　　樂書卷一百二十五

　　欽定四庫全書

　　樂書卷一百二十六

　　宋　陳𤾉　撰

　　樂圖論

　　胡部

　　八音(石之屬)

　　夷樂論　　　編磬　　　玉蠡

　　骨管　　　　牙管

　　夷樂論

　　王者用先王之樂明有法也用當代之樂明有制也用
四夷之樂明有懷也東夷之樂曰昧持矛以助時生南
夷之樂曰任持弓以助時養西夷之樂曰株離持鉞以助時
殺北夷之樂曰禁持楯以助時藏皆于四門之外右辟四夷
之樂也東夷之音怨而思南蠻之音急而苦西戎之音悲而
洌北狄之音雄以怒四夷之聲也東夷之舞緩弱而淫裔南
夷之舞蹻迅而促速西夷之舞急轉而無節北夷之舞沉壯
而不揚四夷之舞也四夷樂舞如之則其歌可知先王之於
夷樂雖有所不廢然夷不可亂華哇不可干雅盖亦後之而
弗先外之而弗内此夾谷之㑹而齊人奏之孔子所以却而
欲兵之歟然周官夷樂必使鞮鞻氏掌之何也曰以王制推
之被髪文身為東夷雕題交趾為南夷衣羽毛為北夷至于
西夷則被髪衣皮而謂西方曰狄鞮鞻氏以衣皮名官也
鞮則去毛以為革有去彼適我之意而所履者有是而
無非矣揚雄所謂東鞮後世有鞮音亦是意也匈奴謂
漢曰若鞮豈知禮義者之言乎由是觀之鞮鞻蓋四夷
所履也記禮者以之名其官非特所履為然韎師以所
服名之旄人以所執名之是夷人之樂不可得而詳所
可得而知者不過是三者而已明堂位曰納蠻夷之樂于
太廟言廣魯于天下也今夫四夷之樂惟天子得用之
豈魯以蕞爾之國亦得用之乎以為周公有人臣不可
及之功用之于太廟可也以為廣魯于天下是啟魯公
僣亂之心非達禮者之言也竊意魯之俗儒溢美其國
而張大之以欺惑後世歟
























　　唐西凉部之樂非特有編鐘亦有編磬者焉叚安節樂
府雜録論之詳矣以西涼方響推之一架用十六枚則
其編鐘編磬亦不過十六爾














　　唐正元中天子宅位二十有三載輔臣司徒公鎮蜀十
有七年五印度種落有驃國王子獻樂器躬緫樂工凡
一十二曲皆演釋氏經吹蠡擊鼓式歌且舞纓絡四垂
珠璣粲發周流萬變爛然可觀自漢以還有徳所感文
字或至聲樂未聆如斯之盛也已而付史臣下太常附
伶官𨽻樂章薦清廟而唐次為之作頌使焜燿圖牒被後
世而垂無窮亦一時盛事也(蠡聲若竽籟)林邑毎擊鼓以
警衆吹蠡以即戎則蠡又不特用于樂矣

















　　哀笳以羊骨為管而無孔惟恤禮用之今鼓吹備而不
用以觱篥代之鹵簿與熊羆十二案工貟尚存焉聖朝
更以紅象牙管竅而吹之其聲與律隔八相吹仍存羊
骨舊製焉





















　　昔者西戎用缶以為樂党項國亦擊缶焉然則缶本中
國樂竊意夷人竊而用之也李其曰擊甕和缶眞秦之
聲豈以秦人盡有西戎之地而為此聲故也





　　樂書卷一百二十六

　　欽定四庫全書

　　樂書卷一百二十七

　　宋　陳暘　撰

　　樂圖論

　　胡部

　　八音(革之屬)

　　羯鼔上　　　羯鼔中　　　羯鼔下

　　兩杖鼔　　　檐鼔　　　　都曇鼔

　　毛貟鼔　　　答臘鼔上　　答臘鼔中

　　答臘鼔下　　雞婁鼓上　　雞婁鼔下

　　齊鼔上　　　齊鼔下　　　漢鼓

　　震鼓　　　　魏鼓　　　　杖鼓

　　拍鼔　　　　細腰鼔　　　正鼓

　　和鼓　　　　鞉牢上　　　鞉牢下

　　駱越鼓　　　密須鼓　　　鼔柈


















　　羯鼓龜兹高昌疏勒天竺部之樂也狀如漆桶下承以
牙床用兩杖擊之(缺)　　　　　合太蔟一均在雞婁
鼓之上都曇答臘之下也唐明皇素達音律尤善於此
嘗謂羯鼓八音之領袖自制曲以奏之宋璟亦謂明皇
曰頭如青山峯手如白雨㸃此則羯鼓之能事也臣嘗
觀齊魯夾谷之㑹齊侯作夷樂以恱魯君孔子必厯階
而斥去之盖夷樂不可亂華如此又况宋璟之相明皇
躬親恱之以啟君心之淫乎已而卒有戎羯安氏之禍
誠一時君臣有以召之也由是觀之明皇之失肇自宋
璟然則宋璟有不為仲尼罪人乎杜鴻漸盖嘗酣奏之
猨鳥驚飛犬羊變態雖曰能之君子不貴也














　　大周正樂所𫝊羯鼓之制其色尚赤上無帶下無蓋座
與唐代樂圖後世教坊者異矣世俗亦謂之兩杖云















　　羯鼓之制□用山桑棬用銅鐵杖用黄檀狗骨花揪然
鐵不精練棬不至匀則應絛高下紐棙不停鼓靣緩急
若琴暉之頑病者矣杖不絶濕氣而復柔膩則其聲不
能𤼵越而響亮戰褭而健舉矣曹嗣王臯為荆南節度
有客懐二棬見之臯捧而歎曰此至寶也必開元中供
御棬也已而問之果得於髙力士矣杜鴻漸為三川副
元帥成都匠者有以二杖獻之鴻漸示於衆曰此尤物
也必常衣襟下収之積時也已而問之果養之脊溝中
二十年矣李琬為雙流縣丞嘗至長安夜聞羯鼓聲曲
頗妙謂鼓工曰君所擊者豈非耶婆色雞乎雖至精能
然而無尾何也工士異之曰君固知音者具言所以琬
曰夫耶婆色雞屈柘急徧解之工如所教果得諧協而
盡其聲矣(如柘枝用渾脫解甘州用結了　解之類是也)由是觀之深於羯鼓
者不過此三人爾豈非用志不分乃凝於神然邪唐明
皇遇中春殿庭景致明媚柳杏將吐因謂勝槩若此安
可不賞獨髙力士撾取羯鼓上自製春光好詞臨軒奏
擊神思自得柳杏頓坼謂左右曰不以我為天公得乎
又製秋風髙毎至秋空逈徹奏之清風儵來庭葉紛墜
其妙絶如此














　　檐鼓西凉高麗之器也狀如甕而小先冐以革而漆之
是其制也















　　都曇鼓扶南天竺之器也其狀似腰鼔而小以小槌擊
之















　　毛貟鼔其制類都曇而大扶南天竺之樂器也
















　　答臘龜兹疎勒之器也其制如羯鼓抑又廣而且短以
指楷之其聲甚震亦謂之楷鼓也後世教坊奏龜兹曲
用焉














　　中答臘鼓大周正樂用之
















　　唐樂圖所𫝊龜兹疎勒部用之其制大抵與後世教坊
者相類特其設色異耳















　　雞婁鼓其形正而圓首尾所擊之處可數十龜兹疎勒
髙昌之器也















　　後世教坊奏龜兹曲用雞婁鼔左手持鼗(缺)

　　右手擊之以為節焉















　　齊鼔狀如漆桶一頭差大設齊于鼓面如(缺)

　　髙麗之器也















　　大周正樂所傳齊鼓其形狀雖不甚相似然大致亦可
得而同也















　　震鼓之制廣首而纎腹漢人所用之鼔亦謂之漢鼓
































　　以上三鼓龜兹國獲羯鼔□鼓杖鼓腰鼔漢魏用之大
者以(缺)小者以木類皆廣首纎腹宋蕭思話所謂細腰
鼔是也魏有正鼔和鼓之别後周有三等之制右擊以
杖左擊以(缺)後世謂之杖鼓拍鼓亦謂之魏鼔毎奏大
曲則擊之與羯鼓大鼓同震作其聲和壯而有節也唐
宋(缺)　　　論制作之法不是青州石未即曾山花其
言(缺)　　　丹拍鼓如震鼓而小










　　鞉牢龜兹部樂也形如路鞉而一柄疉二枚焉古人嘗
謂左手播鞉牢右手擊雞婁鼔是也















　　唐樂圖所𫝊形製如此亦龜兹部用之

　　駱越鼓

　　後漢馬援好騎馬别名馬得交阯駱越銅鼓鑄為馬式

　　密須鼓

　　左𫝊云分唐叔以密須之鼓又曰密須之鼓與其大路
文王所以大蒐也

　　鼓柈

　　風土記越俗飲讌即鼓柈以為樂取大素圜柈以廣(缺)
五六者抱以着腹以右手五指更彈之以為節舞者據
地擊掌以應柈節而舞














　　樂書卷一百二十七

　　欽定四庫全書

　　樂書卷一百二十八

　　宋　陳暘　撰

　　樂圖論

　　胡部

　　八音(絲之屬上)

　　胡琴　　　奚琴　　　匏琴

　　胡瑟　　　胡弄　　　大箜篌

　　小箜篌　　坎篌　　　空侯

　　植箜篌　　卧箜篌　　擘箜篌

　　胡箜篌　　鳯首箜篌

　　胡琴

　　唐文宗朝女伶鄭中丞善彈胡琴昭宗末石潨善胡琴
則琴一也而有擅塲然胡漢之異特其制度殊耳











　　奚琴本胡樂也出於弦鼗而形亦類焉奚部所好之樂
也蓋其制兩弦門以竹片軋之至今民間用焉非用夏
變夷之意也

　　匏琴

　　隋煬帝平林邑國獲扶南樂工及匏琴其至陋不可用
但以天竺樂𫝊冩其聲其不齒樂部宜矣

　　胡瑟

　　弁韓國其樂器有瑟其形如筑彈之有音曲盡與胡琴
類矣

　　胡弄

　　越裳操者因越裳獻雉而作也趙師曹善鼓琴忉利天
王子般遮彈之而聲聞舍利為之起舞焉摩訂兠勒張
騫入西域所得者也晉楚人劉琨世為樂吏制胡笳五
弄趙耶利所修者也胡家四弄有上舞下舞上間弦下
間弦明君所𫝊者也今夫彈操弄者前緩後急妙曲之
分布也時中急後緩節奏之停歇也或疾打則聲如劈
竹或緩挑則韻並風生亦有聲正厲而以指按殺亦有
響絶而意猶未盡是以知聲不知音彈絃不彈意也陶
潜嘗曰但得琴中趣何勞絃上音可謂深于琴者矣






















　　劉熈釋名曰箜篌師延所作靡靡之樂蓋空國之侯所
存也後出桑間濮上師㳙為晉平公鼓焉鄭分其地而
而有之因命淫樂為鄭衛焉或謂漢武帝使樂人侯暉
作坎侯蓋取其聲坎坎以應樂節後世聲訛為箜篌爾
二説蓋皆有所受之也舊説皆如琴制唐制似瑟而小
其絃有七用木撥彈之以合二變故燕樂有大箜篌小
箜篌音逐手起曲隨弦成蓋若鶴鳴之嘹唳玉聲之清
越者也然非夷狄之制則鄭衛之音非燕樂所當用也
或謂取其空中名之眞臆説歟昔有白首翁溺于河其
妻麗玉素善十三弦箜篌作為公無渡河曲以寄哀情
唐咸亨初第一部有小子太和初有李齊臯及其女並
善此伎教坊雖亦有人能者未有一二爾幽明録述陳
女阿登善彈箜篌亦異事也唐教坊謝大善歌嘗唱烏
夜啼明皇親御箜篌和之以帝王之尊親御胡人之樂
何其失君之體也










　　竪箜篌胡樂也其體曲而長其弦二十有三植抱于懷
用兩手齊之俗謂之擘箜篌亦謂之胡箜篌髙麗等
國有竪箜篌卧箜篌之樂其引則朝鮮津卒霍里子髙
所作也(霍里子髙晨刺舡有一白首狂夫被髪提壺亂流而渡其妻隨而止之遂不能反及竟墜河而
死于是悽傷援琴作歌而哀之以象其聲故曰箜篌引)漢靈帝素好此樂以人主
而夷樂則臣下化之中國幾何不夷之乎唐明皇之善
羯鼓而有胡鶵亂華之禍然則後世之君可不以漢唐
為戒哉後世教坊亦用焉去之可也









　　酉陽雜俎魏髙陽王雍美人徐月華能彈卧箜篌為明
妃出塞聲有田僧超能笳為壯士歌項羽吟將軍崔延
伯出師毎臨敵令僧超為壯士聲遂單騎入陣














　　鳳首箜篌出于天竺伎也其制作曲頸鳳形焉扶婁髙
昌等國鳳首箜篌其上頗竒巧也






　　樂書卷一百二十八

　　欽定四庫全書

　　樂書卷一百二十九

　　宋　陳暘　撰

　　樂圖論

　　胡部

　　八音(絲之屬下)

　　搊琵琶　　　大琵琶　　　小琵琶

　　崑崙琵琶　　秦漢琵琶　　龜兹琵琶

　　蛇皮琵琶　　屈茨琵琶　　卧筝

　　搊筝　　　　彈筝















　　五弦琵琶蓋出于此國其形制如琵琶而小舊彈以木
至唐太祖時始有手彈之法所謂搊琵琶是也國史補
曰趙璧之彈五弦人問其術璧曰始則心驅之中則神
遇之終則天隨之方吾浩然眼如耳耳如鼻不知五絃
之為璧璧之為五絃也然趙璧之為五絃妙則妙矣然
非正始之音古人不取也唐之徳宗嘗詔嬪御彈之而
元稹有五賢並用調五常序三光之説可謂正救之臣
矣方之宋璟以羯鼓腰鼔悦明皇不猶賢乎哉(白樂天亦云人
情重今多賤古古瑟有絃人不撫更從趙璧藝成來二十五絃不如五亦譎諌之道也)
































　　琵琶之制刳桐弦鼗而鼔之龜腹鳳頸熊據龍放其器
則箜篌也中虚外實天地象也盤圓柄直隂陽序也象
柱十二配律吕也弦四法四時也長三尺五寸法三才
五行也杜摯曰秦末百姓苦長城之役為是器以寫憂
心焉至漢武帝遣烏孫公主適昆彌國使工師裁筝筑
為馬上樂也宫調八十一旋宫三調而所樂非琴非瑟
特變徴新聲而已唐明皇嘗悦而善之時有宫官使蜀
得異木竒文琵琶以獻楊妃毎奏于梨園諸王貴主競
為琵琶弟子天寳之亂嘗奏是器於凝碧池上舊人李
龜年徒能欷歔而已然則時君世主一溺于胡啼蕃語
之樂其禍卒至于此可不愼哉














　　秦漢琵琶本出于胡人弦鼗之制圓體修頸如琵琶而
小柱十有二惟不開目為異蓋通用奏漢之法四弦四
隔合散聲四隔聲十二緫二十聲唐貞元中有曹綱裴
興奴並善其藝綱善運撥若風雨興奴長于攏撚時人
謂綱有右手興奴有左手安節門中又有樂吏楊志善
此其姑尢妙自珍其藝誓死不傳志嘗竊聽彈弄私以
鞋帶記其節奏因携樂就姑彈之姑大驚異悉𫝊其藝
夫以一藝之精古人且重以𫝊之况有大于此者苟非
其人其可輕授之哉

　　崑崙琵琶

　　唐貞元中長安大旱詔移兩市祈雨街東有康崑崙琵
琶號為第一手謂街西必無已敵也遂登樓彈一曲新
翻調緑腰(樂上進曲上令録書要者乃以為名誤言緑腰也)街西亦建一樓東
市大誚之及崑崙度曲西樓出一女郎抱樂器亦彈此
曲移在楓香調中妙絶入神崑崙驚駭詣以為師女郎
遂更衣出乃裝嚴寺叚師善本也翼日徳宗召之佳奬
異常乃令崑崙彈一曲段師曰本領何雜兼帶邪聲崑
崙驚曰段師神人也徳宗令授崑崙段師奏曰且請崑
崙不近樂器十數年使忘其本領然後可教詔許之後
果窮段師之藝矣

　　龜兹琵琶

　　後魏曹婆羅門受龜兹琵琶于商人世𫝊其業至孫妙
逹尤為北齊髙帝所重常自擊胡鼔以和之失人君之
體也









　　扶南髙麗龜兹疎勒西凉等國其樂皆有蛇皮琵琶以
蛇皮為揩厚一寸餘鱗介具焉亦以楸木為面其掉撥
以象皮為之圖其國王騎象象其精妙也近代以琵琶
旋宫但歴均調不分清濁倍紘應律多非正聲華音所
不取也

　　屈茨琵琶

　　後魏宣武以後酷嗜胡音其樂器有屈茨琵琶説者謂
制度不存八音之器所不載以意推之豈琵琶為屈茨
之形然也
































　　髙麗樂器用彈筝一搊筝一卧筝一自魏至隋並存其
器至于制度之詳不可得而知也唐平人女以容色選
入内者教習琵琶五弦箜篌筝者謂之搊彈家開元初
制聖夀樂令諸女衣五方色衣歌舞之宜春院為首尾搊
彈家在行閒效之而已











　　樂書卷一百二十九

　　欽定四庫全書

　　樂書卷一百三十

　　宋　陳暘　撰

　　樂圖論

　　胡部

　　八音(竹之屬)

　　觱篥(悲篥　笳管頭管　風管)漆觱篥　　雙觱篥

　　銀字觱篥(銀字管)十八管簫　二十一管簫

　　歌簫　　　　雙角(長鳴)　　中鳴

　　警角　　　　大胡笳(大箛)　蘆笳

　　吹鞭　　　　小胡笳(小箛)　蘆管

　　胡箎(小箎)　　羗笛(胡笛)　　大横吹

　　小横吹　　　龍頸笛　　　義觜笛












　　觱篥一名悲篥一名笳管羌胡龜兹之樂也以竹為管
以蘆為首狀類胡笳而九竅所法者角音而已其聲悲
栗胡人吹之以驚中國馬焉唐天后朝有䧟寃獄者其
室配入掖庭善吹觱篥乃撰别離難曲以寄哀情亦號
怨回鶻焉後世樂家者流以其族宫轉器以應律管因
譜其音為衆器之首至今鼔吹教坊用之以為頭管是
進夷狄之音加之中國雅樂之上不幾于以夷亂華乎
降之雅樂之下作之國門之外可也聖朝元㑹乘輿行
幸並進之以冠雅樂非先王下管之制也然其大者九
竅以觱篥名之小者六竅以風管名之六竅者猶不失
乎中聲而九竅者其失蓋與大平管同矣(今教坊所用上七空後二
空以五凡工尺上一四六勾合十字譜其聲)





















　　唐九部夷樂有漆觱篥焉
















　　胡部安國樂器有雙觱篥焉唐樂圖所𫝊也
















　　唐徳宗朝有將尉遲青素善觱篥冠絶古今時幽州有
王麻奴河北推為第一手後訪尉遲令于髙般渉調中
吹勒部羝曲曲終尉遲頷頥而已謂麻奴曰何必髙般渉
也即自取銀字管于般渉中吹之麻奴恭聽愧謝自此不
復言音律矣元和太和以來有童口遷楚林王六六史
敬約史漢瑜之徒皆雅能者然方尉遲邈乎其天冠而
地履也(懿皇命史敬約以觱篥引聲道調上謂是曲乃悮拍乃隨拍製成其曲)










　　唐樂圖所傳之簫凡十八管取五聲四清倍音通林鍾
黄鐘二均聲西梁部用之















　　二十一管簫取七音而三倍之龜兹部所用豈冝存之
以亂華音哉







　　歌簫

　　隋煬帝七年征遼東歌簫及笳各四面則後世亦用簫
歌者矣非古制也唐鐃吹部有鼔簫笳并歌四種凡七
曲本諸此歟(歌簫笳工服武弁朱褠衣革帶)





















　　谷儉曰黄帝㑹羣臣于泰山作清角之音似兩鳳雙鳴
二龍齊吟丹虵繞首雄虹帶天横吹雙角之實不過如
此樂録亦云蚩尤氏率魍魎與黄帝戰于涿鹿之野黄
帝乃命吹角為龍吟以禦之晉庾翼與燕王書曰今致
畫長鳴角一雙幡毦副是其遺制也沈約徐廣並謂經
史所不載則黄帝之説豈先儒傅㑹而言之邪











　　胡角本應胡笳之聲通長鳴中鳴凡有三部魏武帝北
征烏桓越沙漠軍士聞之靡不動鄉闗之思于是武帝
半减之為中鳴其聲尤更悲切蓋其制並五采衣幡掌
畫交龍五采脚故律書樂圖以謂長鳴一曲三聲並馬
上嚴警用之第一聲曰龍吟二曰彪吼三曰阿聲其中
鳴一曲二聲一為盪聲二為牙聲亦馬上嚴警用之也
其大者謂之簸邏逈胡人用之本所以驚中國馬非中
華所冝用也聖朝審定音樂更制鼓吹雖角之尺度均
一聲比鍾律内之乘輿行幸外之郡邑警備莫不奏之
以為警嚴是用羗胡之音以和軍旅以節聲樂曷為不
易之以先王雅樂以為鼔吹乎存之有虧中國之制削
之則華音著而胡音息豈非強中國弱夷狄之意歟(隋大
角工中幘絳衫帛大口袴内宫鼔樂服色准之大鼓長鳴工服青池苣文)




















　　晉大司馬桓温屯中堂夜吹警角御史中丞司馬恬奏
劾大不敬厥明温見之歎曰此兒乃敢彈我真可畏也
又陸士衡為河北都督内懷憂懣聞衆軍警角鼓吹謂
其司馬孫極曰我今聞此不如華亭鶴鳴然則軍中用警角
尚矣衛公兵法曰軍城及野營行軍在外日出没時撾鼓千
搥三百三十三搥為通鼓音止角音動吹十二聲為一疊三
角三鼓而昏明畢是也宋張興世謂父曰天子鼓角非田家
翁所吹然則桓温人臣屯中堂而用之雖欲勿劾得乎哉









　　胡笳似觱篥而無孔後世鹵簿用之蓋伯陽避入西戎
所作也劉琨嘗披而吹杜摯嘗序而賦豈張博望所傳
摩訶兠勒之曲邪晉有大箛小箛蓋其遺制也沈遼集
大胡笳十八拍世號為沈家聲小胡笳十九拍末拍為
契聲世號為祝家聲唐陳懐古劉光緒嘗勘停歇句度無
謬可謂備矣楚調有大胡笳鳴小胡笳鳴並琴箏笙得
之亦其遺聲歟杜徳曽序笳賦以為老子所作非也










　　胡人卷蘆葉為笳吹之以作樂漢筝篴録有其曲李陵
有胡笳互動之説是也























　　漢有吹鞭之號笳之類也其狀大類鞭焉者今牧童多
卷蘆葉吹之晉先蠶儀注凡車駕所止吹小菰發大菰
其實胡笳也古之人激南楚吹胡笳叩角動啇鳴羽發
徴風雲為之摇動星辰為之變度况人乎劉疇甞避亂
塢壁賈胡欲害之者百數疇援而吹之為出塞之聲動
遊客之思羣胡卒泣遯而去劉越石為胡騎圍之者數
重越石中夜奏之羣胡卒棄圍而奔由此觀之笳聲之
感人如此其深施之于戎貉可也晉之施于車駕儀注
不幾乎變夏于夷邪(劉疇事出曹嘉之晉書劉越石事出世説)
















　　蘆管之制胡人截蘆為之大㮣與觱篥相類出于北國
者也唐宣宗善吹蘆管自製楊栁枝新傾盃二有數拍
不均嘗命俳優辛骨􁏮拍不中因瞋目視之骨􁏮憂懼
一夕而斃非寛仁之主也(唐咸通中丞相李蔚自大梁移鎮淮海甞搆池亭目曰賞
心有小校薛陽陶因獻朱崖李相陸暢元白所撰蘆管歌萹一軸次出其管兹亭奏之蓋其管絶微毎于一觱篥
管中常容三管桂苑叢譚所載也)











　　沈約曰胡箎出于胡吹非雅器也今太樂雅箎長一尺
二寸則箎之小者非尺有四寸之大者也孔子上出三
分名翹後世有笛吹謂之小箎豈亦出於胡吹歟箎或
作䶵者與龠不齊故也













　　馬融賦笛以謂出于羌中舊制四孔而已京房因加一
孔以備五音風俗通漢武帝時丘仲作尺四寸笛後更
名羌笛焉宋書云有胡笛小箎出于鼓吹豈梁之胡歌
邪靈帝好胡笛而漢室以傾明皇喜胡簫而唐祚幾墜
以中華萬乘之主耽外夷淫亂之音則天下何以觀化
焉哉然而不亂且亡未之有也廣雅曰籥謂之笛七孔
有黄鍾大吕二均聲蓋不考笙師籥篴異器之過也古
者羌笛有落梅花曲開元中有李謨善吹獨歩當時越
州刺史皇甫政月夜泛鑑湖命謨吹笛謨為之盡妙時
有一老父泛舟聴之因奏一聲湖波摇動笛遂中裂即
探懷中一笛以畢其曲政視之有三龍翊舟而聴老父
曲終以笛付謨謨吹之竟不能聲而老父亦失所在矣
大中以來有王六六王師簡亦妙手也




















　　古者更鹵簿作鼓吹之樂在魏晋則輕在江左則重
至隋始分為四等一(缺)鼓二鐃鼓三大横吹四小横吹
唐又别為五部一鼔吹二羽葆三鐃吹四大横吹五小
横吹大駕則晨嚴夜警施之鹵簿為前後部皇后皇太
子以下咸有等差迨于聖朝揔號鼓吹云












　　大横吹小横吹並以竹為之笛之類也律書樂圖云横
吹胡樂也昔張博望入西域𫝊其法于西京得摩訶兠
勒一曲李延年因之更造新聲二十八解乘輿以為武
樂漢時常給邊將魏晉以後二十八解又不復存其所
用者唯黄鶴壟頭水出闗出塞入塞折楊栁黄覃子赤
之楊望行人十四曲也唐樂圖所載大横吹部有節鼔
角笛簫笳觱篥七色小横吹部有角笛簫笳觱篥桃皮
觱篥六色惟大横吹二十四曲内三曲馬上警嚴用之
(一曰權樂樹二曰空口蓮三曰賀六運其餘二十一曲備擬所用一曰靈泉崔二曰達和若輪空三曰白净王
子四曰他賢送勤五曰鳴和羅純羽□六曰歎度熱七曰吐久利能比輪八曰𤣥比敦九曰植普離十曰胡笛
爾笛十一曰鳴羅特罰十二曰比久伏大汗十三曰于理真斤十四曰素和斛律十五曰鳴纔真十六曰烏鐵
甘十七曰特介汗十八曰度賔哀十九曰阿若于樓達二十曰大賢真二十一曰破陣樂)





















　　横吹出自北國梁棟吹曲曰下馬吹横笛是也今教坊
用横笛八孔鼓吹世俗號為龍頸笛焉梁天監中時有
事太廟詔曰禮稱齊日不樂今親奉始出宫振作鼔吹
外可詳議是時叅議請輿駕始出鼓吹從而不作還宫
如常儀帝從之遂為定制至隋代享廟日始不設鼔吹
殿庭亦勿設樂縣自王公以下祭私廟日亦不得作音
樂質之人情古禮為近之矣梁制美則美矣然於人情
古禮似未為有合也









　　義觜笛如横笛而加觜西梁樂也今髙麗亦用焉







　　樂書卷一百三十

　　欽定四庫全書

　　樂書卷一百三十一

　　宋　陳暘　撰

　　樂圖論

　　胡部

　　八音(匏之屬)

　　十七管竽　　十九管竽　二十三管竽

　　埒竽　　　　雅簧　　　　竹簧

　　震虡簧　　　胡蘆笙　　瓢笙

　　胡􁕍　　　　吹笙































　　聖朝太樂諸工以竽巢和併為一器率取胡部十七管
笙為之所異者特以宫管移之左右而不在中爾雖名
為雅樂實胡音也或二十三管或十九管二十三管則
兼乎四清二變十九管則兼乎十二律七音要皆非古
制也李照雖更制大竽然不能革舊器而兼用之亦未
為深知樂也昔齊宣王悦南郭之吹竽廪食數百人喜
鄒忌鼓琴卒授之國政彼其好世俗之樂徇末忘本如
此孰知與人與衆以反樂之本乎









　　樂府録謂埒竽形類小鍾以手埒之則鳴矣非古制也
















　　三禮圖有雅簧上下各六聲韻諧律亦一時之制也潜
夫論曰簧削鋭其頭有傷害之象塞蠟蜜有口舌之類
皆非吉祥善應也然則巧言如簧而詩人所以傷讒良
有以也唐樂圖以線為首尾直一線一手貫其紐一手
鼓其線横于口中嘘吸成音直野人之所樂耳












　　漢書内𫝊西王母命侍女許飛瓊鼓震虡之簧神仙傳
王遥有五舌竹簧三在石室中遥自取其一以其二與
室中人對鼔之然則震之簧豈亦竹簧歟震為蒼筤竹
故也













　　唐九部夷樂有胡蘆笙聖朝至道初西南蕃諸蠻入貢
吹瓢笙豈胡蘆笙邪















　　後魏宣武素悦胡聲其樂器有胡鼓胡􁕍玉篇謂􁕍笙
是也(􁕍常式反)

　　吹笙

　　釋名曰笙生也象物貫地而生白虎通曰笙之為言施
也牙也萬物始施而牙然則笙之義可知矣穆天子傳
謂西王母吟月吹笙鼓簧吕氏春秋謂墨子見荆王衣
錦吹笙則笙雖堂下之樂古人未嘗不重吹之也樂書卷一百三十一

　　欽定四庫全書

　　樂書卷一百三十二

　　宋　陳𤾉　撰

　　樂圖論

　　俗部

　　八音(木之屬)

　　大拍板　　　小拍板　　　桃皮管

　　桃皮觱篥　　腰鼓　　　　嘯葉

　　立均　　　　四通
























　　拍板長闊如手掌大者九板小者六板以韋編之胡部
以為樂節蓋所以代抃也唐人或用之為樂句明皇嘗
令黄幡綽撰譜幡綽乃畫一耳進之明皇問其故對曰
但能聦聴則無失節奏可謂善諷諫矣聖朝教坊所用
六板長寸上鋭薄而下圓厚以檀若桑木為之豈亦柷
敔之變體歟



























　　桃皮捲而吹之古謂之管本亦謂之桃皮觱篥其聲應
簫笳横吹之南蠻髙麗之樂也今鼔吹部其器亦存焉























　　腰鼓之制非特用土也亦有用木為之者矣土鼓土音
也木鼓木音也其制雖同其音則異後漢禰衡雅善擊
鼓其妙入神然亦進乎技者也曹操以伶人待之不足
以辱之適自取辱而已唐武宗朝有趙長史亦善於此
其可與禰衡同日語哉












　　嘯葉論闕

　　立均

　　伶州鳩曰律所以立均出度也韋昭謂其制以木長七
尺繫之以絲以均鐘音以出大小清濁之度漢大予樂
類之宋均曰均長八尺而施弦然古之神瞽考中聲而
立之以制度則三五合而為八尺而施弦固足以考中
聲均鐘音而出度也韋昭七尺之説豈亦溺于七音之
變然邪後世京房之凖晉之十二笛梁之四通皆所以
協律和聲而説者以謂定律之器始于管種于鐘移于
(缺)　於通蓋立均之變體也胡人有五旦五耽之名亦
均之異名歟

　　四通

　　梁武帝素善鍾律以祖冲之尺校半分以新尺制為四
(缺)器又為十二笛以冩通聲并周代古鍾悉無差韻一
(缺)之制也









　　樂書卷一百三十二

　　欽定四庫全書

　　樂書卷一百三十三

　　宋　陳暘　撰

　　樂論圖

　　俗部

　　八音(金之屬上)

　　序俗部　　　編鐘上　　　編鐘中

　　編鐘下　　　大鎛　　　　博山鐘

　　飛廉鐘　　　儀鐘　　　衡鐘

　　古文鐘　　　千石鐘　　九乳鐘

　　平陵鐘　　　杜陵鐘　　華鐘

　　鳴鐘　　　　啞鐘　　　□鐘

　　序俗部

　　俗部之樂猶九流雜家者流非朝廷所用之樂也存之
不為益去之不為損民間用之雖無害於事然方響十
六同為一架雜用四清之聲適足以使民之心淫矣鄭
衛之音也欲民之移風易俗難矣如欲用之去四清以
協律可也































　　古者編鐘大小異制有倍十二律而為二十四者大架
所用也有合十二律四清而為十六者中架所用也有
倍七竒而為十四者小架所用也昔宋沇為太常丞嘗
待漏光宅寺聞塔上風鐸聲傾聽久之因登塔厯扣之
得一鐸往往無風自摇洋洋乎有聞矣摘而取之果姑
洗編鐘也又嘗道逢度支運乗其間一鈴亦編鐘也及
配懸音皆合其度豈亦識微在金奏者乎


















　　鎛本小鐘沈約等誤以為大不考經傳之過也馮元樂
論謂此鎛鐘迺官帑中所獲者其柄内空扣之不得其
聲豈淪翳土莾泉漬壤蝕失其真響邪至其小者差與
太常編大小相類云(許慎曰鎛錞于之屬所以應鐘磬堵以二金樂則鼔鎛以應之)

　　博山鐘

　　戴延之西征記曰鐘大者三十二博山頭形環紐作師
子頭鐘身彫鏤龍虎文髙二丈厚八尺大面廣一丈二
尺小靣七尺或作蛟龍或作鳥獸周繞其外陸翽鄴中
記其説亦然豈皆有所𫝊聞然邪

　　飛亷鐘

　　趙將軍張珎領郡邑民徙洛陽六鐘猛虡九龍翁仲銅
駝飛廉鐘一沒盟津中(戴延之西征記曰陜縣城西北二面帶河河中對城西北角水
涌起銅鐘翁仲頭髪常出水上漲减常與水齊晉軍當至髪不復出唯見水中嗟嗟有聲聞數里翁仲本在城
内大司馬門外為賊所徒當西入関至此而沒)郭縁生述征記曰洛陽太極殿
前大鐘六枚父老云曽有欲移此鐘者聚百數長絙挽
之鐘聲震地自是莫敢復犯然則太極殿六鐘豈邑民
所徙者邪(戴延之西征記曰洛陽太極殿前左右各三銅鐘相對大者三十二圍小者二十五圍廣
古今五行記曰陜州黄河有銅鐘在水水大小常自浮出毎晦朔隂雨之日輙鳴聲響悲亮行客聞之莫不愴
然)

　　儀鐘

　　後魏宫架之制四箱有儀鐘十四虡廢而不用元孚奏
去之至隋牛洪建言古者鎛鐘據儀禮叩擊為節無合
曲之義大射二鎛皆亂擊焉乃依後周以十二鎛相生
擊之聲韻自此諧矣(前此宫縣四箱十六架編黄鐘之磬十四雖器名黄鐘而聲實夷則
抑又姑洗縣于東北㽔賔列於西南器象差位則調律亦不和矣)

　　衡鐘

　　江左黄鐘之宫其東衡鐘其制蓋大于鎛豈鳬氏鐘衡
之遺制歟至梁去衡設鎛亦因時而為之非有異意也

　　古文鐘

　　虞喜志林曰吴時于江中得鐘有百餘字募求讀者竟
無人曉何法盛晉中興書曰義熈十一年霍山崩□出
銅鏡六枚上有古文科斗書人莫能識廣古今五行記
曰㑹稽人陳清于井中得小鐘長七十二分上有古文
十八字其四字可識云㑹稽嶽命郭璞云愍懷喪覆元
帝中興之應自宣帝至恭帝數十八其為古文則一其
所以可識不可識者豈歴年滋久漫㓕不可復知邪然
先儒著其事應切意其未必然也

　　千石鐘

　　漢髙帝之廟巨鐘十枚其容受千石矣撞之聲聞百里豈表
人之侈心乎故説苑曰秦始皇建千石之鐘立萬石之簴

　　九乳鐘

　　𫝊曰君子鑠金為鐘四時九乳是以撞鐘以知君鐘調
是君道得宋均以為九乳象九州豈古人制作皆有所
法象邪

　　平陵鐘

　　杜陵鐘

　　漢髙帝平陵宣帝杜陵其鐘皆在長安夏侯征西欲徙
詣洛陽重不能致縣在清明門裏道南其西者平陵鐘
也東者杜陵鐘也古之人用鐘非特在陵雖廟亦用之
矣古今樂録曰髙廣中四鐘皆秦時廟鐘也重十二萬
斤明帝徙二鐘在南宫然秦鐘非制毁之可也徙之南
宫亦未免啟後世人主之侈心歟

　　華鐘

　　張衡曰發鯨魚鏗華鐘薛綜以謂凡鐘欲令大鳴故作
蒲牢于上所以擊之者鯨魚有象刻文故曰華鐘也(晉都
洛中丙申春翰林學士王仁裕夜直聞禁中蒲牢發聲如打頂腦間其鐘忽撞作破裂索索之聲旬餘矣既而
中春晉帝果幸梁汴石渠金馬移在别宫迄今十三年矣索索之兆信有驗焉)

　　鳴鐘

　　豐山有鐘霜降則鳴黄河有鐘隂雨則鳴氣感之也(山海
經五行記)漢魏殿鐘山摧則鳴類召之也(東方朔傳武帝未央宫殿前鐘無故
自鳴三日三夜不止帝以問朔朔對曰銅者土之子以隂陽氣類言之子毋相感恐山有摧陁者居三日南郡
太守以山崩為言帝因大笑又異苑曰魏殿前鐘忽大鳴張華曰蜀銅山崩久之果然)

　　啞鐘

　　唐太宗召張文收于太常令與祖孝孫參定雅樂有古
鐘十二近代惟用其七餘五者俗號啞鐘莫能通鳴文
收吹律調之聲皆響徹由此觀之近代惟用其七者豈
有他哉蔽於不用十二律而溺於二變故也然則二變
果不可用於鐘律明矣

　　毁鐘

　　齊景公為大鐘將縣之仲尼伯常騫晏子俱朝曰鐘將
毁撞之果毁公見三子問之晏子對鐘大不以禮也仲
尼曰鐘大縣小下氣上薄也伯常騫曰今日庚申申雷
日也隂莫勝于雷也三子異對而同歸豈非各有所見
然邪














　　樂書卷一百三十三

　　欽定四庫全書

　　樂書卷一百三十四

　　宋　陳暘　撰

　　樂圖論

　　俗部

　　八音(金之屬中)

　　方響　　　　單鐸　　　　雙鐸

　　風鐸　　　　車鐸　　　　賈鐸

　　銅鐸　　　　將于　　　　鐵笛

　　銅管　　　　銅琵琶















　　方響之制蓋出於梁之銅磬形長九寸廣二寸上圓下
方其數十六重行編之而不設業倚於虡上以代鐘磬
凡十六聲比十二律餘四清聲爾抑又編縣之次與雅
樂鐘磬異下格以左為首其一黄鐘其二太蔟其三姑
洗其四仲吕其五蕤賔其六林鐘其七南吕其八無射
上格以右為首其一應鍾其二黄鍾之清其三太蔟之
清其四姑洗之清其五仲吕之清其六大吕其七夷則
其八夾鐘此其大凡也後世或以鐵為之教坊燕樂用
焉非古制也非可施之公庭用之民間可也今民間所
用纔三四寸爾































　　聖朝鐸制有二有木為單頭者今太常用之所以引文
武之舞也























　　後周世宗朝長孫紹逺初為太常廣造樂器無不克諧
惟黄鍾不調居嘗患之後因聞浮圖氏三層上鳴鐸聲
雅洽宫調取而配奏之果諧韻矣觀隋代太常宗廟雅
樂唯作大吕廢黄鐘何妥奏而用之可謂深於古制者
矣開皇中鄭譯等定樂初為黄鐘調非不善也而萬寳
常反以為亡國之音請以水尺為律以調器聲下鄭譯
二律太常善聲者多排毁之不亦宜乎










　　晉荀勗嘗道於趙聞賈人牛鐸之聲而識之及掌樂音
韻未調乃曰得趙之牛鐸則諧矣遂下郡國取之晉樂
自是克諧眞知音者也唐承周隋之亂樂縣獨無徴音
李嗣眞一旦聞砧聲有應之者後以喪車鐸入振之于
東南隅果掘得一石裁為四器補樂縣之闕云(朱説為太樂令
知音近代無比太常久無微調説考鐘律得之國史補所載云)











　　晉愍帝建興中晉陵陳寵于田野間得銅鐸五枚皆為
龍虎形焉通禮義纂曰鐸大鈴振之以通鼔也大周正
樂曰鐸如鐃摇之以和鼔也以周官鼔人推之以金錞
和鼔以金鐸通鼔則鐸通鼔之器非所以和鼔也大周
正樂之説不攻而自破矣












　　周官有錞于之制蓋樂作則鳴之與鼔相和也五代之
時已亡其制然則將于當時宫縣四無筭樂中用之豈
錞于之變體歟














　　鐵笛之制未知所起今民間往往有之
















　　秦咸陽之有銅人十二坐髙三五尺列在一筵上琴筑
竽笙各有所執組綬華彩儼若生人矣筵下有銅管上
口髙數尺一管内空有繩大如指使一人吹空管一人
紐繩則琴瑟竽筑偕作殆與眞樂無辨西京雜記載之
詳矣












　　昔元行冲為太常卿時有人於古塚中得銅物似琵琶
而身正圓莫有識者元視之曰此阮咸所造樂具乃命
工匠易銅以木其為聲雖清而雅然亦失其故音矣





　　樂書卷一百三十四

　　欽定四庫全書

　　樂書卷一百三十五

　　宋　陳𤾉　撰

　　樂圖論

　　俗部

　　八音(金之屬下)

　　鼓吹鉦　　　警嚴鉦　　　刁斗

　　鎗鎗　　　　銅角　　　　銅磬

　　銅鉢　　　　銅簴　　　　鐡磬

　　鐡簧　　　　金管　　　　銅律

　　銅籥　　　　銅權














　　説文曰錚金聲也釋名曰金禁也為進退之禁也東觀
漢記叚頴有功而還介士鼓吹錚鐸金鼓雷震動地然
則鼓吹鉦其来尚矣今太常鼓吹部用之然鉦錚一也
特其名異耳觀繆襲作魏鼓吹曲十二篇韋昭作吴鼓
吹曲十二篇傅𤣥作晉鼓吹曲二十二篇沈約作梁鼓
吹曲十二篇然則鼓吹鉦未嘗不協鼓吹曲矣











　　采芑宣王南征之詩也而曰鉦人伐鼓然則警嚴鉦其
來尚矣今太常鼓吹部警嚴用之















　　漢書舊儀中宫南宫城門擊刁斗又名臣奏曰漢興以
來宫殿省閣五六重周衛刁斗纂文曰刁斗持時鈴也
然則刁斗守衛師行之器也以銅作(缺)其形如銚而無
縁其中所容一斗耳晝炊夜擊漢將李廣軍用焉俗謂
之鎗鎗唐宫縣内無筭樂用之非古制也












　　南史綦母之貴倖嘗以鼓角横吹自隨張興世嘗為天
子鼓角又梁鼓角横吹之曲六十有六然則鼓角之制
其來尚矣














　　銅磬梁朝樂器也後世因之方響之制出焉今釋氏所
用銅鉢亦謂之磬葢妄名之爾齊梁間文士擊銅鉢賦
詩盖亦磬之類胡人之音也














　　秦始皇不道歛天下銅鐡作銅虡於咸陽漢髙帝廟有
銅虡二魏明帝徙之洛陽尚在三輔黄圖曰始皇遺虡
髙三丈鐘小者十石彼其侈心如此其可法後世邪














　　鐡磬南齊之器也初官城諸却敵樓用鼔警夜以應更
唱太祖以鼓多驚寢遂易以鐡磬其更鼓之變歟















　　民間有鐡葉簧削鋭其首塞以蠟蜜横之於口呼吹成
音豈簧之變體歟















　　昔華歆與管寜邴原相友曽共鋤園得金管一隻寜以
鋤揮之與瓦礫無異抳而擲之其輕物重義如此















　　銅為物之至精不為燥濕寒暑變其節不為風雨暴露
改其形介然有常有似於士君子之行故凡律度量衡
用銅者所以同天下齊風俗也要之不若用竹一本於
自然而已晉武帝時荀朂校大樂八音不和乃作銅律
吕以調聲韻豈亦祖述漢人遺制歟

　　銅籥

　　蔡雄起銅籥之制容一千二百黍大致與漢志冥㑹亦
庻乎近古矣

　　銅權

　　後魏宣武帝之時詔李崇緝理聲樂更造鍾磬仍付并
民王顯達所獻銅權稽参古今鍾律凖度與權参合亦
近古之器也












　　樂書卷一百三十五

　　欽定四庫全書

　　樂書卷一百三十六

　　宋　陳𤾉　撰

　　樂圖論

　　俗部

　　八音(石之屬)

　　編磬上　　　編磬中　　　編磬下

　　石鼓　　　　玉鼓　　　　石鍾

　　玉律　　　　玉琯　　　　玉笙

　　紫玉簫　　　白玉簫　　　玉琴

　　玉笛　　　　瑤簴　　　　玉方響

　　玳瑁笛　　　神鉦　　　　石角

　　梵貝　　　　玉螺




























　　編磬二十八之説始於漢之鄭康成非古制也大架所
用二十四枚應十二律倍聲唐李紳所𫝊也小架所用
十四枚通黄鐘一均上倍之大周正樂所出也二八之
制其失自乎四清二七之制其失自乎二變上不失之
四清下不失之二變其為李紳所𫝊者乎樂苑曰堂上
磬十四枚下七枚具黄鍾一均聲上七枚倍也非徒不
如去二變以協律亦不知堂上特設黄鍾一以尚拊之
制也









　　𫝊稱八方之荒有石鼔焉䝉之以皮其音如雷零陵有
鳴石二其狀似鼓亦謂之石鼓磬之類也晉時吴郡臨
平有石鼔出焉考之無聲張華謂武帝曰可取蜀中桐
材刻作魚形扣之卒如其言聲聞數里郭縁生述征記
曰逢山祠有石人石鼓臨海記曰白鶴山有石鼓如石
之響後秦記曰天水冀地石鼔鳴野羣雉皆雊齊地記
曰城東祠山有石鼓將有寇難則鳴所以豫警備也吴
興記曰長城有夏架山石鼔磐石為足聲如金鼔鳴則
三吴有兵矣郡國志吴王離宫在石鼓山南有石鼓要
之皆感應異器鼓鳴即兵起非樂器之常也























　　春秋孔演圖有人金卯興於豐擊玉鼓駕六龍然則鼓
盖有以玉為之者矣先王之論玉以謂其聲清越以長
樂也裁之為佩左㣲角右宫羽則自然之樂固已存乎
其中矣古有玉笛玉簫玉管玉磬皆取諸玉亦奚不可
為鼓哉












　　武昌記鐘臺山有一石鐘或時鳴響逺邇聞之故名鐘
臺焉裴子野宋略曰永嘉元年鐘山洪水有鐘自山流
出時人得之因以名云














　　物之美者莫如玉盡玉之象者莫如乾故立天之道曰
隂與陽以玉為律盖取自然亷潤所以宣六陽六隂之氣也
黄帝作律以玉為管長尺六孔為十二音晉武帝時汲
冢亦獲玉律故古法物有七品而姑洗中吕玉律居二
焉尚書中候氣用玉為律以候之東漢以玉律十二候
氣于殿中以竹律六十候氣于靈臺以十二律候氣先
王之法也以六十律候之豈因京房之陋而不知其非
歟王子年拾遺録謂師延撫一弦之琴則地祗皆升吹
玉律則天神俱降其言迂誕蓋不深考周官大司樂之
過也























　　啇受之時西王母獻昭華玉琯然則下琯蓋有以玉為
之者矣















　　漢奚景及説文曰舜祠下得笙白玉管則古人蓋有以
玉為笙者晉潘岳嘗賦笙曰設宫分羽經徴列啇始泰
終約前榮後瘁可謂知樂盈而退以反為文矣






















　　唐咸寧中張毅冢中得紫玉簫古有紫玉簫曲是也明
皇天寳中安禄山自范陽入覲獻白玉簫管數百陳于
梨園則玉簫之器蓋不始于古矣






















　　吴均續齊諧記述王彦伯善鼓琴嘗至吴郵亭維舟中
渚秉燭理琴見一女子坐於東狀取琴調之似琴而非
其聲甚哀雅類今之登歌廼楚光明曲也唯嵇叔夜能
為此聲自此以外𫝊習數人而已彦伯盖所未聞請欲
受之女更為彈之遲明女取錦繡等物贈別彦伯以玉
琴答之而去則古人固有以玉為琴者矣











　　梁州記咸寜中有盗竊發張駿冢得白玉笛唐天寳中
明皇命紅桃歌貴妃凉州曲親御玉笛為之倚曲則玉
之為樂器非特可為笙簫亦可為笛矣今士夫之家徃
徃有之(開元𫝊信記載唐明皇嘗坐朝時以手指上下按其腹朝退髙力士進奏曰陛下向來數以手
自按其腹豈非聖體小不安耶明皇曰非也吾昨夜夢遊月宫諸仙娱余以上清之樂流亮清越殆非人所聞
也酬酢久之合奏諸樂以送吾歸其曲凄楚動人杳杳在耳吾以玉笛尋之盡得之矣坐朝之際慮忽遺忘故
懷玉笛時三復上下尋之非不安也力士再拜賀曰非常之事也願陛下為臣一奏之因為之奏其音寥寥然
不可名也力士又再拜且請其名明皇笑曰此曲名紫雲迴遂載於樂章今太常刻石在焉)









　　楚詞曰簫鐘兮瑤簴然則瑤玉以為鐘簴希代之器非
可為後世法也















　　杜陽編述唐文宗時有宫娥沈阿翹本吴元濟之妓嘗
自進元濟所與一白玉方響光明潔冷可照數十步以
犀為槌以雲檀香為架芬馥襲人彌月不散制度精妙
非世所有真希代之器也然亦難得之貨古人不貴焉













　　聖朝嘉祐中王疇欲定大樂嘗就成都房庶取玳瑁古
笛以校金石然則笛之為器豈特玉與竹哉























　　郡國志洞庭山有宫五門東有石樓樓下兩石鼓扣之
其聲清越世所謂神鉦也晉孝武樂章曰神鉦一震九
域來同威而不猛之效也






















　　三國典略曰初魏世山摧得三石角藏之武庫至是齊
主入庫賜從臣兵器持此角賜平秦王歸彦曰余事常
山不得反事長廣得反反事時將此角嚇漢也














　　貝之為物其大可容數升蠡之大者也南蠻之國取而
吹之所以節樂也今之梵樂用之以和銅鈸釋氏所謂
法螺赤土國吹螺以迎隋使是也梁武帝之樂有童子
伎倚歌梵唄豈不幾夏變於夷乎故孟子曰吾聞用夏
變夷未聞變於夷者也(唐貞元中螺國進有玉螺銅鼓)



　　樂書卷一百三十六

　　欽定四庫全書

　　樂書卷一百三十七

　　宋　陳暘　撰

　　樂圖論

　　俗部

　　八音(土之屬)

　　七孔塤　　　八缶　　　　八孔塤

　　水盞　　　　拊瓶　　　　扣甕

　　擊甌　　　　擊壤　　　　鼔盆

　　土鞚　　　　腰鼔　　　　瓦琵琶















　　一三五為九二四為六九者陽數之窮六者隂數之中古
塤六孔用其方色所以應六律出聲也聖朝太樂舊塤
七孔上下皆圓而髹之以應七音而已非先王雅樂之
制也













　　唐永泰初司馬滔進廣平樂蓋有八缶具黄鍾一均聲
亦在所可取矣















　　景祐馮元樂記今太樂塤八空上一前五後二髹飾其
上釋名曰塤之為言喧也謂聲濁喧喧然主塤言之又
曰塤壎也主壎言之故説文曰壎為樂器亦作塤其實
一也













　　近世民間用九甌盛水擊之謂之水盞合五聲四清之
音其制蓋始于李琬特世俗之樂非雅調也































　　唐武宗大中初天興縣丞郭道源取邢甌越甌十二酌水
作調以筯擊之其音妙于方響咸通中呉蠙亦精於此
劉安曰窮鄉之社扣甕拊瓶相和而歌以為樂豈亦擊
甌類歟非古制也自擊建鼓撞巨鐘觀之則扣甕拊瓶
之樂亦足羞矣墨子曰農夫息於吟缶之樂亦此類歟












　　壤之為器以木為之形如履節長一寸餘前廣後鋭童
子之樂也與堯時擊壤而歌者異矣















　　古之缶制形如覆盆缶類也莊周鼔盆而歌以明哀樂
不入於胷次與日昃之離不鼔缶而歌異矣昔齊景公
飲酒去冠被裳而鼔盆晏子責之無禮豈非善正救之
臣乎













　　唐歴代樂儀俗樂之器土則附革而為鞚也吕不韋曰
堯使􁌑以麋􁋦冥缶而鼓之然則土鞚豈以麋􁋦冥缶
之類歟














　　腰鼓之制大者瓦小者木皆廣首纖腹沈約宋書蕭思
話好打細腰鼓豈謂此歟















　　晉阮咸善彈琶琶後有發咸塚者得琵琶以瓦為之時
人多不識以琴合調大抵異器而同音也(昔王保義有女善彈琵琶
夣異人授之樂曲其聲清越類于仙家紫雲之亞焉其所𫝊之曲有道調宮玉宸宫夷則宫神林宫蕤賔宮無
射宫元鍾宫黄鍾宫散水宫仲吕宫啇調獨蓓泛好仙商側商紅綃啇風香林鍾商醉吟啇玉仙啇
調角調醉吟角大吕角南吕角中吕角髙大植角角羽調鳯吟羽背風香背南羽背平羽應聖羽玉
玉宸羽風香調大吕調曲名亦同人問有凉洲伊渭州甘州緑腰莫靻領盃樂安公子水牯子阿濫　之
屬凡二百餘曲所異者徵調中彈湘妃怨哭顔回常時胡琴不彈徴調而已真異事也)

　　樂書卷一百三十七

　　欽定四庫全書

　　樂書卷一百三十八

　　宋　陳晹　撰

　　樂圖論

　　俗部

　　八音(革之屬上)

　　掆鼓　　　　羽葆鼔　　　警鼔

　　鐃鼓　　　　節鼓　　　　鷺鼓

　　鸖鼓　　　　鼉鼔　　　　連鼔

　　方鼔　　　　朝鼔　　　　諫鼔















　　隋大駕鼓吹有掆鼓長三尺朱髹其上工人青地苣文
大業中煬帝宴饗用之唐開元禮義羅曰掆鼓小鼓也
按圖鼓上有盖常先作之以引大鼔亦猶雅樂之奏􁈹
與金鉦相應皆有曲焉律書樂圖云掆鼓一曲十揲一
曰驚雷震二曰猛虎駭三曰鷙鳥擊四曰龍媒蹀五曰
靈夔吼六曰鵰鶚爭七曰壯士奮怒八曰熊羆哮吼九
曰石盪崖十曰波盪壑並各有辭其辭無𫝊焉大常鼓
吹前部用之中宗時欲自妃主及五品以上毋妻婚𦵏
之日特給鼓吹宫官亦然是不知鼓吹之作本為軍容
也昔黄帝涿鹿有功以為警衛鉦鼓有靈夔孔雀鵰鶚
爭石墜崖壯士怒之類自昔功臣備禮得用之矣今夫
郊祀天地唯有宫縣而無案架則知軍樂之用尚不給
於神祀况可接於閨閫者哉




















　　隋書鼓吹車上施層樓四角金龍垂流蘇羽葆唐羽葆
之制縣於架上其架飾以五采流蘇植羽也蓋鐃鼓羽
葆鼓皆飾以丹青形制頗類掆鼓今大常鼓吹後部用
之律樂圖云羽葆一部五色十八曲一大和二休和三
七徳四騶虞五基王化六纂唐風七厭炎精八肇皇運
九躍龍飛十珍馬邑十一興晉陽十二濟渭隂十三應
聖期十四御宸極十五寧兆庶十六服遐荒十七龍池
十八破陣樂然則羽葆其節奏如此而已破陣終焉豈
後世賞軍功之樂邪昔陶侃平蘇峻除侍中太尉加羽
葆鼓吹則其為賞功之樂可知矣今鼔吹騎從者自羽
葆鼓等皆馬上擊之其制與隋唐異也






















　　𫝊曰嚴警鼓一十二面大將營前左右行列各六面在
纛後故大周正樂謂凡鼓施於邉徼謂之警鼓昔楚厲
王有警鼔與百姓為戒既而飲酒太過而擊民大驚使
人止之居數月警而擊之民莫有起者然則警衆之鼔
可不慎其所擊哉隋大業中煬帝制宴饗設鼔吹夜警
用一曲俱盡次奏大鼓然不知非宴饗所當用也











　　唐六曲曰凡軍鼓之制有三一曰銅鼓二曰戰鼔三曰
鐃鼓其制皆五采為重盖究觀樂圖鐃鼔鼓吹部用之
唐朝特設為儀而不擊爾然劉瓛定軍禮謂鼓吹未知
其始漢以雄朔野而有之鳴笳以和簫非八音也隋大
業中鐃鼔十二曲供大駕六曲供皇太子三曲供王公
宴饗所用也觀漢有鼓吹鐃歌十八曲晉有鼓吹鐃歌
古辭十六篇宋有鼔吹鐃歌十篇然則鐃鼓豈非鼔吹
鐃歌之鼓邪(唐自鐃鼓以下屬鐃鼓部律書樂圖云鐃軍樂也其部四色七曲一曰破陣樂二曰
上車三曰行車四曰向成五曰平安六曰權樂七曰太平各有記也)
























　　節鼔不詳所造盖拊與相二器之變也江左清樂有節
鼓狀如奕局朱髹畫其上中開圓竅適容鼔焉擊之以
節樂也自唐以來雅樂升歌用之傅休奕節鼓賦曰鐄鐘
鳴歌九韶興舞口非節不詠手非節不拊是也隋制節
鼓上自大駕中自皇太子下逮正一品並朱漆畫飾以
葆羽其曲十有二唐六典用之所以興止登歌之樂如
縣内之柷敔其制五采重盖青樂部以之今太樂升歌
用之或以為齊鼓非也









　　鷺鼓精也故魯頌有駜詩曰振振鷺鷺于飛鼓咽咽醉
言歸古之君子仕於伶官傷頌聲之不作故飾鼓以鷺
欲其流風存焉或言晉移雷鼓建康宫之端門有雙鷺哾
鼓而飛于雲末或言孫恩破雷門鼓見白鵠飛去亦近
乎恠君子不道也












　　唐宫縣之樂有鼗鼓四座而鷺鼓居其一齊武帝夀昌
畫殿南閣置白鷺鼓吹二部大周正樂鷺一作鸖二鼓
於樂録見之矣














　　鼉鼓之名見於詩之靈臺詩人特託之其鳴逢逢為靈
徳之應非實鼓也司馬相如上林賦曰建靈鼉之鼓則
鼉鼓之制其詳雖不可得而知所可知者亦在所建而
已













　　連鼓唐張文收燕樂有之今大常鼓吹後部用之嘗觀
齊書武帝時夀昌畫殿南閣置白鷺鼔吹二部乾光殿
東頭置鐘磬兩箱皆宴樂䖏也然則鼓吹之樂非燕樂
也唐人用之燕樂不亦失乎嘗觀王亮母伏妃有疾祓
於洛水亮弟兄侍從並持節鼓吹震耀洛濵武帝登凌
雲臺望之曰伏妃可謂富貴矣夫以人主視伏妃鼔吹
之盛尚以為富貴則鼓吹富貴之具人主所獨有也雖
有時授之臣子以寵褒之亦不可以有過矣故吴質為
北中卽將來朝詔列鹵簿鼓吹至闕而止庶乎敬君也
晉皇太子朝鼓吹將入東掖門劉毅劾其不敬止於門
外可謂知敬君之禮矣






















　　方鼓八面唐大厯中司馬滔進廣平樂作鼓應黄鍾一
均聲















　　鼓所以撿樂為羣音之長也然則施於府寺之鼓其朝
鼓歟𫝊曰有木可提執施於朝則登聞之鼓敢諫之鼔
是也昔人有諫鼔之歌盖本諸此





　　樂書卷一百三十八

　　欽定四庫全書

　　樂書卷一百三十九

　　宋　陳晹　撰

　　樂圖論

　　俗部

　　八音(革之屬中)

　　大鼓　　　　常用大鼓　　中鼓

　　小鼓　　　　枹鼓(亦名桴鼓)　交龍鼓

　　三杖鼓　　　頭鼓　　　　聒鼓

　　和鼓　　　　雲花黄鼓　　雲花白鼓

　　青鼓　　　　赤鼓　　　　黑鼓














　　後世大鼔古鼖鼓也其制長八尺唐六典曰凡大駕鼓
吹並朱漆畫之是也昔吴王夫差啟虵門以厭越越人
為雷門以攘之擊大鼔於雷門之下而虵門聞焉唐徳
宗自山南還宫而闗輔有懐光吐蕃之虞詔太常習樂
去大鼔至鄭餘慶為卿始奏復用大鼓則大鼔之不可
廢如此今太常鼔吹奏嚴用之雖所以節曲亦所以待
暴也漢元帝晚年留好音樂嘗置鼔殿下自臨軒檻取
銅丸以檛之中嚴鼓之節可謂窮極幼眇矣然特戲事
爾天子且無戲言况戲事哉此所以為漢室肇衰之主
歟























　　周髀者十人之長執錞百人之師執鐸千人之師執鼙
萬人之將執大鼓隋制大駕用大鼓飾以葆羽工人皁
地苣文皇太子王公亦得用之故大駕十五曲皇太子
十二曲王公十曲今教坊用焉(律書樂圖云大鼓十五曲内三曲嚴用第一曰
元麟合邏第二曰元麟他固第三曰元麟䟦至慮餘十二曲警用第一曰元咳大至遊第二曰阿列乾第三曰
破達折利紇第四曰賀羽真第五曰鳴都路第六曰勃鳴路跋第七曰胡雷折槌第八曰元咳赤頼第九曰赤
頼第十曰吐該乞物真第十一曰貪失利第十二曰賀粟胡真)










　　隋制皇太子有大鼓小鼓而無金鐲大鼓長鳴工人紫
帽緋袴褶小鼓中鳴工人青帽青袴褶正一品大鼔長
鳴工人紫帽赤布袴褶小鼓中鳴工人青布袴褶世有
龍頭大掆中鼓獨掲小鼔隨品秩焉(掆古象反掲音桀)唐樂圖
其制有一大鼔鼔上負一小鼔皆卧之律書樂圖曰小
鼓九曲内一曲馬上用八曲嚴警用並屬鼔吹部也(第一
曲曰漁陽二雞子三警鼓四三鳴五合節六覆七步八南陽會星九單謠)










　　桴鼓唐燕樂有之今太常鐃吹前部用之一曰枹鼔也
𫝊曰在村墅曰枹鼓枹一作桴調擊鼓物也(桴音浮)















　　今大常鼓吹部宣徳門外肆赦日用之
















　　三杖鼓非前代之制唐咸通初有王文舉尤妙㺯三杖
打橑萬不失一懿皇師之失人主之體也近世民間尤
尚此樂其器有三等與歌者句拍相附為節一曰頭鼓
其形類鞉歌者左右執之以發歌二曰聒鼔□其聲在
二鼓之間三曰和鼓比二鼓最大相和成聲其要在乎
杖也











　　天子郊祀廟享用雲花黄衣鼓四吉禮故也山陵用雲
花白衣鼔二凶禮故也















　　北齊諸州鎮戍各給鼓吹工之多寡以大小等級為差
諸王為州給赤鼔皇子増給吴鼓上刺史給青鼔中州
以下及諸鎮戍給黒鼔皆有衣色如之聖朝沿襲斯制
諸州鎮戍未嘗不給鼓角第其色之同異未純於北齊
之制也



　　樂書卷一百三十九

　　欽定四庫全書

　　樂書卷一百四十

　　宋　陳晹　撰

　　樂圖論

　　俗部

　　八音(革之屬下)

　　熊羆鼔上　　熊羆鼓下　　漏鼓

　　街鼓　　　　唐鼓　　　　黄鍾鼔

　　夏至鼓　　　冬至鼓　　　聖鼓

　　散鼓　　　　教坊鼓　　　撫拍

　　青角　　　　赤角　　　　黑角














　　熊羆鼓其形製小而有架具羽葆流蘇之飾唐樂圖所
𫝊羽葆部熊羆十二案用之















　　此鼓今太常熊羆十二案用之非古也與唐樂圖所傳
制度異矣























　　梁朝宫殿門夜漏盡擊漏鼓以開夜漏上水一刻擊漏
鼓以閉五更三籌正牙門擊鼓諸街遞擊小鼓使聲徹
皇牆諸門為朝士入朝之節(每正牙門閉及止鼓亦准此)聖朝街有
鼓樓而無鼓宜復梁制正宫門啓閉之節肅朝士朝㑹
之心正今日闕典也




















　　唐鼓後世堂上樂用之未詳所起然為是鼓者盖不知
古堂上之樂有拊而無鼓矣

　　黄鐘鼓

　　春秋感精符冬日至人主與羣臣左右縱樂五日乃使
八能之士撞黄鍾之鐘擊黄鍾之鼓公卿大夫列士亦
使八能之士擊黄鍾之鼓鼓黄鍾之瑟吹黄鍾之律則
天地之氣以和應黄鍾之音矣亦應時造理之樂也

　　夏至鼓　　冬至鼓

　　易通卦驗曰冬至鼓用馬革圓徑八尺一寸夏至鼓用
牛皮圓徑五尺七寸先王之制未必如此其異其説亦
失之拘矣帝王世紀曰黄帝殺夔以其皮為鼓聲聞五
里然則古之冒鼓亦不必牛馬之皮雖夔皮亦用之矣

　　聖鼓

　　盛宏之荆州記陽山縣有豫章木可二丈號為聖木秦
人伐為鼓顙顙成忽奔逸至桂陽又王韶之始興記息於
臨武遂之洛陽因名聖鼓城亦近乎怪云

















　　聖朝初載宫縣之樂設建鼓於四隅徒用為儀而不擊
設散鼓四以代之非古制也景祐中易之以三等鼗鼓
之制可謂近古矣






















　　大周正樂有撫拍以韋為之實之以糠撫之以節樂也
豈搏拊之變體歟今夫土爰稼穡土者冲氣之行稼穡
者冲氣之穀而糠者又五穀之餘者也搏拊以作樂所
以發中聲而已未聞用之以節樂也撫拍之制其去古
逺矣




















　　革角長五尺形如竹筒本細末大唐鹵簿及軍中用之
或以竹木或以皮非有定制也侯景圍臺城嘗用之大
抵胡部俗部通用之器也北齊諸州鎮戍各給鼓吹諸
王給赤鼔赤角皇子増給吴鼓長鳴角上州刺史給青
鼓青角中州以下及諸州鎮戍給黑鼔黑角器皆有衣
並同鼓色焉


　　樂書卷一百四十

　　欽定四庫全書

　　樂書卷一百四十一

　　宋　陳晹　撰

　　樂圖論

　　俗部

　　八音(絲之屬)

　　頌琴　　　　擊琴　　　　一絃琴

　　十三絃琴　　二十七絃琴　月琴

　　素琴　　　　素瑟　　　　清角

　　鳳凰　　　　號鐘　　　　繞梁

　　緑綺　　　　清英　　　　焦尾

　　怡神　　　　寒玉石　　　和志

　　六合　　　　石枕　　　　落霞

　　響泉　　　　韻磬　　　　荔支

　　縣琴　　　　百納琴










　　古之善琴者八十餘家各因其器而名之頌琴居其一
焉其絃十有三其形象箏移柱應律宫縣用之合頌聲
也齊桓公以號鐘名之李汧公以韻磬名之是不知鐘
磬各自有器非所以名琴也孔子曰名不正則言不順
以鐘磬名琴豈孔子正名之意乎唐正元初成都有雷
生斵琴其業精妙天下鮮儷也大中有賀若夷尤善此
藝後為待詔彈一曲上嘉歎之賜緋衣至今號為賜緋
調









　　梁栁世隆素善彈琴其子惲毎奏父曲居常感思因變
其體備寫古調嘗賦詩未就誤以筆捶琴坐客以筯和
之惲驚其哀韻乃制為雅音而擊琴自此始矣盖其制
以管承絃又以竹片約而束之使絃急而聲亮舉而擊
之以為曲節江左有之非古制也












　　魏孫登嘗彈一絃琴善嘯毎感風雷嵇康師之故其讚
曰調一絃兮斡叅寥廓嘯一曲兮能驟風雷江左樂用
焉






















　　古者制五絃之琴以應五聲琴之正也後世易之以二
十七絃三倍七音之數琴之變也























　　月琴形圓項長上按四絃十三品柱豪琴之徽轉絃應
律晉阮咸造也唐太宗更加一絃名其弦曰金木水火
土自開元中編入雅樂用之豈得舜之遺制歟大中間
待詔張隱聳者其妙絶倫蜀中亦多能者




















　　昔人祥之日常彈素琴素瑟矣陶隱居不解音聲而畜
素琴一張毎有酒適輒撫㺯以寄其意可謂達君子無
故不徹琴瑟之意矣

　　清角　　　　鳯凰　　　　號鐘

　　繞梁　　　　緑綺　　　　清英

　　焦尾　　　　玉牀　　　　怡神

　　寒玉石　　　和志　　　　六合

　　石枕　　　　落霞

　　黄帝之清角(梁元纂要)趙后之鳯凰(西京雜記)齊桓之號鐘楚莊
之繞梁相如蔡琰之緑綺揚䧺之清英蔡邕之焦尾庾
信之玉牀謝莊之怡神李勉之寒玉石和志洞元之六
合路氏之石枕莊女之落霞求諸先王之制雖未盡合
亦各一代絶特之器也蔡邕之女文姬時年六歲邕嘗
夜鼔琴弦絶文姬曰第二弦邕又故斷其一而問之文
姬曰第四弦邕曰偶得之矣文姬曰吴札觀化知興亡
之國師曠吹律識南風不競由此言之何以不知其知
音之賢女歟

　　響泉　　韻磬

　　國史補載李汧公勉者雅性好琴嘗斵桐為之多至數
百張求者無不與之其中二者一名響泉一名韻磬張
宏靜嘗㑹名客觀鄭宥調二琴各置一榻動宫宫應動
角角應真希代寳也茂因記之謂余家世所寳遭廣明
之亂韻磬為火所燬響泉有洛僧自賊中挈去建中四
年南康王韋臯在蜀得之用佉陁羅木换臨岳承弦命
李陽氷篆之至大順中客㳺巴蜀見攜響泉以行云然
響泉之竒世或鮮鑒但以他琴齊奏彼音絶而此有餘
韻世又有竊其名者苟以墨蹤篆文驗之則真偽覩矣

　　荔枝

　　荔支性堅文直色正而音切生於南閩以芳實美味聞
裁之為琴非古也其自侍御史尉遲君與之始乎尉遲
君與之所成其斷自長樂馮端乎唐人馮宿述之以詔
後世是物不自異宏之其在人乎

　　縣琴

　　昔師經以琴撞魏文侯文侯曰卿何鮮禮之甚也經對
曰臣犝桀紂之君非撞陛下也文侯韙之廼縣琴於門
為終身之戒若師經可謂善危言之臣文侯可謂善受
盡言之君矣

　　百納琴

　　唐汧公李勉素好雅琴嘗取桐孫之精者雜綴為之謂
之百納琴用蝸殻為暉其間三面尤絶異通謂之響泉
韻磬焉







　　樂書卷一百四十一

　　欽定四庫全書

　　樂書卷一百四十二

　　宋　陳晹　撰

　　樂圖論

　　俗部

　　八音(絲之屬)

　　伏犧琴　　夫子琴　靈闗琴　　靈和琴

　　自古善琴者八十餘家一十八樣究之雅度不過伏犧
大舜夫子靈闗雲和五等而已餘皆求意新狀竒終乖
古制君子不貴也唐人有作伏犧樣琴一張長二尺八
寸天祐壬子歳嘉辰日合暉以黄金飾以紫檀且紀歳
月又繫之以讚曰形質治天雅度合律蜀王千面未若
其一妙則妙矣求之舜五絃之制則未也(論琴曰懿哉伏犧氏王天
下始畫八卦削桐為琴面圓法天底平象地龍池八寸通八風鳯池四寸合四氣旁行不流所感無常也)

　　琴制

　　琴之為器有龍池者以龍潛於此其出則興雲雨以澤
物而人君之仁如之有鳯池者以南方之禽其浴則歸
潔其身而人君之徳如之有軫池者亦曰軫柸以其急
於發令且酒以成禮也池側有鳬掌二所以護軫之動
而合制也鳯額下有鳯素一所以接喉舌而申令者也
琴底有鳯足用黄楊木表其足色本黄也臨嶽若山嶽
峻極用棗木表其赤心也人肩者顧其臣有俯就隨肩
之象也鳯翅者左右翼之有副貳人主之象也龍脣者
聲所由出也龍齦者吟所由生也龍口所以受絃而其
鬢又所以飾之也鳯額所以制嗉而其臆又所以承之
也總而言之琴長三尺六寸六分當期之日也腹中天
地二柱當心膂之任也天柱方厚七分居姑洗仲吕之
界地柱方厚六分居南吕無射之界若定位小差近上
則損上聲近下則損下聲當中心則其聲品節矣然斵
製之妙蜀稱雷霄郭諒吴稱沈鐐張越霄諒清雅而沈
細鐐越虚鳴而響亮唐明皇反蜀詔雷儼待詔襄陽馮
昭亦善攻斵鬻之不售節使盧公鈞聞之見重受一張
仍贈之詩自是馮氏門其屨滿矣(伏犧様長三尺九寸三分與後周大累黍
尺同舜樣用古玉尺長三尺八寸二分孔子樣長三尺六寸四分與周尺同秦始皇樣用玉尺三池司馬相如
同後晉尺長三尺八寸六分半一池後漢蔡邕用官尺長三尺七寸八分伯牙用尺同築表尺長三尺七寸二
分嵇康用魏中尺長三尺七寸一池齊東山樣用今尺長三寸三分梁千面用鐵尺長三尺九寸三分無池隋
百面用水平尺長三尺六寸四分古軫用竹言鳯非梧桐不樓非竹實不食)

　　琴暉

　　琴之為樂絃合聲以作主暉分律以配臣自臨嶽際下
至龍口銜絃以夷則為中界夷則至臨嶽下際以仲吕
為中界仲吕上至臨嶽下際以太簇為中界其夾鍾姑
洗㽔賔林鍾四暉即泛調取定又以太簇翻至龍口而
暉數足矣自古暉十有三其一象閏盖用螺蚌為之近
代用金玉瑟瑟水晶等寳未聞有絃繩之義盖所以示
其明瑩以節奢縱而已俗𫝊暉作徽纆之徽誤矣

　　琴勢

　　古者手勢所象本蔡氏五㺯趙耶利所修也左大指象
天左中指象日右無名指象月右大指象大風右食指
象青雲右中指象髙山右小指象地右無名指象下水
龍行者指行如之虎行者指步如之蟹行者倫指如之
鸞行者轉指如之輕行者汎指是也儒父吟未接覆手
是也亮生嘯小起手是也仙人笑下璅是也然彈琴之
法必兩手相附其猶雙鸞對舞兩鳯同翔要在附絃作
勢而不在聲外摇指趙師彈琴未有一聲無法凡一㺯
之内清側殊途一句之中莫不有隂陽派潤至如楚明
光白雪寄清調中彈楚清聲易水鳯歸林寄清調中彈
楚側聲登壠望秦寄胡笳調中彈楚側聲竹吟風哀松
露寄胡笳調中彈楚清聲若此之類非一可謂妙矣

　　琴調

　　古者琴有七例一曰明道徳二曰感神示三曰議風誡
四曰恕察㺯五曰制聲調六曰流文雅七曰善𫝊寫故
宫調五㺯蔡氏所撰其意恢宏合律剛柔相應可類禮
記周易商調四㺯四人所制研究其理褒貶稱善可類
春秋嵇氏四㺯曽附正聲可類尚書廣陵散窵憤歎諷
刺可類毛詩胡笳韻出殊常與正聲偕行可類文選雜
㺯等曲各述其志可類小經子史正女所撰四徳俱備
可類女孝經女誡後世専以聲論才藝其優劣亦可知
矣宋衡陽王義季鎮京口戴顒為之鼓琴並新聲變曲
其遊絃廣陵止息三調皆與世異大祖以其好音長給
正聲伎一部顒合何嘗白鵠二聲以其一調號為清曠
其深於琴調者歟梁栁惲常以今聲轉棄古法而著清
調隋鄭譯更修七始之義而為樂府聲調君子不取也








　　樂書卷一百四十二

　　欽定四庫全書

　　樂書卷一百四十三

　　宋　陳晹　撰

　　樂圖論

　　俗部

　　八音(絲之屬)

　　琴聲上

　　夫琴者君子常御不離於身非若鐘鼔陳於宗廟列於筍虡
也其聲大者不喧譁而流漫其聲小者不湮滅而不聞固足
以和人意氣感發善心也白虎通曰琴者禁止於邪以正人
心亶其然乎今夫宫聲感人則其意懽和商聲感人則其意
勁正角聲感人則其意奮厲徴聲感人則其意舒緩羽聲感
人則其意流平故正直勇義者聴之則奮厲倍苦節孝行忠
烈者聼之則感傷貧苦孀孤抱怨者聴之則感慨輕縱浮薄
好喧囂者聴之則震戢然則修身治性反其天真有不在於
是乎虞舜鼓之而五星見伯牙鼓之而駟馬仰秣瓠巴鼔之
而魚躍潛藻以至師曠之致鶴舞賀韜之致鬼舞朱康之致
畫動衛次翁之致異香降王敬伯之致神女現師襄之變
易寒暑孫登之感動風雷然則動天地感鬼神有不在
於是乎由此觀之古人所謂至樂通天地變四時又曰
安國家治人民莫若乎五音豈不信歟(關關嚶嚶春鳥聲也肅肅雍雍
秋鴈聲也巍巍湯湯山水聲也)

　　琴聲下

　　古人之論琴聲有經有緯有從宫商角徵羽文武以上
為經聲也黄鍾及大吕閏暉以上十三聲為緯聲也風
雅聲隂陽聲武成聲吟詠聲談話聲姑息聲五音聲五
調聲長樂聲胡笳聲止息聲吴聲蜀聲齊聲楚聲度絃
摘聲蹙臑抑揚聲調絃齪掠聲長彈掉搦聲楚清側聲
雅質側聲鷁扶輪指聲宛美清聲髙望逺側聲凡此二
十四聲為從聲也右七絃為正十三暉為副正副相應
一絃合十三種升降同為九十一聲琴含太虚一氣運
九十種聲如此其變亦已盡矣至於取聲之法又有木
有汎有散有末有剔有櫟有擘有綽有璅有齪有倫以
總之誠去四清二變以諧音律則琴音調而天下治矣
(左指案絃因指打聲振動左指令著面右指擊絃隱隱如雷是木聲也左微按絃右手擊絃泠泠然輕清是汎
聲也左指不按不擊絃鏘鏘然如鍾鐸是散聲也左指按絃右指打聲抑蹙向前後令聲下惆悵是散聲也右
指向下末二三絃左指不著是末聲也右指向上剔一絃是剔聲也右指食第一横文向上蹙櫟二三絃畢舉
其食指合勢望天是櫟聲也右指向上擘一絃為擘聲右指向下反剔一絃為綽聲右指搯食指第二横文上向
下擊下絃從寛至急可十餘聲為璅聲右兩指各按一絃齊聲打為齪聲右兩指倫次共一絃為倫聲)

　　琴曲上

　　衆樂琴之臣妾也廣陵曲之師長也古琴曲有歌詩五
篇操二篇引九篇其歌詩一曰鹿鳴周大臣傷時在位
而作也二曰伐檀魏國女閔傷怨曠而作也三曰騶虞
召國女傷失嘉㑹而作也四曰鵲巢召國男悦正女而
作也五曰白駒衰世失朋友而作也其操十有二一曰
將歸孔子之趙聞殺鳴犢而作也二曰猗蘭孔子傷不
逢時而作也三曰龜山孔子因季桓受齊女樂而作也
四曰越裳周公為其重譯來享而作也五曰拘幽文王
拘於羑里而作也六曰岐山周人為太王而作也七曰
履霜尹吉甫子伯竒傷無罪而作也八曰雉朝飛牧犢
子感雙雉而作也九曰别鶴商陵穆子傷父母奪志而
作也十曰殘形曽子夢狸而作也十一曰水僊伯牙為
僊舞而作也十二曰懐陵伯牙為子期而作也其引一
曰列女楚樊姬所作也二曰伯姬魯伯姬所作也三曰
正女魯漆室女所作也四曰思歸衛女所作也五曰霹
靂楚商梁遇風雨而作也六曰走馬樗里牧恭為感天
馬而作也七曰箜篌霍里髙所作也八曰琴引秦屠門
髙所作也九曰楚引楚龍丘子髙所作也自餘歌詩操
引不可勝紀要其大致亦不出乎此然以詩推之鹿鳴
之燕羣臣伐檀之刺貪鄙騶虞之美王道成鵲巢美夫
人之徳白駒刺宣王之不用賢與是説不類矣豈好事
者妄取其名而詭為之説歟

　　琴曲下

　　昔人論琴㺯吟引亦多矣有以孔子撰之者獲麟將歸
畏匡厄陳之類也有以伯牙製之者望仙懐陵流水流
泉之類也有以嵇康為之者長清短清長側短側之類
也有以劉琨為之者登隴望秦竹吟風哀松露悲漢月
是也胡笳五㺯趙師所修有以明君為之者平調清調
瑟調蜀調胡笳吴興杜瓊是也然觀琴調操引有宫引
商引角引徵引羽引平調引有林宫林商林角林徵林
羽是琴音之用不出五聲而已後世兼以二變四清定
絃數多寡其為智亦疎矣








　　樂書卷一百四十三

　　欽定四庫全書

　　樂書卷一百四十四

　　宋　陳𤾉　撰

　　樂圖論

　　俗部

　　八音(絲之屬上)

　　蕃瑟　　　　雅瑟　　　　十九絃瑟

　　二十七絃瑟　黄鍾瑟　　　平清瑟

　　静瑟　　　　寳瑟　　　　太一樂

　　天寳樂　　　繞梁























　　三禮圖雅瑟長八尺一寸廣二尺八寸二十三絃其常
用者十九絃其餘四絃謂之蕃蕃之為言羸也古者大
瑟謂之灑長八尺一寸廣一尺八寸二十七絃其制與
雅瑟大同而小異豈時異異制歟





























　　黄鐘瑟

　　易通卦驗冬至日使八能之士鼓黄鍾之瑟用槐八尺
一寸為之夏至日用桑五尺七寸為之失古人用桐之
意也

　　平清瑟

　　隋代何妥少好音律留意管絃文帝令定鍾律於是作
平清瑟三調聲宋朝雅樂作大吕黄鍾二均聲至妥始
奏專用黄鍾詔下公卿議從之

　　静瑟

　　王子年拾遺録曰古之圓山有林木焉疾風震地而林
木不動以其木為瑟故曰靜瑟也慎子曰公輸子巧用
材也不能以檀為瑟詩曰椅桐梓漆爰伐琴瑟然則瑟
之材其可以檀為之乎

　　寳瑟

　　昔盧邁有寳瑟四各直數十萬有寒玉石磬響泉和志
之號繇此觀之非特琴為然雖瑟之寳者亦不嫌其同
名矣
























　　太一之制十二絃六隔大抵與琴相類合散聲十二隔
聲七十二絃散聲應律吕以隔聲旋相為宫合八十四
調唐開元中司馬滔所進者也後世雅樂宫縣内用之
然亦溺於七音之失矣













　　天寳樂形類石幢其絃十四而設柱黄鍾一均足正倍
七聲移柱作調以應律天寳中任偃所進也舞者亦執
焉





　　樂書卷一百四十四

　　欽定四庫全書

　　樂書卷一百四十五

　　宋　陳晹　撰

　　樂圖論

　　俗部

　　八音(絲之屬中)

　　雙鳳琵琶　　金縷琵琶　　直頸琵琶

　　曲頸琵琶　　大忽雷琵琶　小忽雷琵琶

　　阮咸琵琶　　雲和琵琶　　二絃琵琶

　　六絃琵琶　　七絃琵琶　　八絃琵琶















　　唐天寳中中官白秀貞使西蜀回獻雙鳯琵琶以邏逤
檀為槽温潤光輝隱若圭璧有金縷紅文蹙成雙鳯貴
妃毎自奏於棃園音韻凄清飄如雲外殆不類人間矣
諸王貴主競為貴妃琵琶弟子亦一時習尚然也然亦
異物君子不貴焉












　　南齊褚淵善彈琵琶武帝時在東宫賜之金縷柄銀柱
琵琶髙帝曲宴羣臣俾各效伎能淵彈琵琶王僧䖍彈
琴沈文季歌張敬兒舞王敬則拍張王儉曰臣無所解唯
知誦書因跪前誦相如封禪書由此觀之引君於滛樂
者淵敬之徒其迪之以盛徳之事王儉而已嘗觀宋范
曄亦善彈琵琶終不為文帝屈勝之亦善鼔琴終不受
漢王聘然則淵敬之徒聞之得不少愧於心乎


















　　唐樂有大小琵琶之制今教坊所用乃其曲頸者非直
頭者也梁史稱侯景之亂使太樂令彭雋賫曲頸琵琶
就簡文帝飲則南朝無是制明矣晉仁祖嘗據胡床在
大市佛步樓上彈琵琶作大道曲以王者之尊作胡俗
之樂於市樓之上殆非所謂尊其瞻視使人望而畏之
之道也

　　大忽雷琵琶　　小忽雷琵琶

　　唐文宗朝内庫有琵琶二號大忽雷小忽雷時有内弟
子鄭中丞常彈小忽雷遇匙頭脱送崇仁坊趙家修治
適遭訓注之亂人莫知之已而中丞沒身忤㫖之難權
相舊吏梁厚本得鄭中丞遂妻之又賂樂匠得趙家所
修治器毎至夜分輕彈後遇良辰飲於花下酒酣彈數
曲適有黄門過而聴之曰此鄭中丞琵琶聲也翌百達
上聴文宗驚喜遣中使召之仍赦厚本罪別加錫賚焉
咸通中有米和郎田從道尤善此藝顧况有忽雷兒之
歌盖生於此









　　阮咸五弦本秦琵琶而頸長過之列十二柱焉唐武后
時蒯明於古冢得銅琵琶晉阮咸所造也元亨中命工
以木為之聲甚清徹頗類竹林七賢圖所造舊器因以
阮咸名之亦以其善彈故也

　　太宗舊制四絃上加一絃散吕五音(吕絃之調有數法大絃為宫是正聲
或為下徵或為下羽)阮類琴有濁中清三倍聲上隔四柱濁聲也
應琴下暉中隔四柱中聲也類琴中暉下暉下隔四柱
清聲類琴之上暉今太常樂工俗譜按中隔第一絃(第一
柱下按黄鍾第二柱下按大吕)第二絃(第一柱上按太簇第一柱下按夾鍾第二柱上按姑洗第三柱
下按中吕)第三絃(第一柱上按蕤賔第一柱下按林鍾第二柱上按夷則第三柱下按南吕)第四
絃(第一柱下按旡射)第五絃(第一柱下按應鍾第二柱是黄鍾清第三柱是大吕清第四柱是太
簇清所有夾鍾清在下隔也)凡此本應五音非有濁中清之別也今
誠去四清聲以合五音則舜琴亦不是過也




















　　北齊李搔李徳忱素善音律因採諸聲別造一器號曰
八絃時人稱其思理






　　樂書卷一百四十五

　　欽定四庫全書

　　樂書卷一百四十六

　　宋　陳晹　撰

　　樂圖論

　　俗部

　　八音(絲之屬)

　　五絃箏　　　十二絃箏　　十三絃箏

　　銀裝箏　　　雲和箏　　　鹿爪箏

　　軋箏　　　　鼓箏　　　　擊筑

　　樂准































　　箏秦聲也世謂蒙恬為之然觀其器上隆象天下方象
地中空象六合絃柱象十二月體合法度節究哀樂實
乃仁智之器也豈蒙恬亡國之臣所能闗思哉風俗通
曰箏五絃筑身而瑟絃并涼州箏形如瑟是也京房制
五音准如瑟十三絃實乃箏也阮瑀曰身長六尺應律
數也絃有十二四時度也柱高三寸三才具也二手動
應日月務也故清者感天濁者感地而唐唯清樂箏十
二彈之為鹿骨爪長寸餘代指他皆十三絃今教坊無
十二絃者不知五絃合乎五音十二絃合乎十二律而
十三絃其一以象閏也聖朝用十三絃箏第一絃為黄
鍾中聲設柱並同瑟法然非雅部樂也(十二中聲一絃黄鍾中聲二絃
大吕三絃太簇四絃夾鍾五絃姑洗六絃仲吕七絃蕤賔八絃林鍾九絃夷則十絃南呂十一絃無射十二絃
應鍾十三絃黄鍾清聲)




















　　宋何承天幼好律厯之學尤善彈箏文帝賜之銀裝箏
一嘗考魏晉之世孫氏善廣舊曲宋識善擊節倡和陳
左善清歌劉和善吹笛郝素善彈箏朱生善琵琶而劉
和郝素皆與荀朂同定律吕故傅休奕曰人多欽所聞
忽所見不亦惑乎設此六人生於上世越古今而無儷
何但夔牙同契哉











　　唐清樂部有雲和箏盖其首象雲與雲和琵琶之制類
矣于頔常令客彈琴其嫂聴而歎曰三分之中一分箏
聲二分琵琶聲亦可謂知音矣














　　梁羊偘素善音律自造採蓮歌頗有新致妓妾列侍窮
極奢靡有彈箏陸大喜者著鹿角爪長七寸古之善箏
者不獨此也郝素謝常桓伊何承天之於晉辛宣仲之
於宋皆世所謂善箏者也其得妙趣遺音者特雍門周
而止耳故時人謂雍門周能使喜者墮淚戚者起舞焉












　　唐有軋箏以片竹潤其端而軋之因取名焉

　　鼓箏

　　説文曰箏鼓絃筑身樂也英雄記述袁紹使鼔箏於帳
中燉煌實録述索承宗伯夷成善鼓箏又張華令郝生
鼔箏史記李斯曰彈箏而歌者真秦之聲晉書曰桓伊
撫箏而歌由此觀之箏之為樂真秦聲也古人非特鼔
而彈之亦撫而歌之者矣昔魏文帝曰斬泗濵之梓以
為箏則梓之為木非特以為琴瑟亦用之為筝者矣凡
此非君子常御之樂魏之游楚常攜以自隨君子不取
也























　　筑之為器大抵類箏其頸細其肩圓以竹鼓之如擊琴
然又有形如頌琴施十三絃身長四尺二寸頸長三寸
圍四寸五分首長廣七寸五分闊六寸五分品聲按柱
左手振之右手以竹尺擊之隨調應律焉髙漸離擊之
於燕漢高祖擊之於沛而戚夫人亦善焉至唐置於雅
部長四尺五寸折九尺之半為法是不知特世俗之樂
非雅頌之音也聖朝㳂襲唐制設柱同箏法第一絃黄
鍾正聲(次第十二正聲全)第十二絃黄鍾清聲箏以指彈筑以
筯擊大同小異其按習並依鍾律彈擊之法降之俗部
可也























　　東漢京房性好鍾律知音聲作准器其狀如瑟長丈而
十三絃隱間九尺應黄鍾之律九寸其中一絃下有畫
分寸為六十律清濁之節實乃箏也漢史官侯部用之
唐元和以後律家莫能為者後魏陳仲儒頗閑樂事諸
依京房立准以調八音是不知京氏之術得諸小黄門
令焦延夀而已非聖王之制也


　　樂書卷一百四十六

　　欽定四庫全書

　　樂書卷一百四十七

　　宋　陳晹　撰

　　樂圖論

　　俗部

　　八音(竹之屬)

　　雅簫　　　　頌簫　　　　籟簫

　　短簫　　　　讌樂簫　　　清樂簫

　　教坊簫　　　唱簫　　　　和簫

　　鼓吹簫　　　李冲簫　　　鳳簫

　　吹簫　　　　七孔籥　　　霜條箎

　　吹箎





















　　禮圖雅簫尺有二寸二十四彄頌簫尺有四寸十六彄
郭璞謂大簫二十三管小簫十六管盖二十四管備律
吕清濁之聲先王之制也十六管兼十二律四清而為
之豈古制哉聖朝教坊所用長五六寸十六管有底而
四管不用非古人制作之意也




















　　莊周曰地籟則衆竅是已人籟則比竹是已郭璞謂簫
一名為籟廣雅亦曰籟謂之簫盖簫籟比竹而成聲猶
天地之籟賴風竅而怒號也許慎以籥為籟是不知籥
如篴而三竅未嘗比竹為之吕氏春秋有吹籟見越王
者上下宫商和而越王不喜未為知音者也












　　短簫鐃歌軍中鼓吹之樂也廣樂記有二十一管簫羽
葆鐃吹横吹部用之豈短簫歟其曲有悲思翁艾如張
上之回戰城南元雲朱露之類是也何承天謂黄帝使
歧伯作之以揚徳盖有所受歟崔豹古今注曰漢樂有
黄門鼓吹天子所以燕樂羣臣短簫鐃歌鼓吹之常亦
以賜有功諸侯也然則非有功者其可賜乎昔蔡徴拜
吏部尚書啟後主假鼓吹樂後主謂所司曰鼓吹軍樂
有功乃授徴不自揆紊我朝章然其父景厯有締構之功
宜且如啟盖蔡徴不當假而假之臣不臣也後主知不
可授而授之君不君也𫝊曰名器不可以假人亦不可
以假於人可不監哉






















　　讌樂之簫凡二十一管具正均七聲左清倍右濁倍通
五均焉世俗之樂也與龜兹部所用者大同小異爾唐
貞觀中景雲見河水清張率更制為景雲河清歌名曰
讌樂當時元㑹第一奏是也





















　　景祐樂記教坊所用之簫凡十七管以觱篥十字記其
聲然清樂部所用十七管其聲法不同故並存之宋樂
有唱簫各二人和簫十人亦一時制也






















　　景祐樂記十三管之簫凡三種鼓吹部用之臣觀陳文
帝㣲時嘗詣到仲舉仲舉時獨坐聞簫鼓聲有頃帝至
仲舉異之是知簫鼔之樂帝王所擅豈其吉祥亦兆於
此歟













　　唐李冲所傳之簫凡二十三管雖制作不同亦一時之
制也豈惑於郭璞大簫之説邪















　　洞冥記帝常夕東望有青雲焉俄見雙鵠集於臺上有
頃化為神女舞於臺下握鳳管之簫舞落霞之琴歌清
吴春波之曲亦鄰於怪矣

　　吹簫

　　一人執規十手自員一人吹簫長短皆應故君乎上而
善吹者漢之靈帝也臣乎下而善吹者伍子胥周勃之
徒也至於簫史吹之而雀鶴自至馬先生善之而木人
作使其精妙盖有如此者矣白虎通曰簫者中吕之氣
也易説曰夏至之樂補以簫春秋説曰夏至作樂間以
簫笙然則簫為中吕之氣夏至之音豈不信哉月令仲
夏之月令樂師均管簫亦此意也






















　　劉熙釋名曰籥躍也氣躍而出也古者取夘地之竹以
為籥春分之音萬物振躍而出也然三漏之籥所以通
中聲先王之樂也七漏之籥所以備二變世俗之樂也
聶崇義禮圖所𫝊并今太常所用者三孔而已豈亦得
先王之制歟












　　劉熙釋名曰箎啼也聲從孔出如嬰兒啼聲也廣雅曰
箎以竹為之長尺四寸有六孔前一後四頭一月令仲
夏之月調箎盖調之使和故也洞冥記所謂吹霜條之
箎亦豈過是東觀漢記明帝幸南陽舊宅作雅樂奏鹿
鳴用塤箎和之以娱嘉賓信乎一時之和樂也齊書載
世祖作伎樂於南康有絲而無管俄聞空中有箎聲調
節相應一何怪哉

　　吹箎

　　禮言吹箎掌之笙師詩言吹箎主之仲氏則箎亦笙類
而仲氏以况中聲出焉先王之雅樂也故後世推善吹
者前有伍子胥後有朝雲而已洛陽伽藍記述後魏河
間王琛有朝雲者善吹箎能為團扇歌隴上聲及琛為
秦州刺史屢討叛羌不勝因令朝雲吹之羌人聞者皆
感泣而降故秦語曰快馬健兒不如老嫗吹箎信乎樂
之感人如此苟以之移風易俗天下胡為而不寧哉古
史考曰古有箎尚矣蘇成公善箎而記者因以為作誤
也或謂暴辛公所造益無據矣舊志以箎為管是不知
箎春分之音而管十二月之音也






　　樂書卷一百四十七

　　欽定四庫全書

　　樂書卷一百四十八

　　宋　陳晹　撰

　　樂圖論

　　俗部

　　八音(竹之屬)

　　雙管　　　　黄鍾管　　　大吕管

　　七星管　　　雙鳳管　　　太平管

　　駱駞管　　　跋膝管　　　拱辰管

　　昭華管　　　簫管　　　　中管

　　尺八管　　　豎􁌹














　　樂法圖曰東律主黄鍾聖人吹管知律管音調則律厯
正矣然則黄鍾之管九寸與長尺之制異矣九寸之管
主黄鍾則十寸之管應十日可知矣揚雄曰聲生於日
言黄鍾管如此則大吕管可知矣唐李冲謂管有一定
之聲絃多舒緩之變故捨旋宫琵琶制旋宫雙管法雖
存於簡易道實究於精㣲矣然大吕管通五均則是黄
鍾管通七均非也










　　廣雅曰管象箎長尺圍寸有六孔無底風俗通説文皆
曰管漆竹長一尺六孔十二月之音象物貫地而牙故
也蔡邕章句曰管者形長一尺圍寸有孔無底其器今
亡以三者推之管象箎而六孔長尺圍寸而無底十二
月之音也唐之七星管古之長笛也一定為調合鐘磬
之均各有短長應律吕之度盖其狀如箎而長其數盈
尋而七竅横以吹之旁一竅幎以竹暯而為助聲唐劉
係所作也用之雅樂豈亦溺於七音歟班固曰黄帝作
律以玉為管長尺六孔為十二月音其言十二月音則
是至於論以玉為管是不考黄帝取嶰竹之過也(顧况有七
星管歌有龍吟四澤欲興雨鳳引九鶵驚宿鳥之句)






















　　雙鳳管盖合兩管以足十二律之音管端施兩簧刻鳳
以為首左右各四竅左具黄鍾至仲吕之聲右具㽔賔
至應鍾之聲古者截候氣律管併而吹之以達六隂六
陽之聲其制不過如此升之雅樂可也













　　太平管形如跋膝而九竅是黄鍾一均所異者頭如觱
篥爾唐天寳中史盛所作也然九竅則陽數之窮失古
人所以道中聲之意也














　　駱駞管其首如橐駝因以立名唐樂圖有之非古制也
















　　跋膝管其形如􁌹而短與七星管如箎而長者異矣唐
清樂部用之然亦七竅具黄鍾一均其失又與七星管
同矣














　　聖朝乾徳中太常和峴論樂府手笛之制如雅笛而小
其長九寸與黄鍾之管相埒其竅有六與雅聲相應然
四竅在左兩竅在右笛工兩手交叉而拱之因更名拱
辰管而鼔吹登歌用焉與唐吕才歌白雲馬滔進太一
樂等列之宫縣旋宫為八十四調亦可謂近雅矣然旋
宫之制不本於周官之三宫八十四調尚溺於七音之
失未全乎古樂之發也幸而太宗皇帝造九絃之琴列
之太樂而拱辰亦自此廢豈非有意復古歟









　　昔漢髙祖入咸陽周行府庫殊珍異寳盖亦不貲其尤
驚異者有笛長二尺三寸其銘曰昭華琯焉隋煬帝將
幸江都時有樂工子吹安公子曲其父怪而問之其子
對曰宫中新飜也其父欷歔謂其子曰宫者君也商者
臣也宫聲往而不返非吉祥也其精鑒如此












　　簫管之制六孔旁一孔加竹暯焉足黄鍾一均聲或謂
之尺八管或謂之竪笛或謂之中管尺八其長數也
後世宫縣用之竪􁌹其植如􁌹也中管居長􁌹短􁌹之
中也今民間謂之簫管非古之簫與管也




　　樂書卷一百四十八

　　欽定四庫全書

　　樂書卷一百四十九

　　宋　陳晹　撰

　　樂圖論

　　俗部

　　八音(竹之屬)

　　雅笛　　　　長笛　　　　短笛

　　雙笛　　　　豎笛　　　　手笛

　　七孔笛　　　十二律笛　　十二廂笛

　　柯亭笛　　　煙竹笛　　　鳳鳴笛















　　笛之為樂所以滌蕩邪心歸之雅正者也後世雅笛之
制非竅而為五以合五聲必竅而為六以協六律傅緯
有六孔之説豈雅笛歟古者論笛之良不過衡陽之簳
也故師曠得其雄宋意得其雌焉盖無異於倫伶斷嶰
谷雌雄之竹以為律吕也由是觀之舜之簫韶九成鳳
凰至於來儀庸詎知非具雌雄之竹邪昔唐明皇之時
海内無事號為太平而寧王善横笛歧王善琵琶亟召
於殿宇吹玉簫擊羯鼓相與娱樂而已故一時達官大臣
競談音樂清聲逸韻流播萬古使後世流連荒亡之
徒卒陷溺覆輈而不知反彼誠有以倡之也可不戒哉























　　昔人有吹笛而歌曰閑夜寂以清長笛亮且鳴則長笛
六孔具黄鍾一均如尺八而長晉桓子野之所善馬融
之所頌伏滔之所賦王子猷之所聞相如之所善蔡邕
之所制也魏明帝時令和永受笛聲以作律歌聲濁者
用長笛長律歌聲清者用短笛短律古歌詞曰長笛續
短笛晉劉和善吹裁音十三以應律劉和之東箱長笛
四尺二寸今樂府所用短笛長尺有咫此笛長短之辨
也









　　雙笛之制盖起於後世馬融賦之詳矣昔京君明素識
音律因四孔之笛更加一孔以備五音焉漢蔡邕之於
笛非特善相材亦善相琴材矣彼其眄柯庭之椽知其
為良竹覩吴爨之木知其為良桐已而裁之為笛竒聲
寥亮斵之為琴殊聲獨絶自非深窮物理通音律者孰
與此哉











　　竪笛之制六孔具黄鍾一均聲應十二律之調升之雅
樂可也後世宫縣用之不亦可乎晉時黄鍾笛三尺八
寸鍾宗之減為三尺七寸奚縱又減三尺六寸五分豈
本於此歟













　　和峴論太樂手笛之制如雅笛而小其長九寸與黄鍾
律管等矣其孔有六與羌笛同矣昔宗同善吹以為新
引唐雲朝霞善吹以為新聲孫處秀善吹而作犯調李
牟善奏而風至皆一時妙手也













　　風俗通曰笛滌也所以滌邪穢納之雅正也長尺四寸
七孔樂書曰笛之滌也可以滌蕩邪氣出揚正聲七孔
下調漢部用之盖古之造笛剪雲夢之霜筠法龍吟之
異韻所以滌蕩邪氣出揚正聲者也其制可謂善矣然
用七孔以道七音非先王之制也












　　漢蔡邕推五聲十二律還相為宫之法制十有二笛故
黄鍾之笛正聲應黄鍾下徵應林鍾長二尺八寸四分
四釐有奇正聲調法黄鍾為宫應鍾為變宫南吕為羽
林鍾為徵㽔賔為變徵姑洗為角太簇為商然宫生徵
黄鍾生林鍾徵生商林鍾生太簇商生羽太簇生南吕
羽生角南吕生姑洗角生變宫姑洗生應鍾變宫生變
徵應鍾生㽔賔下徵調法林鍾為宫南吕為商應鍾為
角黄鍾為變徵太簇為徵姑洗為羽㽔賔為變宫清角
之調姑洗為宫㽔賔為商林鍾為角南吕為變徵應鍾
為徵黄鍾為羽太簇為變宫凡笛體用角律其長者八
之短者四之空中實容長者十六三宫二十一變也伏
空四所以便事用也大吕之笛正聲應大吕下徵應夷
則長二尺六寸六分三釐有奇太簇之笛正聲應太簇
下徵應南吕長二尺五寸三分一釐有奇夾鍾之笛正
聲應夾鍾下徵應無射長二尺四寸姑洗之笛正聲應
姑洗下徵應應鍾長二尺二寸三分三釐有奇㽔賔之
笛正聲應㽔賔下徵應大吕長三尺九寸九分五釐有
奇林鍾之笛正聲應林鍾下徵應太簇長三尺七寸九
分七釐有奇夷則之笛正聲應夷則下徵應夾鍾長三
尺六寸南吕之笛正聲應無射下徵應中吕長三尺二
寸應鍾之笛正聲應應鍾下徵應蕤賔長三尺九寸九
分六釐有奇其法可謂詳矣然不知去二變以全五音
去六十律以全十二律其於先王之制不亦逺乎

　　十二箱笛

　　十二箱笛之制其長短之度增損有所不同故晉荀朂
作律笛十二以正雅樂黄鍾箱笛三尺八寸元嘉中鍾
宗之減為三尺七寸奚縱又減五分為三尺三寸七分
縱又減一寸一分為三尺二寸六分姑洗箱笛三尺五
寸宗之減為二尺九寸七分縱又減五分為二尺九寸
二分㽔賓箱笛二尺九寸宗之減為二尺六寸縱又減
二分為二尺五寸八分自餘律笛無所損益一仍蔡邕
之制而已至梁武帝又制十二笛寫四通聲飲古鐘玉
律并周世古鍾焉故黄鍾笛三尺八寸大吕三尺六寸
太蔟三尺四寸夾鍾三尺二寸姑洗三尺一寸中吕二
尺九寸㽔賓二尺八寸林鍾二尺七寸夷則二尺六寸
南吕二尺五寸無射二尺四寸應鍾二尺三寸然黄鍾
之元九合天地之氣故其笛十有八調上生者悉倍其
韻下生者傳差一調半上生悉五指應飲下生者悉三
指應飲下生中吕雖云不復生至於數窮復本又得上
生黄鍾天地自然之數也黄鍾十八調下生林鍾七調
黄鍾笛三拍聲應林鍾笛飲聲林鍾七調上生太蔟十
四調林鐘笛五指聲應太蔟笛應聲太蔟十四調下生
南吕五調半太蔟笛三指聲應南吕笛飲聲南吕五調
半上生姑洗十一調南吕笛五指聲應姑洗笛飲聲姑
洗十一調下生應鍾四調姑洗三指聲應應鍾笛飲聲
應鍾四調上生㽔賓八調應鍾笛五指聲應㽔賓笛飲
聲蕤賓八調上生大吕十六調㽔賓笛五指聲應大吕
笛飲聲大吕十六調下生夷則六調大吕笛三指聲應
夷則笛飲聲夷則六調上生夾鍾十二調夷則笛五指
聲應夾鍾笛飲聲夾鍾十二調下生無射四調半夾鍾
笛三指聲應無射笛飲聲無射四調半上生中吕九調
無射笛五指聲應中吕笛飲聲雖當時號為雅樂考之
先王之制其不及逺矣

　　柯亭笛

　　昔蔡邕嘗經㑹稽柯亭見屋東十六椽竹取以為笛果
有異聲晉桓伊善音樂為江左第一有蔡邕柯亭笛常
自寳而吹之至於為王徽之作三調弄豈得已哉文士
傳柯亭為高遷亭誤矣

　　煙竹笛

　　國史補載李舟嘗於村舍得煙竹笛以遺李牟堅並鐵
石牟得之當時號為第一手月夜泛江倚舟吹之其聲
寥亮逸發往往異於他笛希代之器也俄有客至請笛
吹之呼吸盤辟應指粉碎舟亦失客所在疑其為蛟龍
云

　　鳳鳴笛

　　昔黄帝使伶倫採竹於嶰谷以為律斬竹於昆溪以為
笛或吹之以作鳳鳴或法之以作龍吟由是觀之古人
制作未有不貴其有循而體自然也宋辛宣仲善筝胡
陶能吹笛惠度工歌同於林下弦管道韻時人謂之三
公樂亦一時之盛也


　　樂書卷一百四十九

　　欽定四庫全書

　　樂書卷一百五十

　　宋　陳晹　撰

　　樂圖論

　　俗部

　　八音(匏之屬)

　　竽笙　　　　鳳翼笙　　　義管笙

　　雲和笙　　　十七管笙　　十二管笙

　　十二月笙　　篍　　　　　擊竹

　　八音(木之屬)

　　九龍虡　　　撞木　　　　大架

　　小架　　　　熊羆案　　　抃













　　近代竽笙十九簧盖後人象竽倍聲因以名之然竽笙
異器而同和故周官竽與笙均掌之以笙師焉既謂之
竽矣安得又謂之笙乎古人之制必不然矣世人或謂
大笙謂之簧是不知笙中有簧而簧非笙也













　　昔王子晉之笙其制象鳳翼亦名參差竹盖嘗於緱山
月下吹之矣唐大和中有尉遲章尤妙於此宣宗已降
有范漢恭焉其子師保在陜州亦曲盡父藝咸通以後
有栁存質楊敬元並稱妙手矣













　　聖朝大樂所𫝊之笙並十七簧舊外設二管不定置謂
之義管每變均易調則更用之世俗之樂非先王之制
也














　　漢武帝内𫝊西王母命侍女董雙成吹雲和之笙盖其
首象雲也與雲和琴雲和箏類矣















　　唐樂圖所𫝊十七管之笙通黄鍾二均聲清樂用之
















　　唐樂圖所𫝊十二管之笙讌樂用之
















　　後周鄭譯獻新樂十二月各一笙每笙十二管宣帝令
與斛斯徵議徴駮之曰六律十二管還相為宫然一笙
十六管總一百九十二管既無相生之理又無還宫之
義深恐鄭聲亂樂未合於古竊謂不可帝納之停譯所
獻焉其制今亡矣夫

　　篍

　　篍吹筩也言其聲秋秋然也急就章箛篍起居課後先
言箛簧及篍為作休之節今闤闠間欲相號令乃吹指
為節此吹筩之遺制歟
























　　擊竹之制近世民間多有之盖取竹兩片緊厚者治而
為之其長數寸手中相擊為節與歌拍相和焉方之髙
漸離所善者固異矣














　　昔闔閭伐楚破九龍之鐘簴淮南子述之為其不足法
後世故也其楚人之侈心乎















　　古者撞鐘擊磬必以濡木以其兩堅不能相和故也海
中有魚曰鯨有獸曰蒲牢蒲牢素憚鯨魚擊鯨則蒲牢
鳴猶晉有石鼓不鳴取蜀中桐材斵為魚形擊之則鳴
矣後世由是作蒲牢於鐘上而狀鯨魚以撞之則石磬
之器亦上削桐為魚形以擊之張衡謂發鯨魚鏗華鐘
抑有由矣



















　　漢魏以來有四箱金石之樂其樂縣之架少則或六或
八多則十六二十至唐始益為三十六架髙宗蓬萊宫
有七十二架其小大之辨可知矣叚安節雅樂部宫縣
四面五架即古簨虡也其上安金銅仰陽以鷺鷥孔雀
羽裝之兩面綴以流蘇以彩翠絲紱為之十二律鍾上
有九乳依月律排之毎面石磬及編鍾各一架每架各
列編磬十二亦依律吕編之雲韶部用玉磬四架亦可
謂詳矣

















　　熊羆案十二悉髙丈餘用木雕之其上安板床焉梁武
帝始設十二案鼓吹在樂縣之外以施殿庭宴饗用之
圖熊羆以為飾故也隋煬帝更於案下為熊羆貙豹騰
倚之狀象百獸之舞又施寳幰於上用金彩飾之奏萬
宇清月重輪等三曲亦謂之十二案樂非古人朴素之
意也

　　抃

　　昔帝嚳命人作為唐歌有抃以為節則樂之有抃擊之
以為節者也盖情發於心聲動於外是故怨怒之聲其
抃速滛溺之聲其抃無節龜兹樂人彈指為歌舞之節
亦抃之細也













　　樂書卷一百五十

　　欽定四庫全書

　　樂書卷一百五十一

　　宋　陳晹　撰

　　樂圖論

　　雅部

　　歌

　　詩上

　　詩之道出於情性則渾而為一其義各有所宜則離而為六
風雅頌者六義之體賦比興者六義之用體立於終始而用
列乎其中猶之天地設位於上下易行乎其中也周官以敏
徳孝行居三徳三行之中繫辭以吉人躁人居六辭之中義
協於此今夫根於徳性之㣲足以風天下者風之義也出於
法度之粗足以正天下者雅之義也出於功徳之成足以告
神明者頌之義也凡取彼所有而鋪陳之者賦之義也以水
比禮以魚比民之類者比之義也以黄鳥興后妃以燕燕興
戴媯之類者興之義也周官大師教六詩以六徳為之本以
六律為之音自其理觀之謂之六義自其形於言謂之六詩
其實一也盖六徳以中和為首六律以黄鍾為本則六詩
本之情性中聲之所止也六徳制之禮義中聲之所本
也六律稽之度數中聲之所寓也大師教中聲所止之
詩以六徳為之本以六律為之音則所道者中徳所詠
者中音然則樂有不為中和之紀邪大司樂之於律同
則以之大合樂而大師則合隂陽之聲而已於國子則
教之樂徳樂語樂舞而大師則教六詩而已是尊者其
治大以詳卑者其治小以略嘗試論之古詩三千餘篇
仲尼刪而存之者三百篇而已三百篇之義仲尼一言
以蔽之者思無邪而已故弦而歌之皆足以動天地感
鬼神矣奏清廟之什而祖考來格奏昊天之什而神祇
昭答况美教化移風俗者乎世衰道㣲天子不採詩太
師不明變言不合雅頌奏不諧金石淫辭麗藻之唱盈
於天下淪肌膚而浹骨髓矣直所謂空言者也又焉有
所感格為哉

　　詩中

　　在心為志發言為詩詩也者言之合於法度而志至焉
者也故詩之所言在志不在言怒則爭鬬喜則詠歌歌
也者志之所甚可而言形焉者也故歌之所永在言不
在志是以卷耳作而見后妃進賢之志泉水作而見衛
女思歸之志鴟鴞作而周公救亂之志明雲漢作而宣
王撥亂之志著此詩所以言志也皐陶之賡歌所以永
吾歸美之言禹之九歌所以永吾勸戒之言卷阿之遂
歌所以永吾用賢之言四牡之作歌所以永吾將母之
言何人斯之好歌所以永吾惡讒之言此歌所以永言
也揚子曰説志者莫辯乎詩𫝊曰詩以道志非詩言志
之意邪師乙曰歌之為言也長言之也説之故言之言
之不足故長言之非歌永言之意邪盖詩仁言也歌仁
聲也仁言不如仁聲之入人深也故詩為先歌次之合
而言之絃歌詩頌同謂之徳音也記曰詩言其志也歌
詠其聲也舞動其容也以詩序求之在心為志發言為
詩情動於中而形於言者詩言其志也言之不足故嗟
嘆之嗟嘆之不足故永歌之者歌永其言也永歌之不
足故不知手之舞之足之蹈之者舞動其容也此曰詩
言志歌永言終之以八音克諧而不及舞何也曰古者
舞以八人為佾所以節八音者也言八音則舞舉矣或
永其言或咏其聲以言心聲故也書述夔之所教而曰
詩言志歌永言別而言之以辨異也周官述瞽矇之所
掌而曰九徳六詩之歌合而言之以統同也記曰絃歌
詩頌瞽矇掌絃歌諷誦詩皆先歌後詩與書異又何也
曰書先詩後歌者原歌之所始者自乎詩也二禮先歌
後詩者序樂之所歌者不過詩而已

　　詩下

　　正六律而使之和聲和五聲而使之協律弦之琴瑟歌
之詩頌則中聲所止無非盛徳之形容焉庸詎不為徳
音之樂邪周官大師掌教六詩以六徳為之本以六律
為之音瞽矇掌鼓琴瑟九徳六詩之歌以役大師此之
謂也周之先世修徳莫若文王詩之形容文王之徳莫
若靈臺靈臺所美又不過虡業維樅賁鼓維鏞矇瞍奏
公而已然則文王之樂豈不原於徳音邪且王季以一
諸侯之㣲卒能比徳文王而靡悔以王大邦受帝祉施
孫子如此其盛者貊其徳音故也魏文侯果能放溺而
好徳則古樂之道是誠在我其成而上比雖文王亦我
師也患不閑邪存誠以馴致之爾由是知子夏之於君
夫豈以其不能而遂賊之邪子夏之於詩仲尼盖嘗悦
而進之不可謂不達其意矣始以貊其徳音美王季之
徳中以肅雍和鳴頌成王之樂終又以誘民孔易勉之
是子夏之於魏欲使是君為成周之君是民為成周之
民彼其用心不亦仲尼欲為東周意乎文侯誠能移溺
音之好而好是徳音内以和志外以成教則樂行而民
嚮方天下皆寧矣豈特魏哉患不能平其好惡反周道
之正而已然子路之於祭君子以為知禮子夏之於魏
君子以為知樂至孔子論三王之禮帝舜之樂不以告
回者語之夫豈以二子為不知禮樂邪要之得禮樂以
成徳非苟知之亦允蹈而行之者惟回而已莊周亦謂
回忘禮樂孰謂周也詭於聖人













　　樂書卷一百五十一

　　欽定四庫全書

　　樂書卷一百五十二

　　宋　陳晹　撰

　　樂圖論

　　雅部

　　歌

　　歌上

　　一物不得其樂未足以為樂之至一人不得其和未足以為
和之至舜之治功大成而以樂形容之百獸至於率舞則無
一物不得其樂者矣庶尹至於允諧則無一人不得其和者
矣如此則至矣盡矣不可以有加矣上下宜相勅戒之時也
歌如之何而不作乎盖君之於臣有下下之道故其歌所以
先股肱後元首臣之於君有報上之道故其歌所以先元首
後股肱在詩鹿鳴之下下天保之報上亦何以異此然臣之
賡歌始之以元首明股肱良庶事康以明上之好謙而下交
時之所以泰也終之以元首叢脞股肱惰萬事墮以明上之
好䛕而不交時之所以否也然則君臣聞之其不勸戒之乎
盖古之君臣不以無過為能而以能戒為善雖虞舜之
時尚爾况其他乎然王人道也故禹至於六府三事允
治戒之用休俾勿壊而已帝天道也舜至於獸舞尹諧
而戒之以勑天之命惟時幾豈不宜哉昔齊景公之時
作君臣相恱之樂不過於徴招角招則舜作君臣相戒
之歌庸詎知非歌招乎舜作韶樂而歌之可也齊人之
樂亦得謂之招者豈非以陳公子完奔齊而因有是樂
乎不然孔子何以在齊聞韶有至於窮神知化而三月
不知肉味為哉書大𫝊曰維五祀奏鐘石論人聲乃及
鳥獸咸變於前秋養耆老春食孤子乃浡然招樂興於
大麓之野報事還歸二年􁇽然乃作大唐之歌歌者二
年昭然乃知乎王世明有不世之義招為賔客而雍為
主人始奏肆夏納以孝成舜為賔客而禹為主人樂正
進贊曰尚考大室之義唐為虞賔至今衍於四海成禹
之變垂於萬世之後帝乃唱之曰卿雲爛兮糺縵縵兮
日月光華旦復旦兮八伯咸進稽首曰明明上天爛然
星陳日月光華宏予一人帝乃再歌曰日月有常星辰
有行四時從經萬姓允誠於予論樂配天之靈遷于賢
聖莫不咸聽鼚乎鼔之軒乎儛之精華已竭褰裳去之
於時八風循道卿雲蕞藂蟠龍僨信於其藏蛟龍躍踊
於其淵龜龍咸出於其穴遷虞而事夏也其言雖不經
彼亦有所受之也

　　歌中

　　歌之所以為樂上則揚之如抗下則抑之如隊曲則屈
之如折止則立如藁木倨則折旋中矩句則周旋中鉤
纍纍乎端如貫珠則繹如以成矣周官大司樂宗廟奏
九徳之歌瞽矇掌九徳六詩之歌以役大師記曰弦歌
之頌此之謂徳音者則詩言其志徳音之所止也歌咏
其聲徳音之所形也葢人之生也直則直心而行
之歌以發徳則直已而陳之直已則循理而無所
詘不亦簡乎陳徳則因性而無所隱不亦易乎易簡而
天地之理得成位乎其中矣然則歌之所發豈自外至
哉在易之坤曰六二之動直以方也動以靜息直以動
顯故萬物直乎東則之動而已是直己者必動而動己
者直在其中矣人之歌也與隂陽相為流通物象相為
感應故聲和則形和形和則氣和氣和則象和象和則
物和動已而天下應焉其形和也四時和焉其氣和也
星辰理焉其象和也萬物育焉其物和也三才相通而
有感有感斯應矣四時變化而不乖不乖斯和矣星辰
各有度數而不亂能勿理乎萬物各有成理而自遂能
勿育乎黄帝張樂於洞庭之野奏之以隂陽之和燭之
以日月之明四時迭起萬物循生信乎歌之氣盛而化
神固有如此者矣秦青聲振林木響遏行雲亦幾是歟
師乙賤工也對子贛之問有及於此是知古之審聲以
知音審音以知樂者豈特君子而已哉釋名曰人聲曰
歌歌柯也以聲吟咏有上下如草木之有柯葉也近取
諸身而為人聲逺取諸物而如柯葉義或然也

　　歌下

　　人之受命於無莫不具五行之氣成形於有莫不備五
行之聲氣異異聲聲異異歌歌異異宜此所以聲歌各
有宜而宜定者不出所位也中庸曰寛裕温柔足以有
容齊莊中正足以有敬又曰寛柔以教不報無道南方
之强也君子居之是寛柔者君子之容徳也靜正者君
子之敬徳也以仁存心而不失之寛柔仁徳莫盛焉以
禮存心而不失之靜正禮徳莫盛焉頌者美盛徳之形
容者也故寛而靜柔而正者宜歌之雅以正而後成政
以徳而後善君子之徳有小有大大則敦化其體廣大
嫌於離靜以即動不可不鎮之以靜其用疏達嫌於去
信以近誣不可不成之以信大雅徳逮黎庶政之大者
也故廣大而靜疏達而信者宜歌之小則川流其性恭
儉以為徳其情好禮以為行恭儉而知好禮則恭而能
安不失之太遜儉而能廣不失之大陋小雅譏一己之
得失政之小者也故恭儉而好禮者宜歌之頌之所以
為頌者雅積之也雅之所以為雅者風積之也盖正直
者能正曲為直洪範之論君德以正直為始論王道以正
直為終正直則不倚於剛亦不倚於柔一適乎中而已
易曰六二之動直以方也象曰直其正也正直則離靜
以動不濟之以靜則其正不足以有守其直不足以有
行矣不汙以為亷而不以物累己不亢以為謙而不
以己絶物亷而濟之以謙則亷不失之隘謙不失之輕
矣正直而靜君子之徳性也亷而謙君子之徳行也風
出於徳性繫一人之本者也故正直而靜亷而謙者宜
歌之以書之九徳考之寛而靜則寛而栗也柔而正則
柔而立也廣大而靜亷而謙則簡而亷也疏達而信則
剛而塞也恭儉則愿而恭也好禮則亂而敬也正直而
靜則直而温也昔季札觀周樂於魯為之歌頌曰至矣
哉直而不倨曲而不屈近而不偪逺而不攜遷而不淫
復而不厭哀而不愁樂而不荒用而不匱廣而不宣施
而不費取而不貪䖏而不底行而不流盛徳之所同也
非寛而靜柔而正者能之乎為之歌大雅曰廣哉熈熈
乎曲而有直體文王之徳也非廣大而靜疏達而信者
能之乎至於歌小雅則曰美哉思而不貳怨而不言其
周徳之衰乎歌周南召南則曰美哉始基之矣然勤而
不怨歌豳則曰美哉蕩蕩乎然樂而不淫季札之論頌
與大雅則是論小雅與風未為無失也小雅周之所以
致逸樂之盛者也孰謂周徳之衰乎闗雎樂而不淫者
也孰謂勤而不怨乎豳俗勤而不怨者也孰謂樂而不
淫乎然則歌之所宜頌則寛而靜大雅則廣大而靜風
則正直而靜者盖歌以聲為主聲以靜為本此歌風雅
頌所以皆本於靜也記不云乎聲容靜





　　樂書卷一百五十二

　　欽定四庫全書

　　樂書卷一百五十三

　　宋　陳晹　撰

　　樂圖論

　　雅部

　　歌

　　九德歌

　　春秋𫝊曰水火金木土穀謂之六府正徳利用厚生謂之
三事六府三事謂之九功九功之徳皆可歌也謂之九歌
盖王者治定制禮功成作樂然則禹之九功惟叙九叙惟
歌豈非以禹功之成不可不作樂以形容之邪然戒之用休
仁之至也董之用威義之盡也勸之以九歌俾勿壊使之
樂斯二者必至於有成而無壊也始而戒之終而勸之與
秦終南之詩同意周官大司樂言奏九徳之歌九㲈之舞
瞽矇掌九徳之歌以役太師大㲈舜樂也謂之九㲈之
舞則大夏禹樂也謂之九徳之歌得非九夏之樂乎山
海經曰夏后開上三嬪于天得九辯九歌以下焉竊意
為此與屈原為楚南郢沅湘之俗作九歌之曲異矣

　　五子歌

　　古之作歌有為父子而作舜作五絃之琴以歌南風是
也有為君臣而作帝庸作歌是也有為兄弟而作五子
之歌是也然南風之歌本於孝思帝庸之歌本於勑戒
五子之歌本於敘怨其出於嗟嘆之不足一也故其一
欲敬人民也其二欲戒荒淫也其三戒其失道也其四
戒其絶祀也其五閔其弗可悔也大康逸豫以失邦昆
弟作歌述大禹之戒如此非特舒怨一時而已亦所以
儆萬世之為人君者也五子之怨親親之小者也小弁
之怨親親之大者也乃若凱風之不怨豈以其親之過
小者邪

　　登歌上

　　道以無所因為上以有所待為下故瞽矇掌九徳六詩
之歌以役大師小師大祭祀登歌擊拊下管擊應鼔徹
歌大饗亦如之由是推之大祭祀登歌奏擊拊堂上之
樂也下管播樂器奏鼔􁈹堂下之樂也於歌言登則知
管之為降於管言下則知歌之為上堂上之樂衆矣其
所待以作者有在乎奏擊拊堂下之樂衆矣其所待以
作者有在乎奏鼓􁈹舜之作樂言拊詠於上言鼗鼓於
下樂記亦曰㑹守拊鼓如此而已盖象形而上器形而
下於下管言播樂器則登歌以咏其聲得不為樂之象
乎凡此雖瞽矇小師之職其帥而令之者大師而已非
特大祭祀為然大饗亦如之文王世子曰登歌清廟下
管象武達有神興有徳此祭祀之樂也郊特牲曰歌者
在上匏竹在下貴人聲也仲尼燕居曰升歌清廟示徳
也下而管象示事也古之君子不必親相與言也以禮
樂相示而已此大饗之樂也昔者周公有勲勞於天下
成王賜之重祭升歌清廟下而管象不過使之施於周
公廟而已是所以賜周公非所以賜魯也記禮者漫然
而言之豈禮意哉梁武帝罷三朝登歌　盖不　知此

　　登歌下

　　升歌鹿鳴所以示臣徳也下管新宫所以示臣事也笙
入三成所以告成也遂合鄉樂所以告備也周禮舞師
凡小祭祀不興舞則禮之輕者雖不舞可也故燕禮言
若舞則勺而已内則十三舞勺成童舞象二十舞大夏
君燕其臣與四方之賔則升歌鹿鳴下管新宫而舞勺
燕禮輕故也兩君相見升歌清廟下管象武夏籥序興
饗禮重故也古之燕禮言燕而已饗禮則謂之大焉書
大𫝊曰古者帝王升歌清廟之樂大琴練弦達越大瑟
朱弦達越以韋為鼓不以竽笙之聲亂人聲清廟升歌
先人功烈徳深也故欲其歌之也樂記之論升歌清廟
主大饗而言則後世三朝大慶百辟具陳工升席以歌
祖宗功徳盖所以使之不忘本也白虎通曰鳴球搏拊
何鬼神貴清淨師鏗鏘也其言特主祭祀而已未為通
論也苟為不然諸侯大饗兩君相見之樂亦胡為升歌
清廟邪

　　徹歌

　　儀禮有司徹卒𧃊有司官徹饋饌于室中西北隅南面
如饋之設語曰以雍徹盖大祭祀告禮成之後有司徹
室中饋饌禮之終也徹必歌雍樂之終也古之祭祀有
樂以迎來必有樂以徹食大饗之禮不入牲其他亦如
之諸侯大饗之禮下管象武徹以振羽則王之大饗可
知矣然小師下管止於擊應鼔非若大師播樂器令奏
鼓􁈹之為備也小師登歌與大師同徹歌與大師異者
豈以徹歌為祭祀之末非大師所當親歟小師之於大
師猶樂師之於大司樂大師及徹帥學士而歌徹尊故
也小師徹歌卑故也

　　歌射節上

　　瞽矇掌九徳六詩之歌以役大師則王射而歌射節雖
在瞽矇其帥而歌者實太師役之也大司樂大射令奏
騶虞大師凡射王以騶虞為節射人以騶虞九節鍾師
凡射王奏騶虞此言歌射節者射之有節即度數之自
然以制之而已射人以騶虞九節節之數也樂師以騶
虞為節節之用也奏騶虞在樂師而令之在大司樂歌
之在瞽矇而帥之在大師以大令小而奏之以鐘鼔堂
下之事也以大帥小而歌之以人聲堂上之事也王之
大射堂上以人聲歌騶虞堂下以鐘鼓奏之則其聲足
以合奏可審而定和矣儀禮大射奏貍首間若一鄉射
奏騶虞間若一又曰歌騶虞若采蘋皆五終亦歌奏備
舉之意也

　　歌射節下

　　古者三耦及主人大夫射則有筭衆賔繼射則無筭有
筭者歌騶虞無筭者歌采蘋歌騶虞若采蘋皆五終與
升歌笙入間歌合樂三終者異矣古者每一耦射歌五
終歌騶虞采蘋五終非主詩篇言之主射節而言故也
周官射人大夫以三耦射樂以采蘋五節則此主鄉大
夫射而言五終不亦宜乎鄉大夫歌采蘋可也王歌騶
虞而大夫用之可乎曰大夫於天子為尤卑士於諸侯
為尤卑士射以采蘩節則大夫射兼歌騶虞皆卑者不
嫌抗尊之意也孔子曰吾觀於鄉而知王道之易易也
王道寓於鄉如此則鄉大夫用王所奏之歌亦歌人寓
教之㣲意也大夫雖歌騶虞不敢用王之九節五節而
止不然不幾於僭乎











　　樂書卷一百五十三

　　欽定四庫全書

　　樂書卷一百五十四

　　宋　陳晹　撰

　　樂圖論

　　雅部

　　歌

　　工歌　　卒歌

　　鹿鳴文王燕羣臣嘉賔之詩也四牡文王勞使臣之詩也皇
皇者華文王遣使臣之詩也嘉賓則賓之而弗臣使臣則亦
賓於彼而已鄉飲酒之禮賓主有事以行禮者也孔子曰吾
觀於鄉而知王道之易易也盖聖人制禮之意以王道寓之
於鄉以君臣寓之於賓主故鄉飲酒之樂工歌鹿鳴四牡皇
皇者華雖文王之詩亦不害其用之於鄉也工歌樂之所以
作也卒歌樂之所以闋也主人之於工有獻送之禮工之於
主人有受爵之儀主人之於賓介有辭降之禮賓介之於主
人有降之之儀其飲或拜或不拜其洗或辭或不辭盖所以
定尊卑之分也然則先瑟後歌者琴瑟以詠之意也

　　正歌

　　樂以人聲為主故合樂亦謂之歌樂謂之歌樂而貴不在
歌主人獻工左瑟一人拜受爵而餘不拜笙者一人拜
盡階受爵餘不拜受以一人可以統衆故也主人為太
師洗而餘不洗以君所賜尊之也左瑟祭薦工則祭飲
而已笙工則不祭此又等降之別也言工又言衆工言
笙又言衆笙者周官瞽矇掌九徳六詩之歌以役太師
序官上瞽四十人中瞽百人下瞽百有六十人則上瞽
所謂工也中瞽下瞽衆工也笙師凡饗射共其鍾笙之
樂序官笙師中士二人下士四人府史胥徒不與焉則
中士所謂笙也下士以下所謂衆笙也

　　間歌上

　　服有正色間色律有正律間律歌有正歌間歌盖法度
修於下則隂陽和於上故歌魚麗而笙由庚繼之衆賢
和於朝則萬物和於野故歌南有嘉魚而笙崇丘繼之
歌南山有臺而笙由儀繼之也工歌於堂上以貴自然
之聲笙吹於堂下以導自然之氣一歌一吹而聲應相
保以為和非正歌也而已用之鄉人如此則用之邦國
可知矣

　　間歌下

　　周南周公之所以化聖人之事王者之風也召南召公
之所以教賢人之事諸侯之風也盖王者之正始於家
終於天下二南之詩為之始而已王者之化至於法度
彰禮樂著然後可以言成二南之詩為之基而已今夫
闗雎則樂而不淫哀而不傷后妃之徳也葛覃則志在
女功㳟儉節用后妃之本也卷耳内有進賢之實外無
干政之事后妃之志也乃合樂周南則一於后妃之事
而已至於鵲巢則均一如鳴鳩夫人之徳也采蘩則致
禮以奉祭祀夫人之職也采蘋則循法以共祭祀大夫
妻之職也乃合樂召南則不一於夫人之事必兼大夫
妻之事而已此諸侯之樂所以殺於王者歟然工歌則
琴瑟以詠而已笙不與焉笙入則衆笙而已間歌不與
焉間歌則歌吹間作未至於合樂也合樂則工歌笙入
間歌並作而樂於是備矣大用之天下小用之一國其
於移風易俗無自不可况用之鄉人乎風天下而正夫
婦實本於此然則觀之者豈不知王道之易易也哉鄉
飲酒義曰工入升歌三終主人獻之笙入三終主人獻
之間歌三終合樂三終工告樂備遂出一人揚觶乃立
司正焉知其能和樂而不流也由是觀之工歌鹿鳴四
牡皇華所寓君臣之教則升歌三終也笙入堂下磬南
北面立樂南陔白華華黍所以寓父子之教則笙入三
終也間歌魚麗笙由庚歌南有嘉魚笙崇丘歌南山有
臺笙由儀所以寓上下之教間歌三終也合樂周南闗
雎葛覃卷耳召南鵲巢采蘩采蘋所以寓夫婦之教則
合樂三終也三終雖主於詩篇亦樂成於三以反為文
故也

　　笙歌上

　　堂上之樂以歌為主故工歌鹿鳴四牡皇皇者華則君
臣和於朝堂上之樂也堂下之樂以管為主故笙入磬
南北面立樂南陔白華華黍則父子和於家堂下之樂
也孟子曰事孰為大事親為大守孰為大守身為大事
親事之本也守身守之本也南陔孝子相戒以養其得
事親之本歟白華孝子潔白其得守身之本歟事親仁
也守身義也立人之道盡於此矣人道盡則天地之和
應而時和歳豐矣此華黍所以終之也鄉飲酒義曰君
子之所謂孝者非家至而日見之也合諸鄉射教之鄉
飲酒之禮而孝弟之行立矣事親守身孝弟之本也時
和歳豐孝弟之應也笙入堂下吹南陔白華華黍以樂
賔豈徒然哉凡以寓孝弟之教而已言歌則工一人拜
言笙則笙一人拜皆指其長者言之工則不興受爵笙
則不升堂受爵衆工則不拜受爵祭飲而已衆笙則不
拜受爵而坐祭立飲者辨隆殺之義故也

　　笙歌下

　　舜琴歌南風有孝思之意存焉笙象物生於東方有生
意存焉故孔子既祥五日則於去喪為未逺其心不絶
乎孝思猶未全於生意也雖彈琴矣而聲不成焉十日
則於去喪為逺而有全於生意故笙歌之聲成焉盖制
祥之日可以鼓素琴君子所以與人同五日彈琴君子
所以與人異彈之者禮之所不可廢也不成聲者仁之
所不忍也絲不如竹竹不如肉故彈琴而後成笙歌此
言彈琴而後成笙歌儀禮鄉飲酒言授瑟而後成笙歌
者盖二十五弦之瑟比夫五弦之琴則琴小而瑟大矣
或舉大以見小或舉小以見大其成笙歌一也

　　遂歌上

　　徳音之謂樂咏聲之謂歌樂為歌之實歌為樂之文故
記曰歌之為言長言之也説之故言之言之不足故長
言之矢詩不多言之不足之謂也維以遂歌長言之謂
也盖歌之為樂出於民性自然非可偽為者也治民至
此其治之至歟成王之治始乎公劉厚於民事急先務
也終乎卷阿求賢用吉士急親賢也急先務則智急親
賢則仁樂也者樂斯二者而已故召康公所以戒成王
維以遂歌三篇終焉禹之九功惟敘九敘惟歌終之以
戒之用休俾勿壊者其以此歟𫝊曰夫歌者直已而陳
徳也召康公矢詩以歌之雖所以樂成王治道之成亦
所以直已而陳徳也與夫蘇公作此好歌以極反側者
異矣春秋大夫無遂事而召康公遂歌何也曰無遂事
禮也有遂歌樂也

　　遂歌中

　　燕歌鹿鳴之三南陔之三間歌魚麗之三笙崇丘之三
遂歌周南之三召南之三大射則歌鹿鳴管新宫而已
以主於觀者其樂煩主於射者其樂簡故也燕則工歌
之後笙奏之前為大夫舉旅大射歌笙之後猶未旅至
射卒乃為大夫舉旅者以燕主於飲而大射主於射故
也燕禮記曰若以樂納賔升歌鹿鳴下管新宫笙入三
成遂合鄉樂若舞則勺盖燕而以樂納賔則又管新宫
不特歌笙間合而已

　　遂歌下

　　燕禮工歌笙入間歌合樂與鄉飲同其所異者特遂歌
爾然則燕禮行君臣之義鄉飲明長幼之序在國則君
臣在鄉則長幼其義一也樂之同也不亦宜乎











　　樂書卷一百五十四

　　欽定四庫全書

　　樂書卷一百五十五

　　宋　陳晹　撰

　　樂圖論

　　雅部

　　歌

　　歌鐘

　　昔鄭人賂魯侯歌鐘二肆及其鎛則鐘大而鎛小矣唐徐景
安樂儀歌鐘者亦編一十六枚同一簨虡凡合二八之聲郊
祀設於壇上宗廟設於堂上皆居歌磬之東以節升歌之句
其論歌鐘則是其言合二八之聲蔽於用四清故也

　　歌磬

　　應笙之磬謂之笙磬應歌之磬謂之頌磬儀禮大射之
儀頌磬位乎西階之西而面東以頌出於歌聲而聲出
於西方故也唐之歌磬編縣十六同一簨虡合二八
之聲郊祀設之壇上宗廟設之堂上皆次歌鐘之西
節登歌之句非不合周之頌磬也然不知編縣之二八
特鄭康成臆説非先王之制也

　　歌琴

　　夫作五弦之琴歌南風之詩實自舜始也盖南風生養
之氣也琴夏至之音也舜以生養之徳播夏至之音始
也其親底豫而天下化終也其親底豫而天下之為父
子者定然則所謂琴音調而天下治豈不在兹歟然舜
歌南風之詩不過詠父母生養之徳達孝思之心以解
憂而已豈特解民慍阜民財哉顔回援琴而歌豈亦得
於此歟漢司馬相如之為琴歌魏曹植之為琴調其歌
雖與古同其所以歌亦在去取之域矣

　　歌缶

　　舜之作樂琴瑟以詠於堂上所以發徳而貴人聲也然
則非特琴有歌而瑟亦有之矣儀禮鄉飲酒工歌鹿鳴
四牡皇皇者華卒歌主人獻工工左瑟一人燕禮小臣
左何瑟面鼔執越内弦右手相入升自西階北面東上
坐小臣坐授瑟乃降工歌鹿鳴四牡皇皇者華皆琴瑟
以詠之謂也漢慎夫人嘗鼓瑟髙帝倚瑟而歌其亦得
古人之遺歟

　　歌瑟

　　在易離之九三日􁀈之離不鼓缶而歌則大耊之嗟凶
盖陽為實隂為虛二為中三為過六二以隂居中則虚
而善應缶之象也九三剛過而不中不鼓缶而歌之象
也不鼓缶而歌則失時極甚矣其取大耊之凶不亦宜
乎莊周鼓盆而歌後世有頌缶亦其類也

　　凱歌

　　周官樂師凡軍大獻教愷歌司馬法曰得意則愷樂所
以示喜也樂記曰清廟之歌一倡而三嘆有遺音者矣
葢師之獻功謂之愷樂歌愷樂謂之凱歌則教愷歌者
在樂師而遂倡之者在學士凡軍大獻而樂師預教愷
歌遂使學士倡之則其大獻于社得無所待乎言愷歌
不足以該樂言愷樂則歌在其中矣與鄉射奏騶虞又
歌之其意一也求之載籍魏晉以來鼓吹曲章多述當
時戰功是厯代獻㨗未嘗無愷歌矣唐太宗平東都破
宋金剛其後蘇定方執賀魯李勣平髙麗皆備軍容凱
歌入都亦樂師愷歌之實也(唐㑹要曰大和中太常奏謹案凱樂鼓吹之歌曲然
貞觀開元禮並无儀注今參酌古今備其陳設及奏歌曲之儀如後凡命將征討有大功獻俘馘者其日備神
䇿兵衛於東門外如獻俘常儀其愷樂用鐃吹二部樂工等乗馬執樂器次第陳列如鹵簿之式鼓吹令丞前
導分行於兵馬俘馘之前將入都門鼓吹振作迭奏破陣樂應聖期賀朝歡君臣同慶樂等四曲俟行至太社
及太廟工人下馬陳列於門外俟告獻禮畢復導引奏曲如儀至皇帝所御樓前兵仗於旌門外二十步樂工
皆下馬徐行前進兵部尚書甲胄執鉞於旌門内中路前導次協律郎二人公服執麾亦於門外分導鼓吹令
丞引樂工等至位立定太常卿於樂工之前跪具官臣其奏事請奏愷樂協律郎舉麾鼓吹大振作遍奏破陣
樂等四曲樂闋協律郎偃麾太常卿又跪奏樂畢兵部尚書太常卿退樂工等並旌門外立訖然後引俘馘入
獻及稱賀如別儀)聖朝以之翊天威而鼓士勇信有謂乎

　　謳

　　孟子曰謳歌者不謳歌堯之子而謳歌舜又曰緜駒處
於髙唐善謳而變國俗荀子曰近者謳歌而樂之史記
曰淳于髠見梁恵王㑹王有獻謳者博物志薛談學謳
於秦青盖謳為歌聲之別調歌為謳之總名故也古樂
志曰齊歌曰謳吕氏春秋曰齊皆謳歌而引管子豈亦
有所傳聞然邪

　　謡

　　韓詩曰有章曲曰歌無章曲曰謡故爾雅釋樂徒歌謂
之謡也詩曰我歌且謡盖歌生於嗟嘆之不足而謡又
生於歌之不足也豈謡者歌聲之逺聞歟列子有童謡之
説史氏有莫愁善歌謡之辭亦本諸此








　　樂書卷一百五十五

　　欽定四庫全書

　　樂書卷一百五十六

　　宋　陳𤾉　撰

　　樂圗論

　　雅部

　　歌

　　聖朝樂章　　　郊祀樂章

　　廟享樂章　　　諸祠樂章

　　聖朝樂章

　　先王之樂常作於功成之後功雖未成而樂未可作至於郊
廟之祭歌詩之類亦不可一日廢於天下賢聖之君有作得
不以為急務而講之乎我宋仗義龍興太宗嗣承大統將以
褒崇太祖殊功逺業發揮神翰作為郊祀昊天上帝四曲真
宗繼序復譔廟饗二曲景靈宫酌獻十一曲辭意與造化侔
工文藻與雲漢爭麗真所謂聖作明述超絶古今者也然猶
以謂有天下者祭百神豈余一人發越所能該徧哉必資天
下英偉豪特遒文麗藻之士儲思摛詞共與成之而已爰命
竇儼吕夷簡陶榖王隨宋綬諸臣之屬並得承睿詔被休光
㕘預聖製之末以就一代樂章之韙顧不盛哉是故景安廣安
彰安之類我太宗製也真安靈安慶安之類我真宗製
也乾安之類吕夷簡為之也初安之類宋綬為之也大
明之類李維為之也采茨之類竇儼為之也以至高安
静安凝安同安明安成安綏安之類皆諸臣所作蓋亦
不可縷指其間雄文巨筆蓋有足以形容祖宗勳德合
乎成周雅頌之音者固不誣矣誠因斯時深詔宗工名
儒校讎删定使與祖宗聖制並列諸宋雅宋頌被筦弦
藏樂府垂後世而詔無窮不亦千載一時甚盛之舉歟
臣是敢論次件之左方以待上之制作焉

　　郊祀樂章

　　聖朝郊祀昊天上帝凡二十三曲冬至圓丘太祖配坐
二曲太宗配坐二曲孟夏雩祀太宗配坐二曲祀感生
帝十曲宣祖配奠幣二曲明堂二十二曲祭皇地祗七
曲太祖配奠幣二曲祀青帝四曲祀赤帝四曲祀白帝
四曲祀黑帝四曲祭神州地祗七曲太宗配奠幣二曲
臣嘗論易至於豫之象先王以作樂崇德殷薦之上帝
以配祖考作樂以薦上帝用祖考同配惟商人為然至
周則郊祀后稷以配天宗祀文王於明堂以配上帝祖
宗之朝郊祀之禮並以祖宗同配循商制也神宗皇帝
始行嚴父之禮而不以祖宗同配循周制也孔子曰吾
從周臣竊有取焉

　　廟享樂章

　　聖朝享太廟三十八曲奉安十四曲諸室之樂僖祖皇
帝用大善奏大基之曲順祖皇帝用大寧奏大祚之曲
翼祖皇帝用大順奏大熈之曲宣祖皇帝用大慶奏大
光之曲太祖皇帝用大定奏大統之曲太宗皇帝用大
盛奏大昌之曲真宗皇帝用大明奏大治之曲仁宗皇
帝用大仁奏大仁之曲英宗皇帝用大英奏大英之曲
神宗皇帝用大神奏大神之曲哲宗皇帝用大成奏大
成之曲凡皇帝親行祫享宮架迎神奏懷安之曲詣罍
洗位解劒位及升殿登歌並奏肅安之曲遍室奠瓉登
歌奏顧安降殿登歌及歸版位復奏肅安焉諸后室酌
獻之曲孝惠皇后用惠安孝明皇后用奉安孝章皇后
用懿安俶德皇后用嘉安懿德皇后用順安明德皇后
用嘉安元德皇后用嘉安莊獻明肅皇后用建安莊懿
皇后用報安明肅皇后用翼安以至章懿皇后慈聖光
獻皇后宣仁聖烈皇后欽聖憲肅皇后欽慈皇后其用
舞曲各隨帝室亦可知矣至於景靈宮酌獻及奉安聖
像之曲酌獻玉皇聖祖太祖太宗及飲福並用慶安亞
獻終獻並用冲安太廟吉饗三曲太祖太宗加上尊謚
及六室加謚並用顯安元德皇后升祔一曲莊獻明肅
皇后躬謝太廟十五曲臣竊觀聖朝祖宗宮廟之樂聲
歌之名雖應時而造有所不同至於加謚升祔躬謝之
曲靡不畢録並載庶幾聖朝制作得以攷正焉臣聞古
者作樂戞擊鳴球搏拊琴瑟以詠堂上之樂也下管鼗
鼓合止柷敔笙鏞以間堂下之樂也堂上以詠則以
歌為主所謂聲依永也堂下以間則以管為主所謂律
和聲也古所謂登歌下管不過如此今太常樂堂上以
聲依詠為主而登歌不過四人堂下以律和聲為主而
下管未嘗設焉抑又堂下歌者反衆於堂上甚失先王
立樂之深意也聖朝之樂凡施於廟朝誠使堂下歌者
並坐於堂上而比竹之管復設於堂下則堂下之樂以
律為主以和聲衆樂為賔而協律庶幾古人之制不泯
於後世矣臣嘗觀方今作樂堂下歌工止於四人然考
之儀禮鄉飲酒鄉射之樂歌工四人而止卿大夫之制
非天子之禮也夫以天子之尊下從卿大夫之制甚非
所以崇德報功之意也竊稽漢高帝之時去三代未逺
尚設歌童百二十人宜得近古之制也聖朝誠倣而行
之真曠世甚盛之舉歟

　　諸祠樂章

　　聖朝諸祠朝日三曲夕月三曲祀汾隂十四曲祀后土
廟二曲祭太社太稷五曲蜡百神三曲祭九宮貴神五
曲封禪十四曲東封躬謝一曲享先農二十二曲釋奠
文宣王六曲釋奠武成王六曲朝謁太清宮九曲玉清
昭應宮至聖號五曲大安殿册五嶽帝號一曲五嶽加
帝號祭吉八曲郊祀回升樓一曲籍田回升樓一曲天
書六曲諸大祠有司攝事四曲臣嘗謂先王之祭有其
舉之莫敢廢也有其廢之莫敢舉也汾隂之祭舉於漢
武而廢於後世乆矣今或舉而行之無乃舉其所廢歟
然嘗觀真宗祥符中親享宗廟登歌始作聞外嚴讙然
因詔當郊廟行禮權止嚴警使禮畢復作遂為永制誠
萬世之舉也





　　樂書卷一百五十六

　　欽定四庫全書

　　樂書卷一百五十七

　　宋　陳𤾉　撰

　　樂圗論

　　雅部

　　歌

　　曲調上　　曲調下　　　歌樂

　　曲調上

　　古者造詩經歌以合金石故正聲疏質長言雅真遺音雖謝
而三百篇之義存焉是詩之與樂更為表裏者也降周迄漢
聲詩湮没雖有吳楚趙代之謳閭閻阡陌之謡然具施於當
世猶有詩人離騷餘風至於鼓吹雜詩詠歌戰陳之事而古
風遺調自是彫矣由魏抵隋上下數百年間偏方互據析為
南北郊廟之外民謡雜出非哀思淫靡之音則離析怨曠之
曲也故江左雖衰而章曲可傳聲西曲是也代北少文而聲
辭無述代歌國伎是也隋唐混一區字四方之音悉歸太樂
然制度不立新聲日滋清樂盡於開元之初十部忘於僖昭
之末流及五季惟讌樂飲曲存焉聖朝承末流之弊雅俗二
部惟聲指相授案文索譜皆所亡逸抑何甚歟太宗初在
藩邸作宇宙荷皇恩降聖萬年春二曲以述太祖德業
之盛逮其即位悉收河東之地造平晉普天之樂明年
復作萬國朝天樂二曲宴饗用焉真宗祥符中更造二
曲以協鐘石朝天樂為大和之舞平晉樂為大定之舞
編之雅樂以施郊廟焉惟太宗洞曉音樂出自天性造
大小曲數百以為宴私常御優柔闡緩真治世之音也
以薦郊廟以和黔黎豈不盛哉臣竊嘗推後世音曲之
變其異有三古者樂章或以諷諫或導情性情冩於聲
要非虚發晉宋而下諸儒衒采並擬樂府作為華辭本
非協律由是詩樂分為二塗其間失傳謬述去本逾逺
此一異也古者樂曲辭句有常或三言四言以制宜或
五言九言以投節故含章締思彬彬可述辭少聲則虚
聲以足曲如相和歌中有伊夷吾邪之類為不少矣唐
末俗樂盛傳民間然篇無定句句無定字又間以優雜
荒豔之文閭巷諧隱之事非如莫愁子夜尚得論次者
也故自唐而後止于五代百氏所記但誌其名無復記
辭以其意褒言慢無取苟耳此二異也古者大曲咸有
辭解前豔後趨多至百言今之大曲以譜字記其聲折
慢疊既多尾徧又促不可以辭配焉此三異也聖朝樂
府之盛歌工樂吏多出市㕓畎畝規避大役素不知樂
者為之至於曲調抑又㳂襲胡俗之舊未純乎中正之
雅其欲聲調而四時和奏發而萬類應亦已難矣誠革
三異之失去胡俗之調一要宿乎雅頌之音以寫太平
以昭極功臣將見鳯儀獸舞不特有虞氏之世矣(今樂府正
宮十曲一一陽生二玉牎寒三念邊功四玉如意五瓊樹枝六鷫鸘裘七塞鴻飛八漏丁丁九息鼙鼓十勸流
霞南呂宮十一曲一仙盤露二氷盤果三芙蓉園四林下風五風雨調六開月幌七鳳來賔八落梁塵九望陽
臺十慶年豐十一青騘馬中呂宮十三曲一上林春二春波緑三百花林四夀无疆五萬年春六繫珊瑚七柳
垂緑八醉紅樓九折紅杏十御園花十一花下游十二遊春歸十三千株柳仙呂宮九曲一折紅蕖二鵲填河
三紫蘭香四喜堯時五猗蘭殿六步瑶階七千秋樂八百和香九佩珊珊黄鍾宮十二曲一菊花杯二翠幙新
三四塞清四滿簾霜五畫屏風六折茱萸七望秋雲八花中鶴九賜征袍十望回戈十一秋稼成十二汎金英
商宮九曲一喜順成二安邊塞三獵騎還四游兎園五錦步幛六博山鑪七暖寒杯八雪紛紛九待春來道調
宮九曲一㑹夔龍二汎仙杯三披雲襟四孔雀扇五百尺樓六金樽滿七奏明庭八拾落花九聲聲好越調八
曲一翡翠帷二玉照臺三香旖旎四紅樓夜五朱頂鶴六得賢臣七蘭堂燭八金鏑流䨇調十六曲一宴瓊林
二汎龍舟三汀洲緑四登髙樓五麥隴雉六柳如煙七楊花飛八王澤新九玳瑁簮十玉階曉十一喜清和十
二人歡樂十三征戍回十四一院香十五一片雲十六千萬年小石調七曲一滿庭香二七寳冠三玉瑤盃四
辟塵犀五喜新晴六慶雲飛七太平時林鍾商十曲一秋採蘭二紫絲囊三留征騎四塞鴻度三回紇朝六汀
洲鴈七風入松八蓼花紅九曵珠佩十遵渚鴻歇指調九曲一榆塞清二聽秋風三紫玉簫四碧池魚五鶴盤
旋六湛恩新七聽秋蟬八月中歸九千家月髙大石調九曲一花下宴二甘雨足三畫鞦韆四夾竹桃五舉露
桃六鷰初來七踏青回八抛繡毬九潑火雨大石調八曲一賀元正二待花開三採紅蘭四出谷鸎五游月宮
六望回車七塞雲早八秉燭游小石角九曲一月宮春二折仙枝三春日遲四綺筵春五登春臺六紫桃花七
一株紅八喜春雨九汎春池䨇角九曲一鳯樓燈二九門開三落梅香四春水坼五萬年宴六催花發七降真
香八迎新春九望蓬岊髙角九曲一日南交二帝道昌三文風盛四琥珀杯五雪花飛六皂貂裘七征馬嘶八
射飛鴈九雪飄颻大石角九曲一紅爐火二翠雲裘三慶成功四冬夜長五金鸚鵡六玉樓寒七鳯戯鶵八一
爐香九雲中鴈歇指角九曲一玉壺氷二卷珠箔三隨風簾四樹青葱五紫桂叢六五色雲七玉樓宴八蘭堂
鷰九千千歲越角九曲一望明河二華池鷺三贈香囊四秋氣清五照秋池六曉風度七靖邊塵八聞新鴈九
吟風蟬林鍾角九曲一慶時康二上林果三畫簾垂四水晶簟五夏木繁六暑氣清七風中琴八轉輕裾九清
風來仙呂調十五曲一喜清和二芰荷新三清世歡四玉鈎欄五金步摇六金鑿落七鷲引鶵八草芊芊九步
玉砌十整華裾十一海山青十二旋絮緜十三風中帆十四青絲騎十五喜聞聲南呂宮調七曲一春景麗二牡
丹開三展芳茵四紅桃路五囀林鸎六滿林花七風飛花中呂調九曲一宴嘉賓二㑹羣仙三集百祥四凭朱
欄五香煙細六仙洞開七上馬杯八拂長袂九羽觴飛高般涉調九曲一喜秋成二戯馬臺三汎秋菊四三殿
樂五鸂鶒杯六玉芙蓉七偃干戈八聽秋砧九秋雲飛般涉調十曲一玉樹花二望星斗三金錢花四玉牎深
五萬民康六瑶林風七隨陽鴈八倒金罍九鴈來賔十㸔秋月黄鍾羽七曲一宴鄒枚二雲中樹三燎金爐四
澗底松五嶺頭梅六玉爐香七瑞雲飛平調十曲一萬國朝二獻春盤三魚上氷四紅梅花五洞中春六春雪
飛七飜羅袖八落梅花九夜游樂十鬬春鷄因舊曲造新聲者凡五十八曲傾盃樂二十八曲正宮南吕宮遒
調宮越調南呂調仙呂宮高宮小石調高大石調大石調小石調小石角䨇角高角大石角歇指角林鍾角高
般涉調黄鍾羽平調中呂宮黄鍾宮雙調林鍾商歇指調仙呂調中呂調般涉調三臺十三曲正宮南呂宮道
調宮越調南呂調中呂宮黄鍾宮雙調林鐘商歇指調仙呂調中呂調般涉調劒器中呂宮感皇花中呂宮朝
中措黄鍾宮攤破抛毬樂䨇調醉花間䨇調小重山䨇調洞中仙林鍾商望行宮林鍾商洞仙歌歇指調月宮
仙仙呂調戴仙花仙呂調菩薩蠻瑞鷓鴣中呂調望征人般涉調嘉宴樂般涉調引駕回般涉調拜新月般涉調)

　　曲調下

　　自唐以來雅樂曲調法著旋宮一律五音相生二變起
自黄鍾為始循於中吕為終十二律揔十二均音六十
聲成八十四調皆漢之京房晉之荀朂參定凡十二宮
調並是正宮七聲以歸一律其正宮聲之下更無濁音
故五音以宮為尊釋樂以之為重也十二商調調各下
有一聲亦以七音而同一律下之一聲謂宮商聲也十
二徵調調各下有三聲謂宮商角聲也十二羽調調各
下有四聲謂宮商角徵聲也自商至羽五聲備矣十二
變徵調聲居角音之後正徵之前均音相類十二變宮
調聲居羽音之後清宮之前是謂回演其聲而成均律
也俗樂之調有七宮七商七角七羽合二十八調而無
徵調也故正宮高宮中呂宮道調宮南呂宮仙呂宮黄
鍾宮是謂七宮越調大石調高大石調䨇調小石調歇
指調林鍾商是謂七商越角大石角高大石角小石角
䨇調角歇指角林鍾角是謂七角中呂調正平調高平
調仙呂調般涉調高般涉調黄鍾羽是謂七羽凡此俗
樂異名實胡部所呼也然執一器飜曲輪七調傳聲致
宮徵相疎五聲不備是謂鄭衛之音煩手淫聲滔堙心
耳矣迄于秦漢周陳二部混同衆樂無别隋文雖分雅
俗亦未能去四清二變此其樂所以未全於中和之紀
也聖朝大樂太蔟商胡部大石調也姑洗角胡部小石
調也黄鍾徵胡部林鍾徵也南呂羽胡部般涉調也黄
鍾宮胡部正宮調也變宮變角姑洗角亦胡部小石調
也變宮黄鍾宮亦胡部正宮調也餘並有間聲其無間
聲者唯正徵變徵而已亦可謂詳矣誠去四清二變與
胡俗之調而作之庶乎先王之雅樂也古人有變宮變
徵之説君子尚且非之况又有變角之説乎

　　歌樂

　　當春秋之時禮廢樂壞其已乆矣中國之士知其情識
其文深通其意而言之者曾不少槩見况戎狄僻陋之
域有能知而言之者君子且得不取之乎此吳公子札
聘魯而觀周樂左氏所以備載而深美之也今夫先王
之道莫急於樂樂之章莫備於風雅頌然風有正變之
異體雅有大小之殊政頌兼商魯之異美其端有造乎
情性之微其顯有該乎治道之大自非博聞多識通乎
聖人之意者其孰能觀而知之耶大哉公子札之觀周
樂也聞其歌有以達詩之㫖見其舞有以知德之實自
歌周南召南至於雅頌所謂聞其歌達詩之㫖者也自
見舞象箾南籥至於韶箾所謂見其舞知其德之實者
也彼以邶鄘衛為康叔武公之德唐有陶唐氏之遺民
平王為周之東秦為周之舊齊則未可量其國魏則可
以德輔其治陳則放蕩而難反檜則衰微而無譏至於
頌則盛德所同而已非不善於聲歌也周南召南則樂
而不淫哀而不傷孰謂勤而不怨乎豳風則勤而不惰
儉而有節孰謂樂而不淫乎小雅非專刺幽厲之亂而
文武成王之政實在焉孰謂周德之衰乎大雅有及於
幽厲之失道而武王成王之德亦存焉孰謂止於文王
之德乎彼以見舞大濩為聖人之舞大夏為勤而不德
舞韶箾則曰雖甚盛德蔑有加於此非不善於觀舞也
然而文王知取之而民未悦則勿取之凡順天應人而
已孰謂猶有所憾耶周之極盛在成康而武雖盡美而
未盡善焉孰謂大武為周之盛乎以其時考之公子札
之號稱知樂雖有所失亦未在可責之域由其理考之
公子札之所失如此雖欲全其美且得不正之乎不責
之君子所以全其善於一時正之君子所以完其法於
後世非以公正仁恕存心者能之乎









　　樂書卷一百五十七

　　欽定四庫全書

　　樂書卷一百五十八

　　宋　陳暘　撰

　　樂圗論

　　胡部

　　歌

　　四夷歌

　　東夷

　　獩貊　馬韓　　夫餘　新羅　　倭國

　　日本　勿吉　　百濟　　夷洲　髙麗

　　西戎

　　大宛　　焉耆(大食國可蘭國附)　　吐蕃

　　乞寒　　于闐　　西涼　　安國

　　疎勒　　康國　　烏孫　　天竺

　　龜兹　　髙昌　　波斯　　拂菻

　　吐谷渾

　　北狄

　　北狄歌　　大遼　　鮮卑

　　雜蠻

　　獠蠻　　邈黎

　　四夷歌

　　詩者民之情性歌者民之歡心是歌始於詩而樂又始
於歌凡此内自中國外暨四夷其風聲氣俗雖因水土
不同至於所以為情性為懽心未始少異也古人之於
禽類一載好其音猶且取之况夷歌乎故周官鞮鞻氏
掌四夷之樂與其聲歌祭祀則龡而歌之燕亦如之蓋
四夷之民異音而同歌先王祭祀燕饗必用之者以其
中天下而立革四海之民服而役之得其歡心使鼓舞
焉以承祭祀供饗燕君子之所樂故也傳曰王者必作
四夷之樂一天下也其此之謂乎然王者制夷狄樂不
制夷狄禮何也曰樂則逺近所同禮樂異制而已故制
其樂不制其禮恐其不能從中國禮故也豈非五方之
民皆有性不可推移然邪臣觀契丹視他戎狄最為强
桀然所用聲曲皆竊取中國之伎但不能和闡婉諧彈
絲擫管趨於成音而已恥其本俗所翫禁止不傳而中
國第得其蕃歌與舞其制小横笛一拍鼓一拍板一歌
者一二人和之其聲嘍離促迫舞者假面為胡人衣服
皆効之軍中多尚此伎太宗雍熈中惡其亂華樂也詔
天下禁止焉可謂甚盛之舉矣然今天下部落效為此
伎者甚衆非特無知之民為之徃徃士大夫之家亦喜
為之誠推太宗禁止之制凡朝廷作夷樂特施於國門
之外以樂蕃使可也苟用之燕饗非所以示天下移風
俗之意也

　　獩貊

　　獩貊國在朝鮮之東常以歳十月祭天晝夜飲酒歌舞
名為儛天其作樂大抵與夫餘國同特其所用有異爾

　　馬韓

　　韓有三種一曰馬韓二曰辰韓三曰弁辰地方四千餘
里東西界海古之辰國也三韓之國馬韓最大共立其
種為辰王都目支國盡王三韓之地其俗信鬼神常以
五月祭之晝夜羣飲鼓瑟歌舞踏地為節十月農功畢
亦如之(瑟形如筑彈之亦有音曲云)

　　夫餘

　　夫餘國在元菟北千里本濊地也以臘月祭天大㑹連
日飲食歌舞名曰迎鼓行人無晝夜好歌吟音聲不絶
漢順帝永和中其王來朝帝作黄門鼓吹角扺戯以遣之

　　新羅

　　新羅國其先本辰韓種也每月旦相賀王設宴㑹頒賚
羣官八月十五日設樂令羣官射賞以馬布唐貞觀中
遣使獻女樂二人皆鬒髮美色太宗詔遣之真中原賢
主盛德之舉也

　　倭國

　　倭國在韓東南大海中其王以天為兄以月為弟其俗
好博奕握槊樗蒲之戯其樂有五絃琴笛每至正月一
日必射戯飲酒為樂隋大業中嘗遣裴世清使其國其
王設儀仗鼓角迎之

　　日本

　　日本國本倭奴國也自唐以來屢遣貢使三月三日有
桃花曲水宴八月十五日放生㑹呈百戯其樂有中國
高麗二部然夷人歌詞雖甚雕刻膚淺無足取焉

　　勿吉

　　勿吉國在高句麗之北舊肅慎國也隋開皇中遣使納
貢文帝厚勞而宴之率皆起舞曲折多鬬容

　　百濟

　　百濟國之樂有鼓角箜篌筝竽箎笛之樂投壺圍碁摴
蒱握槊弄珠之戯宋朝初得之至後魏大武滅北燕以
得之而未具周武滅齊威振海外二國各獻其樂並以
列於樂部謂之國伎隋文平陳并與文康禮畢而得之
唐正觀中嘗滅百濟國盡得其樂至中宗時工人亡散
開元中岐王範為太常卿復奏置之其器有箏笛桃皮
篳篥箜篌其歌曲入般涉調唐英公將薛仁貴破其國
得而進之也歌者有五種焉

　　夷洲

　　㑹稽海外有東鯷人析為二十餘國而夷洲居一焉去
臨海郡二千里其民如有所召取大空材植於中庭如
鼓以巨杵旁舂之聲徹數里聞者馳赴㑹飲歌似犬嘷
以相娛樂焉

　　高麗

　　漢武帝滅朝鮮以高麗為縣屬元菟賜以鼓吹枝人其
俗好羣聚為倡樂祠鬼神社稷靈星以十月祭天大㑹
名曰東盟至李唐時有品庫樂鄉樂之品其器有卧箜
篌竪箜篌琵琶彈筝五絃笙簫横笛小觱篥桃皮觱篥
腰鼓齊鼓擔鼔銅鈸貝等十四種為一部二十八人武
后時歌曲尚二十五章正元末惟能習一曲而已其衣
服亦浸失其制矣傀儡并越調夷賔曲英公破高麗所
進也聖朝元豐間慕盛德倈臣求中國樂工教之今
之樂大抵中國制也故中國使至嘗出家樂以侑酒
焉

　　大宛

　　大宛國治貴山城多善馬馬汗血蓋其先天馬種也其
馬有肉角數寸或解人語言及知音樂其舞與鼓節相
應觀馬如此其樂可知矣

　　焉耆(大食國可蘭國附)

　　焉耆國都員渠城其俗尚蒲桃酒兼喜音樂其鼓吹之
詳莫得聞焉與夫大食種類斷飲酒禁音樂可蘭部落
目不識五色耳不聞六律五聲異矣

　　吐蕃

　　吐蕃本漢西羗之地在長安之西其種落不知節候以
麥熟為歲首圍碁六博吹蠡鳴鼓以為戯樂焉

　　乞寒

　　乞寒本西國外蕃康國之樂也其樂器有大鼓小鼓琵
琶五弦箜篌笛其樂大抵以十一月倮露形體澆灌衢
路鼔舞跳躍而索寒也然洪範八政曰謀時寒若禮曰
立秋之月行夏之令寒暑不節隂陽不調政令之失也
休咎之應君臣之感也蓋君能謀事則時寒順之又何
必効胡俗所為哉唐作此戯張説嘗諫之曰韓宣適魯
見周禮而嘆孔子㑹齊數倡優之罪列國如此况天朝
乎今外國請和選使朝謁所望接以禮樂示以兵威雖
曰戎夷不可輕易焉知無駒支之辯由余之賢哉且乞
寒潑胡未聞典故法殊魯禮襲此齊優恐非干羽柔逺
之義罇爼折衝之道至開元中果禁而斷之天下賢張
説之諫健明皇之斷不然則中國而不夷之未之有也
昔辛有適伊川見被髪於野者曰不及百年此其戎乎
其禮先亡矣後秦晉遷陸渾之戎於伊川以中國之人
習戎狄之事廢中國之禮尚且如此况襲戎狄之樂乎
理均影響可不戒哉

　　于闐

　　于闐國南接土蕃西南抵葱嶺西北撫踈勒有三河皆
出玉其源同出崑崗山十二月一日肆筵設席拍呼撥
胡琴唱歌故隋代胡部舞曲亦有于闐佛曲焉聖朝開
寶中有僧吉祥以其國王書來上自言破䟽勒國得舞
象一欲以為貢詔從之

　　西涼

　　苻氏之末呂光沮渠蒙遜等據有涼州之西故謂之西
涼部樂其器有編鐘編磬琵琶五弦竪箜篌卧箜篌筝
筑笙簫竽大小觱篥竪笛横吹腰鼓齊鼓檐鼓銅鈸貝
為一部工二十七人其歌曲謂之涼州又謂之新涼州
皆入婆陀調中西涼府都督郭知運等所進也唐坐立
二部惟慶善樂獨用西凉故明皇嘗命紅桃歌涼州謂
其詞貴妃所製豈貴妃製之知運進之邪涼州□新曲
明皇命諸王於便殿觀之曲終諸王皆稱萬歲獨寧王
不賀明皇詢其故寧王曰夫曲者始於宮散於商成於
角徵羽臣見此曲宮離而少微商亂而加暴宮者君也
商者臣也宮不勝則君體卑商有餘則臣事僣臣恐異
日臣下有悖亂之事陛下有播越之禍兆於斯曲也洎
禄山南犯明皇西幸始知寧王善音而胡音適以亂華
也可不戒哉

　　安國

　　安國之樂其器有箜篌琵琶五弦笛簫䨇觱篥正鼓和
鼓銅鈸歌簫小觱篥桃皮觱篥腰鼓齊鼓檐鼓貝等十
四種為一部工十八人歌曲有附莖單時歌芝栖舞曲有
末奚舞芝栖解曲有居枑焉(疎勒安國高麗並起自後魏平馮氏及通西域得其伎也)

　　疎勒

　　疎勒之樂其器有竪箜篌琵琶五弦横笛簫觱篥荅臘
鼓腰鼓羯鼓提鼓雞婁鼓十種為一部工十二人歌曲
有兀利死讓樂舞曲有逺服解曲有鹽曲蓋起自後魏
平馮氏通西域也(樂工人皂絲布白頭巾袍錦衿褾白絲布袴舞文白襖錦袖赤皮鞾赤皮
帶曲調有昔昔鹽三臺鹽之類)

　　康國

　　康國之樂其器有長笛正鼓和鼓銅鈸四種為一部工
七人歌曲有二殿農和去舞曲有賀蘭鉢臯始末奚波
地農慧鉢鼻始前拔地慧地等四曲蓋自周閔帝聘北
狄女為后獲西戎伎樂也昔漢以公主和戎古人尚且
譏之况聘狄女為后而反變於夷者乎臣嘗觀朗州蠻
俗好巫每淫祠鼔舞必歌俚詞劉禹錫為司馬或從事
於其間乃依騷人之作為新辭以教巫祝故武陵谿洞
間夷歌率多禹錫之辭是能用夏變夷未聞變於夷者
也禹錫以匹夫尚能如此况周閔以萬乗之尊曾匹夫
之不若乎誠可怪爾(工人皂絲布頭巾緋布袍錦領)

　　烏孫

　　烏孫在大宛東北與匈奴同俗最為强國漢妻以都江
王女細君為公主公主悲愁因作歌曰吾家嫁我兮天
一方逺託異國兮烏孫王穹廬為室兮氊為牆以肉為
食兮酪為漿武帝聞而憐之其國音樂不可得而詳也

　　天竺

　　天竺國在月氏東南數千里亦名身毒國其樂器有鳯
首箜篌琵琶五弦横笛銅鼔毛員鼓都曇鼓銅鈸貝等
九種為一部工十二人歌曲有沙石疆舞曲有朝天曲
蓋自張重華據有涼州重譯來貢男伎者也其後國王
子為沙門來遊又傳其方音漢安帝時天竺獻伎能自
斷手足刳腸胃唐高宗惡其驚俗勅西域關津不令入
中國亦一時英斷也(商調有大朝天小朝天)

　　龜兹

　　龜兹乃回鶻别種也其國主自稱師子王其樂有竪箜
篌琵琶五絃笙簫横吹觱篥毛員鼓都曇鼓答臘鼓腰
鼓羯鼓提鼓雞婁鼓銅鈸等十五種為一部工十人歌
曲有善善摩尼解曲有婆伽兒舞曲有小天踈勒鹽蓋
自呂光滅其國而得之也呂氏既亡其樂散失至後魏
據有中原獲之故隋有西國龜兹之號凡三部唐奏安
息樂以下雷大鼓用龜兹樂尤盛於開元之時是以凡
婆羅門累代𫝊其素業大和初有米禾稼米萬搥其後
有李百媚曹觸至孫妙達尤為北齊文宣所愛每彈常
自擊胡鼓和之及周武帝聘突厥女為后西域諸國皆
來媵遂荐有龜兹疎勒康國安國之樂焉然周齊以萬
乗之尊或屈聘羶胡之女或自鼓胡部之樂如此是中
國而夷狄之天下幾何不胥而夷乎(西國龜兹齊鼓龜兹土龜兹凡三部
也唐曲調有龜兹佛曲又普光佛舊名龜兹)

　　高昌

　　西魏與高昌通始有高昌部之樂以備宴饗隋開皇中嘗
來獻聖明樂曲至唐太宗朝伐其國盡得其樂焉其器有
竪箜篌琵琶五弦笙笛簫觱篥毛員鼓都曇鼓答臘鼓腰
鼓羯鼓雞婁鼓銅鈸貝等十五種為一部工二十人焉

　　波斯

　　北史波斯國都宿利城國人號王曰醫噆五妃防步率
其俗以六月為歲首至於七月七日十二月一日尤所
崇重人庶以上交相命召設㑹作樂唐天寶中屢遣使
來朝獻馬腦床并毛繡舞筵焉

　　拂菻

　　拂菻國東至于闐西至邈黎南至大石北至黒海每歲
蒲桃熟時造酒肆筵彈胡琴打偏鼓拍手歌舞以為樂焉

　　吐谷渾

　　吐谷渾迺慕容廆庶兄始去其國西附隂山廆追思之作阿
于之歌歲暮窮思常歌之其樂器史傳所不傳也(鮮卑謂兄為阿于)

　　北狄

　　北狄之樂本馬上樂自漢以來揔歸鼔吹部後魏樂府
始有北歌史所謂貢人代歌是也代都時命掖庭宮人
晨夕歌之用隋代與西涼樂雜奏當時存者五十三章
其名可解者六章而已慕容可汗吐谷渾部落稽鉅鹿
公主白淨王太子企喻是也梁樂府鼓吹又有大白淨
皇太子小白淨皇太子企俞等曲隋鼓吹有白淨王太
子曲與北歌校之其音皆異豈皆傳聞不同邪西涼節
度蓋嘉運所進北庭伊州亦北歌之一也唐開元中歌
工長孫元忠之祖嘗授北歌於侯將軍貴昌正觀中詔
貴昌以其聲教樂府雖譯者亦不能通知其詞蓋年歲
乆逺失其真矣豈非荀卿所謂節奏乆而絶者乎

　　大遼

　　契丹匈奴之種也世居漢水之南本鮮卑之地君長姓
大賀氏有八部其渤海俗每歲時聚㑹作樂先命善歌舞者
數軰前行士女隨之更相倡和回旋宛轉號曰踏鎚焉

　　鮮卑

　　周隋世北歌與西涼樂雜奏其不可解者多可汗之辭
是燕魏之際鮮卑歌也後世惟琴曲傳胡笳聲云

　　獠蠻

　　獠蓋蠻之别種也其王各有鼓角一雙使子弟自吹擊
之多執持矛用竹為簧羣聚鼓之以為音節

　　邈黎

　　邈黎國王都邈達州東至大食東南至西凉東北至拂
菻民俗七日一次禮佛作樂動胡琴打鼓子飲宴以為
節序焉

　　樂書卷一百五十八

　　欽定四庫全書

　　樂書卷一百五十九

　　宋　陳𤾉　撰

　　樂圗論

　　胡部

　　歌

　　南蠻

　　俚䝤　　扶南　　赤土　　婆利

　　林邑　　頓遜　　丹丹　　附國

　　投和　　哥羅　　闍婆　　三佛齊占城　　䍧柯　　交阯　　張蕃

　　龍蕃　　石蕃　　羅蕃　　多摩長南詔　　撣國　　扶婁　　渤泥

　　彌臣　　古奴　　真獵　　白狼

　　大食麻羅拔　　　驃國　　磨些蠻

　　胡調曲　漢樂　　清樂　　醼設樂

　　禮畢樂　　九部樂　十部樂

　　俚䝤

　　九真徼外蠻里張游里蠻之别種今呼為里人其俗尚
銅鼓以髙大為貴方其初成招致同類飲㑹用金銀釵擊之

　　扶南

　　扶南天竺二國之樂隋代全用天竺列於樂部而扶南
不預焉因煬帝平林邑國獲扶南二人及其匏琴朴陋
不可用但以天竺樂轉寫其聲而不齒樂部矣

　　赤土

　　赤土國扶南之别種也在南海中隋大業中遣常駿何
君政等使其國其王遣婆羅門鳩摩羅以舶三十艘吹
螺擊鼔以迓之及使至也女樂迭奏併用天竺樂焉

　　婆利

　　婆利國在廣州東南海中梁天監中遣使時通焉朝貢
其王姓嬌陳如出則以象駕輿施羽蓋珠簾其導從吹
螺擊鼔以為樂焉

　　林邑

　　林邑國大漢日南郡林縣古越裳界也其樂有琴笛琵琶五
弦頗同中國制度至於擊鼓以警衆吹蠡以即戎此其異也

　　頓遜

　　頓遜國在嶠上梁時聞焉一曰典遜其俗多為鳥葬將
死親賔歌舞送於郊外焉

　　丹丹

　　丹丹國在多羅磨羅國西北其王近則乗輿逺則馭象
其攻伐則吹螺擊鼓

　　附國

　　附國在蜀郡西北漢之南夷也其王字宜繒其國俗好
歌舞其樂器則鼓簧吹長笛有死者子孫則帶甲舞劒
殺鬼報寃焉

　　投和

　　投和國隋時聞焉在南海真臘之南以農商為業其樂
則吹蠡擊鼓焉

　　哥羅

　　哥羅國漢時聞焉亦曰富沙羅國其音樂有琵琶横笛
銅鈸鐵鼓自唐天寶至乾元中並未朝焉

　　闍婆

　　闍婆國在南海中東至崑崙國南至大食國西北至勃泥三
佛齊等國其俗有名而無姓其樂有横笛鼓板亦能舞焉

　　三佛齊

　　三佛齊蓋南蠻之别種與占城為鄰國中文字用梵書
以其王指環為印其樂有小琴小鼓崑崙奴踏曲為樂
其歌可知矣

　　占城

　　占城國在中國之西南其風俗大抵與大食國相類每
歲四月有遊舡之戯七月集民作歌樂禳災荅謝天道
其樂器有胡琴笛鼓大鼓焉

　　䍧牁

　　西南蕃漢䍧牁郡地也東距辰州西距昆明南距交阯
北距充州其國刻木為契擊鼓銅鑼以祀神聖朝至道
中來朝太宗皇帝令作本國歌舞一人吹瓢笙如蚊蚋
聲良乆十數軰連袂宛轉而舞以足頓地為節詢其名
曰則水曲也

　　交阯

　　交阯本南越之地唐交州緫管也至德中改安南都護
府梁貞明中土豪曲承美專有其地其後黎桓繼之聖
朝淳化中朝貢嘗遣宋鎬王世則等充國信使及其至
也大張筵飲宴又出臨海以為娛賔之遊跣足持竿入
水摽魚每中一魚左右皆鼓噪懽躍凡飲宴㑹之人悉令解
帶冠以帽子帷帽以真珠為飾或自歌勸酒莫能曉其詞焉

　　張蕃

　　張蕃傳世姓張與大朝八姓龍羅方石等蕃為界其王
每歲正月一日七月一日公衙㑹諸蕃酋飲宴亦動蕃
樂上户女出嫁亦用銅鼓銅鑼焉

　　龍蕃

　　龍蕃積祖傳世姓龍其先名彦瑫凡遇四序稱賀作樂
擊大鼓吹長笛批管□箻杖鼓其樂曲有賀聖朝天下
樂應天長至於有物故者擂吉天鼓或唱挽歌焉

　　石蕃

　　石蕃主石延慶居泰平州每遇四季節序㑹官屬宴樂
其樂器有琵琶觱篥笛大鼓其曲名有願天長感天恩
感皇恩天下樂云

　　羅蕃

　　羅蕃大留國積代以羅為姓其王每日授衙凡遇祭饗
管設只於平川坡野間其作樂不過鳴鼓吹箶蘆笙樂
人踏舞而已

　　多摩長

　　多摩長國居海島中其王之先龍子也其俗無姓顯慶
中遣使貢獻其音樂與天竺同也

　　南詔

　　撣國

　　唐貞元中南詔異牟尋作奉聖樂舞因西川押雲(原闕)
國使韋臯以進是時上御麟德殿閲之是不知古之夷樂
作於國門右辟未嘗用於殿庭也漢安帝時西南撣國
來獻樂及幻人能吐火自支解易牛馬頭大㑹作之於
庭諫議大夫陳禪離席而曰帝王之庭不宜作夷狄之
樂由此觀之唐閲南詔樂於殿庭不亦失乎五經通義
亦曰四夷之樂何以作之於廟陳之於户(南詔調奉聖樂曲在宮調
并進舞伎六十四人過内宴即於殿前立奉樂若宮中宴即坐奉樂故俗樂有坐部伎立部伎也)

　　扶婁

　　周成王之時南垂之南有扶婁國或於掌中備百獸之
樂宛轉屈曲於指間人形長數分神怪倐忽莫可名狀
後世樂府猶存此伎其歌舞之類不可得而知然存之
適以惑衆禁而去之可也(見王子年拾遺記)

　　渤泥

　　渤泥國在上都之西南大海中去三佛齊國不過四十
餘程以十二月七日為歲首聖朝太平興國中來朝其
國人宴㑹聚樂必坎鼓吹笛擊鈸批掌歌舞以為樂焉

　　彌臣

　　南夷志述彌臣國邊海之國也其主以木柵居海際水
中百姓皆樓居俗好音樂樓兩端各置鼓飲酒即擊之
男女携手樓中踏舞為樂在永昌城之西南也

　　古奴

　　南州異状志古奴國去歌營國八千餘里民人無慮萬户
晝夜作市舟中皆鳴鼓吹角以為樂其衣被頗類中國焉

　　真臘

　　真臘國在林邑西南本扶南之屬國也其王姓刹利氏(原闕)
多舟御居伊奢郍城其俗喪葬用音樂送之

　　白狼

　　東漢明帝永平中朱輔為益州刺史移檄西南夷喻以
聖徳白狼王搪菆等百餘國重譯來庭有歌詩三章輔
所進也東觀漢記備載其詞及夷人本語皆重譯訓詁
為文言使覽者易曉焉(歌二章其一逺夷樂德其二逺夷慕德其三逺夷懷德)

　　大食麻囉拔

　　大食麻囉拔國在西南海岸其王號亞囉宻姓亞蒲地
加名厨維每年以二月為歲首歌樂多以胡琴吹笛鳴
小鼓無唱拍亦國人性情之自然也

　　驃國

　　驃國在永昌故郡南唐貞元中重譯來朝獻樂凡一十
曲工三十五人其國與天竺相近故樂多演釋氏經論
之詞每為曲皆齊聲唱各以兩齊斂為赴節之狀一低
一仰未嘗不相對有類中國柘枝舞焉

　　磨些蠻

　　磨些蠻烏蠻種族也鐵橋上下皆所居之地其俗好飲
酒歌舞焉

　　胡曲調

　　樂有歌歌有曲曲有調故宮調胡名婆陁力調又名道
調婆羅門曰阿修羅聲也商調胡名大乞食調又名越
調又名䨇調婆羅門曰帝釋聲也角調胡名涉折調又
名阿謀調婆羅門曰大辯天聲也徵調胡多名婆臘調
婆羅門曰郍羅延天聲也羽調胡名般涉調又名平調移
風婆羅門曰梵天聲也變宮調胡名阿詭調也李唐樂
府曲調有普光佛曲彌勒佛曲日光明佛曲大威德佛
曲如來藏佛曲藥師琉璃光佛曲無威感德佛曲龜兹
佛曲並入婆陁調也釋迦牟尼佛曲寶花步佛曲觀法
㑹佛曲帝釋幢佛曲妙花佛曲無光意佛曲阿彌陁佛
曲燒香佛曲十地佛曲並入乞食調也大妙至極曲解
曲並入越調也摩尼佛曲入䨇調也蘇宻七俱陁佛曲
日光騰佛曲入商調也邪勒佛曲入徵調也觀音佛曲
永寧佛曲文德佛曲婆羅樹佛曲入羽調也遷星佛曲
入般涉調也提梵入移風調也

　　漢樂

　　漢樂以杖鼓第二腰鼓第三腰鼓下調笛并拍板五色
為一部後又合醼設樂通為一部蓋起自鼓笛部也

　　清樂

　　清樂部其來尚矣器及章詞多漢魏所作晉室播遷其
音散亡苻堅平張氏於涼州得之也宋武帝永嘉之亂
五都淪覆遺聲舊制散落江左宋梁之間南朝文物號
為最盛人謡國俗亦有新聲後魏孝文宣武用兵淮漢
收其所獲南音謂之清商署揔謂之清樂唐清樂部有
編鐘編磬擊琴彈瑟琵琶箜篌筝筑笙簫塤篪笛觱篥
吹葉節鼓舞為一部工二十五人焉

　　醼設樂

　　醼設部樂其器有玉磬方響竪箜篌卧箜篌大琵琶小琵琶
簫笛箏筑五弦吹葉大小笙竽大小觱篥正銅鈸和銅鈸
楷鼓連鼓鼗鼓桴鼓并歌舞古之坐部伎唐之胡部樂也

　　禮畢樂

　　禮畢之樂本晉太尉庾亮妓追思而作因假為其面執翳
以舞而象其容取其謚以號之為文康樂每奏九部樂終
則陳之是故以禮畢為名行曲有單交路舞曲有散花樂
器有笙笛簫篪鈴盤鞞舞腰鼓七種三縣為一部工二十
二人隋平陳得之入九部樂唐造醼設而去禮畢曲矣

　　九部樂

　　隋大業中備作六代之樂華夷交錯其器千百煬帝分為
九部以漢樂坐部為首外以陳國樂舞玉樹後庭花也西
涼與清樂并龜兹五天竺國之樂並合佛曲法曲也安國
百濟南蠻東夷之樂並合野音之曲胡旋之舞也樂苑又
以清樂西梁龜兹天竺康國疎勒安國高麗禮畢為九部
必當損益不同始末異制不可得而知也觀開皇中顔之
推上言今太常雅樂盡用胡聲請憑梁國舊事考尋古
曲高祖曰梁亡國之音奈何遣我用邪由此觀之隋唐
之樂雖有雅胡俗三者之别實不離胡聲也厯代㳂襲
其失如此聖朝宜講制作削去而釐正之實萬世利也

　　十部樂

　　唐分九部伎樂以漢部醼樂為首外以清樂西涼天竺
高麗龜兹安國疎勒高昌康國合為十部也

　　樂書卷一百五十九

　　欽定四庫全書

　　樂書卷一百六十

　　宋　陳𤾉　撰

　　樂圗論

　　俗部

　　歌

　　詩上　　詩中　詩下

　　詩上

　　人禀七情應物斯感感物吟志莫非自然故虞播南風之詠
夏成九徳之歌降商迄周四始六義郁乎其文子夏鑒絢素
之章子貢悟琢磨之句孔子且恱而進之蓋其說之難明如
此則自周之衰以迄于今泯泯紛紛豈不宜哉蓋詩上通乎
道徳下止乎禮義放其言之文君子以興焉循其道之序聖
人以成焉非特情必極貌以寫物辭必窮力而追新者也求
之古詩四言者振鷺于飛是也五言者誰謂雀無角何以穿
我屋是也六言者我姑酌彼金罍是也七言者交交黄鳥止
于桑是也九言者浻酌彼行潦挹彼注兹是也由是觀之詩
雖以情志為本未嘗不以聲成為節也自王澤竭而詩不作
後之為詩者率以歌為名或儷乎百家之偶或爭價一句之
竒四言側宻則張衡王粲五言流靡則劉楨張華兼而
得之者陳思王而已言在耳目之前情寓八荒之外洋
洋乎㑹於風雅矣祀郊廟歌詩以三言歌青帝取木數
也以五言歌黄帝取土數也以六言歌黑帝取水數也
以七言歌赤帝取火數也以九言歌白帝取金數也凡
此率皆傅㑹五行之數而强合之豈感物吟志本於自
然之意哉嘗觀孟嘉謂桓温曰絲不如竹竹不如肉何
謂也答曰漸近自然誠非虚語也

　　詩中

　　凡人之性憂則不能不歎喜則不能不歌歌也者樂之
始者也然詩言志以導情歌永言以達聲舞動容以象
事故嘉賔戾止歌鹿鳴之詞使臣逺適奏皇華之什蓋
所以將厚意達誠心也自樂工奔遁鄭衛交興厯代伶
人多忘其意是以宗廟之曲大畧猶存宴餞軍賔其事
多喪或在芳晨美景反為窮冬悽愴之聲或人對嘉客
歡娛反作羈孤怨别之狀或歌採桑之曲而誦山居即
事之篇或詠邊塞愁苦之歌而奏宴樂懽遊之什流風
習俗恬不為怪是不知樂與情異辭將事乖但以淫聲
慢容為歌舞之妙不亦過乎傅毅曰歌以言舞以意論
其詩不知聽其聲聽其聲不知察其形斯言信矣然詩
者志之所之也先儒謂詩之為言時也誤矣

　　詩下

　　步者一日而百里之情通矣堂上之事十日而君不聞
是堂上逺於百里也步者十日而千里之情通矣堂下
之事一日而君不聞是堂下逺於千里也古之人君知
夫壅蔽之患如此於是設進善之旌立誹謗之木建敢
諫之鼓近臣使之盡規親戚使之補察瞽獻典史獻書
師箴瞍賦以至百工進諌庶人臚傳猶以為未也又置
採詩之官内以達民之情外以觀民之風言之於下者
雖切直而無罪聞之於上者足以思省而自戒故唐虞之
時工以納言時而颺之三代之時遒人振鐸以徇于路
播之於樂足以美盛德之形容宣之於民足以鼓四方
之和氣此所以天下如一家而無異俗中國如一人而
無異意也暴秦之興偶言者誅誹謗者棄市由是天下
之民鉗口結舌姑以全身逺害而已是以歌頌之聲息
於下而採詩之官遂廢矣漢懲其弊使行人採詩以達
大師大師誦之以達天子故代趙之謡秦楚之風皆不
壅於上聞而武帝得以下究民瘼上察已道亦不為無
志於治矣聖朝承平日乆頌聲交作而採風達雅之事
獨可已乎且詩者民之情性也先王因民情以為治酌
民言以為教猶之雨出於山而還雨於山氷出於水而
還氷於水則先王之政豈自任以咈民哉今也誠設採
詩之官使天下之詩皆得以上聞如此小人歌之有以
貢其俗君子賦之有以達其志施之於治足以美教化
被之弦歌足以移風俗然則採詩之官其可忽哉
















　　樂書卷一百六十

　　欽定四庫全書

　　樂書卷一百六十一

　　宋　陳𤾉　撰

　　樂圗論

　　俗部

　　歌

　　歌上　　歌中　　歌下　　善歌

　　歌上

　　聲音之道常與政相為流通故政治而俗康則其歌和以雅
政荒而下怨則其歌哀以思是以夏政之衰宫嬪萬人衣以
文繡食以粱肉鼓噪晨歌聞者悲酸見者憂思商政之敝造
靡靡之樂感北里之聲飲以長夜人不堪命迨周之末魯以
淫樂廢朝晉以嗜音敗國戰國苦兵樂尤哀思聞漸離之筑
而沾襟聆雍門之琴而澘涕繼之秦皇殫財於鍾虡漢武厭
志於新聲王莽樂成而哀厲順帝聞禽而悲泣為樂若此其
政可知矣既而梁商興薤露之歌朝臣為之飲淚梁冀妻為
啼粧愁眉墮馬之飾京師為之爭効以至懊惱歌于晉挽鐸
歌于宋楊畔奏于齊後庭奏于陳爰及隋唐新音變曲傾動
當世或寫傾杯行天之聲或歌世俗謳謡之曲徒取恱心
志為耳目之娛而已無復止乎禮義之意也可不大哀邪

　　歌中

　　古之善歌者必先調其氣其氣出自臍間至喉乃噫其
詞而抗墜之意可得而分矣大而不至於抗越細而不
至於幽散未有不氣盛而化神者矣是故聲振林木響
遏行雲者秦青也泉湧回流䨇魚赴節者舒氏也大風
隨至者夏統也餘響繞梁者韓娥也動梁塵者虞公也
動草木者王母也音傳林藪者馮乗之老人也響傳九
陌者廬陵之永新也變國俗者緜駒也化河右者高唐
也由此觀之詩之所至歌亦至焉歌之所至化亦至焉
豈非人聲固有以通隂陽應物類然邪歌之為用非特
如此而已故周申喜聞之而得母則子母之道得矣百
里奚聞之而得室則夫婦之道得矣季厯作哀慕之歌
而兄弟之道得矣伯夷作西山之歌而君臣之道得矣
比干作秣馬金闕之歌而忠臣之志得矣許由作箕山
之歌而逸民之志得矣歌之於天下其妙有以通隂陽
應物類其顯有以厚人倫移風俗豈曰小補之哉

　　歌下

　　古者命歌之名大抵即事實而號之非有深逺難知之
義也故仰以取諸天則白露晨露白雲卿雲𤣥雲步雲
白雪南風大風之類無非取諸天也俯以取諸地則江
南淮南南陽陽陵陽阿下里瓠子扶風襄陽白銅鞮之
類無非取諸地也中以取諸人則駕辯採菱採葛採蓮
巴人之類無非取諸人也日有白日朝日歌夜有子夜
之歌時有陽春四時之歌月有十二月之歌年有百年
之歌山則樅陽箕山西山水則白水緑水前溪動物則
天馬白麟朱鴈植物則芝房白紵桃葉聲則上聲同聲
數則八閲九曲若此之類蓋不可勝舉合於雅頌之音
者雖出於後世而可存乖於雅頌之音者雖傳於上世
而可廢不可不知也昔宋玉識音而善文襄王好樂而
愛賦既美其才又惡其似屈原也乃謂之曰子盍從楚
之俗使楚人貴子之德乎對曰昔楚有善歌者王其聞
之歟始而曰下俚巴人國中唱而和之者數萬人中而
曰陽阿採菱國中唱而和之者數百人既而曰陽春白
雪朝日魚麗含商吐角絶節赴曲國中唱而和之者不
過數人而止蓋其曲彌高其和彌寡是合於雅頌者為
難學而乖於雅頌者為易習也又况懊惱之鬼語團扇
之淫辭其可流播人間而敗壞禮俗哉

　　善歌

　　古有聲歌未嘗不貴人聲而賤物器然非假物器以達
之則所謂人聲者特徒歌之謡而已非古樂之發也是
故擊壤而歌者堯民也擁檝而歌者越人也援琴而歌
者子夏也曳履而歌者曾參也登木而歌者原壤也拾
穗而歌者林類也鼓盆而歌者莊周也叩角而歌者寗
戚也撫楹而歌者魯襄也彈劒而歌者馮驩也撫絃而
歌者阮瑀也撫節而歌者秦青也然昔之善歌者非特
乎此帝嚳之咸黒周之薛談漢之李延年唐貞元中有
田順元和長慶以來有李正信米加榮何戡陳意奴武
宗以後有陳幻竒羅龎咸通中有陳彦暉鄧牽復皆得
竒音號為善歌者也然所道非中德所詠非中音一於
多哇之鄭而已君子不取也梁元帝纂要曰古艷曲有
北里靡靡激楚流風陽阿之曲皆非正聲之樂也可謂
有志於雅歌矣漢祭遵投壺雅歌其知此歟








　　樂書卷一百六十一

　　欽定四庫全書

　　樂書卷一百六十二

　　宋　陳𤾉　撰

　　樂圗論

　　俗部

　　歌

　　四方歌　　房中歌　　歌行

　　西漢樂章　東漢樂章　魏樂章

　　四方歌

　　昔有娀氏二女居九成之臺天帝使燕夜往鳴之二女覆以
玉篚既而發視之遺五色卯二而北飛焉於是始作燕往飛
之歌實始為北音也禹省南土塗山之女令妾候放塗山之
陽乃作候人子之歌實始為南音也夏后氏孔甲田於東陽
萯山天大風晦㝠迷入民間之室主人方乳或曰后來乃良
日也必大吉或曰不勝之子是必有殃后乃攜之以歸而子
之後折撩斧破斷其足遂為守者孔甲曰嗚呼有命矣夫乃
作破斧之歌實始為東音也周昭王南征荆右還涉漢梁敗
殞於漢中卒餘靡長且多力振王北濟王乃封之于西翟因
追思故處實始為西音也四方之歌雖無經見百家子史往
往備載而詳録之世之論者又以周南召南出於南音而
秦音又出於西音豈無所傳授邪晚周風衰雅缺而妖
淫靡曼之聲蠭起並作遭秦苛暴樂經放失迨漢興八
十餘載武帝始立樂府採詩夜誦一時之文彬彬可紀
然雜出於街陌謳謡之鄙不純乎先王雅頌之音亦在
去取之域矣聖朝景祐初廣集厯代詩歌而為之記其
辭以郊祀為始朝饗次之雜歌又次之亦可謂備矣然其
所存者不皆求合雅頌之音未合乎仲尼刪詩之意也

　　房中歌

　　漢高帝時叔孫通制宗廟禮有房中祠樂其聲則楚也
孝惠更名為安世文景之朝無所増損至武帝定郊祀
禮令司馬相如等造為安世曲合八音之調安世房中
歌有十七章存焉然其大致在悦聲色無復箴戒之意
與周南關雎樂得淑女友以琴瑟鐘鼓者異矣後世歌
詩得失非特乎此故聞畫一之歌則知朝政之一矣聞
高髻之歌則知時俗之蕩矣聞嚼復嚼則知人事之樂
生矣聞何其獲則知人情之苦役矣然則後之為君可
不審哉

　　歌行

　　古樂志有清歌高歌緩歌長歌法歌雅歌酣歌怨歌勞
歌其尤合於雅音者雅歌而已古樂府有艷歌行長歌
行短歌行朝歌行怨歌行前緩聲歌行後緩聲歌行櫂
歌行鞠歌行放歌行蔡歌行陳歌行其惑溺於鄭音者
艷歌行而已誠能去其溺於鄭音者存其合於雅音者
其亦庶乎古樂之發也由此觀之伏犧有網罟之歌神
農有豐年之詠黄帝有龍衮之頌堯有大唐之歌雖無
所經見要之亦不失為雅歌之古樂而已

　　西漢樂章

　　漢高帝過沛與故人父老湛樂歡哀作風起之號三侯
之章後以沛宮為原廟有歌童百二十員以相和班固
不次之郊廟之樂蓋以燕樂父老之詞非郊廟所宜歌
也迨至武帝定郊祀之禮祠太一於甘泉祭后土於汾隂
爰立樂府採詩諷誦有趙代秦楚之謡以李延年為協
律都尉詔司馬相如等造為郊祀十九章之歌畧論律
呂合八音之調以正月上辛用事甘泉圜丘使童男女
七十人歌之然漢郊廟詩歌未有祖宗之事而八音均
調又不協鍾律内之掖庭才人外之上林樂府皆以鄭
聲施之朝廷外戚之家至與人主爭女樂焉自公卿大
夫觀聽者但識鏗鏘而不諭其意欲以風動衆庶豈不
難哉苟能修起舊文放鄭近雅誠非小功小美也哀帝
雅性不好音樂雖有放罷鄭衛之詔減樂府之員然不
知據經倣古制為雅樂其亡益乎(十九章之歌一曰練時日二曰帝臨三曰
青陽四日朱明五曰西顥六曰元𡨕七曰惟㤗元八曰天地九曰日出入十曰天馬十一曰天門十二曰景星
十三曰齋房十四曰后皇十五曰華燁燁十六曰五神十七曰朝隴首十八曰象載瑜十九曰赤蛟綏十九章
之中如天馬赤蛟之類皆歌之宗廟非所以上承祖宗下化兆民之意也汳黯之云不亦正乎)

　　東漢樂章

　　昔新都初獻樂於明堂清厲而哀非興國之聲其為東
漢之資歟東漢蔡邕叙樂四品郊廟神靈一也天子饗
燕二也蕭子雲曰南郊樂歌二漢同用五郊互奏之至
於廟樂則明帝與東平王蒼等制舞歌一曲十四句薦
于世祖之廟自時厥後蓋亦有其文矣至於臨朝饗燕
樂聲尤備遭董卓之亂典章焚蕩故不存焉當是時也
光武喜鄭聲順桓悦非心聲靈帝耽胡樂梁商大臣朝
廷之望也賔㑹以薤露之歌為樂京師近地諸夏之本
也嘉㑹以魁􁕎挽歌之技為樂豈國家乆長之兆也然
則人主之為樂可不戒之哉

　　魏樂章

　　魏文帝既受漢禪雖有改樂舞之名無變歌詩之實故
蕭子顯曰魏辭不見疑盡用漢辭也沈約曰魏國初建
使王粲改作登歌安世及巴渝詩而已後並作於太祖
之廟今安世之辭不行於世獨著渝時歌焉考之晉志
漢巴渝舞有矛渝弩渝安臺行辭本歌曲四篇其辭既
古莫能曉其句度魏初乃使王粲更造其辭為矛渝弩
渝安臺行辭新福歌曲其述魏德時行辭一篇而已用
之郊廟豈足以形容功德告於神明也哉臣觀文帝嘗
出獵問侍臣曰獵之為樂何如八音劉曄曰獵勝於樂
鮑勛曰夫樂上通神明下和人理隆治致化萬邦咸乂
故移風易俗莫善於樂况獵者暴華蓋於原野傷生育
之至理櫛風沭雨不以時隙哉文帝因怒而罷亦未為
能復自道之君也然則劉曄豈不為逢君之惡之臣而
鮑勛豈不為盡忠補過之臣也






　　樂書卷一百六十二

　　欽定四庫全書

　　樂書卷一百六十三

　　宋　陳𤾉　撰

　　樂圗論

　　俗部

　　歌

　　晉樂章　宋樂章　　齊樂章　梁樂章

　　陳樂章　北齊集章　後周樂章

　　晉樂章

　　晉武帝受命之初百度草創採漢魏之遺範覽景文之
垂則泰始二年詔郊祀明堂禮樂權用先代舊儀但命
傅休奕更造郊廟歌曲四十六章而已是以郊廟歌辭
有四十六曲存焉非先王功成作樂化平裁曲之意也
其後命荀朂作古尺以調聲韻仍以張華等所制之文
陳諸下管永嘉之亂象舞歌工自胡歸晉琴瑟磬筦百
無一焉其歌曲又可知矣(歌辭四十六曲祠天地五郊夕牲歌祠天地五郊迎送神
歌饗天地五郊歌天地郊明堂夕牲歌天地郊明堂降神歌天郊饗神歌地郊饗神歌明堂饗神歌祠廟夕牲
歌祠廟迎送神歌祠豫章府君登歌祠京兆府君登歌祠宣皇帝登歌祠景皇帝登歌祠文皇帝登歌祠廟饗
神登歌二篇宣武舞歌四篇宣文舞歌一篇正德舞歌二篇大務舞歌二篇正德舞歌四篇宣文舞歌二篇正
德舞歌二篇大豫舞歌詩以至歌宣帝歌景帝歌文帝歌武帝歌元帝歌明帝歌成帝歌康帝歌穆帝歌哀帝
歌簡文帝歌孝武帝凡四十六曲也)至安帝隆安初遽作懊憹之歌有草
上女兒之句既而宋高祖以季春草生之時定京都誅
桓氏而子女妓妾悉為軍賞之資而已然則樂歌之發
其可偽為哉

　　宋樂章

　　宋武帝肇有天下永初中太常鄭鮮之等撰立新歌王
韶之所撰歌辭七曲並施用郊廟文帝元嘉中南郊始
設登歌詔顔延之造郊天夕牲迎送神饗歌詩三篇孝
武大明中使商談造文帝太后廟歌明帝又自造昭宜
二太后歌詩謝莊造明堂歌王儉造太廟二室及郊配
辭其它多仍晉舊也得非以樂頌體大重於改作以俟
來哲歟不然何奮藻摛詞之乏也

　　齊樂章

　　齊建元初有司奏郊廟雅樂歌辭舊使學者博士並撰
擇而用之至於請勅之外凡義學者亦令製焉叅議太
廟登歌冝用司徒禇淵辭餘悉用謝超宗辭然超宗所
撰又多刪顔延之謝莊之辭用為新曲而已鼓吹之樂
宋齊並用漢曲竄易其名以實當代之事其充庭用十
六曲高祖乃去其四存其十二以合四時也如漢曲朱
鷺易為木紀漢曲有所思易為期運集之類是已語之
先王象成之樂不亦逺乎臣嘗觀武帝命歌姬舞女奏
帷慢之樂為歡曲則撫几稱善作哀音則引巾拭淚甚
者至於曲終而碎犀如意數枚是不知禮有樂不可極
之戒詩有好樂無荒之説也其君也哉(武帝與王公集石頭烽火樓令
長沙王晃歌子夜歌之曲曲終打床為數叚碎犀如意數枚)

　　梁樂章

　　梁武帝篤信浮屠氏法制善哉大樂大歡天道仙道神
王龍王滅過惡除愛水斷若輪等十曲皆述佛法號為
正樂又有法樂童子伎童子倚歌梵唄設無遮大㑹則
為之至於改漢曲芳樹為於穆言大梁闡運君臣和樂
休祚方逺也若此之類亦多矣欲其形容一代功德而
求福應適速亂亡而已何則佛夷人也其聲夷音也武
帝不奏中華之聲而惟夷音是求其與伊川被髮豈殊
哉已而侯景引胡人渡江遂破臺城王通以為梁亡非
釋迦之罪者罪其崇信之過也臣嘗考梁制十二雅王
雅專於三朝用之凡客入及皇帝出閤入宁變服出四
箱鼓吹作並奏肆夏皇帝升坐黄鐘太蔟二箱更作肆
夏然周禮王出入奏王夏賔出入奏肆夏是肆夏之樂
天子所以享元侯施於賔客可也施之皇帝出入變器
升坐之際不亦乖成周之制紊尊卑之序乎(隋制因之其失一也)

　　陳樂章

　　陳武帝詔求宋齊故事太常卿周宏遜奏曰齊氏承宋
咸用元徽舊式惟北郊之禮頗有增益皇帝入壇門奏
永至飲福酒奏嘉胙太尉亞獻奏凱容埋牲奏𨽻幽帝
還便殿奏休成衆官並出奏肅成此乃元徽所闕永明
所加也惟送神之樂宋孝建二年奏肆夏普通薦蔬詔
蕭子雲改諸歌詞奏肆夏其相和引依五音第之非隨
月吹也受禪之後並用梁樂唯改七室舞詞而已天嘉
元年文帝始定圓丘明堂宗廟之樂或以雅名或以韶
名鼓吹作祠用宋曲燕用梁樂蓋取神人不相雜揉也
及後世嗣位沈荒淫佚靡所不至抑又遣宮嬪習北方
簫鼓謂之化北酒酣則奏之陳氏至此江南遂亡舉宗
北歸是代北之應也豈非用夷變夏之禍歟(陳之世盛歌王獻之
桃葉曲曰桃葉復桃葉渡江不用檝但渡無所苦我自迎接汝後隋晉王伐陳始營於桃葉山下及韓擒虎渡
江陳大將陳蠻奴至新林以導北軍初後主自作新歌詞極哀怨令後宮貴人習而歌之其詞曰玉樹後庭花
花開不復乆亦短祚之明兆也可不戒哉)

　　北齊樂章

　　北齊文宣初禪未遑改制至武成之時始定四郊宗廟
之樂羣臣出入奏肆夏牲出入薦毛血奏昭夏迎送神
及初獻亞獻禮五方上帝並奏高明之樂入壇門及升
壇飲福就燎位還便殿並奏皇夏以高祖配享奏武德
之樂祼地奏登歌四時祭廟及禘祫皇六世祖司空五
世祖吏部尚書祖秦州刺史曾祖太尉武正公祖文穆
皇帝諸神室並奏始基之樂高祖神武皇帝室奏武德
之樂文襄皇帝室奏文德之樂顯祖文宣皇帝室奏文
正之樂肅宗孝昭皇帝室奏文明之樂其出入之儀並
同四郊之禮至於鼓吹二十四曲皆易古名號叙今功
德漢曲朱鷺為水德思悲翁為出山東艾如張為戰韓
陵上之回為於關隴擁離為滅山胡戰城南為丘武定
巫山高為戰芒山上陵為摛蕭崩將進酒為破候景君
馬黄為定汝頴芳樹為剋淮南有所思為嗣丕基雉子
班為聖道洽聖人出為受魏禪上邪為平瀚海臨高臺
為服江南逺如期為刑罰中石留行為逺聲至化成為
喜瑞臻𤣥雲為成禮樂其陋至於黄雀釣竿之曲雖不
被於鼓吹然不削而去之適蕪累一代之樂矣臣觀後
主時樂工曹妙達安馬駒之徒皆所昵狎至有封王開
府服簮纓為伶人之事後主亦自能度曲别採新聲為
無愁曲音韻窈窕極於哀思曲終樂闋莫不掩涕是不
知好樂無荒職思其憂詩人所以刺唐也然則國入于
周而齊祚以喪豈無所感召而然邪

　　後周樂章

　　後周太祖迎魏武入關聲樂闕焉恭帝元年平荆州大
獲梁氏樂器乃詔曰六樂尚矣其聲歌之節舞蹈之容
不可得而詳也自宜依准成周制其歌舞祀五帝日月
星辰用黄帝樂歌大呂祭九州社稷水旱雩禜用唐堯
樂歌應鍾祀四望饗諸侯用虞舜樂歌南呂祀四類幸
辟雍用夏禹樂歌函鍾祭山川用殷湯樂歌小呂享宗
廟用周武王樂歌夾鍾皇帝出入奏皇夏賔出入奏肆
夏牲出入奏昭夏藩國客出入奏納夏功臣出入奏章
夏皇后進羞奏深夏宗室㑹聚奏族夏上酒宴樂奏陔
夏諸侯見奏鷔夏皇帝大射歌騶虞諸侯歌貍首大夫
歌采蘋士歌采蘩其文雖具而未及施用而閔帝受禪
明帝踐阼雖革魏氏之樂未臻雅正天和元年初造山
雲舞以備六代建德二年六代樂成奏於崇信殿其宮
縣依梁三十六架朝㑹皇帝出入奏皇夏太子出入奏
肆夏王公出入奏驁夏諸侯正日獻玉帛奏納夏宴族
人奏族夏大㑹至尊執爵奏登歌十八曲食舉奏深夏
至宣帝時革前代鼓吹為歌曲十有五改漢諸朱鷺為
𤣥精季思悲翁為征隴西艾如張為迎魏帝上之回為
平竇秦擁離為復洪農戰城南為剋沙苑巫山高為戰
河隂上陵為平漢東將進酒為取巴蜀有所思為拔江
陵芳樹為受魏禪上邪為宣重光君馬黄為哲皇出雉
子班為平東夏聖人出為擒明徹而卒至於亡者非歌
曲之罪也鐘鼓無節公私頓弊而已此武帝改樂為七
以林鍾為宮而盧賁以為將亡之證也(林鍾之管即黄鍾下生之義黄
鍾君也而生於臣明隋九五之應也隂者臣也而居孽位隋登庸之兆也)嗚呼六樂復於後
周而後周無成王之治後庭作於大唐而大唐無煬帝
之亂是無它樂在人和不在聲音故也
















　　樂書卷一百六十三

　　欽定四庫全書

　　樂書卷一百六十四

　　宋　陳𤾉　撰

　　樂圗論

　　俗部

　　歌

　　隋樂章　　唐樂章　　朱梁樂章　後唐樂章

　　晉樂章　漢樂章　　周樂章　　解曲

　　入破　　犯調

　　隋樂章

　　隋高祖嘗詔李元操盧思道等制清廟歌辭十二曲令
齊樂工曹妙達於太樂教習以代周歌太廟之中迎神
七言象元基曲獻奠登歌六言象傾杯曲送神五言象
行天曲其後牛洪等但改其聲使合鍾律而調經勅定
不敢易也至仁夀初煬帝為皇太子乃上言曰清廟歌
辭文多浮麗不足以揄揚功德請更議之於是制詔牛
洪許善心等更詳故實改定樂詞其祀圜丘皇帝入至
版位及降神奏昭夏升壇奏皇夏受玉帛登歌奏昭夏
初獻奏諴夏飲福奏需夏仄爵於坫復位及就燎位復
次奏皇夏有司未及施行煬帝大業初又令柳顧等多
增開皇樂器大益樂員郊廟歌詞並依舊制唯新造高
郊廟歌九曲而已繼又令秘書省定殿前工歌十四首
太常刪定樂曲一百四首五曲宮調黄鍾也一曲應調
大呂也二十五曲商調太蔟也十四曲角調姑洗也十
三曲變徵調蕤賔也八曲徵調林鍾也二十五曲羽調
南呂也十三曲變宮調應鍾也凡此以詩為本參以古
調雖欲播之絃歌被之金石亦竟無成功焉後復大製
艷篇詞極淫綺如七夕相逢玉女行觴之類掩抑摧藏
哀音斷絶而卒底滅亡職此之由也五子之歌曰甘酒
嗜音有一于此未或不亡豈虚語哉臣嘗觀高祖謂羣
臣曰聞公等皆好新聲竒變所奏無復正聲此不祥之
大也對親賔宴飲宣奏正聲聲不正何可使兒女聞也
高帝雖有斯語可謂知樂之本矣然卒不能救煬帝之
淫蕩者其本先亡故也當是時煬帝收周齊故樂人及
天下散樂太常高頴諫曰此樂乆廢今若召之徒棄本
逐末遞相教習帝不悦以頴謗訕下獄而誅之不亦反
放鄭聲逺佞人之意邪

　　唐樂章

　　古者雅頌之作蓋止乎禮義優而游之足以薦信於神
饜而飫之足以通志於人其餘音遺采尚且為萬世法
况用之當時有不足以動天地感鬼神乎唐之樂章雖
不足儷雅頌之懿亦漢歌曲之亞歟故其薦獻大聖祖
于太清宮作煌煌之樂一章有事於天神迎神奏太和
奠玉帛奏肅和迎爼奏雍和酌獻奏夀和送神奏舒和
有事於地祗迎神奏順和有事於宗廟迎神奏永和皇
餘並如郊祀之儀享先農奏豐和享先蠶奏正和文宣
武成奏宣和蓋祖孝孫用旋宮法造十二和之樂合三
十一曲八十四調至今遵用焉亦可謂備矣至於蜡祭
百神一奏無射宮二奏仲呂宮同用太廟永和之樂三
奏蕤賔宮四奏姑洗宮五奏太蔟宮同用地祗順和之
樂六奏黄鍾宮同用昊天上帝元和之樂其降神必奏
二宮之樂是不知周禮樂用三宮之意也臣竊觀唐之
樂歌突厥鹽歌于龍朔而閻知微卒有䧟突厥之誅楊
柳唱于永淳而徐敬業卒搆楊柳二州之亂寶慶之曲
作而太子任咎堂堂之曲奏而唐祚中絶以至舞媚桑
條黄麞挈苾之作未有無其應者由是知聲音之道實
與政通而治亂之兆皆足聽而知之况其昭昭者乎然
明皇雅好度曲未嘗使蕃漢雜奏迨天寶之末始詔道
調法曲與胡部新聲合作識者異之明年遂及禄山之
難豈得無所感召然哉然則帝王奏樂可不謹乎

　　朱梁樂章

　　朱梁制十二雅樂章凡二十五曲太祖開平二年始議
饗廟郊祀詔張兖楊煥等共譔樂曲郊祀降神奏慶和
皇帝行奏慶順奠玉幣登歌奏慶平迎爼奏慶肅恭祖
室奏象功舞歌列祖室奏昭德舞歌其後梁文矩奏而
更之故昊天上帝降神奏永同皇帝行奏大同奠玉幣
奏順同酌獻奏夀同飲福酒奏福同退文迎武奏混同
亞獻終獻奏咸熈朝㑹迎送皇帝奏大同羣臣行奏混
同其歌聲靡曼而胡鄭交奏至於元日上夀哀思頗類
薤露虞殯之音何其甚歟既而高祖幸鄴契丹入冦彼
誠有以召之也豈不痛哉

　　後唐樂章

　　後唐並用唐樂惟撰定廟室六曲而已懿祖室奏昭德
之歌獻祖室奏文明之歌太祖室奏應天之歌昭宗室
奏永平之歌莊宗室奏雍熈之歌臣嘗觀莊宗即位之
初引寵伶周匝用事以陳俊刺景儲德源刺憲王承顔
刺興郭崇韜固執不可卒并朱友謙而誅之自是閹官
優師交相讒愬而邦國大事士人不預焉遂失士心底
滅亡然則閹伶之禍豈不酷哉

　　晉樂章

　　晉郊廟樂章史志不録疑當時未暇論著也惟大周正
樂記崔棁等所造朝㑹十一曲當時已被於樂府而盧詹
張允等所撰宗廟十五曲標題雜舛豈未始被於弦歌然
邪臣竊觀高祖天福中元日大饗樂工登歌其聲大類薤
露虞殯而舞亦不成列則禮樂已消亡矣是時出狩于
鄴而安重進安鐵胡舉兵以叛豈禮樂崩壞所召然邪

　　漢樂章

　　漢高祖受命初年張昭改宗廟樂歌譔次郊祀朝㑹等
曲甚備而五郊迎氣諸祀但記用樂不見其曲所可紀
者特宗廟七室之樂而已故太祖室奏至德之歌文祖
室奏靈長之歌德祖室奏積善之歌翼祖室奏顯仁之
歌顯祖室奏章慶之歌高祖室奏觀德之歌由此觀之
豈張昭所建未之或用邪

　　周樂章

　　五代自梁唐晉漢以來樂器散失殆盡唯大祠郊廟用
樂凡十有四焉南郊四祭降神奏昭順六變行奏順治
奠幣奏感順迎爼奏禋順初獻奏福順飲福亞獻終獻
同上進文奏忠順迎武奏善勝送神奏昭順太廟五祭
迎神奏肅順九成行奏治順酌獻奏感順迎爼奏禋順
飲福奏福順送文舞出亞獻上奏忠順迎武舞入終獻
上奏善勝徹及送神奏肅順宣懿廟五祭迎神奏恭順
九成行奏治順酌獻奏大順迎爼奏禋順飲福奏和順
亞獻上奏忠順終獻上奏感順自餘祠祭並不用樂焉
臣竊嘗論五代之君享國不永未遑禮樂之事至於十
二鎛鐘不考協聲律第循環擊之編鐘編磬徒縣而已
絲竹之音僅存七聲作黄鍾宮一調亦不和備自餘八十四
調於是乎泯則其歌曲亦可知矣均之自鄶無足譏焉(南郊四祭
正月上辛四月雩祀季秋大饗冬至祀圜丘太廟五祭四孟薦饗季冬臘饗宣懿廟五祭四孟薦饗季冬臘饗)

　　解曲

　　凡樂以聲徐者為本聲疾者為解自古奏樂曲終更無他變
隋煬帝以清曲雅淡每曲終多有解曲如元亨以來樂解火鳯
以移都師解之類是也及太宗朝有入破意在曲終更使其終
繁促然解曲迺龜兹踈勒夷人之制非中國之音削之可也

　　入破

　　唐明皇天寶中樂章多以邊地名曲如凉州甘州伊州之
類曲終繁聲名為入破已而三州之地悉為西蕃蹈藉國
境寖削矣故江南偽唐李煜樂曲有念家山破識者謂
不祥之兆也我宋龍興大祖開寶八祀歲在乙亥悉收
其地煜乃入朝國破念家山之應也今誠削去繁聲革
入破之名庶幾古樂之發也

　　犯調

　　樂府諸曲自古不用犯聲以為不順也唐自天后末年劒
氣入渾脱始為犯聲之始劒氣宮調渾脱角調以臣犯君
故有犯聲明皇時樂人孫處秀善吹笛好作犯聲時人以
為新意而効之因有犯調亦鄭聲之變削而去之則聲細
者不抑大者不陵而中正之雅庶幾乎在矣(五行之聲所司為正所欹
為旁所斜為偏所下為側故正宮之調正犯黄鍾宮旁犯越調偏犯中呂宮側犯越角之類)

　　樂書卷一百六十四

　　欽定四庫全書

　　樂書卷一百六十五

　　宋　陳𤾉　撰

　　樂圗論

　　雅部

　　樂舞上　　樂舞中　　樂舞下

　　樂舞上

　　樂之在耳為聲而可以聴知在目為容而不可以貌覩故先
王之制舞也假干戚羽旄以表其容發揚蹈厲以見其意盡
筋骸之力以要鐘鼓拊㑹之節然後聲容選和而六樂備矣
然六樂之舞古今殊號文武異用則雲門大濩之類古舞也
大武之舞今舞也大夏而上文舞也大濩而下武舞也周官
以之大合樂教國子在大司樂以之正舞位入學合舞在大
胥豈非以六舞為舞之大者耶明堂位曰朱干玉戚冕而舞
大武皮弁素積禓而舞大夏是文舞以羽籥武舞以干戚大
舞必用小舞之儀小舞不必用大舞之章也古者帝王之於
天下入則揖遜出則征誅其義一也然以文得之者必先乎
文以武得之者必先乎武堯舜得天下以文者也故先文
舞湯武得天下以武者也故先武舞各適其時故也禮
以時為大樂亦如之然則六舞同謂之大不亦冝乎今
夫文舞九成武舞六成何也曰二與四為六而坤用之
兩地之數也一三五為九而乾用之叅天之數也文樂
陽也其成以叅天之數武樂隂也其成以兩地之數亦
節奏自然之符也傳曰夫樂象成者也以此

　　樂舞中

　　堯命瞽叟作大章以其煥乎其有文章也黄帝命營援
作咸池以其感物而潤澤之也蓋五帝之樂莫著於黄
帝至堯修而用之然後一代之樂備矣故記曰大章章
之也咸池備矣舜紹堯之俊德而以后夔作韶禹成治
水之大功而以臯陶作夏成湯能護民於塗炭而澤之
故伊尹為之作濩焉武王能以武定禍亂而正之故周
公為之作武焉是帝樂莫備於堯舜而王樂至三王則
無復餘藴矣故記曰韶繼也夏大也商周之樂盡矣此
三才之道所以具異乎堯之所謂備也雲門大章大卷
堯之天道而格于上者也咸池堯之地道而格于下者
也韶則舜繼堯之樂也繼其天道如天之無不覆燾繼
其地道如地之無不持載雖甚盛德蔑以加於此矣周
官六樂皆謂之大此言夏大何也曰禮以時為大故六
樂同謂之大以義為别故夏特謂之大豈非以王道始
於此而亦謂之大邪五帝殊時不相㳂樂此特以堯舜
言之又何也曰書斷自唐虞則樂斷自堯舜固聖人定
書正樂之意也

　　樂舞下

　　夫舞所以節八音八音克諧而樂成焉故舞必以八人
為列自天子達於士降殺以兩衆仲曰天子用八諸侯
用六大夫四士二傳曰天子舞行八佾諸侯舞行六佾
大夫舞行四佾士舞行二佾鄭伯納晉悼公女樂二八
晉賜魏絳以一八用是推之服䖍所謂天子八八諸侯
六八大夫四八士二八不易之論也然則舞行綴逺豈
其六佾歟舞行綴短豈其四佾歟杜預以為凡天子諸
侯大夫士之舞一例遞減二人至士四人而止豈復成
樂舞邪世衰道微禮樂交喪於天下諸侯僣天子者有
之大夫僣諸侯者有之及其甚也大夫不僣諸侯而僣
天子陪臣不僣大夫而僣諸侯魯公初去八佾而獻六
羽諸侯僣天子而知反正者也季氏舞八佾於庭大夫
僣天子而不知反正者也彼豈知舜以樂舞賞諸侯之
意哉蔡邕月令章句曰每佾八人各服冕而執戚有俯
仰張翕之容行列短長然質之禮經冕而舞大武皮弁
素積而舞大夏又曰天子冕而揔干冕而舞大夏諸侯
之僣禮也是冕而舞大武皮弁舞大夏天子所以樂皇
尸與老更之服而已非舞工賤士所宜服也然則舞工
所服武舞當以韋弁文舞當以爵弁矣


　　樂書卷一百六十五

　　欽定四庫全書

　　樂書卷一百六十六

　　宋　陳𤾉　撰

　　樂圗論

　　雅部

　　舞

　　大舞六

　　雲門　　大卷　　大章

　　大咸　　大磬　　大夏

　　雲門　大卷　大章

　　周官大司樂舞雲門以祀天神傳曰雲出天氣雨出地氣則
堯之樂以雲門名之以天氣所由出入故也蓋雲之為物出
則散以成章而其仁顯入則聚以為卷而其智藏堯之俊徳
就之如日望之如雲雲門之實也其仁如天煥乎其文章大
章之實也其智如神而民無能名大卷之實也堯一樂而三
名之豈非以其道一顯一晦一卷一舒不可為量然邪或以
大章為大商非也世之論者謂黄帝之樂為咸池亦曰雲門
大卷然雲門大卷取諸天咸池取諸地其可合而一之乎周
官以雲門為六變之樂郭友直以十二成言之不知奚據而
云魏王朗謂自雲門至大武皆太廟舞樂名然則六樂之用
衆矣豈特為太廟設哉

　　大咸

　　莊周嘗謂黄帝之咸池又謂黄帝張咸池之樂於洞庭
之野樂緯吕氏春秋前漢志白虎通李善亦謂黄帝作
咸池則咸池為黄帝之樂信矣鄭康成賈公彦釋周禮
遽以雲門大卷為黄帝樂大咸為堯樂是溺於世次先
後之說而不知考正名實之過咸池雖黄帝所作而堯
亦脩而用之哉其作大章之樂未足以為備至修用黄
帝之樂然後備樂矣故曰大章章之也咸池備矣雲門
大卷大章所以表堯之體天道也咸池所以表堯之體
地道也不然其能光被四表格于上下者哉昔武仲嘗
謂咸池六英所以陳清廟協人神也然清廟周人祀文
王之詩也而以咸池之樂陳之豈周人兼而用之乎考
之周官舞咸池以出地示傳曰洗光咸池則咸池日所
出之地八變之樂也古者一變為一成則八變其八成
歟郭友直以十成言之非也

　　大㲈

　　周官舞大㲈以祀四望又以之禮人鬼則㲈之為樂無
所不通奏之天地之間則四望之神可格也奏之宗廟
之中則人鬼之靈可禮也書曰簫韶九成蓋帝王功成
作樂所以象成者也故大道至九變然後賞罰可行王
道至九變然後淳氣可洽然則韶樂九變有不可以儀
鳯舞獸哉舜之庶績咸熈在九官寅亮天功之後則九
韶之舞不過象成以形容乎此而已司馬遷謂禹乃興
九韶之樂致異物鳯凰來翔天下明徳皆自虞帝始晉
傅𤣥謂韶夏六變必饗上帝之祀考之於經舜命夔典
樂未嘗命禹也言簫韶九成未嘗言六變也二子之言
不亦誣乎凡六樂皆文之以五聲播之以八音而韶居
一焉故聲之字或從聲者自文之五聲言之或從音者
自播之八音言之書述舜欲聞五聲八音在治忽本諸
此歟遭秦煨燼之餘六樂殘缺惟餘韶武而已漢室龍
興更為文始五行之舞其名雖存其實固已亡矣房庶
以㲈為磬陋儒之論也先儒謂有虞氏巡四嶽東嶽陽
伯舞株離舞鼓長哉霍山夏伯舞謾彧儀伯舞將陽華
山秋伯舞蔡俶和伯舞元鸖幽都冬伯舞齊落無所經
見存而勿論可也

　　大夏

　　周官大司樂言奏九徳之歌九㲈之舞瞽矇掌九徳之
歌以役大師春秋傳曰水火金木土穀謂之六府正徳
利用厚生謂之三事六府三事謂之九功九功之徳皆
可歌也謂之九歌㲈舜樂也謂之九㲈之舞則大夏禹
樂也謂之九徳之歌得非九夏之樂乎鐘師凡樂事以
鐘鼓奏九夏王夏肆夏昭夏納夏章夏齊夏族夏祴夏
驁夏杜子春曰王出入奏王夏尸出入奏肆夏牲出入
奏昭夏四方賓來奏納夏臣有功奏章夏夫人祭奏齊
夏族人侍奏族夏客醉而出奏祴夏公出入奏驁夏蓋
王者之於天下出而與物相見則粲然有文明之華功
業之大然多故生於豐大之時而無故見於隨時之義
則其出而與民同患又不可不思患而預戒之也禹作
九夏之樂本九功之徳以為歌而夏書曰勸之以九歌
俾勿壞曷嘗不先患慮之而戒之哉且天下之民以王
為之君九夏之樂以王夏為之君故王出入奏王夏尸
非神也象神而已然尸之於神在廟則均全於君是與
之相敵而無不及矣故尸出入奏肆夏牲所以食神實
以召之也神藏於幽微而有以召之則洋洋乎如在其
上如在其左右不亦昭乎故牲出入奏昭夏外之為出
内之為納四方之賓或以朝而來王或以祭而來享非
可却而外之也容而納之係属之賓客恱逺人之道也
故四方賓來奏納夏東南為文西南為章則章者文之
成明之著者也人臣有功不錫樂以章之則其卒至於
黮闇不明非崇徳報功之道也故臣有功奏章夏古者
將祭君致齊於外夫人致齊於内心不苟慮必依於道
手足不苟動必依於禮夫然致精明之徳可以交神明
矣故夫人祭奏齊夏族人侍王内朝以齒明父子也外
朝以官體異姓也合之於道不過是矣故族人侍奏族
夏既醉而出並受其福醉而不出是謂伐徳非特於禮
為然樂亦如之是以先王之於樂未嘗不以祴示戒焉
故客醉而出奏祴夏大射公入驁則公與王同徳爵位
莫重焉然位不期驕而驕至禄不期侈而侈生則自放
驕傲之患難乎免於身矣是以先王之於樂未嘗不以
驁示戒焉故公出入奏驁夏蓋禮勝易離樂勝易流九
夏之樂必終於祴驁者以反為文故也若然尚何壞之
有乎詩言鐘鼓既戒與此同意九夏之樂有其名而亡
其辭蓋若豳雅豳頌矣虞夏之世非特有文舞亦有武
舞矣舞干羽于兩階是也後周朝會之禮帝出入奏皇
夏太子出入奏肆夏王公出奏驁夏諸侯獻玉帛奏納
夏宗室會聚奏族夏食舉奏深夏北齊文宣之世宗廟
羣臣出入奏肆夏牲出入薦毛血奏昭夏入門升壇飲
福就燎奏皇夏梁武之時凡客出入及帝出閤入宁升
坐並奏肆夏然則禹奏九夏而王道成齊梁後周亦奏
之而王道衰者非九夏之樂不善也為其徒有禹樂之
名而無禹徳之實故也禹樂謂之大夏而季札曰美故
勤而不徳者以其不自滿假有大而能謙必豫故也公
羊子家駒曰朱干玉戚以舞大夏八佾以舞大武大夏
文樂也以八佾舞之則可以朱干玉戚舞之豈所宜哉
禮記明堂位言朱干玉戚冕而舞大武皮弁素積裼而
舞大夏祭統言朱干玉戚以舞大武八佾以舞大夏其
言非不當也然不專施於周公之廟而或用於羣公之
廟非成王崇徳報功之意也雖然備九夏之樂惟天子
為然元侯不與焉享元侯則肆昭納三夏而已大夫不
與焉故大夫而肆夏自趙文子始也周禮謂之肆昭納
魯語謂之繁遏渠故杜子春以為每夏而有二名也吕
叔玉謂肆夏時邁也繁遏執競也渠思文也豈非不知
三夏禹樂非周樂然邪














　　樂書卷一百六十六

　　欽定四庫全書

　　樂書卷一百六十七

　　宋　陳𤾉　撰

　　樂圗論

　　雅部

　　舞

　　大濩　　大武　　象　　勺

　　大濩

　　吕氏春秋曰湯命伊尹作為大濩歌晨露韓詩外傳曰湯
作大濩聞其宫聲使人温良而寛大聞其商聲使人方廉
而好義聞其角聲使人惻隠而仁愛聞其徵聲使人樂養
而好施聞其羽聲使人恭儉而好禮故周人舞之以享先
妣而已未聞有七音也奏夷則歌小吕而已未聞有四清
也荀卿曰步中武象趨中韶濩所以養耳也左傳季子見
舞韶濩者曰聖人之宏也而猶有慙徳聖人之難也然則
湯之作濩所以潤澤生民使脫塗炭之苦而已豈特養吾
之耳示其有慙徳哉春秋之時宋人作桑林之舞以享晉
侯則大濩桑林之舞商人之後作之非始湯也荀卿言周
之時勺武起而韶濩廢是不知周兼用六樂之意也

　　大武

　　春秋傳曰於文止戈為武戈則器也所以示事止則象
也所以示志詩序曰桓講武類禡也桓武志也言武志
則講武其事也大武之義不過如此蓋樂之一變為一
成文樂九成九變故也武樂六成六變故也周人始作
備樂而合乎祖不過大武而已其成於變可知也記曰
武始而北出再成而滅商三成而南四成而南國是疆
五成而周公左召公右六成復綴以崇天子則二王之
後戾止而觀厥成者得非所以崇天子之意歟周官大
司樂奏無射歌夾鐘舞大武以享先祖然則武奏大武
歌是詩而舞之可知矣記有言八佾以舞大武語其數
也朱干玉戚以舞大武語其器也冕而舞大武語其服
也周官樂記皆先大夏後大武以世次先後言之祭義
明堂位皆先大武後大夏者尊時王之制故也

　　象

　　吉事有祥象事知器維周之禎則福之先見事之有祥
者也象舞則王事兆見事之器者也吉事之祥寓之於
象事之器則文王舞象成者孰非形容文王所以有天
下之象邪樂記曰樂者非謂弦歌干揚樂之末節也童
子舞之内則曰成童舞象蓋文王之時雖王事兆見而
大統猶未既集也以未既集之統舞之以未成人之童
此所以謂之象舞歟文王世子明堂位祭統仲尼燕居
皆言下而管象春秋傳亦曰象箾南蓋文王之樂歌維
清於堂上奏鐘鼓於堂下舞象於庭其所形容者熈邦
國之典而已未及於法則也肇上帝之禋而已未及於
羣杞也熈邦國之典則人受之矣肇上帝之禋則天受
之矣然則維周之禎豈過是哉先儒以象為武王樂而
記以三象之說誤矣

　　勺

　　勺水為汋勺酒為酌是酌者有挹而損之之道也大武
之樂武王作之於前成王酌先祖之道以成之於後其
事則武其道則養天下然武所以毒天下而反有以養
之者以武有七徳而安民和衆阜財固在其中矣其作
樂告成而形容之不亦可乎燕禮言若舞則勺記言十
有三年舞勺成童舞象皆小舞也朱干玉戚冕而舞大
武韶大舞也周官大舞以大司樂掌之小舞以樂師掌
之然則周之舞豈不重於武宿夜乎此勺象所以不言
大異乎大武配六樂而謂之大也豈非以大統大勲至
是然後集邪傳曰舜樂莫盛於韶周樂莫盛於勺以韶
為盛則是以勺為盛不知莫重於武之說也白虎通謂
周公之樂曰勺其為智亦疎矣




　　樂書卷一百六十七

　　欽定四庫全書

　　樂書卷一百六十八

　　宋　陳𤾉　撰

　　樂圖論

　　雅部

　　舞

　　小舞六

　　帗舞　　　　羽舞　　　皇舞

　　旄舞　　　干舞　　　人舞

　　野舞　　　總論















　　樂師掌教國子小舞有帗舞鼓人凡祭祀百物之神鼓
帗舞者舞師掌教帗舞帥而舞社稷之祭祀女巫掌嵗
時祓除旱暵則舞雩蓋帗之為言祓也社稷及百物之
神皆為民祓除故以帗舞舞之然則教國子以是責之
以保社稷故也鄭司農曰帗舞者全羽羽舞者析羽鄭
康成曰帗析五采繒為之今靈星舞子持之是也其亦
互備之歟









　　樂師凡國有羽舞舞師掌教羽舞帥而舞四方之祭祀
籥師掌教國子舞羽龡籥祭祀則鼓羽籥之舞賓客饗
食亦如之詩曰右手秉翟所謂羽舞者翟羽可用為儀
執之以舞所以為蔽翼者也春秋之時隠公問羽數於
衆仲衆仲曰天子用八諸侯用六大夫四士二羽舞之
制自天子達於士名位不同舞亦異數不過降殺以兩
而已諸侯用六羽則是考仲子之宫而用之非僭而何
此聖人言初獻所以貶之也記曰比音而樂之及干戚
旄羽謂之樂又曰干戚旄狄以舞之言羽又言狄何也
内司服掌后之六服褘衣揄狄闕狄褘衣繢翬狄於衣
爾雅謂素質五色皆備成章者也揄狄繢揄狄於衣爾
雅謂青質五色皆備成章者也所謂羽者豈翬狄揄狄
之羽歟狄言體羽言用其實一也




















　　舞師掌教皇舞帥而舞旱暵之事樂師掌教國子小舞
有皇舞蓋皇隂類也而能為其類之長隂中之陽也旱
暵則欲助達隂中之陽而已故以皇舞舞之與巫師女
巫之舞同意













　　傳曰葛天氏之樂三人操氂牛尾而歌八闋則旄者其
氂牛之尾歟古之人非特操之以歌亦操之以舞矣旄
牛之尾舞者所持以指麾猶旌旗注氂牛之毛卿士所
設以標識者也周官旄人掌教舞散樂舞夷樂然則旄舞
豈亦旄人所教者邪












　　司干掌舞器祭祀舞者既陳則授舞器既舞則受之賓
饗亦如之司兵祭祀授舞者兵司戈盾祭祀授旅者殳
故士戈盾授舞者兵亦如之言兵則不止於干言干則
一器而已郊特牲曰朱干故錫冕而舞大武明堂位曰
朱干玉戚冕而舞大武樂記曰樂者非謂干揚也樂之
末節也故童子舞之祭統曰及舞君執干戚就舞位則
干者自衛之兵非伐人之器也自天子達於童子未嘗
不執是舞之所以示其有武事也然亦特樂之末節而
已故樂師教國子以之者欲其由末以知本也舞師祭
山川以之者以其有阻固扞蔽之功也漢舞先武徳後
文始唐舞先七徳後九功其意以謂武以威衆而平難
文以附衆而守成平難在所先守成在所後唐太宗謂
封徳彝曰朕雖始以武功興終以文徳綏海内謂文容
不如蹈厲斯言過矣考之於古周官司兵掌五兵五盾
以待軍事詩曰龍盾之合又曰蒙伐有苑春秋傳曰狄
虒彌建大車之輪以為櫓國語曰官師奉文犀之渠以
為盾先儒以櫓為大盾以伐為中干則盾之見於經傳
有櫓干伐渠之異名其為盾一也盾之為物以革為之
其背曰瓦左傳曰中其楯瓦是也其瓦設鍚記曰朱干
設鍚是也朱質而繪以龍龍之外又繪以雜羽(蒙雜羽也)其
繫之也以繡韋其屬繡韋也以紛書曰矯乃干則矯者
繫以紛也國語曰輕罪贖以鞼盾則鞼土繡韋也舞者
所執之干其制如此隋初武舞三十二人執戈三十二
人執戚皆配以盾而半執龍盾半執龜盾蓋惑於鄭氏
其背如龜之說也是不知所謂如龜者其背耳非其飾
也孔安國釋書之禹謨以舞干羽為文舞又失之矣今
之鹵簿即干櫓之櫓豈古者櫓鹵通用邪






















　　舞以干戚羽旄為飾以手舞足蹈為容故樂記樂師均
以人之手舞終焉樂記詩序言手之舞之足之蹈之孟
子言足之蹈之手之舞之者主情動於中形於外言之
則始而有終故先手舞後足蹈若主樂之生惡可已言
之則終而有始故先足蹈後手舞通禮義纂曰古者臣
於其君有拜手稽首之禮自後魏以來臣之受恩皆以
手舞足蹈喜抃之極也豈亦源流於此歟

　　野舞

　　地官舞師掌教小舞凡野舞則皆教之教舞至於野人
不遺則舞師所教亦無所不至矣

　　總論

　　執干揚而舞之兵舞也列五采繒為之帗舞也析衆羽
為之羽舞也以凰之羽為之皇舞也以旄牛之尾為之
旄舞也舞師先兵舞帗舞繼之以干與人者樂師以教
其儀為主則以飾之盛者為先舞師以教其用為主則
以事之急者為先故也人君之於天下有山川以阻固
然後能保社稷有社稷以祓除然後可以有事於四方
有事於四方然後可以待變事此山川社稷四方所以
言祭祀而先之於旱暵所以言事而後之也鄭司農曰
社稷以帗宗廟以羽四方以皇辟雍以旄兵事以干星
辰以人鄭康成曰四方以羽宗廟以人山川以干旱暵
以皇然古者之於大祭祀有備樂必有備舞春秋書有
事于太廟萬入去籥則宗廟用干與羽矣若夫散而用
之則有所不備故山川以干社稷以帗四方以羽旱暵
以皇二鄭之論疎矣大司樂曰舞咸池以祭地示則社
稷不特帗舞也舞大夏以祭山川則山川不特兵舞也
於咸池之類言其章不言其器於帗舞之類言其器不
言其章互備故也樂師備六舞先羽舞後干舞舞師止
於四舞先兵舞後羽舞何也曰樂師主教國子而舞不
可以不備舞師主教野人特其用者而已教國子先文
與大司樂同意教野人先武以野人朴而武故也書言
舞干羽于兩階樂記比音而樂之及干戚羽旄謂之樂
郊特牲明堂位祭統皆言朱干玉戚以舞大武皮弁素
積以舞大夏簡兮之詩言碩人俣俣公庭萬舞繼之左
手執籥右手秉翟要皆先武後文者蓋堯舜揖遜其舞
先干後羽者以苖民逆命故也湯武征伐其舞先武後
文者以有武功為大故也



　　樂書卷一百六十八

　　欽定四庫全書

　　樂書卷一百六十九

　　宋　陳𤾉　撰

　　樂圖論

　　雅部

　　舞

　　舞器上　　舞器下　相　　應　　牘

　　雅　　　戈　　　　籥　　弓矢

　　舞器上

　　見乃謂之象形乃謂之器先王因象以制器由器以明
象則聖人制作之意豈徒然哉周頌維清奏象舞則舞
器雖於樂為末亦未嘗不尚象為之也故文舞以象徳
武舞以象功形異異名分異異守凡為器皆然況文武
之舞乎司干掌舞器者也祭祀賓饗之祭舞者既陳則
以器授之既舞則受而藏之吉禮所以異於凶也大喪
則廞之既葬則奉而藏之凶禮所以異於吉也諸子凡
樂授舞器主授國子之倅言之與凡舞者既陳異矣司
兵司干盾祭祀授舞者兵不言既舞受之以司干見之
也凡稱樂器聲音之器也凡稱舞器形容之器也聲音
之器以十有二律為之數度以十有二聲為之齊量形
容之器以干戚飾其武以羽籥飾其文書曰舞干羽于
兩階郊特牲曰朱干設錫冕而舞大武明堂位曰朱干
玉戚冕而舞大武皮弁素積禓而舞大夏祭統曰君執
干戚就舞位冕而總干率其羣臣以樂皇尸又曰朱干
玉戚以舞大武八佾以舞大夏詩曰日之方中公庭萬
舞左手執籥右手秉翟蓋干戚武舞之器羽籥文舞之
器而器豈舞哉然武舞之器干飾以朱所以象事戚飾
以玉所以象徳或以干配戚記所謂干戚以舞之是也
以干配戈記所謂春夏學干戈是也或以干配揚記所
謂弦歌干揚是也然干之為器所以自衛非所以伐人
也武舞以自衛為主此鼓人舞師所以先兵舞君舞所
以重總干而名官所以以司干也言武舞之器如此則
文舞之器亦可知矣故舞社稷以帗四方以羽旱暵以
皇四夷以旄無非文舞武舞之器也或以羽配旄記所
謂飾以羽旄是也或以旄配狄記所謂旄狄以舞之是
也或以翟配籥簡兮之詩是也文舞陽也陽主聲武舞
隂也隂主形干則形也武舞莫先焉籥則聲也文舞莫
先焉於文舞言禓則武舞必襲於武舞言冕則文舞必
弁於武舞言萬舞則文舞不必萬矣於文舞言八佾則
武舞亦八佾矣公羊言八佾舞大武可也以朱干玉戚
為舞大夏不亦誤乎

　　舞器下

　　先王之為樂也發之聲音則鑄之金而為鐘其用則統
實以象地節革而為鼓其用則大麗以象天越之竹而為
管籥則發猛以象星辰日月磨之石而為磬則廉制以
象水形之動靜則羽籥以舞大夏干戚以舞大武此樂
之器也而象實寓焉執其干戚習其俯仰屈伸容貌得
莊焉行其綴兆要其節奏行列得正焉進退得齊焉其
治逸者其行綴逺其治勞者其行綴短一舒一疾莫不
要鐘鼓俯會之節而兼天道焉此樂之文也而質寓焉























　　古者作樂莫不文之以五聲播之以八音五聲以宫為
君商為臣八音以鼓為君以相為臣是相為鼓其狀如
鼙韋表糠裏以漆􁕏局承而擊之所以輔樂者也爾雅
和樂謂之節樂記曰治亂以相故諸家樂圖多以相為
節是相雖所以輔樂亦所以節舞也昔梁孝王築雎陽
城擊小鼓為下杵之節使相倡和後世因為睢陽操焉
聖朝太樂武舞用之二工在舞者之左手撫兩端以節
舞者之步豈亦得相之遺制歟或謂相即拊也誤矣樂
記言會守拊鼓於前而以治亂以相繼之則拊以倡樂
相以節樂豈得同為一器乎























　　應猶鷹之應物其獲也小矣故小鼓謂之應所以應大
鼓所倡之聲也小舂謂之應所以應大舂所倡之節也
周官笙師掌教牘長七尺應則如桶而方六尺五寸中
象柷有推連底左右相擊以應柷也斯不亦大小之辨乎
禮圖其形正圓而内外皆朱唐樂圖及大周正樂皆外黑
内朱然以理推之在木下為本在木上為末在木中為朱
則木之為物含陽於内南方之火所自而藏也故應以木
為之而内外朱焉固其理也彼持内黑之說真臆論歟








　　古者竹簡之制大則為簡小則為牘樂之有牘亦如之
蓋以竹為之五寸殺其聲而使小所以節樂也故舂牘
周官以笙師掌之以教祴樂焉祴以示戒節之故也蓋
牘有長短長者七尺短者三尺虚中如筩而無底其端
有兩竅而髹畫之列之於庭以兩手築地為賓出之節
焉聖朝於宫縣樂舞用之臣嘗閱景徳中李宗鍔所進
樂纂有舂牘之文然考笙師於古驗著令於今凡為文
武之舞特有鼗鐸錞鐃相雅干戚籥翟未聞用舂牘者也
豈後人誤為之說歟
























　　雅者法度之器所以正樂者也周官笙師掌教雅以教
祴夏蓋賓出以雅欲其醉不失正也工舞以雅欲其訊
疾不失正也賓出以雅用祴夏以示戒則工舞以雅可
知先儒謂狀如漆桶而弇口大二圍長五尺六寸以羊
韋鞔之旁有兩紐疏畫武舞工人所執所以節舞也一
曰中有椎髹畫為雲氣豈皆有所傳聞然邪











　　天下有五兵二施於車者戈殳㦸酋矛夷矛也施於步
者無夷矛而有弓矢也五者雖所用不同其便於用者
勾兵之戈而已蓋其柲短而易持其胡其援廣而易入
可以摏可以斬可以鈎至於戎武戡伐戰戮皆從戈則
戈之於用豈不博哉周官司戈盾祭祀授舞者兵文王
世子春夏學干戈漢迎秋樂亦用之隋初武舞三十二
人執戈三十二人執戚皆配以盾焉然則古之人寓習
兵於樂舞之間至於干戈戚揚弓矢之類靡所不執其
除戎器戒不虞之意亦可知矣以古制言之考工記四
分其金而錫居一謂之戈㦸之齊戈柲六尺有六寸車
戰常戈廣二寸内倍之胡三之援四之已倨則不及已
句則不决長内則折前短内則不疾是故倨勾外博重
三鋝又曰勾兵欲無彈又曰勾兵裨(裨隋圜也)記曰進戈者
前其鐏蓋胡則曲而下垂援則直而上達内則戈柲所
以受胡者也鋝則六兩三分兩之二也倍之四寸三之
八寸則其長也已倨已勾長内短内則其病也明乎倨
勾外博然後可以為戈明乎裨而無彈然後可以為戈
柲書曰執戈尚刄則戈之刄與胡同嚮矣然戈勾兵也
或謂之雞鳴或謂之擁頸皆指其胡名之矣














　　周禮籥師祭祀鼓羽籥之舞文王世子曰秋冬學羽籥
賓之初筵詩曰籥舞笙鼓春秋經曰萬入去籥則秉籥
而舞其來尚矣詩曰左手執籥右手秉翟蓋籥所以為
聲翟所以為容聲由陽來故執籥於左左陽故也容自
隂作故秉翟於右右隂故也




















　　大司樂大射令奏騶虞詔諸侯以弓矢舞樂師燕射帥
射夫以弓矢舞蓋周人之制弓之别有六矢之别有八
故祈子帶以弓韣生子縣桑弧蓬矢成童則教以射其
貢之則試以射然則射固男子之所有事大射詔諸侯
以弓矢舞燕射帥射夫以弓矢舞夫豈强其所無哉因
其材性以達之而已祭統曰及入舞君執干戚就舞位率
其羣臣以樂皇尸則舞以動容雖天子必有執也必有
帥也況諸侯射夫乎祭祀天子執干戚而舞所以樂尸
大射燕射諸侯射夫執弓矢而舞豈非所以樂王邪







　　樂書卷一百六十九

　　欽定四庫全書

　　樂書卷一百七十

　　宋　陳𤾉　撰

　　樂圖論

　　雅部

　　舞

　　戚　　　　　揚　　　　　鉞

　　翟　　　　　鷺　　　　　翿

　　纛　　　　　羽葆幢　　　旌

　　節　　　　　麾　　　　　暈干

　　箾　　　　　不興舞














　　禮曰朱干玉戚以舞大武蓋干盾也所以自蔽戚斧也
所以待敵朱干白金以飾其背記曰朱干設錫是也玉
戚剥玉以飾其柄楚工尹路曰剥玉以為鏚柲是也舞
武執干戚則舞夏執籥翟矣然朱所以象事玉所以象
徳武以自蔽者為主而待敵者非得已也故其宣布著
盡以為事者欲自蔽而已至於持以待敵者温純之徳
耳此武舞之道漢高祖令舞人執干戚舞武徳之舞光
武迎秋氣親執干戚舞雲翹育命之舞亦庶乎近古也
然武盡美矣未盡善也故干戚之舞又非所以為備樂
歟聖朝太樂舞器第加繪飾而已其去古制逺矣可不
復之乎






















　　詩曰干戈戚揚樂記曰樂者非謂干揚也故童子舞之
又曰取彼斧斨書曰左仗黄鉞又曰一人執劉廣雅曰
鉞戚斧也六韜曰大柯斧重八斤一名天鉞毛萇謂斧
隋銎斨方銎戚斧也揚鉞也孔安國謂劉斧屬孔頴達
曰劉鑱斧也蓋鉞揚戚斨劉皆斧也特所由之名異耳
考工記車人柯長三尺博三寸厚一寸半五分其長以
其一為之首則首六寸矣黄鉞以金飾其柄也玉戚以
玉飾其柄也蓋皆有剛斷之材焉









　　古者王后之路重翟則重其羽而不厭厭翟則次其羽
而不重翟不厭以羽飾之而已然則羽舞亦不過翟羽
而已詩曰右手秉翟是也左傳曰五雉為五工正爾雅
有鸕諸雉鷮雉鳩雉鷩雉秩秩海雉鸐山雉雗(汗)雉鵫
雉翬雉鷂雉南方曰􁀂(儔)東方曰鶅北方曰鵗西方曰
鷷而舞之所取者特鸐山雉耳以其羽尤可用為儀故
也南齊鄭義奏更以翟為笛謂笛飾以髦籥飾以羽梁
武帝曰翟是五雉之一取其毳羽以秉之耳寜謂羗笛
耶其說是也今太樂以雉羽攢疊為之而髹畫其柄豈
亦近古制歟春秋公羊傳魯隠公六年考仲子宫初獻
六羽何休曰鴻羽也所以象文徳之風化疾也是泥於
漸卦其羽可用為儀之說不知禮有夏籥之文詩有秉
翟之義也




















　　宛丘詩曰無冬無夏值其鷺羽無冬無夏值其鷺翿蓋
鷺羽舞者所執鷺翿舞者所建既值其所執之鷺羽又
值其所建之鷺翿是常舞而不知反者也宛丘刺之豈
不宜哉聖朝太樂文舞不以翟羽而以鷺羽之舞素而
無文特陳國之淫樂非先王雅樂也易而復古此其時
乎











　　君子陽陽曰左執翿宛丘詩曰值其鷺翿爾雅曰翿纛
也郭璞以為今之羽葆幢蓋舞者所建以為容非其所
持者也聖朝太樂所用高七尺干首棲木鳯注髦一重
綴纁帛畫升龍焉二工執之分立於左右以引文舞亦
得古之遺制也












　　春秋之時宋人作桑林之舞以享晉侯舞師題以旌夏
晉侯懼退入于房去旌卒享蓋旌夏大旌也舞者行列
以大旌表識之也大射禮舉旌以宫偃旌以商亦其類
歟然武樂象成者也故得以旌參之聖朝太樂所用注
旄三重高纛等二工分立左右以引武舞亦得古之遺
制也











　　爾雅曰和樂謂之節蓋樂之聲有鼓以節之其舞之容
有節以節之故先代之舞有執節二人之說至今因之
有析朱繒三重之制蓋有自來矣














　　周官巾車掌木路建大麾以田以封蕃國書曰左仗黄
鉞右秉白旄以麾則麾周人所建也後世協律郎執之
以令樂工焉蓋其制高七尺干飾以龍首綴纁帛畫升
龍於其上樂將作則舉之止則偃之堂上則立於西階
堂下則立於樂縣之前少西唐樂錄謂之暈干是也今
太常武舞用之

　　箾

　　大周正樂舞箭謂之箾春秋傳見舞象箾南籥者杜預
曰舞所執然其詳不可得而知矣

　　不興舞

　　先王之於祭祀有歌以咏其聲於堂有舞以動其容於
庭故舞師於山川社稷四方旱暵之祭莫不興舞則其
歌可知矣小師凡小祭祀小樂事鼓􁈹而不及升歌則
其舞可知矣是知凡小祭祀非特不興舞抑亦不升歌
也蓋祭祀小大有不繫之神而繫之事者百物之神小
祀也而有所謂非小祀先聖先師非小祀也而有所謂
小祀故鼓人言祀百物之神則有兵舞帗舞是物之神
有時不以小祀之禮祀之也文王世子言釋采於先聖
先師則不舞是先聖有時以小祀之禮祀之也然則鼓
人舞師不列之春官而屬地官何也曰六官之屬各以
其類然有非其類而列之其間者義有所主故也甸師
地事也屬之天官以其所主者耕王藉共粢盛之事職
方氏土方氏形方氏川師原師之類亦地事也屬之夏
官以其所主者辨四方邦國之事也弁師禮事也屬之
夏官以弁甲異服而同飾故序官弁師繼之以司甲也
行人小行人行夫司儀之類亦禮事也秋官以禮刑相
為表裏故洪範八政言司冦繼之以賓也由是推之司
干不屬夏官而屬春司民不屬地官而屬秋鼓人舞師
不屬春官而屬地其義槩可見矣











　　樂書卷一百七十

　　欽定四庫全書

　　樂書卷一百七十一

　　宋　陳𤾉　撰

　　樂圖論

　　雅部

　　舞

　　舞衣上　　　舞衣中　　　舞衣下

　　舞綴兆上　　舞綴兆下　　舞位

　　舞佾　　　　天子八佾　　諸侯六佾

　　大夫四佾　　士二佾　　　萬舞















　　記曰朱干玉戚冕而舞大武又曰君衮冕立于阼周官
司服祀昊天上帝服大裘而冕祀五帝亦如之享先王
則衮冕享先公饗射則鷩冕祭統曰冕而總干率其羣
臣以樂皇尸樂記曰食三老五更於太學天子冕而總
干所以教諸侯之弟也由此觀之天子冕而總干郊祀
則裘冕也宗廟則衮冕鷩冕也饗食老更則鷩冕而已
漢明帝永平初詔有司采周官禮記尚書臯陶篇乗輿
冕服從歐陽氏說公卿以下從大小夏侯氏說冕皆廣
七寸長尺二寸前圜後方朱緑裏𤣥上前垂三寸係白
玉珠為十二旒以其綬采色為組纓三公諸侯七旒珠
青玉卿大夫五旒珠黑玉皆有前無後各以其綬采色
為組纓旁垂黈纊郊祀天地明堂則冠之而辨物之徳
應物之事不變之體無方之用莫不該存乎其間矣唐
制天子之服大裘冕者祀天地之服也下至平冕者郊
廟舞郎之服也先王之制雖不復詳於後世至於天子
冕而總干亦不過如此雖然冕而總干非特施於郊廟
雖食老更於太學亦用焉以宗廟之禮樂食老更之賢
徳亦可謂敬之至矣若夫諸侯朱干設錫冕而舞大武
則又僭天子之禮古人不為也由此論之諸侯冕而舞
大武禮經猶以為僭況舞郎之舞其可用平冕乎然則
如之何而可曰爵弁以舞文韋弁以舞武不亦可乎












　　明堂位曰皮弁素積禓而舞大夏蓋皮弁以白鹿皮為
之則順物性之自然而文質具焉其衣用布十五升其
色象之則素衣其衣也素積其裳也後漢輿服志委貌
冠皮弁冠同制長七寸高四寸制如覆柸前高廣後卑
銳所謂夏之母追商之章甫也行大射禮於辟廱公卿
諸侯大夫行禮者冠委貌衣𤣥端素裳執事者冠皮弁
衣緇衣皂領袖下素裳所謂皮弁素積者也蓋皮弁之
服天子以視朝以宴以聽政服以舞大夏諸侯以聽朔
以巡牲以卜夫人世婦以迎王之郊勞以待聘賓卿大
夫以王命勞侯氏以聘於鄰國以卜宅士以冠學士以
釋采凡大夫士之朔月皆皮弁則皮弁之所施者衆矣
蓋人為者多變自然者不易皮弁因其自然而已此所
以三王共皮弁素積而周天子至士共用之也今夫大
武所以象征誅必朱干玉戚冕而舞之者以武不可覿
故也大夏所以象揖遜必皮弁素積禓而舞之者以文
不可匿故也記曰裘之禓也見美也服之襲也充美也
禮不盛服不充故大裘不禓則襲衮可知也由是觀之
禓襲未嘗相因也干戚羽籥未嘗並用也於大夏言禓
而舞則大武冕而舞必用襲矣於大武之舞言干戚則
大夏之舞必用羽籥矣

　　舞衣下

　　書曰𦙍之舞衣在西房孔安國曰𦙍國所為舞者之衣
皆中法然古者皮弁素積冕服之外無所經見特漢舞
者之衣法五方色謂之五行之舞漢去三代未逺疑亦
得古遺制也唐趙慎言曰今祭器茵褥總隨五方五郊
衣服獨乖其色舞者常持皂飾工人皆服絳衣臣愚竊
不便之其舞人工人衣服請依方色宗廟黄色仍各以
所主摽袖亦可謂知言矣今誠祖述其制而行之使舞
工之服五郊各放方色天祀以𤣥地祭以黄宗廟以繡
亦庶乎近古也若夫宗廟以黄則不知地示果用何色
邪


















　　周官大胥以六樂之會正舞位小胥巡舞列經曰行其
綴兆行列得正焉蓋位則酇也所以為綴列則佾也所
以為行正之以辨其序巡之以肅其慢則治民勞者酇
逺而佾寡其徳殺故也治民逸者酇短而佾多其徳盛
故也非故不同凡各稱徳而已天子之於諸侯生則旌
以舞没則表以諡觀舞之行綴足以知臨民之徳聞諡
之異同足以知為治之行然則為諸侯者孰不敏徳崇
行以法天下後世為哉今之舞者不列於庭而列於堂
下其退文進武不復有出入之序非古人所謂八佾舞
於庭序出入舞者之意也至於進退疾徐之際又不復
盡筋骨之力以要鐘鼓拊會之節非古人所謂文以揖
遜武以擊刺之意也講而習之正今日急務也

　　舞綴兆下

　　内之為志意外之為容貌陳之為行列變之為進退聽
雅頌之聲則知反情以和志故志意得廣焉執其干戚
習其俯仰詘伸則不至慢易以犯節故容貌得莊焉行
其綴兆要其節奏則回邪曲直各歸其分故行列得正
焉進退得齊焉然雅頌之聲詩之歌也干戚舞之器也
俯仰詘伸舞之容也綴兆舞之位也節奏聲之飾也言
雅頌則風舉矣言干戚則羽籥舉矣言俯仰詘伸則疾
舒舉矣言綴兆則逺短舉矣言節奏則文采舉矣耳之
所聽志意得廣而有容手之所執體之所習容貌得莊
而有敬足之所行心之所安行列得正可畏而愛之進
退得齊可則而象之如此則五宫皆備而天樂全矣其
於出則征誅入則揖遜天下莫不聽而從服也何有荀
卿所謂歌清盡舞意天道兼繼之目不自見耳不自聞
然而治俯仰屈信進退遲速莫不廉制盡筋骨之力以
要鐘鼓俯會之節如此而已





















　　祭統曰君執干戚就舞位大胥以六樂之會正舞位以
序出入舞者諸子掌凡樂事正舞位授舞器書曰舞干
羽于兩階蓋位者酇也正之所以辨其序故文舞在主
之東階武舞在賓之西階則文舞先武舞後者上文下
武之意也詩曰公庭萬舞豈非在公庭賓主兩階間邪
今之舞文武者不復講六代之制辨出入之序非大胥
正舞位之旨也


































　　天子宫縣四面舞行八佾諸侯軒縣三面舞行六佾大
夫判縣二面舞行四佾士特縣一面舞行二佾左傳隠
公五年秋九月考仲子之宫將萬焉公問羽數於衆仲
對曰天子用八諸侯用六大夫四士二蓋舞所以節八
音而行八風故自八以下其說是也公從之於是初獻
六羽始用六佾也孔穎達之疏周禮諸子正舞位之文
謂諸公六佾諸侯四佾非也後世禮廢樂壞八佾之舞
魯人不特用於周公之廟而羣公之廟亦用焉不特用
於魯羣公之廟而諸侯之廟亦用焉非特用於諸侯之
廟而季氏之庭亦用焉此子家駒所以深譏之於前而
孔子所以切齒於後也周官小胥巡舞列蓋防此歟後
漢獻帝初平八年總章始復備八佾舞袁宏紀云迎氣
郊始用八佾是也亦可謂知古矣

　　萬舞

　　商頌曰萬舞有奕周風曰公庭萬舞魯頌曰萬舞洋洋
春秋曰萬入去籥左氏傳曰考仲子之宫將萬焉又曰
楚令尹子元欲蠱文夫人舘于宫側而振萬焉晉志曰
萬舞象功是舞也先王所以習戎備自商至周所不易
也何休釋公羊萬舞之說以為象武王以萬人伐紂不
亦失乎武舞一也謂之干舞其名也謂之萬舞其數也
禮樂所謹者不過名數而已











　　樂書卷一百七十一

　　欽定四庫全書

　　樂書卷一百七十二

　　宋　陳𤾉　撰

　　樂圖論

　　雅部

　　舞

　　聖朝樂舞　　　廟室樂舞　　　舞人

　　聖朝樂舞

　　聖朝建隆之初竇儼首議更周樂舞之名以崇徳舞為文徳
之舞象成舞為武功之舞權籍教坊及開封府樂户子弟充
之冠服用唐舊制而已太祖皇帝乾元殿朝羣臣更詣大明
殿上夀詔用文徳武功之舞然郊廟殿廷同制其容綴未稱朝
廷揖遜之意故和峴建言宜先奏文舞焉殿廷所用文舞宜
為盛徳升聞之舞取舜受堯禪𤣥徳升聞之義也舞工用百
二十人八佾之數判為八列列十六工皆著履執拂服袴褶
冠進賢二工執五采纛引之文容變數略倣舊儀次奏武舞
宜為天下大定之舞取武王一戎衣而天下大定之義也舞
工亦凖文舞之數被金甲持㦸二工執五色旗引之一變
象六師舉二變象上黨平三變象維揚定四變象荆湖復
五變象卭蜀來六變象師還振旅至於鐃鐸雅相錞鼗
并舞舞工冠服仍舊而已太宗淳化中峴弟㠓復奏昔
改殿庭二舞以光太祖功烈今亦應更定舞名其舊用
盛徳升聞冝更名化成天下之舞取易稱化成天下之
義也天下大定更名威加海内之舞取漢高帝為威加
四海之歌也蓋其舞亦六變焉一變象講武二變象漳
泉歸三變象杭越朝四變象殄并汾五變象清銀夏六
變象兵還振旅每變樂一曲而已詔從之和峴弟兄可
謂善因時而造者真宗又詔殿廷二舞復用乾徳舊名
祥符中崇奉玉清昭應宫等諸祠每乗輿薦獻並作備
樂别號文舞曰發祥流慶之舞武舞曰降真觀徳之舞
又因太宗裁萬國朝天之曲造同和之舞裁平晉之曲
造定功之舞郊廟並奏之天聖中孫奭進言太常雅樂
郊廟酌獻上用登歌不作文舞亞獻又不作武舞止奏
正安而已於是劉筠等議自是宗廟酌獻復用文舞武
舞工先入以須亞獻而亞獻終獻並舞正安之曲郊祀
天地與宗廟既異廟室各有稱頌功徳故文舞迎神之
後各奏逐室之舞郊祀降神奏高安之曲文舞已作及
皇帝酌泛齊惟登歌奏禧安之樂而舞綴不作亞獻終
獻用武舞焉明道中冬至皇帝率羣臣於文徳殿莊獻
明肅皇太后行上夀之禮設宫縣進厚徳無疆之文舞
四海會同之武舞各三變而罷由此觀之文武並用長
乆之道也豈不信哉

　　廟室樂舞

　　聖朝建隆初竇儼實始建議更周樂名以崇徳為文徳
之舞以象成為武功之舞至於祖宗廟室樂舞之名未
嘗不各稱功徳之實而形容之矣是故僖祖文獻睿和
皇帝室曰大善之舞順祖惠元睿明皇帝室曰大寜之
舞翼祖簡恭睿徳皇帝室曰大順之舞宣祖昭武睿聖
皇帝室曰大慶之舞太祖啟運立極英武睿文神徳聖
功至明大孝皇帝室曰大定之舞太宗至仁應道神功
聖徳文武睿烈大明廣孝皇帝室曰大盛之舞真宗膺
符稽古成功讓徳文明武定章聖元孝皇帝室曰大明
之舞仁宗體天法道極功全徳神文聖武濬哲明孝皇
帝室曰大仁之舞英宗體乾膺歴隆功盛徳憲文肅武
睿神宣孝皇帝室曰大英之舞神宗紹天法古運徳建
功英文烈武聖孝皇帝室曰大神之舞哲宗欽文睿武
昭孝皇帝室曰大成之舞文懿皇后(僖祖崔氏)惠明皇后(順祖
桑氏)簡穆皇后(翼祖劉氏)昭憲皇后(宣祖杜氏)孝惠皇后(賀氏)孝明
皇后(王氏)孝章皇后(太祖宋氏)淑徳皇后(尹氏)懿徳皇后(符氏)
明徳皇后(李氏)元徳皇后(太宗李氏)章懷皇后(潘氏)章穆皇
后(郭氏)章獻明肅皇后(劉氏)章懿皇后(真宗李氏)慈聖光獻
皇后(仁宗曹氏)宣仁聖烈皇后(英宗高氏)欽聖憲肅皇后(向氏)欽
慈皇后(陳氏)諸后之室凡行酌獻之禮孝惠孝章位
同奏大統之曲淑徳位奏大昌之曲章懷位奏大治之
曲則自餘隨帝室所奏亦可類見矣臣竊議祖宗之室
曲異異舞至於后室一用文徳之舞而武舞不用焉豈
非惑於先儒婦人無武事之說邪春秋書初獻六羽非
無武舞也特舉羽以見干而已如曰不然閟宫祀姜嫄之
詩何以美萬舞洋洋乎古人亦嘗振萬於文夫人之側
亦足考信矣方今誠於諸后之室併奏文武之舞以娱
樂神靈以形容徳美真曠世甚盛之舉而不失先王之
制也

　　舞人

　　周人教國子之舞有大司樂有小樂師又舞師下士二
人胥四人舞徒四十人然則古之舞者非獨給繇役之
賤者而已雖貴為國子爵為下士亦預焉漢太樂律卑
者之子不得舞宗廟之酎除吏二千石至六百石闗内
侯至五大夫之子取其適者五尺以上年十二至三十
顔色和身體修治者以為舞人古國子下士之實也唐
之郊廟舞工不合古制趙慎言奏議隋代猶以品子為
之號二舞郎唐興遂變其制誠願復古道取品子年二
十以下容質修正者備二舞之員令太常博士主之准
國子學給料閒日得習六樂學五禮滿十嵗量文武授
散官號雲門生其制亦可謂近古矣然不設課試之法
勸沮之術未為備制也聖朝舞郎之制尚仍唐舊誠推
慎言之法輔之以課試勸沮之方以之饗郊應接神祗
未有不降格而來饗矣今日不得不為之留意也









　　樂書卷一百七十二

　　欽定四庫全書

　　樂書卷一百七十三

　　宋　陳𤾉　撰

　　樂圖論

　　胡部

　　舞

　　韎師(旄人矛舞　弓舞鉞舞盾舞)㦸舞

　　劒舞　　　　　　　師子舞

　　骨鹿舞(胡旋舞)　　　城舞

　　倒舞　　　　　　　撥頭舞

　　弄婆羅門














　　古之王者不制夷狄禮而制夷狄樂者以其中天下而
立革四夷之民使之鼓舞謳歌而樂從之也蓋四夷之
樂東曰韎南曰任西曰侏離北曰禁或以服色名之或
以聲音名之服色則韎是也聲音則侏離是也鞮鞻氏
掌教四夷之樂韎師則掌教東夷之樂而已然韎師之
樂施於祭祀大饗而旄鞮鞻之樂施於祭祀與燕者蓋
東於西夷為長饗於燕為重故也觀韎師曰師旄人鞮
鞻曰人與氏師序於前而人與氏序於後則夷樂之别
可知矣詩曰以雅以南而掌四夷者亦以象胥名官則
周人於南夷之樂又其所樂者也先儒推四時之理以
釋四樂之名以韎為晦昧任為懐任侏離為離根禁為
禁閉又曰韎樂持矛舞助時生任樂持弓舞助時飬株
離持鉞舞助時殺禁樂持盾舞助時藏白虎通又以侏
離為東樂昧為南樂南樂持羽西樂持㦸班固又以侏
為兠以禁為仱以韎為佅蓋各述所傳然也周禮掌教
夷樂者皆以所服所執所履名之鄭氏亦以韎為韎韐
之韎則韎為色明矣韎師下士一人舞者十有六人旄
人下士四人舞者衆寡無數由是觀之先王之於夷樂
雖或用之特陳於國門右辟而已唐之時皆奏於四門
之外豈得古制歟今之夷樂不奏之國門之外而作之
皇城殿庭之内臣恐未合先王之制不可不革之也




























　　東夷之舞緩弱而滛裔南蠻之舞蹻迅而促速西戎之
舞急轉而無節北狄之舞沉壯而不揚江湖之東北東
夷荆衡之郊北南蠻雍涼之西北西戎河渭之間北北
狄其風俗雖異其飾喜一也昔魯定公㑹齊景公於夾
谷孔子時攝相事齊有司趨進曰請奏四夷樂於是旌
旄羽仗矛㦸劒撥鼓譟而至孔子趨進歴階而登舉袂
大言曰吾兩君為好㑹夷狄之樂何為請有司却之齊
侯乃麾而去後漢安帝時西南夷撣國王獻樂及幻人
能吐火自支解易牛馬頭因元㑹作之於庭帝與羣臣
共大竒之陳禪離席舉手曰帝王之庭不宜作夷狄之
樂由是觀之夷樂不可亂華音如此古人所以外之而
弗内雖作之於國門右辟亦特羙德廣所及而已荀卿
有之禁滛聲使夷俗邪音不敢亂雅太師之職也今之
任古太師之職者滛聲不之禁也夷音不之去也而使
雅鄭華夷音迭相雜亂不亦失乎臣嘗觀子路戎服見
孔子拔劒而舞曰古之君子固以劒自衛乎孔子曰古
之君子忠以為質仁以為衛後世頃荘公孫氏亦效為
之是不知劒㦸之舞戎狄之樂也曽謂中國之士為之
乎














　　唐太平樂亦謂之五方師子舞師子摯獸出於西南夷
天竺師子等國綴毛為之各髙丈餘人居其中像其俛
仰馴狎之容二人持繩秉拂為習弄之狀五師子各放
其方色百四十人歌太平樂舞以足持繩者服飾作崑
崙象

　　骨鹿舞　　胡旋舞

　　樂府雜録曰舞有骨鹿舞胡旋舞俱於一小圎毬上縱
横騰躑兩足不離毬上其妙若此皆夷舞也

　　城舞

　　後周武帝平齊作永安樂行列方正象城郭謂之城舞
用八十人刻木為靣狗喙獸耳以金飾之垂線為髮畫
襖皮帽舞蹈姿制猶作羌胡狀周武以中國之主作羌
胡之舞不亦失乎

　　例舞

　　苻堅嘗得西域倒舞伎唐睿宗時婆羅門獻樂舞人倒
行以足舞於極銛刀鋒倒植於地低目就刄以歴臉中
又植於背下吹篳篥者立其腹上而曲終無傷又伏伸
手兩人躡之旋身遶手百轉無已妙則妙矣非雅樂之
舞君子不貴也

　　撥頭舞

　　撥頭出於西域胡人為猛獸所筮其子登八折山求獸
殺之故為舞曲有八疊戯人被髮素衣面作悲啼之容
蓋象遭䘮之狀也

　　弄婆羅門

　　婆羅門樂與四夷同列其樂用漆篳篥二齊鼓一其餘
雜戱變熊多端皆不足稱唐太和初有康廼米禾稼米
萬搥近年有李百媚曹觸新石寳山焉













　　樂書卷一百七十三

　　欽定四庫全書

　　樂書卷一百七十四

　　宋　陳𤾉　撰

　　樂圖論

　　胡部

　　舞

　　髙麗舞　　百濟舞　　髙昌舞

　　龜兹舞　　安國舞　　康國舞

　　踈勒舞　　扶南舞　　党項舞

　　附國舞　　天竺舞　　越舞

　　驃國舞　　南詔舞　　干闐舞

　　西南蕃舞　西梁舞　　東謝舞

　　巴渝舞　　恱般舞　　吴夷舞

　　廣延舞　　馬韓舞　　靺鞨舞

　　倭國舞　　流求舞

　　髙麗舞

　　髙麗國樂工人紫羅帽飾以鳥羽黄大袖紫羅帶大口
袴赤皮靴五色縚繩舞者四人椎髪於後以絳袜額飾
以金璫二人黄裙襦赤黄袴長其袖烏皮靴雙雙併立
而舞東夷之樂也(唐之時髙麗伎樂有十四種而罷搊筝義觜笛觱篥三種也)

　　百濟舞

　　百濟樂舞工人紫大袖裙襦章甫冠皮履東夷之樂也
章甫商冠也而東夷服之豈其得中國之遺制邪古人
甞謂禮失求之四夷亦信有之矣

　　髙昌舞

　　髙昌樂舞人白襖錦袖赤皮靴赤皮帶紅袜額西戎之樂也

　　龜兹舞

　　龜兹樂工人皂絲布頭巾緋絲布袍錦袖緋布袴舞者
四人紅袜額緋襖白袴帑烏皮靴其舞曲有小天踈勒
鹽焉西戎之樂也

　　安國舞

　　安國樂工人皂絲布頭巾錦褾領紫袖袴舞二人紫襖
白袴帑赤皮靴其舞曲芝栖西戎之樂也

　　康國舞

　　康國樂工人皂絲布頭巾緋絲布袍錦領舞二人緋襖
錦領袖緑綾襠袴赤皮鞾白袴帑舞急轉如風俗謂之
胡旋西戎之樂也

　　踈勒舞

　　踈勒舞曲有逺服其工人皂絲布頭巾白絲布袍錦襟
褾白絲布袴舞二人白襖錦袖赤皮鞾赤皮帶西戎之
樂也

　　扶南舞

　　扶南樂舞二人朝霞行纒赤皮靴隋代全用天竺樂唐
世傳之有羯鼓都曇鼓毛貟鼓簫笛篳篥銅鈘南蠻之
樂也(事見隋唐雜部伎篇)

　　党項舞(附國舞)

　　党項國之樂用琵琶横吹擊缶附國樂鼓簧吹長笛俗
好歌舞然未始傳之中國也

　　天竺舞

　　天竺樂工人皂絲布頭巾白練襦紫綾袴緋帔舞二人
辮髮朝霞袈裟行纒碧麻鞋其舞曲有小朝天蓋南蠻
北狄之俗皆随髮際斷其髮今舞者咸用繩圍首反約
髮杪内於繩下此其本也

　　越舞(驃國舞南詔舞于闐舞)

　　五經通義曰舞四夷之樂明澤廣被四表也故越俗飲
讌舞者蹀地擊掌應鼓拌之節驃國之樂式歌且舞南
詔之樂有奉聖樂舞于闐之舞有佛曲其詳不可得而
知也

　　西南蕃舞

　　聖朝至道初蕃酋龍漢􁕐遣使率䍧柯諸蠻入貢太宗
問其風俗令作本國樂於是吹瓢笙數十軰連袂起舞
以足頓地為節其曲即水曲也太宗因厚錫賚之其笙
聲髙下亦不可傳矣

　　西梁舞

　　晉宋末中原䘮亂張軌據有河西苻秦通凉州旋復隔
絶其樂具鐘磬蓋凉人所傳中國舊樂雜以羌胡之聲
也後魏至隋樂工平巾幘緋褶方舞四人假髻玉支釵
紫絲布褶白大袴五綵接袖烏皮靴白舞一人史傳不
載其服色不可得而知也

　　東謝舞

　　東謝蠻俗凡燕集則擊銅鼓吹大角歌舞以為樂器不
傳於中國蓋不得其詳云

　　巴渝舞

　　三巴記曰關中有渝水賨民鋭氣喜舞漢髙帝樂其猛
銳數觀其舞使人習之故名巴渝焉梁朝宣烈舞有牛
俞弩俞即巴渝舞也魏改為昭武隋罷而不用試知夷
不亂華之意也(閬中有渝水其人多居水左右天性勁勇初為漢前鋒數䧟陣俗喜歌舞髙祖
觀之曰此武王伐紂歌也乃命樂人習之)

　　恱般舞(吳夷舞)

　　後魏太祖破赫連昌獲古樂器平凉州得其伶人器服
並擇而存之後通西域又以恱般國故舞設於樂府呉
夷東夷西戎之舞用之郊廟是不知古人作胡樂於國
門之外未嘗設之樂府用之郊廟也

　　廣延舞

　　燕昭王時廣延國進獻善舞者二人一名旋波一名提
漢其舞曲一曰縈塵次曰集羽末曰游懐王登崇霞之
臺召二人在側時香風歘起二人徘徊翔轉殆不自支
王以纓綏屬拂之二人舞容妖麗而歌聲輕下廼使伶
人代唱其曲清響流韻雖遶梁動木不足加焉

　　馬韓舞

　　馬韓國常以五月下田種畢功因祭鬼神晝夜聚飲歌
舞數十人蹋地低昻以手足相應為節有類鐸舞焉十
月農功既事亦復如之

　　靺鞨舞

　　隋開皇初靺鞨國遣使來貢文帝厚宴勞之使者與其
徒率皆起舞其曲折周旋無非戰鬭之容帝謂左右曰
天地間乃有若人常作用兵意態誠地氣使然不爾何
其甚邪

　　倭國舞

　　倭國之俗凡正朔大㑹必陳儀仗奏聲樂而五弦琴笛
之器備有焉隋煬帝常遣裴清使其國彼乃遣小德阿
輩臺從數百人設儀仗鳴角歌舞而迎之亦可謂不失
尊王人之道矣

　　流求舞

　　流求國其俗宴㑹必歌呼蹋地交相倡和其音亦頗哀
怨或挾女童於髆振手而舞焉






　　樂書卷一百七十四

　　欽定四庫全書

　　樂書卷一百七十五

　　宋　陳𤾉　撰

　　樂圖論

　　俗部

　　舞

　　武王象武　　　西漢樂舞

　　東漢樂舞　　　二漢雜舞

　　武王象武

　　伏犧之代五運成立甲厯始基造琴瑟以諧律吕故樂謂之
立基女媧氏始為笙簧制管以一天下之音合日月星辰故
其樂謂之充樂五弦之琴始於朱襄氏八闋之歌始於葛天
氏(一曰載民二曰元鳥三曰遂草木四曰奮五穀五曰敬天常六曰達帝功七曰依地徳八曰總萬物之極)宣達
之舞始於隂康氏下謀之樂始於神農氏黄帝以仲春之月
乙卯之日日在奎始奏之命曰咸池少昊氏徳澤被物之深
命曰大淵顓帝實處空桑乃令飛龍効八風之音命之曰承
雲帝嚳命咸墨作為唐歌乃令人弁(兩手相擊曰弁)或擊鼙與鐘磬
吹笭與管篪因令鳯鳥天翟舞命之曰五英伏犧之樂謂之
立基又謂之扶來顓帝之樂謂之承雲仰取諸天也又謂之
六莖謂之圭水逺取諸物也堯樂謂之大章又謂之大卷
亦此意歟詩禮述文王樂舞謂之象武王樂舞謂之武
樂苑以巨業為文王樂象為武王樂誤矣今夫樂之所
生本於度數度數不立則中聲不存矣桀紂作為滛侈
之樂以鉅為羙以衆為觀不用度數之過也故宋之衰
也作為千秩(鍾律之名)齊之衰也作為大吕楚之衰也作為
巫音由是觀之先王作樂以隆盛治之羙豈在夫滛侈
為哉本之情性稽之度數制之禮義一要宿中和之紀
而已故傳曰先王之樂有五節中聲以降不容彈矣非
虚語也

　　西漢樂舞

　　周存六代之舞至秦惟餘韶武而已漢室龍興制氏世
職太樂第識鏗鏘鼓舞之末節未始知其義也髙祖時
叔孫通因秦樂人制為樂舞故四年制武德六年更文
始又作昭容樂主出武德舞焉作禮容樂主出文始五
行舞焉五行則秦皇所更也四時則孝文所制也孝惠
承統髙祖廟奏武德文始五行之舞孝文廟奏文始四
特五行之舞孝景采武德為昭德以尊太宗廟孝宣采
昭德為盛德以尊世宗廟諸帝之廟皆常奏文始四時
五行之舞焉然漢舞宗廟之酎卑者之子不得而豫也
其豫之者上取二千石之子下取五大夫之子而已雖
與周人異制亦未失用國子之實也今之舞者不過用
市井畎畆之人素不知歌舞者為之其何以格神明移
風俗乎

　　東漢樂舞

　　光武中興漢祚而南北郊祀明堂奏雲翹育命八佾之
舞五郊迎氣春歌青陽夏歌朱明舞雲翹之舞秋歌西
皓冬歌元冥舞育命之舞至於先立秋迎氣於黄郊樂
奏黄鍾之宫帝臨冕而執干戚舞雲翹育命之舞四郊
則有司所行黄郊則天子所獨此其舞所以隆殺不同
也皇覽以為迎氣之禮當順天道唱之以角舞之以羽
翟迎春之樂也唱之以徴舞之以鼓鞀迎夏之樂也唱
之以商舞之以干戚迎秋之樂也唱之以羽舞之以干
戈迎冬之樂也至於宗廟之舞明帝不從東平王蒼大
武之議世祖廟但進文始五行武德之舞諸帝室並奏
武德而已非古人不相㳂樂以昭功德之意也由是觀
之五郊之樂皇覽之論其庶㡬乎聖朝五郊迎氣之樂
並用黄鍾一均而已不亦失順天道之㫖邪

　　二漢雜舞

　　西漢髙帝作樂二品一曰昭容樂二曰禮容樂東漢章
帝作樂四品一曰大予樂郊廟上陵食舉用之二曰周
雅頌樂辟廱饗射六宗社稷用之三曰黄門鼓吹宴樂
羣臣用之四曰短簫鐃歌軍旅用之蓋髙祖由蜀漢定
三秦賨人從之有功其俗喜舞使樂人習之有巴渝舞
焉魏改為昭武用牟弩舞之是也其立靈星祠用男舞
童十六象敎田為耕耨穫刈舂簸之形以象其功武帝
時用事甘泉圜丘用女舞童三百其施於朝者鄭衛之
聲而已然女童之舞非所以敬天神失周人用雅頌之
音也至於鞞舞之類未始合之鍾石豈古人作樂之意
歟











　　樂書卷一百七十五

　　欽定四庫全書

　　樂書卷一百七十六

　　宋　陳𤾉　撰

　　樂圖論

　　俗部

　　舞

　　魏樂舞　　　吴蜀樂舞　　晉樂舞

　　宋樂舞　　　齊樂舞

　　魏樂舞

　　漢末之亂無金石之樂魏武帝平荆州獲漢雅樂郎杜夔時
鄧静尹齊歌師尹胡能歌宗廟郊祀之曲舞師馮肅服養曉
知先代諸舞使夔揔之始設軒縣鐘磬復先代古樂可謂治
世之舉矣當是時柴玉左延年之徒復以新聲被寵更其聲
韻惟夔好古存正焉迨文帝受襌改漢安世樂為正世嘉至
樂為迎靈昭容樂為昭業漢巴渝舞為昭武雲翹舞為鳳翔
宥命舞為靈應武徳舞為武頌文始舞為大韶五行舞為大
武明帝太和初詔議廟樂改大予樂為太樂(太樂漢舊名也)太祖武
皇帝樂曰武始之舞高祖文皇帝樂曰咸熈之舞烈祖皇帝
樂曰章斌之舞凡此三舞天地宗廟薦享及朝饗用之揔名
大鈞之樂也王肅等議設宫縣之樂八佾之舞高皇大帝太
祖高祖文昭廟皆當兼用先代及武始大鈞之舞以文始大
武武徳武始大鈞可以備四代之樂猶周存六代之樂也故
奏黄鍾舞文始以禮天地奏太蔟舞大武以祀五郊明堂
奏姑洗舞武德巡守以祭四望山川奏㽔賔舞武始大
鈞以祀宗廟二至祀丘澤可兼舞四代又漢雲翹育命
之舞舊以祀天今可兼以雲翹祀圓丘育命祀方澤卒
如肅議亦近古盛制也然大予之名出於䜟緯其改之
不亦宜乎

　　呉蜀樂舞

　　呉蜀樂舞之制後世無聞焉何承天嘗謂呉朝無雅樂
案孫皓迎父䘮明陵唯云倡伎晝夜不息則無金石登
歌可知矣或曰今之神弦孫氏以為宗廟登歌也而沈
約非之曰案陸機孫權誅而肆夏在廟雲翹承機不容
空設韋昭當孫休之世上鼓吹鐃歌十二曲表曰當付
樂官善歌者習之然則呉朝非無樂官善歌者乃能以
歌辭被絲管寧容獨以神弦為廟樂乎古今樂録有白
紵舞蓋紵本呉地所出疑是呉舞也晉俳歌曰交白緒
豈呉呼緒為紵邪今宣州有白紵山其命名之意蓋出
於此

　　晉樂舞

　　晉武帝受命之初百度草創郊祀明堂禮樂並權用魏
制但改樂章而已繼而荀朂領其事使郭夏宋識等造
正徳大豫二舞又改魏昭武舞曰宣武之舞羽籥舞曰
宣文之舞咸寜初詔定祖宗之號而廟樂乃廢宣武宣
文之制同用正德大豫之舞朂既以新律造二舞次更
脩正鐘磬朂薨復詔其子藩修定以施郊廟然則父子
以禮樂名家亦一時豪邁之士也然晉之祖宗異廟而
同樂果何以形容功德邪

　　宋樂舞

　　宋武帝紹晉衰亂之後改正德舞為前舞大豫舞為後
舞文帝元嘉中令奚縱叅議宗廟舞事㑹軍興而寢至
孝武有司奏宋承晉氏未有稱號前舞後舞有乖古制
於是前舞為凱容之舞後舞為宣烈之舞既而建平王
宏又議以凱容為韶舞宣烈為武舞故以正德為宣化
之舞大豫為興和之舞郊廟初獻奏凱容宣烈之舞終
獻奏永安之樂何承天三代樂序稱正德大豫舞蓋出
三代容樂其聲節有古之遺音焉然不知二舞乃出宣
武宣文魏大武三舞也宣舞魏韶舞也宣文魏武始舞
也魏改巴渝為昭武五行為大武凱容舞執籥秉翟則
魏武始舞也宣烈舞有牟弩有干戚牟弩漢巴渝舞也
干戚周舞也由是言之何承天之論未為知樂者也明
帝又自改鞞舞曲歌辭大明中以鞞拂雜舞合之鐘石
施之殿庭順帝昇明中王僧䖍以為乖於雅體何其知
言邪


　　齊樂舞

　　齊武帝祠南郊初獻奏文德宣烈之樂次奏武德宣烈
之樂太祖髙皇帝配享奏髙德宣烈之樂北郊初獻奏
地德凱容之樂次奏昭德凱容之樂明堂之樂並同二
郊之奏宗廟大祖神室奏髙德宣烈之樂穆后奏穆德
凱容之樂髙祖奏明德凱容之舞










　　樂書卷一百七十六

　　欽定四庫全書

　　樂書卷一百七十七

　　宋　陳𤾉　撰

　　樂圖論

　　俗部

　　舞

　　梁樂舞　　　陳樂舞

　　後魏樂舞　　北齊樂舞

　　後周樂舞　　隋樂舞

　　唐樂舞上　　唐樂舞下

　　梁樂舞

　　梁室肇有天下任昉宗王肅之議凡郊廟備六代之樂
武帝非之以為仲尼晏朝之意於是不備宫架不徧舞
六代至於郊廟及三朝設架則非宫非軒非判非特直
以至恭所應施用而已何其率邪故其命武舞為大壯
文舞為大觀南郊舞奏黄鐘取陽始化也北郊舞奏林
鍾取隂始化也明堂宗廟舞奏㽔賓取恭名隂主之義
也三朝則大壯奏夷則大觀奏姑洗取其月王也彼謂
魏晉以降不應以巴渝夷狄之舞雜周舞真篤論歟

　　陳樂舞

　　陳武帝即位以來宗祀朝饗竝遵用梁制武舞奏大壯
夷則作夹鍾叅應之七月金始王取其剛斷也文舞奏
大觀姑洗作應鍾叅應之三月萬物必榮取其布惠也
文帝天禧五年詔劉平張崖定二郊明堂儀改天嘉中所
用齊樂盡以韶為名更舞七徳之舞工執干楯曲終復綴
出就縣東繼舞九叙之舞工執羽籥後主嗣位荒于酒色
居甞遣宫嬪習北方簫鼓謂之代北酒酣奏之真所謂甘
酒嗜音未或不亡者也彼其終滅亡豈其有以取之邪

　　後魏樂舞

　　後魏道武帝定中山獲其樂縣自制樂舞追尊祖考諸
帝樂用八佾奏皇始之舞冬至祭天於南郊圓丘樂用
皇矣奏雲和之舞夏至祭地於北郊方澤樂用天祚奏
大武之舞及破赫連昌獲古雅樂平涼州得其伶人器
服並擇而存之後通西域又以恱般國鼓舞設於樂府
文帝時公孫崇典知樂事嘗言於帝曰樂府先傳正聲
有王夏登歌鹿鳴之屬而有文始五行之舞及太祖初
興所制皇始之舞又有呉夷東夷西戎之舞凡七舞用
之郊廟中京造次但用文始五行皇始三舞而已皇魏
四祖三宗之樂宜有表章帝乃詔劉芳更定文武二舞
始於大饗用之後祖瑩等建言請以韶舞為崇徳武舞
為章烈揔名曰嘉成詔可其議特凖古六代之樂易嘉
成為大成爾然赫連昌凉州恱般國之樂呉夷東夷西
戎之舞並列之太樂是不知先王之時夷樂作於國門
右辟之說也

　　北齊樂舞

　　北齊之舞作覆燾以享天地之神作恢祚以獻髙祖武
帝之室宣政以獻文襄之室光大以獻文宣之室朝饗
用文武之舞咸有階歩其雜樂歌舞之伎自文㐮以來
皆所樂好至河清以後傳習尤盛無足紀焉

　　後周樂舞

　　後周武帝初造山雲之舞又定大夏大漢大武正德武
德以備六代之樂南北郊雩壇太廟禘祫朝㑹並用之
然不制神室之舞非古人所以昭德象功之意也

　　隋樂舞

　　隋文帝平陳之後盡得宋齊舊樂更詔牛宏等定文武
之舞辨器服之異又凖樂記象德擬功初來就位揔干
而山立思君道之難也發揚蹈厲威而不殘也武亂皆
坐四海咸安也武始而受命再成而定山東三成而平
蜀道四成而北狄是通五成而江南是拓六成復綴以
闡太平文帝曰不用象功德直象事可也近代舞出入
皆作樂謂之階歩咸用肆夏周官所謂樂出入奏鐘鼓
是也並依定焉梁帝罷之不知經之過也魏晉以來有
矛俞弩俞及朱儒導引之類既非正典悉罷不用亦可
謂治古之舉也其後定令置七部樂而牛宏又請存鞞
鐸巾拂四舞與新伎並陳宴㑹同設於西涼前奏之帝
曰音聲節奏及舞悉宜依舊惟舞人不捉鞞拂爾牛宏
當世儒宗而措論如是抑何不知先王雅樂之甚也哉

　　唐樂舞上

　　唐貞觀初詔祖孝孫制定雅樂始改隋文舞為治康武
舞焉以施郊廟後詔張文收更加補緝昊天上帝奏豫
和之舞皇地祗奏順和之舞宗廟奏永和之舞又詔八
坐議洪農府君宣簡公懿王三廟同奏長發之舞皇帝
奏大基之舞元皇帝奏大成之舞髙祖武皇帝奏大明
之舞文德皇后奏光大之舞宴羣臣奏七德之舞讌三
品以上奏九功之舞既又燕州牧蠻夷酋長於元武門
奏七德九功之舞髙宗又自制上元舞令大祠享皆得
陳設後又詔施之郊廟而已以謂文武二舞禮不可廢
若縣作上元舞奏神功破陣功成慶善樂殿庭用武皆
引出縣外作并詔髙萬石上凱安六變之法一變象龍
興參野二變象尅靜關中三變象夷夏賔服四變象江
淮寜謐五變象玁狁慴伏六變復位象兵還振旅貞觀
禮祭享武舞六變豈亦倣周大武之制與明皇嗣位自
以獲龍池之瑞制龍池之舞天寳中奏祠太清宫造紫
極之舞然周用六代之樂未嘗屢變名號之别也唐之
樂舞屢變如此不亦失之自衒非所以褒崇祖宗功德
之意邪

　　唐樂舞下

　　髙宗初詔有司造崇德之舞以尊太宗之廟武后制鈞
天之舞以尊髙宗睿宗詔大和之舞以尊中宗明皇詔
景雲之舞以尊睿宗開元中將東封太山更定雅樂獻
祖用光大之舞懿祖用長發之舞景帝用大政之舞餘
如舊制代宗以廣運之舞尊明皇以惟新之舞尊肅宗
德宗以保大之舞尊代宗以坤元之舞尊昭德皇后憲
宗以文明之舞尊德宗以順和之舞尊順宗以象德之
舞尊憲宗恭宗以和寜之舞尊穆宗文宗以大鈞之舞
尊恭宗武宗以文成之舞尊文宗宣宗以大定之舞尊
武宗哀帝以咸寜之舞尊昭宗孝恭皇帝廟奏承先諸
太子廟並奏凱安然髙宗罷文德皇后光大之舞非奉
先之孝也制上元之舞二十九疊祭享之日三獻已終
而舞猶未畢非大樂必易之意也












　　樂書卷一百七十七

　　欽定四庫全書

　　樂書卷一百七十八

　　宋　陳𤾉　撰

　　樂圖論

　　俗部

　　舞

　　梁樂舞　　後唐樂舞　　晉樂舞

　　漢樂舞　　空璣舞　　　武始舞

　　咸熈舞　　緝備舞　　　簮筆舞

　　梁樂舞

　　梁髙祖開平初造崇徳之舞以祀昊天開平之舞以享
宗廟然廟有四室室為一舞一室曰大合之舞二室曰
象功之舞三室曰來儀之舞四室曰昭徳之舞自五代
樂舞制度苟簡均之自鄶無足譏焉

　　後唐樂舞

　　後唐樂舞無所更造獨宗廟四室别立舞名懿祖用昭
徳之舞獻祖用文明之舞大祖用應天之舞昭宗用永平
之舞莊宗用武成之舞明宗用雍熈之舞然以天子之尊
立一廟四室則下士之制而已非先王七廟之制也

　　晉樂舞

　　晉髙祖初詔崔梲等制定樂舞梲等講求唐制盡復其
器服工貟改文曰昭德之舞武曰成功之舞始為大㑹
陳之並推取教坊諸工以備行列屈信俯仰頗有儀度
其後太常更自廣募工貟多出市人閱習未㡬而元㑹
朝饗遂用寺工以陳於庭進退無旅而歌如虞殯當時
識者觀之知晉之將亡兆於此矣

　　漢樂舞

　　漢髙祖即位之初太常張昭進言唐有治康凱安七德
九功四舞不可廢罷宜更名號示不相襲也故治康曰
治安之舞凱安曰振德之舞九功曰觀象之舞七德曰
講功之舞治安振德用之郊廟觀象講功施之燕享又
宗廟四室室别名舞一室曰靈長之舞二室曰積善之
舞三室曰顯仁之舞四室曰章慶之舞未㡬髙祖廟有
司上觀德之舞云

　　空璣舞

　　孔子相魯齊人患其將霸欲敗其政乃選美女八十人
衣文錦之服舞空璣之曲以遺魯君三日不朝而孔子
行然則鄭聲不放佞人不逺可乎

　　武始舞　　咸熈舞

　　魏明帝造武始咸熈之舞在郊廟則武始工冕黒介幘
黝衣裳白領袖絳領袖中衣絳合幅袴絳􁇙韋鞮咸熈
舞工冠委貌餘服如之在殿庭則武始工武冠赤介幘
生絳袍單衣絳領袖皂領袖中衣虎文畫合幅袴白布
􁇙黒韋鞮咸熈工進賢冠黑介幘生黄袍單衣白合幅
袴餘服同前而已然古者天子冕而舞大武漢之舞工
亦冕焉豈非襲李唐之失邪

　　緝備舞

　　隋平陳之後盡得宋齊舊樂更詔牛宏等緝備焉文舞
工六十四並黑介冠進賢冠絳紗連裳白内單皂褾領
􁐤𥚑革帶烏皮履十六工執翣十六工執帗十六工執
旄十六工執羽左手皆執籥二工執纛引前在舞貟外
衣冠亦如之武舞工六十四並服武弁朱褠衣革帶烏
皮履左執朱干右執玉戚二工執旌居前二工執鼗二
工執鐸金錞二四工舉二工作二工執鐃二工執相在
左二工執雅在右各一工作焉自旌以下夾引武舞者
在舞貟外衣冠亦如之然朱干玉戚古天子之舞也舞
工以之不亦過乎

　　簪筆舞

　　齊永明中釋寳月為太樂令鄭義秦論曰笛飾以旄籥
飾以羽今笛籥並用羽舊制進賢冠幘不簪筆朱衣褾
服中厠皂縁曲領白布祙複舄義秦乃改簪筆笛籥同
用竹朱漆籥三孔笛一頭五色毦籥兩頭葆羽毦著烏
皮履梁武帝辨之曰詩云左手執籥右手秉翟蓋五雉
之羽寧謂羌笛邪筆笏以記事受言舞者何事簪筆邪由
此觀之義秦之論其繆甚矣















　　樂書卷一百七十八

　　欽定四庫全書

　　樂書卷一百七十九

　　宋　陳𤾉　撰

　　(原闕)













































　　古琴操有公莫渡河曲觀公莫舞歌詩有云吾不見公
莫時吾何嬰公來姥時吾哺聲吾治五文度汲水吾噫
邪哺誰當求是知公莫舞公莫渡河曲之舞也陳智匠
曰尋霍里子髙晨朝刺舡而濟有白首狂夫被髮提壺
亂流而度其妻追止之不及遂溺而死於是鼓箜篌而
歌曰公無渡河公競渡河堕奈公何曲終赴河而殁子
髙聞其歌悲援琴而哀切以象其聲是也宋沈約文致
之以為公莫害漢今之巾舞是也不知奚據而云

　　巾舞

　　沈約曰項荘劒舞項伯以䄂隔之使不得害漢髙祖今
之用巾蓋像項伯衣䄂之遺式也

　　白紵舞

　　宋齊白紵舞歌詩三篇其首篇曰制以為袍餘作巾袍
以光軀巾拂塵次篇曰雙袂齊舉鸞鳳翔羅裙飄颻昭
儀光終篇曰聲發金石媚笙簧羅袿徐轉紅袖揚是其
事也然紵本呉地所出疑呉舞也晉俳歌曰皎皎白緒
節節為雙呉音呼緒為紵則白緒白紵一矣今宣州有
白紵山豈因是而名之邪














　　樂書卷一百七十九

　　欽定四庫全書

　　樂書卷一百八十

　　宋　陳𤾉　撰

　　樂圖論

　　俗部

　　舞

　　破陣舞　　　　慶善舞　　　大定舞

　　上元舞　　　　聖夀舞　　　光聖舞

　　燕樂舞　　　　長夀舞　　　天授舞

　　萬嵗舞　　　　龍池舞　　　小破陣舞

　　破陣舞

　　唐太宗在位七年制破陣樂舞左圓右方先偏後伍魚麗鵝
貫箕張翼舒交錯屈信首尾廻互以象戰陣之形吕才依圖
教樂工百二十人被甲持㦸執纛而習之凡舞三變毎變為
四陣有來往疾徐擊刺之象以應歌節既就令魏鄭公虞世
南李百藥等制歌詞更名七徳之舞其後宴三品及州牧蠻
夷酋長於元武門奏之觀者覩其抑揚蹈厲莫不扼腕踴躍
懔然震悚武臣烈將咸上夀曰此舞是陛下百戰百勝之形
容也羣臣咸稱萬歲蠻夷諸種自請率舞亦可謂盛矣帝嘗
謂侍臣曰朕昔在藩邸屢有征誅遂有此歌豈意今日登之
雅樂所以被於樂章示不忘本也永徽以後朝羣臣陳樂架
帝曰被甲而舞者情不忍觀所司宜勿設因慘愴久之後
更詔改破陣樂舞為神功破陣樂儀鳳中帝在九成宫
宴韓王元嘉霍王元凱等方其樂作韋萬石奏曰破陣
樂舞是皇祚發迹所由宜揚祖宗盛烈傳之於後自天
皇臨御寢而不作羣臣無以稱述將何以發孝思之情
哉臣願每大宴㑹先奏此舞以光祖宗之烈上改容許
之樂既闋上歔欷謂韓王等曰不見此樂垂三十年惟
往者王業艱難朕豈一日忘武功也古人謂富貴不與
驕奢為期而驕奢至使朕時見此舞得以自誡無滿盈
之容非為樂而奏耳由此言之勿設其舞孝子之情也
設而自誡賢王之道也然則後之為人君者可不念哉
其後藩鎮春冬犒軍亦舞此曲兼用馬軍引入塲尤壯
觀也(破陣樂有萬斯年曲是朱崖李太尉進此曲名即天仙子是也)

　　慶善舞

　　唐太宗生於武功慶善宫既貴為天子設燕賦詩被之
筦弦用舞童六十人並進賢冠大袖裙𥜗漆髺皮履舞
蹈安徐以象文德洽而天下安也至髙宗時饗燕奏之
則天子避位公卿以下坐燕者皆興永淳中將封泰山
裴守真建議謂破陣慶善樂舞用兼賔祭討論經傳未
有帝王立觀之禮况升中大事華夷畢集甄陶化育莫
匪神功豈於樂府别申嚴奉臣謂當奏二舞時不應起
立是不知禮經雖天子必有尊之說也詔之曰可豈明
王以孝治天下之意乎守真之言害教莫甚焉不為君
子取也然舞童用進賢冠不亦失之以儒為戯乎

　　大定舞

　　大定舞本出破陣樂舞者百四十人被五采文甲持槊
歌云八紘同軌樂以象平遼東而邉隅大定也

　　上元舞

　　唐咸亨中髙宗自製樂章十四首而上元居一焉詔有
司諸大祠享並奏之(上元二儀三才四時五行六律七政八風九宫十洲得一慶雲之曲
凡此十四章之目)其舞亦髙宗所造用舞者百八十人畫五色
雲衣以象元氣也

　　聖夀舞

　　唐髙宗武后作聖夀樂舞用百四十人銅冠五色畫衣
舞之行列必成字凡十六變而畢有聖超千古道泰百
王皇帝萬年寳祚彌昌之字然先王作樂有六變而止
者有八變而止者有九變而止者未聞有十六變者也
不亦失大樂必易之意邪

　　光聖舞

　　唐明皇造光聖樂舞舞者八十人鳳冠五采畫衣兼以
上元聖夀之容以歌王業所興也臣嘗觀先王之舞天
子八佾則六十四人矣唐之樂舞安樂光聖所用八十
人太平太定聖夀所用百四十人破陣舞工百二十人
上元舞工百八十人惟慶善舞童六十人庶㡬先王八
佾之制也

　　讌樂舞

　　讌樂舞唐張文收所造也舞工二十人緋綾為袍絲布
為袴又分四部景雲舞八人慶善舞四人破陣舞四人
承天舞四人樂用玉磬二格大方響一格搊箏筑卧箜
篌大箜篌小箜篌大琵琶小琵琶大五弦琵琶小五弦
琵琶吹葉大笙小笙大觱篥小觱篥大簫小簫正銅鈸
和銅鈸長笛短笛揩鼓連鼓鞉鼓桴鼓各一工歌二開
元以後並亡唯景雲舞僅存爾

　　長夀舞

　　長夀樂舞唐武后長夀年所造也舞者十有一人衣冠
皆畫焉誠益之四人庶㡬士舞之數也然亦非后所當
用焉古人之於樂盖不可以為偽故志於色者其歌詩
滛以麗其音詠薄以思其舞節促以煩其色婉而冶志
於德者其歌詩典以則其音詠和以暢其舞節舒以緩
其色温而雅志於武者其歌詩激以揚其音詠奮以烈
其節方以直其色嚴以厲見其樂而知制作之所從來
矣由是觀之武后長夀之舞其制作之意可知也已

　　天授舞

　　天授樂舞唐武后天授年所制也舞四人畫衣五采鳳
冠然亦非天后之制也

　　萬歳舞

　　鳥歌萬嵗樂舞唐武太后所造也當是時宫中養鳥能
人言又常稱萬嵗故為樂以象之舞者三人緋大袖並
畫鸜鵒冠作鳥像嶺南有鳥似鸜鵒稍大乍視不可辨
乆養之能言南人謂之吉了(亦云料)開元初廣州獻之言
音雄重如丈夫委曲識人情慧於鸚鵡逺矣漢書武帝
紀書南越獻能言鳥豈謂此邪此方常言鸜鵒踰嶺乃
能言傳者誤矣

　　龍池舞

　　龍池樂舞唐明皇所作也初帝在藩邸居隆慶坊所居
坊之南忽變為池望氣者異焉故中宗末年汎舟池中
及即帝位以坊為宫池水逾大彌漫數里故為此樂以
歌其祥也舞者十有二人為列服五色紗雲衣芙蓉冠
無憂履曰工執蓮花以引舞一奏而五疊也然以十有
二人為列失八佾之義也

　　小破陣舞

　　小破陣樂舞唐明皇造也舞者四人金甲胄蓋生於立
部伎也然破陣樂被甲持㦸以象戰爭慶善樂長袖屣
履以象文德鄭公見奏破陣樂則俯而不視奏慶善樂
則翫之不厭其有㫖哉






　　樂書卷一百八十

　　欽定四庫全書

　　樂書卷一百八十一

　　宋　陳𤾉　撰

　　樂圖論

　　俗部

　　舞

　　中和舞　　　凱安舞　　　治康舞

　　六合還淳舞　順聖舞　　　承天舞

　　聖□鑾舞　　一戎大定舞　神宫大樂舞

　　霓裳舞　　　景雲舞　　　坐部舞

　　立部舞

　　中和舞

　　唐徳宗造舞因成八卦仲春麟徳殿㑹百竂觀新樂詩
且叙其舞曰朕以仲春之首紀為令節聴政之暇韻於
歌詩象中和之容作中和之舞臣甞觀樂記曰樂者中
和之紀也荀卿曰樂之中和也揚子曰中正則雅然則
中和之舞其亦庶乎雅樂也

　　凱安舞

　　唐改隋武舞為凱安舞工六十四人左執干右執戚又二
工執旌次執鐸次四人對與金錞二人奏次執鐃次執相
者左執雅者右各二工在郊廟則平冕而飾凖文舞在殿
庭則武弁平巾幘金支緋絲布袖襠甲為金飾白練􁕑襠
錦騰虵起梁帶豹文布大口袴烏皮鞾餘工各凖其飾然古
者自天子逹於士莫不有冕服冕而㹅干者特天子而已未
聞舞工用冕也昔諸侯冕而舞大武禮經猶以為僣天
子之制况舞工乎唐武舞之工有平冕之制不亦失乎

　　治康舞

　　唐貞觀初詔祖孝孫改隋文舞為治安之舞工六十四
人左執籥右執翟别二工執纛以引在郊廟則委貌冠
黝絲布大白練褾白紗中單絳領褾絳絲布大口袴革
帶烏皮履在殿庭則進賢冠黄紗袍白紗中單皂領褾
白練􁕑襠白布大口袴革帶烏皮履白布襪纛工各凖
其飾此文舞之器服也

　　六合還淳舞

　　唐調露二年上御洛城南樓賜宴太常奏六合還淳之
舞

　　順聖舞

　　昔于司空頔撰順聖樂以進每宴必使奏之其曲將半
行綴皆伏一人舞於中央幕客韋綬笑曰何用窮兵黷
舞觀其言雖詼諧然亦不為無味矣豈古所謂譎諫者
邪

　　承天舞

　　承天樂舞四人紫𫀆進德冠並銅帶

　　聖主回鑾舞

　　唐大定元年天后幸京師同州刺史蘇瓌進聖主還京
樂舞上御行宫樓觀之賜以束帛令編之樂府焉

　　一戎大定舞

　　唐龍朔元年上召李勣阿史那上官儀等宴于城門觀
屯營新教之舞名之一戎大定樂皆親征遼東形容用
武之象也

　　神宫大樂舞

　　唐武后長夀中親享萬象神宫因制此舞用舞者九百
人作之神宫之庭焉

　　霓裳舞

　　唐文宗每聽樂鄙鄭衛聲詔奉常習開元中霓裳羽衣
舞以雲韶樂和之舞曲成太常卿馮定揔樂工列之殿
庭端凝若植文宗乃召升階自吟定送客西江之曲於
禁中瑞錦令録所著古體詩以獻豈莊周所謂(闕)
之者邪自兵亂以來霓裳羽衣曲其音遂絶江南偽主
李煜樂工曹者素善琵琶好法曲因案譜得其聲煜后
周氏亦善音律又自變易徐鉉問曹曰法曲本緩而此
聲太急何也曹曰宫中人易之議者以為非吉祥也後
歲餘而周氏卒矣

　　景雲舞

　　景雲舞八人花錦為𫀆五綾為袴緑雲冠黑皮鞾

　　坐部舞　　立部舞

　　唐安樂太平破陣慶善大定上元聖夀光聖等舞皆雷
大鼓雜以龜兹之樂大定樂加金鉦唯慶善舞獨用西
梁樂舊破陣上元慶善三舞皆更其衣冠合之鐘石别
享郊廟以破陣為七德之武舞慶善為九功之文舞自
武后僣亂毁唐宗廟斯禮竟廢矣安樂等八舞皆立奏
之樂府謂之立部伎也自長夀天授鳥歌萬嵗龍池小
破陣等舞皆用龜兹樂舞人皆穿皮鞾惟龍池舞　用
雅樂而無鐘石舞躡履讌樂等六舞皆坐奏之樂府謂
之坐部伎也唐之雅樂其雜夷蠻之制如此然則卒致
胡雛之禍者有以也夫




　　樂書卷一百八十一

　　欽定四庫全書

　　樂書卷一百八十二

　　宋　陳𤾉　撰

　　樂圖論

　　俗部

　　舞

　　劒舞　清商舞　清樂舞　傾盃舞　軟舞

　　健舞　雙㦸舞　抃舞　　掌舞　　車舞

　　鼓舞　字舞　　花舞　　歎舞

　　劍舞

　　昔子路戎服見孔子抜劍而舞曰古之君子固以劍自
衞乎孔子曰古之君子忠以為質仁以自衞盖所以長
善而救失也至於沛公在鴻門范増令項莊劍舞因擊
沛公莊反以身蔽之則又仁於衞人非忠以為質也豈
非天下神噐固有所歸非一范増得而害之歟

　　清商舞　　清樂舞

　　江左有西傖羌胡雜舞而冠服工貟不見於史傳而西
曲自石城樂烏夜啼莫愁樂估客樂襄陽樂三州襄陽
蹋銅鞮採桑度江陸樂青騘白馬共戯樂安東平雅阿
難孟珠翳樂青陽樂楊叛兒夜烏飛皆有舞者十六員
梁悉減為八員此皆因歌而有舞音節制度大致同矣
自魏人取淮漢夀春収其聲伎江左所傳中原舊曲明
君聖主公莫白鳩之屬及江南吴歌荆楚西聲揔謂之
清商北齊後周隋唐因之故自巴渝舞以下及西曲諸
舞悉名清樂至開元天寳以後制度亡矣削之可也

　　傾盃舞

　　唐明皇甞令教舞馬百駟分為左右部時塞外亦以善馬來
貢上俾之教習無不曲盡其妙因命衣以文繡絡以金鈴飾
其鬛間雜以珠玉其曲謂之傾盃樂凡數十疊奮首鼔尾縱
横應節又施三層板床乗馬而上抃轉如飛或命壯士舉榻
馬舞其上樂工數十環立皆衣以淡黄衫文玉帶必求妙齡
姿美者充之毎遇千秋節大宴勤政樓奏立坐二部伎畢則
自内廐引出舞之其後明皇幸蜀而舞馬散在民間禄山頗
心愛之自是以數十疋置之范陽後為田承嗣所得而雜於
戰馬寘之外棧既而軍中饗士樂作馬舞不能自止厮養軰
謂其為妖擁篲以擊之馬謂其舞不中節抑揚頓挫尚存故
態廐吏遽以為恠白承嗣箠之終斃於櫪下惜哉由是觀之
山海經述海外太樂之野夏后啓於此舞九代馬穆天子傳
有馬舞之舞亦信有之矣

　　軟舞

　　開成末有樂人崇胡子能軟舞其腰支不異女郎也然
舞容有大垂手有小垂手或象驚鴻或如飛鷰婆娑舞
態也蔓延舞綴也然則軟舞蓋出體之自然非此類歟

　　健舞

　　唐教坊樂垂手羅廻波樂蘭陵王春鸎囀半社渠借席
烏夜啼之屬謂之軟舞阿遼柘枝黄麞拂箖大渭州逹
摩支之屬謂之健舞故健舞曲有火祅阿遼柘枝劒器
胡旋胡勝軟舞有梁州蘇合香掘柘枝團亂旋甘州焉

　　雙㦸舞

　　呉凌統嘗怨甘寜刄其父操寜常備統未嘗相見孫權
亦命統勿讎之嘗於吕蒙舍㑹酒酣統乃以刄舞寜起
曰寜能雙㦸舞蒙曰寜雖能未若蒙止之也因操刄持
楯以身蔽之後權知統意因令寜將兵徙屯中州焉

　　抃舞

　　英雄記建安中曹操攻袁譚於南皮斬之作鼓吹自稱
萬嵗於馬上舞十二年攻烏桓蹹頓一戰斬之繫鞍於
馬上抃舞勇則勇矣非人主之道也

　　掌舞

　　漢書趙飛燕體輕能掌上舞妙則妙矣非妃后之道也

　　車舞

　　莊周謂如而夫一命而吕距再命而名諸父三命而車
上舞方之循墻而走者豈不有間乎

　　鼓舞

　　唐邠王家馮正正心兒薛王家髙大山李不藉歧王家
江張生俱以善鼓聞然近代好落花及舞鼓以此鼓變
輕小取其便易而調髙聲尖也當是時宋娘祁娘俱稱
善鼓宋能作曲及舞鼓祁王落花吹笛李阿八善鼓架
凡棚車上打鼓非火祅即阿遼破也

　　字舞　　花舞

　　叚安節樂府雜録有字舞花舞

　　歎舞

　　唐咸通中伶人李可及善音律尤能轉喉為新聲音辭
曲折聽者忘倦京師屠酤少年效之謂之拍彈時同昌
公主䘮除懿宗與郭淑妃悼念不已可及為歎百年舞
曲舞人皆盛飾珠翠仍畫魚龍地衣以列之曲終樂闋
珠翠覆地調語悽惻聞者流涕懿宗嘗厚賜之時宰相
曹確屢論之不納至僖宗朝卒為崔彦昭所奏死於嶺
表豈得放鄭逺佞之意邪


　　樂書卷一百八十二

　　欽定四庫全書

　　樂書卷一百八十三

　　宋　陳𤾉　撰

　　樂圖論

　　俗部

　　舞

　　琴舞　　雅舞　　屬舞　　　拜陵舞

　　力士舞　沐猴舞　鴝鵒舞　輪舞

　　繩舞　　上雲舞　　竽舞

　　琴舞

　　古人之歌舞未甞不以琴也書曰琴瑟以詠舜作五絃
之琴以歌南風伯牙援琴而歌歌以琴也孔子遊於泰
山見榮啓期抱琴而舞帝甞東望見二女舞落霞之琴舞
以琴也和凝三樂達節有先生自舞琴之句亦本諸此

　　雅舞

　　古者雅舞用之郊廟燕享莫不以金石奏之大抵不過
文武二舞而増損之所以示不相襲也三代之際更増
縵樂野舞夷樂而兼奏之迨至秦漢用之宴私率多哇
滛而雅舞廢矣故漢之巴渝鞞鐸杯柈公莫晉之幡拂
白紵皆出自方俗而浸陳於殿庭元魏之後參以胡戎
之伎隋唐亦各製舞表揚功烈而華夷之樂雜作又分
為坐立二部明皇雄侈立部増至八舞坐部増至六舞
宜春雲韶宫中之樂及蹀馬大象之屬尚不在其數物
盛而衰固理之常也聖朝承五季末流既尅靜方夏偽
藩僣侯之伎悉輸樂府而禁坊盛矣然華夷之樂混為
一區又當留意而修正之也

　　屬舞

　　前代樂飲酒酣必起舞蓋所以極歡心叙誠意魏晉以
來尤重以舞相屬樂飲以舞相屬猶飲酒以柸相屬也
故漢李陵起舞以屬蘇武王智起舞以屬蔡邕晉謝安
起舞以屬桓嗣陳智匠曰比見北人猶以舞相屬則屬
舞古人非不尚也然田蚡與灌夫過竇嬰家酒酣起舞
屬蚡蚡不起夫徙坐語侵之陶謙為舒令見太守張磐
磐舞屬謙謙不為起固强之雖舞而不轉曰不當轉邪
曰不可轉轉則勝人由此觀之以舞相屬情意一有不
至而禍患随之可不重之哉臣嘗觀詩曰屢舞躚躚書
曰恒舞于宫是舞可節而不可屢可暫而不可常故詩
書所譏在屢與恒而不在於舞也然則相屬之舞蓋亦
不可屢而恒矣江表孫譚酒酣屢舞而不知止顧雍所
以深責之也唐中宗數與近臣狎宴遞起舞唱下兵回
波辭黄麞曲憸幸之人因之徼求官爵君臣之禮㣲矣

　　拜陵舞

　　漢儀拜陵食舉奏文始五行之舞唐制皇帝親行奠獻
及薦服玩禮畢再拜辭退而已未甞奏舞焉豈禮所謂
樂以迎來之意歟古者蓋有以義起禮以理作樂拜陵
之樂雖不經見要之以理而作亦人情所當然也

　　力士舞

　　後魏書述嵇康生性氣麁武人人憚之肅宗朝靈太后
於西林園文武坐酒酣迭舞至康生為力士舞及折旋
間每顧視太后舉手蹈足瞋目傾首為不遜之勢真狂
生所為也可不戒哉

　　沐猴舞

　　漢平恩侯許伯入第丞相以下皆詣慶酒酣樂作少卿
檀長卿起舞為沐猴與狗鬭一坐絶倒蓋寛饒欲劾之
長卿列卿而為沐猴舞失禮甚矣許伯為謝而解何寛
饒之不勇如是邪

　　鴝鵒舞

　　晉王導辟謝尚為掾始到府導以其有勝㑹謂尚曰聞
君能作鴝鵒舞一坐傾想寜有此理不尚曰佳便著元
幘而舞導坐者撫掌激節尚俯仰有節傍若無人矣然
則謝尚所為其亦檀長卿之徒歟

　　輪舞

　　唐書志有舞輪伎蓋今戯車輪者是也

　　繩舞

　　漢天子臨軒設樂繩繫兩柱相去數丈二倡女對舞繩
上比肩而不傾何其妙邪

　　上雲舞

　　梁三朝樂設寺子遵安息孔雀鳳凰文鹿胡舞登連上
雲樂歌舞伎先作文康辭而後為胡舞舞曲有六第一
蹋節第二胡望第三散花第四單交路第五復交路第
六脚擲及次作上雲樂鳳臺桐栢等諸曲

　　竿舞

　　唐明皇御勤政樓大張聲樂時教坊有王大娘善戴百
尺竿竿上施木山狀瀛洲方丈仍令小兒持綘節出入
其間而舞不輟嘗令劉晏賦詩有樓前百戯競爭新唯
有長竿妙入神之句因命牙笏及黄紋袍賜之




　　樂書卷一百八十三

　　欽定四庫全書

　　樂書卷一百八十四

　　宋　陳𤾉　撰

　　樂圖論

　　俗部

　　舞

　　序舞　　童舞　　　柘枝　　劍器

　　婆羅門　醉胡　　　萬嵗樂　感聖

　　玉兎渾脱　異國朝天　兒童觧紅　射鵰回鶻

　　序舞

　　真宗皇帝景祐中留意雅樂詔有司詳制是時宋祁上言案
武舞六十四人左執干右執戚離為八列乃令舞工執旌居
前次執鼗次執鐸次執錞次執鐃次執相次執雅在左右各
分行交引至樂作舞入則自鼗人始大振作之舞工定位而
止及舞將退又振作之舞工分隊而止臣竊詳鼗鐸之設義
不虛生且鼗所以導舞也鐸所以通鼓也錞所以和鼓也鐃
所以止鼓也相所以輔樂也雅所以節步也錞于鐃鐸在周
鼓人四金之奏以和軍旅也武舞象功故得以軍器參焉是
舞之容節導於鼗通於鐸和於鐃輔於相陔於雅義可見矣
寧有導舞方始而止鼓參焉止鼓既揺通鐸亂焉臣竊以私
意度之謂當舞入之時鼗鐸以先之錞以和之相以輔之
雅以節之及舞之將成也則鳴鐃以退行列築雅以陔
歩武各分左右與舞俱出其鼗鐸相皆止而不作有詔
内外制議定以聞於是章得象等奏並如祁論制可之
祁之論信善矣然不知樂盈而進以反為文故書言作
樂先戞而後擊記言作樂先節而後奏然則導舞方始
而止鼓參焉真得古人以反為文之意也不本故事而
以私意度之如之何而可

　　童舞

　　成周之教成童舞勺漢郊祀歌千童羅舞故記曰樂者
非謂弦歌干楊也樂之末節也童子舞之然則童舞其
來尚矣由漢至唐蓋有之矣聖朝禁坊所傳雜舞有舞
童六十四人引舞二人丱童四人作語一人凡緫七十
一舞名有十焉

　　柘枝舞

　　柘枝舞童衣五色繡羅寛袍胡帽銀帶案唐雜說羽調
有柘枝曲商調有掘柘枝角調有五天柘枝用二童舞
衣㡌施金鈴抃轉有聲始為二蓮華童藏其中華拆而
後見對舞相占實舞中之雅妙者也然與今制不同矣
亦因時損益然邪唐明皇時那胡柘枝衆人莫不稱善

　　劒器

　　劒器之舞衣五色繡羅𥜗折上巾交脚綘繡靴仗劒執
械唐開元中有公孫大娘善舞劒器能為鄰里感激懐
素見之草書遂長蓋狀其頓挫勢也老杜有舞劒器行
辭亦其事歟今教坊中吕宫有焉

　　婆羅門

　　婆羅門舞衣緋紫色衣執錫鐶杖唐太和初有康廼米
禾稼米萬槌後有李百媚曹觸新石寳山皆善弄婆羅
門者也後改為霓裳羽衣矣其曲開元中西凉府節度
楊敬述所進也

　　醉胡

　　醉胡之舞衣紅錦𥜗銀䩞鞢氊㡌

　　萬嵗樂

　　萬嵗樂舞衣紫緋緑大簇花折上巾

　　感聖

　　感聖樂舞衣青羅繪衫帛帶緫角

　　玉兎渾脫

　　玉兎渾脫舞衣四色繡羅𥜗銀帶玉兎冠唐天后末年
劒器入渾脫始為犯聲劒器宫調渾脫角調以臣犯君
不可以訓非中正之雅也中宗將作大匠宗晉卿舞渾
脫君子鄙之神龍初吕元泰嘗諫曰比見都市坊邑相
率為渾脫駿馬胡服名為蘇莫遮旗鼓相當軍陣之勢
也騰逐喧噪戰爭之象也胡服相懽非雅樂也渾脫為
號非美名也其後睿宗入靖内難韋族誅廢此其應也

　　異域朝天

　　異域朝天舞衣錦𥜗銀束帶戎冠手執寳槃

　　兒童解紅

　　兒童解紅舞衣紫緋繡𥜗銀帶花鳳冠綬帶唐和凝解
紅歌曰百戯罷五音清解紅一曲新教成兩箇瑶池小
仙子此時奪却柘枝名則童兒解紅柘枝之類也其始
於唐乎

　　射鵰回鶻

　　射鵰回鶻舞衣槃鵰錦𥜗銀䩞鞢持射鵰槃







　　樂書卷一百八十四

　　欽定四庫全書

　　樂書卷一百八十五

　　宋　陳𤾉　撰

　　樂圖論

　　俗部

　　雜樂

　　女樂上　　女樂中　女樂下　菩薩蠻

　　感化　　　抛毬　　剪牡丹　拂霓裳

　　採蓮　　　鳳迎　　獻花　　采雲仙

　　打毬　　　宫伶　　擊鞠　　偶人戯

　　女樂上

　　女樂之為禍大矣衆人得之而蕩心列國資之以行間故齊
人遺魯而孔子行秦人遺戎而由余去楊阜厲聲而曹洪為
之立罷賈曽極諌而皇太子為之不閲晉明出宋禕而疾愈
虞公受二八而政亂然則女樂之於天下有不為䘮身亡國
之階邪昔王導作女妓蔡謨不恱而去導亦知而不止之是
胥能知非者也雖未若不作之愈不猶愈於怙終而不
知其非者邪彼房暉逺託關雎之説以恱隋祖牛宏修
房中之樂以諂文帝彼哉彼哉真先民之罪人也

　　女樂中

　　唐明皇開元中宜春院妓女謂之内人雲韶院謂之宫
人平人女選入者謂之搊彈家内人帶魚宫人則否每
勤政樓大㑹樓下出隊宜春人少則以雲韶足之舞初
出幕皆純色縵衣至第二疊悉萃場中即從領上禠籠
衫懐之次第而出繞聚者數匝以容其更衣然後分隊
觀者俄見藻繡爛然莫不驚異凡内伎出舞教坊諸工
唯舞伊州五天二曲餘曲盡使内人舞之文宗時教坊
進霓裳羽衣舞女三百人唐季兵亂舞制多失聖朝禁
坊所傳不過小兒女樂三種而已女伎舞六十四人引
舞四人執花四十人丱童四人從伎四十人作語一人
凡緫一百五十三舞名有十焉

　　女樂下

　　聖朝大宴酺㑹禁坊進二種舞每舞各進一色舞疊方
半則工伎止立間以俳優戱畢嘗於崇德殿宴契丹人
使但作小兒舞一種而已其他端門望夜錫慶院賜羣
臣及酺宴則舞工三十六人凡此本唐宫中嬉燕之樂
伶蕭相傳故附曲作舞而已雖冠服小異而工貟常定
非如坐立二部出於當時之君有因而作也至於優伶
常舞大曲惟一工獨進但以手袖為容蹋足為節其妙
串者雖風旋鳥騫不踰其速矣然大曲前緩疊不舞至
入破則羯鼔震鼓大鼓與絲竹合作句拍益急舞者入
場投節制容故有催拍歇拍之異姿制俯仰百態横出
然終於倡優詭玩而已故賤工専習焉鄭衛之樂也雖
放之可也

　　菩薩蠻

　　菩薩蠻之舞衣絳繪窄砌衣卷雲冠唐咸通中伶人李
可及常於安國寺作菩薩蠻舞懿宗愛之嘗賜銀樽酒
二啓之乃金翠也

　　感化樂

　　感化樂之舞衣青繪通衣皆梳髻綬帶

　　抛毬樂

　　抛毬樂之舞衣四色繡大衫銀帶捧繡毬

　　剪牡丹

　　伶人剪牡丹之舞衣紅繪砌衣金鳳冠持花

　　拂霓裳

　　拂霓裳之舞衣紅砌仙衣碧霞帔仙冠紅繡抹額

　　採蓮

　　採蓮之舞衣紅繪短袖暈帬雲鬟髻乗綵船持花唐和
凝採蓮曲曰波上人如潘玉兒掌中花似趙飛燕是也
今教坊雙調有焉

　　鳯迎樂

　　鳳迎樂之舞衣仙砌衣雲鬟鳳髻

　　獻花

　　菩薩獻香花之舞衣繪窄砌衣寳冠執花盤

　　采雲仙

　　采雲仙之舞衣黄繪衣紫霞帔仙冠執幢節鶴扇

　　打毬樂

　　打毬樂之舞衣四色窄繡羅𥜗銀帶簇花折上巾順風
脚執毬杖蓋唐貞觀初魏鄭公奉詔所造其調存焉

　　宫伶

　　唐舊制承平無事三二嵗必於盛春内殿錫宴宰輔及
百辟備韶濩九奏之樂設魚龍曼延之戯連三日抵暮
方罷宣宗天賦聦哲於音律特妙每將錫宴必裁新曲
俾禁中女伶迭相教授至是日出數十百軰衣以珠翠
緹繡分行列隊連袂而歌其聲清怨殆不類人間其曲
有曰播皇猷者率髙冠方履褒衣博帶趨歩俯仰皆合
規矩于于然有唐堯之風焉有曰葱西士女踏歌隊者
其詞大率言葱嶺之士樂河湟故地歸國復為唐民也
有曰霓裳曲者率皆執幡節被羽服態度凝澹飄飄然
疑有翔雲飛鶴變見左右如是者數十曲皆治世之聲
教坊伎兒軰遂冩其曲奏於外自是往往流傳民間然
錫宴宰輔百辟至於連日抵暮是不知詩人在宗載考
之意也以禁中女伶連袂歌怨以盡臣下之懽豈不㡬
於君臣相謔邪唐之所以衰亂不振者彼誠有以召之
也可不戒哉

　　擊鞠

　　唐宣宗聽政之餘至於弧矢擊鞠皆洞盡其妙所御馬
銜勒之外不加雕飾而馬趨㨗特異每持鞠杖乗勢奔
躍運鞠於空中連擊至數百而馬馳不止迅若流電焉
二軍老鞠手咸伏其能然以天子之貴為樂吏賤工所
為雖極巧妙君子不取也

　　偶人戯

　　窟􁕒子亦謂之魁􁕒子又謂之傀㒦子蓋偶人以戯喜
歌舞本䘮家樂也蓋出於偃師獻穆王之伎髙麗國亦
有之至漢末用之於嘉㑹齊後主髙緯尤好之真失其
所樂矣(世說沛公在平城為突厥圍突厥閼氏素妬忌陳平設木偶美人舞於城上閼氏望見而退兵
史書但言陳平以私計免圉蓋鄙其䇿下爾後樂家飜為歌舞之戯後魏有郭郎至合為俳優之首時人戯為
之語曰東家郭公九十九伎倆肆盡入滕口史家以為此語妖也今民間多有之也)














　　樂書卷一百八十五

　　欽定四庫全書

　　樂書卷一百八十六

　　宋　陳𤾉　撰

　　樂圖論

　　俗部

　　雜樂

　　散樂上　散樂下　百戱上　百戱下

　　劔戱　鷰戱　地川戱　龜嶽戱

　　扛鼎戱　捲衣戱　白雪戱　山車戱

　　巨象戱　吞刀戱　吐火戱　殺馬戱

　　剥驢戱　種𤓰戱　拔井戱　莓苔戱

　　角觝戱　蚩尤戱　魚龍戱　漫衍戱

　　排闥戱　角力戱　瞋面戱　代面戱

　　衝狹戱　透劔門戱　蹵鞠戱　蹵毬戱

　　踏毬戱　絙戱　劇戱　　五鳯戱

　　散樂上

　　散樂其來尚矣其雜戱蓋起於秦漢有魚龍蔓延(假作獸以戯)髙
絙鳳皇安息五案(並石季龍所作見鄴中記)都盧尋橦(今之縁竿見西京賦)九劔(九一
名鈐見西京賦)戯車山車興雲動雷(見李尤平樂觀賦)跟挂腹旋(並縁竿所作見傅元
西都賦)吞刀履索吐火(並見西京賦)激水轉石𠻳霧扛鼎(並見李尤長樂宫詞)
象人(見西漢書韋昭曰今之假面)怪獸舍利之戯若此之類不為不多矣
然皆詭怪百出驚俗駭觀非所以善民心化民俗適以滔堙
心耳歸於淫蕩而已先王其惡諸傳曰散樂非部伍之聲豈
不信哉唐明皇之在藩邸有散樂一部戢定祅氛頗藉其力
迨膺天位常於九曲閱太常樂凡戯輒分兩朋以别優劣則
人心意勇謂之熱戯卒詔罷太常俳優聲兒雜伎置左右教
坊𨽻之亦可謂善制矣然溺於藩邸内養之樂而不知淫蕩
之過亦未免乎先王所惡之域矣

　　散樂下

　　前代失徳之君莫不以聲曲哀絶為歡財力侈泰為矜
然不知聲哀者國必亡財匱者民必叛也故隋煬帝収
周齊故樂人及天下散樂並萃樂府髙頴諫曰此樂乆
廢今若召之徒棄本逐末遞相教習帝益不恱而侈靡
聲色滋甚其後復語李懿曰周天元以好樂亡商鑒不
逺安可復爾帝以頴訕朝政而誅之虐莫甚焉豈特失
德而已哉唐髙祖即位孫伏伽言於帝曰百戯散樂大
非正聲有隋之末大見崇用是謂滛風不可不改廼者
太常於民間借婦女裙𥜗五百餘具以充散樂之服欲
於元武門遊戯臣竊思之非貽厥孫謀為萬世之法也
𫝊曰樂則韶舞以此言之散樂定非功成之樂也請並
廢之若髙頴孫伏伽者真所謂進思盡忠退思補過之
臣也嚮使宋之孝文聞之豈不興愧耶周宣帝廣召雜
伎増脩百戱日夜陳之殿庭令城市妙年有姿容者婦
服歌舞與後庭宫人夜中連臂踏蹄而歌觀其施設豈
長世之兆邪惜乎無髙孫之臣卒於滅亡而已豈不痛
哉

　　百戯上

　　象人之戯始於周之偃師而百戯之作見於後漢故大
子樂少府屬官承華令典黄門鼔吹百戯師二十七人
北齊清商令丞掌百戯及鼔吹樂大業中諸夷來貢方
物乃於天津街盛陳百戯動以萬餘人唐宣宗每幸十
六宅諸王無少長悉命預坐必大合樂列百戯則百戯
之樂其所從來乆矣然隋皇陳之天津街以詫夷人唐
帝用之内殿以宴百辟非所以正百官而風天下也君
子無取焉聖朝雜樂有踏毬蹵毬踏蹻藏挾雜旋弄槍
蹙瓶齪劒踏索尋橦䈥斗拗腰透劒門飛彈丸女妓百
戯之屬皆𨽻左右軍而散居焉每大饗燕宣徽院按籍
召之亦宜去隋唐之失也

　　百戯下

　　隋煬帝大業中突厥染干來朝帝欲誇之揔追四方散
樂大集東都華林苑積翠池側帝帷宫女觀之有舍利
繩柱等如漢故事又為夏育扛鼎取車輪石臼大盆器
等各於掌上跳弄之并二人戴竿其上有虎忽然而換
易之又有神鼇騰透負山幻人吐火千變萬化曠古莫
儔染干大駭之自是令太常教習每嵗正月萬國來朝
留至十五日於端門外建國門内綿亘八里列為戯場
百官起棚夾路縱觀之伎人皆衣錦繡繒綵歌者多為
婦服鳴環珮飾以花毦者殆三萬人初課京兆河南製
此服而兩京繒帛為之中虚三年駕幸榆林突厥啓民
朝于行宫及六年諸夷大獻方物突厥啓民以下皆國
主親來朝賀乃於天津街盛陳百戯海内凡有伎藝無
不揔萃崇侈器翫盛飾衣服皆用珠翠金銀錦罽絺繡
其營費鉅億萬關西以安德王雄揔之東都以齊王􁕓
揔之金石匏革之聲聞數十里外彈弦㩎管以上萬八
千人大列炬火光燭天地百戯之盛振古無比自是每
年以為常焉大抵散樂雜戯多幻術皆出西域始以善
幻人至中國漢安帝時天笁獻伎能自斷手足刳剔腸
胃自是歴代有之然夷人待以滛樂習俗導以巫風是
用夷變夏用邪干正聖王不貴也唐髙宗嘗惡其驚俗
勅西域關津不令入中國亦甚盛之舉歟

　　劒戯　　鷰戱

　　宋有蘭子者以技干宋元君以雙技長倍其身属其踵
並趨並馳弄七劒迭而躍之五劒常在空中元君大驚
立賜金帛又有蘭子能鷰戯者亦謂之燕濯若今絶倒
技也復以干元君元君大怒曰昔以異技干寡人寡人
懽心彼必聞此而進乃拘而戮之然則元君之舉其亦
過人逺矣昔隋髙帝初不好聲伎遣牛洪定樂非正聲
清商及九部四舞之色一切罷去觀其措心非無元君
之舉也已而從臣奏括天下周齊梁陳樂家子弟皆籍
為樂戸其六品以下至于民庶有善音樂及倡優百戱
者皆直太常是後異伎滛聲咸萃樂府悉置愽士弟子
遞相誨導増益樂人動至三萬餘矣無復初舉之意也
豈非從臣有以逢君之惡而長之有至於是邪

　　地川戯　　龜抃戯　　扛鼎戯

　　捲衣戯　　白雪戱

　　髙絙紫鹿跂行鼈食及齊王捲衣笮兒夏育扛鼎巨象
行乳神龜抃舞背負靈嶽桂木白雪畫地成川之伎漢
世有之江左尤盛焉晉成帝時咸康中顧臻上章以謂
末代之樂設禮外之觀逆行連倒四海朝覲言至帝庭
而足以蹈天頭以履地反天地之順傷彛倫之大乃命
太常悉罷之可謂知去滛樂矣然其後復髙絙紫度又
有天台山伎噫孰若不罷之為愈哉

　　山車戯　　巨象戯　　吞刀戱

　　吐火戯　　殺馬戯　　剥驢戱

　　種𤓰戱　　拔井戱

　　北齊神武平中山有魚龍爛漫俳優侏儒山車巨象吞
刀吐火殺馬剥驢種𤓰拔井之戯周宣召齊樂並㑹關
中亦可謂盛矣隋開皇初並散遣之何其睿智邪

　　莓苔戯

　　齊永明中赤城令鄭義泰按孫興公賦為天台山伎作
莓苔石橋道士捫翠屏之狀尋亦省焉非雅樂也或謂
武帝遣主書董仲民為之豈古今傳聞不同邪

　　角觝戱　　蚩尤戱

　　角觝戯本六國時所造秦因而廣之漢興雖罷至武帝
復采用之元封中既廣開上林穿昆明池營千門萬户
之宫設酒池肉林以饗四夷之客作巴渝都盧海中碭
極(李竒曰碭極樂名)漫衍魚龍角觝以觀示之角者角其伎也
兩兩相當角及伎藝射御也蓋雜伎之揔稱云或曰蚩
尤氏頭有角與黄帝鬭以角觝人今冀州有樂名蚩尤
戯其民兩兩載牛角而相觝漢造此戯豈其遺象邪後
魏道武帝天興中詔太樂揔章鼓吹増修雜戯造五兵
角觝麒麟鳳凰仙人長虵白象舞及諸畏獸魚龍辟邪
鹿馬仙車髙絙百尺長趫縁橦跳丸五案以備百戯大
饗設於殿前明元帝初又増修之撰合大曲更為鐘鼓
之節是不知夷樂作於中國之庭陳禪所以力排之也

　　魚龍戯　　漫衍戱

　　漢天子正旦臨軒設九賔樂舎利獸從西方來戯於殿
庭激水成比目魚跳躍嗽水作霧翳日化成黄龍長七
八丈聳踴而出耀熀日光張衡所謂海鱗變而成龍也
樂畢作魚龍蔓延黄門鼓吹三通亦百戯之一也張衡
所謂巨獸百尋是為漫衍者是已北齊命為爛漫云

　　排闥戯

　　唐昭宗光化中孫德昭之徒刄劉季述帝反正命樂工
作樊噲排闥戯以樂焉

　　角力戯

　　壯士祼䄇相搏而角勝負每羣戱既畢左右軍雷大鼓
而引之豈亦古者習武之變歟

　　瞋面戱

　　唐有此戯其狀以手舉脚加頸上時劉吃陁奴能不用
手而脚自加頸何其妙邪

　　代面

　　北齊蘭陵王長恭才武而貌美常被假面以對敵擊周
師金墉下勇冠三軍齊人壯之故為此舞以象其指撝
擊刺之容俗謂之蘭陵王入陣曲然亦非雅頌之聲也
樂府雜録謂代面廼北齊神武之弟有膽勇善鬭戰以
其顔貌雌無威於敵者非矣

　　衡狹戱　　透劒門戯

　　漢世卷簟席以矛揷其中伎兒以身投從中過之張衡
所謂衝狹燕濯胷突鋒鋩也後世攅劒為門伎者祼體
擲度往復不傷亦衝狹之變歟

　　蹵鞠戯　　蹵毬戱

　　蹋鞠之戯蓋古兵勢也漢兵家有蹵鞠二十五篇李尤
鞠室銘曰貟鞠方牆放象隂陽法月衝對二六相當霍
去病在塞外穿域蹋鞠亦其事也蹵毬蓋始於唐植兩
脩竹髙數丈絡網於上為門以度毬毬工分左右朋以
角勝否豈亦蹵鞠之變歟

　　踏毬戱

　　踏毬用木毬髙尺餘伎者立其上圎轉而行也

　　絙戯

　　漢世以大絲繩繫兩柱頭間相去數丈兩倡對舞行於
繩上對面道逢肩相切而不傾張衡所謂跳丸劒之揮
霍走索上而相逢是也梁三朝伎謂之髙絙或曰戯繩
今謂之踏索焉

　　劇戱

　　聖朝戯樂鼓吹部雜劇貟四十二雲韶部雜劇貟二十
四鈞容直雜劇貟四十亦一時之制也

　　五鳯戱

　　唐明皇在東洛大酺於五鳳樓下命三百里内守令率
聲樂赴闕較勝負而賞罰焉時河内守令樂工數百人
於車上皆衣以錦繡服箱之牛蒙以猛獸皮及為犀象
形狀觀者駭目時元魯山遣樂工數十人聮袂歌于蒍
之文明皇聞而嘆之曰賢人之言也其後謂宰臣曰河
内之人其在塗炭乎促命召還授以散秩每賜宴設酺
㑹御勤政樓昧爽陳仗盛列旗幟或被金甲或衣短後
繡袍太常陳樂衛尉張幕後諸蕃酋長就食郡邑教坊
大陳山車旱舡尋橦走索丸劒角抵戯馬鬬雞又令宫
嬪數百飾珠翠衣錦繡自帷内出擊雷鼓為破陣太平
上元等樂又引大象犀牛入場拜舞動中音律每正月
望夜又御勤政樓作樂達官戚里並設㸔樓觀之夜闌
遣宫嬪於樓前歌舞何其盛歟奈何不知好樂無荒而
君臣㡬於同謔卒堕天寳之禍豈不誠有以召之邪











　　樂書卷一百八十六

　　欽定四庫全書

　　樂書卷一百八十七

　　宋　陳𤾉　撰

　　樂圗論

　　俗部

　　雜樂

　　俳倡上　　俳倡下　　爛漫樂

　　猨騎戯　　鳳凰戯　　㕘軍戱

　　假婦戯　　蘇葩戱　　橦末伎

　　舞盤伎　　長蹻伎　　跳鈴伎

　　擲倒伎　　跳劒伎　　吞劔伎

　　舞輪伎　　透峽伎　　髙絙伎

　　獼猴幢伎　縁竿伎　　椀珠伎

　　丹珠伎　　都盧伎　　車輪折脰伎

　　辟邪伎　　青紫鹿使　白虎伎

　　擲蹻伎　　擲倒案伎　透須彌伎

　　透黄山伎　透三峽伎受猾伎

　　麒麟伎　　長虵伎　　鳳書伎

　　檐橦胡伎　藏挾伎　　雜旋伎

　　弄槍伎　　蹵瓶伎　　擎戴伎

　　抝腰伎　　飛彈伎

　　俳倡上

　　春秋元命苞曰翼星主南宫之羽儀為樂庫為天倡先王以
賓于四門而列天庭之衛主俳倡近太微而為尊然則俳倡
之樂上應列星蓋主樂府以為羽儀非所以導人主於流滛
也故秦侏儒優㫋以一笑言之故休陛楯之士豈曰小補之
哉唐開元中有黄幡綽亦優㫋之亞匹也臣觀先王作樂通
天下之情節羣生流放故上自天下下達士庶未嘗去樂而
無非僻之心及周道衰微日失其序亂俗先之以怨怒亡國
從之以哀思獶雜子女蕩恱淫心充庭萬舞則以魚龍靡漫
為瓌瑋㑹同饗覲則以吳趨楚舞為妖妍纎羅霧縠侈其衣
疎金鏤玉砥其器在上班賜寵臣羣下亦從風而靡王侯將
相歌伎填室鴻商富賈舞女成羣競相誇大互有争奪
如恐不及莫為禁令傷物敗俗莫不在此可不誡謹之
哉彼張野狐安不閙雖為俳優之善亦不足道也昔衛
侯喜鶴貴優而輕大臣羣臣或諫則靣而叱之及翟伐
衛冦挾城堞矣衛君泣拜臣民曰㓂迫矣士民其勉之
士民曰亦使君之貴優愛鶴以守戰矣我儕棄人也安
能守戰及潰門而出走翟入衛君奔死遂䘮其國然則
貴優之害有至於此為人君者不可不察也昔商仲文
勸宋武帝畜伎帝荅曰不解聲仲文曰但畜自解荅曰
畏解故不畜由是觀之宋武帝可謂賢君矣然則商仲
文豈不為逢君之惡之臣邪

　　俳倡下

　　優倡之伎自古有之若齊奏宫中之樂倡優侏儒戯於
前漢恵帝世安陵啁之類武帝時幸倡郭舍人滑稽不
窮魏武好倡優每至歡笑頭没杯案中梁三朝樂有俳
伎小兒讀俳寺子子遵安息孔雀鳳凰文鹿胡舞登連
上雲樂歌舞伎魏邯鄲淳詣曹植必傅粉科頭拍袒胡
舞誦俳優小說則傅粉塗墨更衣易貌以資戯笑蓋優
倡常態也故唐時謂優人辭㨗者為斫撥今謂之雜劇
也有所敷叙曰作語有誦辭篇曰口號凡皆巧為言笑
令人主和恱者也苟好而幸之未有不敗政傷俗者矣
可不戒哉

　　爛漫樂

　　列女傳曰夏桀播棄禮義滛於婦人求四方美人積之
後宫為爛漫之樂此所謂作為滛巧以恱婦人亡國之
音也比於慢矣晉平公之作新聲豈溺於此歟今夫亡
國之戮民非無樂也雖樂不樂溺者非不笑也雖笑不
樂罪人不歌也雖歌不樂亡國之音有似於此矣不可
不知也

　　猨騎戱　　鳯凰戯

　　石虎鄴中記述虎正㑹殿前作樂髙絙龍魚鳳凰安息
五案之屬莫不畢備有額上縁橦至上鳥飛左廻右轉
又以橦着口齒上亦如之設馬車立木橦其車上長二
丈橦頭安横木兩伎各坐木一頭或鳥飛或倒掛又依
伎児作獮猴之形走馬上或在馬脇或在馬頭或在馬
尾走如故名為猨騎初晉中朝元㑹設卧騎倒顛騎自
東華門馳至神虎門皆其類也其術亦可謂妙矣奈何
戎狄之戯非中華之樂也在石虎樂之可也若真主樂
之豈所宜哉今軍中亦有馬戯伎者其名甚衆但不諳
猨騎爾

　　叅軍戱

　　樂府雜録述弄叅軍之戯自後漢館陶令石聘有贓犯
始也蓋和帝惜其才特免其罪每遇宴樂即令衣白夾
衫命優伶戯弄辱之經年乃釋謂之後為叅軍者誡也
唐開元中有李仙鶴善為此戯明皇特授韶州同正叅
軍是以陸鴻漸撰詞云韶州叅軍蓋由此矣武宗朝有
曹叔度劉泉水咸通以來有范傳康上官唐卿吕敬儉
馮季臯亦其次也趙書謂石勒叅軍周延為館陶令如
此豈傳聞之誤邪

　　假婦戲

　　唐大中以來孫乾飯劉璃瓶郭外春孫有態善為此戯
僖宗幸蜀時戯中有劉真者尤能之後随車駕入都籍
于教坊矣

　　蘇葩戲

　　後周士人蘇葩嗜酒落魄自號郎中每有歌塲輙自入
歌舞故為是戯者衣緋袍戴席帽其面赤色蓋象醉狀
也何其辱士類邪唐鼓架部非特有蘇郎中之戯至於
代面鉢頭踏揺娘羊頭渾脫九頭師子弄白馬意錢尋
橦跳丸吞刀吐火旋盤觔斗悉在其中矣

　　橦末伎　　舞盤伎

　　長蹻伎　　跳鈴伎

　　擲倒伎　　跳劍伎

　　吞劍伎　　舞輪伎

　　透峽伎　　髙絙伎

　　獮猴橦伎　縁竿伎

　　椀珠伎　　丹珠伎

　　漢世有橦末伎又有盤舞梁謂之舞盤伎又有獮猴橦
伎長蹻伎跳鈴伎擲倒伎跳劒伎吞劒伎唐世並存當
時又有舞輪伎蓋戯車輪者也透三峽蓋透飛梯之類
也髙絙伎蓋戯繩者也又有縁竿伎獼猴縁竿使弄椀
珠伎丹珠伎歌舞戯有代面撥頭踏揺娘窟􁕒子等戱
明皇以其非正聲置敎坊於禁中以處之然置敎坊以
處雜戯可也必於禁中者豈古人所謂放鄭聲逺佞人
之意耶

　　(原闕)

　　都盧都盧國名其人體

　　橦以見伎張衡

　　而跟掛若將絶而復聨

　　態不可彌彎弓射乎西

　　作之狀至梁時設三朝

　　追華橦伎三十二青絲

　　四雷橦伎三十五金輪

　　八獼猴橦伎三十九啄木

　　有異名要之同為縁橦之

　　蓋古今異名而同實也

　　辟邪伎

　　白虎伎

　　擲倒案伎

　　透黄山伎

　　受猾伎

　　長虵伎

　　邪伎青紫鹿伎白虎伎

　　(䈥斗因擲以缺也)又有透湏彌

　　飛梯也後魏有麒麟伎長



　　是日侍中於殿前跪取

　　有　　梁武帝即位克自

　　其類也(以上俱係原闕)

　　檐橦胡伎

　　秦主苻堅得伎傳之江左齊東昬侯能檐橦以人主之
尊親為樂伎之事豈足以宰制羣臣而令天下乎

　　藏挾伎　　雜旋伎

　　弄槍伎　　蹵瓶伎

　　擎戴伎　　拗腰伎

　　飛彈伎

　　藏挾幻人之術蓋取物象而懐之使觀者不能見其機
(闕)雜旋之伎蓋取雜器圎旋於竿標而不墜也弄槍之
伎蓋工祼帶數環捲一工立數十歩外連擲十餘槍以
度之既畢廼以一捲受其槍也蹵瓶之伎蓋蹵其瓶使
上於䥫鋒杖端或水精丸與瓶相值回旋而不失也擎
戴之伎蓋兩伎以首相抵戴而行也抝腰則翻折其身
手足偕至於地以口銜器而復立也飛彈則置丸於地
反張其弓飛丸以射之也














　　樂書卷一百八十七

　　欽定四庫全書

　　樂書卷一百八十八

　　宋　陳𤾉　撰

　　樂圖論

　　俗部

　　雜樂

　　雅樂部　　俗樂部　　雲韶部　　清樂部

　　鼓吹部　　騎吹部　　熊羆部　　鼓架部

　　龜兹部　胡部　　　鈞容直　　法曲部

　　教坊樂　東西班樂　四時樂　　瀟湘樂

　　雅樂部

　　唐雅樂部宫架四面軒架三面判架兩面特架一面宫架四
面各五架共二十架其上安金銅仰陽以鷺鷥及孔雀羽飾
之兩面綴以流蘇雜彩以彩翠絲紱為之也十二律鍾上有
九乳依月律排之毎面石磬及編鍾各一架毎架各列編磬
十二亦依律吕編之四角鼗鼔四坐一曰應鼔四傍有小鼔謂之
引鼔二曰顙鼔三曰鷺鼔四曰雷鼔皆彩繪上各安寶輪用
彩翠裝之樂有簫笙竽塤篪籥跋膝琴瑟竽次有登歌皆奏
宴羣臣奏鹿鳴近代内宴全不用法曲郊天及諸壇祭祀奏
大和仲和舒和三曲凡奏法曲登歌先引諸樂遂奏之其樂
工皆戴平幘衣緋大袖每色十二人於樂架内已上謂之坐
部伎八佾舞六十四人文武各半皆着畫衣幘俱在樂架
之北文舞居東手執翟狀如鳳尾衣幘長大武舞居西
手執干戚衣幘短小鐘師及登歌八佾舞諸色舞通謂
之立部伎柷敔樂架既陳太常卿居樂架之北面太常
令鼓吹令俱在太常卿之後恊律郎二人皆執暈竿亦
彩用翠裝之一人在殿上一人在樂架西北面立將發
樂殿上暈竿倒下亦倒之遂奏樂其恊律郎皆衣緑衣
大袖戴冠也然則跋膝之樂法曲之調諸色之舞並用
諸雅部未絶乎先王之制也

　　俗部樂

　　唐俗樂部屬梨園新院院在太常寺内之西壁開元中
始别置左右教坊上都在延政里東都在明義里以中
官掌之至元和中秪置一所入於上都廣化太平等里
各置樂院一所洎于離亂禮寺隳頽簨簴既移警鼓莫
辨梨園弟子半已淪亡樂府歌章咸悉䘮墜教坊之記
雖存亦未為周備爾

　　雲韶樂

　　唐雲韶部用玉磬四架樂有琴瑟筑簫篪籥跋膝笙竽
登歌拍板樂分堂上堂下登歌四人在堂下坐舞童子
五人衣繡衣各執金蓮花以引舞者金蓮花如佛家行
道者也舞者在階下設錦筵宫中别有雲韶院故樓下
戯出隊宜春院人少則以雲韶増之雲韶謂之宫人蓋
賤𨽻也與宜春院人帶魚謂之内人異矣聖朝開寳中
平嶺表擇中人警悟者得八十貟置簫韶部使就教坊
習樂至雍熈初改為雲韶焉以宫寺内品充之凡歌貟
三笙琵琶筝拍板貟各四方響貟三笛貟七觱篥貟各
二雜劇貟二十四傀儡貟八每正月望夜及上巳端午
觀水嬉命作樂宫中冬至元㑹清明元社宫中燕射用
之然雜奏胡俗之樂於宫庭臣恐未合先王之制也

　　清樂部

　　唐清樂部樂有琴瑟雲和筝笙竽筝簫方響篪跋膝拍
板戯即(闕)大賈(闕)兒也

　　鼓吹部　　騎吹樂

　　唐鼓吹部有鹵簿鉦鼔及角樂用絃鼗笳簫凶用哀笳
以羊骨為管蘆為頭也警鼓二人執朱幡引樂衣彩衣
戴冠皆乗馬謂之騎吹樂俗樂亦有樂吹也天子鹵簿
用大全杖鼓百二十面金鉦七十面郊天謁廟吉禮即
雷花黄衣鼓四下鉦二下山陵凶禮即雲衣白衣鼓二
下鉦亦二下冊皇后太后太子用鼓七十鉦四十謂之
小全仗公主出降及冊三公并附禮葬並用大半仗鼓
四十鉦二十諸侯用小半仗鼓三十鉦二十四惟皇太
子已下冊禮及葬祔廟並無警鼓此尊卑之辨也

　　熊羆部

　　唐熊羆部其庫在望仙門内之東壁其十二案用木彫
之悉髙丈餘其上安板牀後施寳幰皆用金彩飾其上
凡奏雅樂御含元殿方用此故奏十三時萬宇清月重
輪三曲亦謂之十二案樂也

　　鼓架部

　　唐鼓架部樂有笛拍板撘鼓(腰鼓也)兩杖鼓戯有代面撥
頭蘇郎中踏揺娘羊頭渾脫九頭師子弄白馬意錢尋
橦跳瓦吞刀吐火旋盤觔斗之屬

　　龜兹部

　　隋開皇中龜兹樂大盛於世新聲音變朝改暮易文帝
深疾而敕止之終莫能救浸以靡曼遂至於亡至唐龜
兹部樂有觱篥笛拍板四色鼓楷鼓腰鼓羯鼓雞婁鼓
戯有五方師子髙丈餘各依方色每一師子有十二人
戴緋抹額衣執紅拂謂之列師子郎舞太平樂曲而破
陣樂亦屬此部秦王所製舞用一千人皆畫衣甲執旗
旆外藩鎮春冬犒軍設亦舞此曲兼馬軍引入塲尤壯
觀也萬斯年曲是朱崖李太尉進曲名即天仙子是也
聖朝大中祥符中諸工請増龜兹部如教坊云其曲有
雙調宇宙清感皇恩也

　　胡部

　　唐胡部樂有琵琶五絃筝箜篌笙觱篥笛拍板合諸樂
擊小銅鍰子合曲後立唱歌戯有叅軍婆羅門涼州曲
此曲本在正宫調有大遍者即貞元初康崑崙飜入琵
琶也玉宸宫調初進曲時在玉宸殿也合諸樂即黄鍾
宮調也奉聖樂曲韋南康鎮蜀時南詔所進在宫調并
進舞伎六十四人遇内宴於殿前更番立奏樂若宫中
宴即坐奉之故俗樂有坐部伎立部伎也

　　鈞容直

　　聖朝太平興國五年詔籍軍中之善樂者號引龍直淳
化三年改為鈞容直以内侍統之押班二排樂四十主
作歌辭一其樂有笙笛觱篥琵琶方響拍板杖鼓羯鼓
大鼓雜劇之類始用一百三十六貟後増至二百餘人
每巡省遊幸則騎導車駕而奏樂焉亦可謂盛矣誠去
胡俗之樂専奏雅頌之音則樂行而民向方矣臣觀西
漢嘗詔不應經法成鄭衛之聲者皆罷去之真英斷之
舉也苟祖而行之豈小補哉

　　法曲部

　　法曲興自於唐其聲始出清商部比正律差四鄭衛之
間有鐃鈸鐘磬之音太宗破陣樂髙宗一戎大定樂武
后長生樂明皇赤白桃李花皆法曲尤妙者其餘如霓
裳羽衣望瀛獻仙音聽龍吟碧天鴈獻天花之類不可
勝紀白居易曰法曲雖已失雅音蓋諸夏之聲也故歴
朝行焉明皇雅好度曲然未嘗使蕃凌雜奏天寳中始
詔道調法曲與胡部新聲合作君子非之明年果有禄
山之禍豈不誠有以召之邪聖朝法曲樂器有琵琶五
絃箏箜篌笙笛觱篥方響拍板其曲所存不過道調望
瀛小訖食獻仙音而已其餘皆不復見矣

　　教坊部

　　聖朝循用唐制分教坊為四部取荆南得工三十二人
破蜀得工一百三十九人平江南得工十六人始廢坐
部定河東得工十九人藩臣所獻八十三人及太宗在
藩邸有七千餘貟皆籍而内之繇是精工能手大集矣
其器有琵琶五絃筝箜篌笙簫觱篥笛方響杖鼓羯鼓
大鼓拍板并歌十四種焉自合四部以為一故樂工不
能徧習第以大曲四十為限以應奉遊幸二燕非如唐
分部奏曲也唐全盛時内外教坊近及二千貟梨園三
百貟宜春雲韶諸院及掖庭之伎不關其數太常樂工
動萬餘戸聖朝教坊裁二百貟并雲韶鈞容東西班不
及千人有以見祖宗勤勞庶政罔滛于樂之深意也然
均調尚間以讌樂胡部之聲音器尚襲法曲龜兹之陋
非先王制雅頌之意也革而正之豈非今日急務邪

　　東西班樂

　　聖朝太宗朝選東西兩班善樂者充而名之其器獨用
小觱篥小笙小笛每騎從車駕奏焉或廵狩則夜奏行
宫之庭又諸營軍皆有樂工率五百人得樂工五十貟
每乗輿奉祠還宫則諸工雜被綘緑衣自帷宫幔城至
皇城門分列馳道左右作樂迎奉絲竹鼙鼓之聲相屬
數十里或軍中宴亦得奏之有棹刀槍盾蕃歌等戱大
中祥符中建玉清昭應等宫亦選樂工教於鈞容詔中
人掌之春秋賜㑹諸苑及館伴契丹使又有親從親事
營之樂及開封府牙前諸工凡天下郡國皆有牙前樂
營以籍工伎焉然蕃歌胡樂以之待契丹使可也乗輿
行幸在國門外則可在國門内亦用焉臣未知其可也

　　四時樂

　　王子年拾遺録述師涓當衛靈公之世能寫列代之樂
造新曲以代古聲故有四時之樂春有離鴻鴈去蘋生
之歌夏有明晨焦泉朱華流金之調秋有商飊白雲落
葉吹蓬之曲冬有嚴凝流隂沉靈之操靈公耽而惑之
忘於政事蘧伯玉諫曰此雖以發揚氣緯終為沉湎靡
曼之音無㑹於風雅非下臣宜薦於君也靈公乃去新
聲親政務故衛人美其化焉師㳙悔之乃退而隠其歌
曲湮滅唯紀其篇目大略云

　　瀟湘樂

　　王子年拾遺録述洞庭之山浮於水上其下金堂數百
間帝女居之四時金石絲竹之音徹於山頂楚懐王與
羣臣賦詩於水湄故謂之瀟湘洞庭之樂聽者令人難
老雖咸池簫韶無與為比凡四仲節王常環山遊宴各
舉節氣以為樂章惟仲夏律中夾鍾乃作輕風流水之
詩宴於山南時中㽔賔乃作照露秋霜之曲自時而後
懐王好進姦雄羣賢逃越屈平以忠見斥隠於沅澧之
間赴清泠之汨以死楚人思慕之謂之水仙其事雖渉
怪誕然不知放鄭聲逺佞人亦足為後世戒矣




　　樂書卷一百八十八

　　欽定四庫全書

　　樂書卷一百八十九

　　宋　陳𤾉　撰

　　樂圖論

　　吉禮

　　五禮論　　　吉禮論　　祀圓丘

　　祀明堂　　　祈榖　　　祈榖實

　　五禮論

　　五禮之於天下本於天之所秩成於人之所庸天之道以隂
為體以陽為用麗乎陽者其禮為吉為賔為嘉麗乎隂者其
禮為凶為軍凡此盖始於伏羲備於堯舜匪伏匪堯禮義哨
哨聖人不取也舜當洪水方割之後禮文不行民無則焉於
是因廵狩而修禮凡以視道升降察時豐殺為之節文而已
自非知禮以時為大從宜為貴孰與此哉以迹求之吉禮見
於類帝禋宗凶禮見於遏宻八音賔禮見於賔于四門軍禮
見於征苖嘉禮見於嬪虞舜之所修不過此爾周官大宗伯
之職以吉禮事邦國之鬼神示以凶禮哀邦國之憂以賓禮
親邦國以軍禮同邦國以嘉禮親萬民由是觀之周十二載
始一脩法則蓋以此也然先王之世禮不徒設必有樂以
樂之臣因五禮之實辨六樂之用庶㡬禮樂並行有以
形容太平之極功也豈不盛哉

　　吉禮論

　　凡治人之道莫急於禮禮有五經莫重於祭故舜命伯
夷作秩宗典朕三禮夙夜惟寅直哉惟清周命大宗伯
掌建邦之天神地示人鬼之禮以佐王建保邦國以吉
禮事邦國之鬼神示由是觀之舜之秩宗周之大宗伯
其職雖異世而殊名要之莫先於天地人之三禮蓋所
以佐帝王交三靈之奥而建保邦國者也豈不重矣哉
唐吉禮之儀五十有五一冬至祀圜丘二祈榖于圜丘
三孟夏雩祀于圜丘四季秋大享于明堂五立春祀青
帝於東郊六立夏祀赤帝於南郊七季夏祀黄帝於南
郊八立秋祀白帝於西郊九立冬祀黑帝於北郊十臘
日蜡百神於南郊十一春分朝日於東郊十二秋分夕
月於西郊十三祀風師靈星司中司命司人司禄十四
夏至祭方丘於北郊十五立冬祭神州於北郊十六祭
太社十七祭五岳四鎮十八祭四海四瀆十九時享太
廟二十祫享太廟二十一禘享太廟二十二拜陵二十
三巡陵二十四享先農二十五享先蠶二十六享先代
帝王二十七薦新于太廟二十八祭司寒二十九祭五
龍壇三十皇帝視學三十一皇太子釋奠三十二國學
釋奠三十三釋奠齊太公三十四廵狩告社稷三十五
廵狩告宗廟三十六廵狩三十七封太山三十八禪社
首三十九祈太廟四十祈太社四十一祈北郊四十二
祈嶽瀆四十三諸州祈社稷四十四諸州釋奠四十五
諸州祈禜四十六諸縣祭社稷四十七諸縣釋奠四十
八諸縣祈禜四十九子廟時享五十王公已下時享五
十一王公已下祫享五十二王公已下禘享五十三四
品時享五十四六品已下春祠五十五王公已下拜掃
其間或用樂或不用樂凡各視禮為之節文而已聖朝
景德中詔夏至祭皇地祗孟冬祭神州地祗二社臘祭
太稷春秋二仲祭九宫貴神春秋二分朝日夕月臘蜡
百神立春祀青帝立夏祀赤帝季夏王季祀黄帝立秋
祀白帝立冬祀黑帝凡二十四祭並用樂焉其它祭或
當(此下原闕二頁)











































　　乗輿國門外作胡部

　　(古賓夷樂作於國門右辟内闕　　四夷之意也)

　　鐵拍板　方響　方響　方響　方響　方響　方響　方響　方響　舞
歌　卧箏　琵琶　羌笛　小横吹　長鳴角　鞉牢　羯鼓　拍鼓　舞
歌　臥筝　琵琶　羌笛　小横吹　長鳴角　鞉牢　羯鼓　拍鼓　舞
歌　匏琴　蘆管　胡蘆管　大横吹　胡缶　銅鐃　銅鉦　答臘鼓　舞
歌　匏琴　蘆管　胡蘆管　大横吹　胡缶　銅鐃　銅鉦　答臘鼓　韎師
歌　箜篌　觱篥　埒竽　大胡笳　王蠡　銅鈸　銅鼓　都曇鼓　旄人
歌　箜篌　觱篥　埒竽　大胡笳　玉蠡　銅鈸　銅鼓　都曇鼓　舞
歌　搊箏　頌簫　胡篪　小胡笳　中鳴角　齊鼓　擔鼓　毛貟鼓　舞
歌　搊箏　頌簫　胡篪　小胡笳　中鳴角　齊鼓　擔鼓　毛貟鼓　舞
鐵拍板　方響　方響　方響　方響　方響　方響　方響　方響　舞

　　周頌昊天有成命郊祀天地也周官大宗伯以禋祀祀
昊天上帝大司樂以六律六同五聲八音六舞大合樂
以致鬼神示又曰凡樂圜鍾為宫黄鍾為角太蔟為徴
姑洗為羽靁鼓靁鼗孤竹之管雲和之琴瑟雲門之舞
冬日至於地上之圜丘奏之若樂六變則天神皆降可
得而禮矣古者祀天之禮衆矣而莫盛於冬至莫大於
圜丘以其祀及於昊天上帝而百神舉矣故其降神之
樂宜主以帝所世之方及其格也大合六代之樂文之
以五聲播之以八音而配以祖焉在易豫所謂先王作
樂崇德殷薦之上帝以配祖考是也唐祖孝孫以十二
月律各順其月旋相為宫制十二和之樂合三十一曲
八十四調祭圜丘以黄鍾為宫尚溺於七音六十律之
失也至張文収始改用圜鍾為宫之制庶乎復古矣然
周禮圜丘方澤之祭酌而不祼舞而不歌所以尊天地
也合六代之樂而舞之所以盛其禮也後世天地之祭
升歌於壇上用時王之舞而不及六樂甚者至於席用
八彩樂用玉女豈知先王禮樂之制哉若夫商人尚聲
樂三闋然後迎牲滌蕩其聲所以詔告於天地之間又
與周六變之樂異矣臣竊觀唐凡郊廟祭享祀前二日
太樂令設宫架之樂於壇廟南中壝之外其陳宫架之
法東方西方磬虡起北鍾虡次之南方北方磬虡起西
鍾虡次之設十二鎛鍾於編架間各依辰位植雷鼔於
北架之内道之左右植建鼓於四隅置祝敔於架内左
右柷在左敔在右設歌鍾歌磬於壇廟之上近南北向
磬虡在西鍾虡在東其匏竹者立於階間重行北面相
對為首凡架皆展而編之凡設宫架之樂准此然古者
祭天帝之樂宫架四隅設雷鼔雷鼗地示宫架四隅設
靈鼔靈鼗宗廟宫架四隅設路鼔路鼗而建鼔鞞應特
設於朝㑹饗燕而已聖朝天地宗廟之祭不進宫架於
堂下不退二舞於庭中四隅既設建鼔鞞應又設雷靈
路鼓鼗於其中而廟朝堂上之樂又不設特磬特鐘節
歌者之句非古人所謂架一鐘一磬尚拊之意也豈先
王之禮哉(秦祀天不於圜丘謂天好隂而兆於髙山之下祭地不於方丘謂地貴陽而兆於澤中之
圜丘漢祀天不於南郊而於甘泉祭地不於北郊而於汾隂河東元始之問春則天地同牢於南郊冬夏則天
地分祭於南北光武兆南郊於雒陽之陽兆北郊於雒陽之隂其禮儀度數一遵元始之制先王之禮自是掃地矣春秋
繁露曰春秋之義國有大故廢宗廟之祭不廢郊祀者不敢以父母之喪廢事天之禮也斯不亦合越紼行事之制乎)

　　祀明堂

　　堂下宫架







　　堂上樂器








　　降神作旋宫








　　降神舞雲門








　　酌獻舞六樂








　　乗輿馳道作雅樂

　　(古者帝王出入奏王夏則帝王出入當用雅樂非用教坊樂也)







　　乗輿門外作胡樂(古者夷樂作於國門右辟内中國外四夷之意也)

　　鐵拍板　方響　方響　方響　方響　方響　方響　方響　方響　舞
歌　卧箏　琵琶　𦍑笛　小横吹　長鳴角　鞉牢　羯鼓　拍鼓　舞
歌　臥箏　琵琶　羌笛　小横吹　長鳴角　鞉牢　羯鼓　拍鼓　舞
歌　匏琴　蘆管　蘆胡笙　大横吹　胡缶　銅鐃　銅鉦　答臘鼓　舞
歌　匏琴　蘆管　蘆胡笙　大横吹　胡缶　銅鐃　銅鉦　答臘鼓　韎師
歌　箜篌　觱篥　埒竽　大胡笳　玉蠡　銅鈸　銅鼓　都曇鼓　旄人
歌　箜篌　觱篥　埒竽　大胡笳　玉蠡　銅鈸　銅鼓　都曇鼓　舞
歌　搊箏　頌簫　胡篪　小胡笳　中鳴角　齊鼓　擔鼓　毛貟鼓　舞
歌　搊箏　頌簫　胡篪　小胡笳　中鳴角　齊鼓　擔鼓　毛貟鼓　　舞
鐵拍板　方響　方響　方響　方響　方響　方響　方響　方響　　舞

　　孝經曰祀文王於明堂以配上帝月令乃命樂正習吹
享帝於明堂續漢書曰明堂奏樂如南郊唐開元禮季
秋大享帝於明堂奏圜鍾六變之樂以致其神由此觀
之天則逺人而尊帝則近人而親郊祀后稷以配天推
尊尊之義而事之以天道也宗祀文王於明堂以配上
帝推親親之仁而以人道事之也以天道事之則尊祖
之義著矣以人道事之則嚴父之仁著矣其事之之禮
雖殊而樂之之樂蓋未始不一也方其降神也奏圜鍾
之宫及其終也大合六代之樂然則月令所謂習吹者
豈非孤竹之管歟詩序曰豐年秋冬報也秋報者季秋
之於明堂也冬報者冬至之於郊也然郊主昊天上帝
明堂主上帝而已蓋昊天上帝則天之衆神在焉上帝
則一而已此明堂主於嚴父所以不及昊天五帝也禮
記外傳或以明堂獨一室是已以為五室者非也唐開
元禮郊及明堂皆祀昊天上帝蓋不考孝經之過也(宗祀
文王則成王矣成王不祀武而祀文者蓋於時成王未畢䘮武王未立廟故宗祀文王而已此所以周公其人
也明堂之祀於郊為文於廟為質故郊掃地藁秸而已明堂則有堂有筵郊特牲而已明堂則維羊維牛郊有
燔燎明堂固有升煙矣漢武帝明堂禮畢燎于堂下蓋古之遺制也唐郊廟降神樂凡昊天上帝以圜鍾三奏
黄鍾太蔟姑洗各一奏作文武之舞六成祭地示林鐘太蔟姑洗南吕各再奏作文武之舞八成宗廟黄鍾二
奏大吕太蔟應鍾各再奏作文武之舞九成是不知古之用舞天以雲門地以咸池人鬼以九㲈各以聲類求
也亦不知古之作樂五聲八音並奏未嘗分而奏之也今太常所用之樂尚因循未改真有待聖朝制作以發
揚太平極功也袁子正論曰明堂宗廟太學禮之大物也事又不同而論者合以為一失之逺矣斯言當也禮
含文嘉曰明堂所以通神靈感天地正四時說者謂八忩四逹忩通八卦之氣布政之宫在國之陽面三室四
面十二法十二月也天子孟春上辛於南郊搃受十二月之政還藏於祖廟月取一政班於明堂也諸侯以孟
春之月朝于天子受十二月之政藏於祖廟月取一政行之閏月无常處則闔門而居之亦在可叅酌而用也)













　　祈榖　　祈榖實

　　宫架奏黄鍾







　　歌大吕








　　舞雲門








　　周頌噫嘻之詩春夏祈榖于上帝左傳曰郊祀后稷以
祈農事故啓蟄而郊龍見而雩月令孟春乃以上辛元
日祈榖于上帝孟夏命有司大雩帝用盛樂由此推之
春夏祈于上帝而不及昊天之衆神其所以用盛樂者
不過若大司樂分樂而序之乃奏黄鍾歌大吕舞雲門
以祀天神而已非若冬至之圜丘季秋之明堂降之以
旋宫合之以六樂也唐開元禮冬至圜丘春夏祈雩皇
帝親祀并有司攝事咸用圜鍾之樂六變(六變角宫奏三角徵羽各
奏一)是不知天子躬行有司攝事其禮固有大小其樂固
有隆殺也杜佑疑郊祀無樂真陋儒邪(唐凡祀天奠玉帛登歌以大吕
之均進熟爼入奏以黄鍾之均自後接神皆作黄鍾也)













　　樂書卷一百八十九

　　欽定四庫全書

　　樂書卷一百九十

　　宋　陳𤾉　撰

　　樂圖論

　　吉禮

　　祀青帝　　祀赤帝　　祀黄帝

　　祀白帝　　祀黑帝　　祀朝日

　　祀夕月　　祭星　　　祭司中

　　祭司命　　祭司禄　　祭司人

　　祭飌師　　祭雨師　　祭雷師

　　祀青帝　　　祀赤帝

　　祀黄帝　　　祀白帝

　　祀黑帝




　　兆列宫架奏黄鍾








　　歌大吕








　　舞雲門

　　(闕)







　　周官(闕)　　　　　　　　　　而(闕)　三帝亦如之
(闕)　　　　　王(闕)　　則一而已祀昊天上帝於圜
丘(闕)　　兆(闕)　　四郊以迎氣故立春日祀青帝者
迎春氣於東郊也立夏日祀赤帝者迎夏氣於南郊也
(闕)　日祀黄帝於南郊者以季夏土德王也立秋日祀
白帝者迎秋氣於西郊也立冬日祀黑帝者迎冬氣於
北郊也凡此皆為兆域祭之而已非(闕)　圜丘之壇也
典瑞以青圭禮東方以赤璋禮南方以蒼璧禮天黄琮
禮地白琥禮西方元璜禮北方玉各放其色者以禮辨
異故也樂則一於奏黄鐘歌大吕舞雲門者以樂統同
故也唐開元以前祀青帝奏角音之樂祀赤帝奏徵音
之樂祀黄帝奏宫音之樂祀白帝奏商音之樂祀黑帝
奏羽音之樂雖非先王之制亦不失為理作之樂也開
元以後並改用(闕)鐘六變之樂若然何以别圜丘四郊
隆殺之制召四氣之和邪聖朝每嵗四郊迎氣及先三
日祀五方上帝以五人帝配三官三光七宿從祀又於
正月上辛祀感生帝並用黄鍾而已宜在所釐正也(先儒
謂祀青帝以太皥伏犧氏配座以勾芒嵗星三辰七宿從祀元帝以炎帝大昊氏配座以祝融熒惑星三辰七
宿從祀黄帝軒轅氏配座以后土填星三辰從祀祀白帝以少昊金天氏配座以蓐收太白星三辰七宿從祀
祀黒帝以顓頊高陽氏配座以元寘之辰星三辰七宿從祀蓋有所感一也)傳曰天子迎春
夏秋冬之樂以順天道距冬至四十八日天子迎春於
東堂距邦八里堂髙八尺堂堦八等青税八乗旂旐尚
青田車載矛號曰助天生倡之以角舞之(闕)　　迎春
之樂也自春分四十六日天子迎夏於南堂距邦七里
堂髙七尺堂階七等赤稅七乗旂旐尚赤田車載戈號
曰助天養倡之以徵舞之鼓鼗此迎夏之樂也自夏至
四十六日天子迎秋於西堂距邦九里堂高九尺堂階
九等白税九乗旂旐尚白田車載㦸號曰助天(闕)倡之
以商舞之以干戚此迎秋之樂也自秋分四十六日天
子迎冬於北堂距邦六里堂髙六尺堂階六等黑稅六
乗旂旐尚黑田車載甲號曰助天誅倡之以羽舞之以
籥此迎冬之樂也其言逺也服色歌舞各適時宜於理
或然至於所迎之地不於壇而於堂失古人埽地而祭
之意也聖朝乾德元年聶崇義請以赤帝為感生帝每
正月别壇而祭二年禮院上言舊例三月上辛祀昊天
上帝以三闕帝從祀是一日兩祭或在從祀之列非所
以尊之也其後祀昊天上帝從祀不設赤帝座特於别
壇祭之盡尊尊之義也亦義起之禮君子有取焉



　　祀朝日　祀夕月

　　壇坎宫架奏黄鍾







　　歌大吕








　　舞雲門








　　法象莫大乎天地垂象著明莫大乎日月故先王之制
祭祀父天母地而為之子兄日姊月而為之倫是以冬
日至祀天於南郊夏日至祭地於北郊所以示其盡子
道也春分朝日於東郊秋分夕月於西郊所以示其盡
弟道也禮記祭義曰祭日於壇祭月於坎以别幽明以
制上下祭日於東祭月於西以别内外以端其位日出
於東月生於西隂陽長短終始相巡以致天下之和祭
法曰王宫祭日也夜明祭月也語曰大采朝日少采夕
月揚雄曰日月合離君臣義也由此觀之日為太陽之
精其運行湛而無為有君之道焉故其壇位於東而命
之以王宫月為太隂之精其運行遄而無不為有臣之
道焉故其坎位於西而命之以夜明於日言王宫則祭
月為臣宫可知於月言夜明則祭日為晝明可知豈非
所以别幽明内外而制上下之意歟然日之與月無非
天神也則知分樂序之亦不過黄鍾之奏大吕之歌雲
門之舞也唐自開元定禮朝日夕月設宫架用二舞改
黄鍾三成之樂而用圜鍾六變以降神非先王制禮作
樂以辨尊卑之意也漢武帝因郊泰畤朝出竹宫東向
揖日其夕西向揖月失東西郊之禮也魏文帝正月祀
日於東門之外失春分之禮也齊何佟之曰天地至尊
故用其始而祭以二至日月次天地故祭以二分其義
與馬鄭合可謂知言矣盧植謂朝日夕月用立春魏靖
謂朝日宜用仲春之朏失之逺矣聖朝天禧初夕月之
祭用晝後因御史王博聞上言改晝祭之禮於未後三
刻行之誠得古人之意也然止用(闕)歌作髙安之樂而
不用宫架豈古人以天子配日以后配月之㫖邪後周
朝日以大夏降神大濩獻熟夕月以正德降神大濩獻
熟其庶矣乎(聖朝大祠與國忌日同樂架而不作)













　　祭星　祭司中　祭司命　祭司禄　祭司人

　　軒架奏黄鍾







　　歌大吕








　　舞雲門








　　古者日月星辰其運行無常也以氣類為之位而已故
兆日於東郊兆月於西郊兆司中司命於南郊周禮大
宗伯以實柴祀日月星辰以槱燎祀司中司命典瑞圭
璧以祀日月星辰小宗伯兆五帝於四郊四望四類亦
如之左傳曰日月星辰則雲霜風雨之不時於是乎禜
之蓋日月星辰古人謂之四類祀日月既奏黄鍾歌大
吕舞雲門則祀星辰司中司命司禄司人之樂從可知
矣鄭氏釋祀天神之文謂五帝及日月星辰日生辰以
人舞蓋有所考信矣(晉志曰三台六星兩貫兩而居西近文昌二星曰上台為司命主夀
次二星日中台為司中主宗室東二星曰下台為司禄主兵宋伯䟽上台司命為太尉中台司中為司徒下台
司禄為司空隋志曰車府東南五星曰人星主靜衆庶柔逺能邇也)然司中司命後世以
為小祀聖朝升為中祠有司攝事不設登歌焉臣恐未
合古人以禮樂接神之意也(北齊孟扶迎太白候夕見於西方先見三日太司馬
戒具遂建旗於陽武縣武門外司空除壇其有司薦毛血登歌奏昭夏在位者拜事畢出其日中後十刻六軍
士馬俱介胄集旗下左右武伯督十二師嚴街侍臣文武俱介胄奉迎樂師撞㽔賔鐘右五鐘皆應帝介胄警
蹕以出太白未見五刻中外皆嚴帝就位軍鼓譟行三獻之禮每獻譟如初獻事訖燔燎賜胙畢鼓譟而還)









　　祭風師　祭雨師　祭雷師

　　軒架奏黄鍾







　　歌大吕








　　舞雲門








　　月令正月命有司祭風師四月命有司祭雨師蓋風師
箕星也先王於立春後丑日祀之於東南郊(巽東南也其象為風)
雨師畢星也先王於立夏後申日祀之於北郊(坎正北方也其
象為雨)風能散物於春雨能潤物於夏故也周官之論四
類而風師雨師預焉無非天神也然則所用之樂亦不
出於黄鍾大吕雲門歟唐祭樂用軒架律奏姑洗之均
三成是知周官姑洗祀四望非祀天神也(唐開元前禮風師雨師為
小祀明皇以其功大升為中祀德宗曽親展拜焉)聖朝每嵗以立春後祭風伯
立夏後祭雨師雷師諸州亦如之並比附祭社儀注惟
神位南向為異














　　樂書卷一百九十

　　欽定四庫全書

　　樂書卷一百九十一

　　宋　陳𤾉　撰

　　樂圖論

　　吉禮

　　祭靈星

　　祭壽星

　　祭大火

　　祭司寒

　　祭方丘

　　祭后土

　　祈社稷

　　報社稷

　　髙禖



　　祭靈星

　　判架







　　歌絲衣








　　靈星農祥也先王祀之而配以后稷歌絲衣之詩以樂
之故高子以絲衣之尸為靈星之尸是也漢高帝八年
立靈星祠蓋亦有志乎復古矣

　　祭夀星

　　唐開元中置夀星壇於南郊以千秋節日祭老人星及
角亢七宿著之祀典聖朝景徳中王欽若建議按月令
秋分日享夀星於南郊宜詔禮官以崇祀事由是用秋
分日以祀靈星小祠之禮祀之於南郊亦希代之舉也
今誠以秋分之祭移之天寜節日舉之庶幾有合唐制
而來福應也







　　祭大火

　　軒架







　　聖朝康定初胡宿建議按春秋士弼對晉侯曰古之火
正或食於心或食於咮陶唐氏火正閼伯居商丘祠大
火以紀時焉考之商丘今在南京太祖皇帝受命之地
當房心之次聖宋有天下文號用火紀徳蓋取諸此今
閼伯祠在商丘之上不領於天子祠官非報本尊始崇
秩祀禮之意也廼詔有司於商丘之地作為壇兆秩祀
大火以閼伯配侑建辰建戌之月内降祝版留司長史
奉祭行事籩豆牲殽之類皆准中祝之禮焉真聖代甚
盛之舉也誠更即南郊之旁設為壇兆嵗遣有司行事
不特專委應天府留守而已則是合報本尊始崇秩祀
禮之意其庶矣乎(壇高五尺廣二丈四出陛設一壇焉)














　　祭司寒

　　判架







　　歌豳詩








　　古者日在北陸而藏冰西陸朝覿而出之祭司寒而藏
之獻羔而啓之其出也朝之祿位賓食䘮祭於是乎用
之月令仲春天子乃獻羔開冰先薦寢廟七月詩曰二
之日鑿冰沖沖三之日納于凌陰四之日其蚤獻羔祭
韭是也周官凡小祭祀小樂事鼓引然則祭司寒豈亦
歌豳詩邪唐開元禮孟冬遣某官告于元冥之神乃開
冰以薦太廟淳化中李至上言按詩豳七月曰四之日
獻羔祭韭即今之二月也又月令仲春天子獻羔開冰
先薦寢廟則開冰之祭當在春分非四月所當行也帝
覽奏曰韭長可以苫屋矣何謂薦新令春分開冰祭司
寒冰井務卜日薦冰於太廟季冬藏而設祭亦如之真
萬世不刋之典也





　　夏至祭方丘

　　壇下宫架







　　壇上樂器








　　降神作旋宫








　　降神舞咸池








　　酌獻舞六樂








　　乘輿馳道作雅樂

　　(古者帝王出入奏王夏則帝王出入當用雅樂非用教坊樂也)















　　原闕













　　定禮夏至之日祭崑崙皇地祇皇帝親祠并有司攝事
皆用函鍾宫架八變之樂而以嶽瀆之神從祀亦可謂
合先王之禮矣然於立冬之後又祭神州地祇於北郊
豈感河圖括象孝經緯之說而遂誤邪(按五禮祭地數云祭地有二一
云皇地祇是崑崙大地之祇上配昊天方丘所祭者也一云崑崙四面有四和東南地方五千里是其一和各
曰神州即帝王封域之内地祇乃此郊别祭者也)若如其說帝王封域之内地
示則王社而已非有兩地示也其祭之不亦宜乎周官
凡以神仕者次冬日至致天神人鬼以夏日至致地示
物鬽致天神而人鬼預之者荀卿所謂郊則并百王於
上天而祭之是也郊天合百王則郊地合物鬽固其理
也鄭氏謂夏至於方丘之上祭崑崙之示七月於泰折
之壇祭神州之示非矣(國朝嘉祐中司馬光言方今凡奏告于地宗廟社稷皇地祇止
於圜丘望告耳王者父天母地其尊一也今社稷之祀位為上公猶獨遣官奏告而皇地示寓於南郊失尊卑
之叙欲乞遣宰臣詣北郊行事詔太常禮院詳定既而請自今非次奏告差官專詣廟行事從之)

　　祭后土

　　漢武帝祠后土於汾陰宣帝祠后土於河東宋梁之祠
地皆謂之后土則古人固命地示為后土矣左氏曰君
戴皇天而履后土是也大宗伯大封先告后土太祝建
邦國先告后土則后土土神黎民所食者非社神亦非
地示也聖朝開寶中詔徙汾陰后土廟於舊廟之南興
國中詔依前代帝王用祠景徳中升為大祠祥符中詔
用皇后禮然黎民所食者土神而已以后禮祭之臣恐
未合禮制也





　　祈社稷

　　報社稷

　　軒架奏太蔟






　　歌應鍾








　　舞咸池








　　先王立五土之神社以為社而配以后土氏立五榖之
神祀以為稷而配以后稷氏故月令仲春之月擇元日
命民社周頌載芟春藉田而祈社稷良耜秋報社稷蓋
社稷之神先王以血祭祭之以帗舞舞之祈之於仲春
報之於仲秋故所奏者太蔟所歌者應鍾所舞者咸池
非若唐用函鍾宫架八變之樂也漢興始特立社稷更
為官稷魏晉以後皆兩立一稷用樂兩準雩壇後周拜
社以大濩降神以大武獻熟作正徳之舞隋牛洪議祭
社稷設宫架奏夷則歌小吕降神用樂一變唐因之奏
姑洗之均三變明皇天寶初更作函鍾之均八變奏樂
如方丘又皇帝將有事廵守則告于社將有事親征則
宜于社皆用備樂焉聖朝第立社稷不立帝社(社有二一曰太
社在庫門之西一曰王社在耤立之)春秋有司奉祀止用登歌而已然配
祭之神位為上公登歌則失之太輕宫架則失之太重
宜莫若軒架奏太蔟歌應鍾舞咸池為得其中










　　祠高禖

　　宫架奏夷則







　　歌小吕








　　舞大濩








　　求福莫大於寜神寜神莫大於宫廟高禖宫廟自古有
之臣謹按周禮大司樂奏夷則歌小吕舞大濩以享先
妣奏無射歌夾鍾舞大武以享先祖先妣序先祖之上
則姜嫄先祖所自出後世時祀以為禖神故周之七廟
而守祧八人則兼守姜嫄宫故也魯公亦立閟宫於前
僖公新其廟於後故其詩頌閟宫有侐終之以新廟奕
奕月令仲春之月元鳥至之日禮天子所御帯以弓韣
授以弓矢于高禖之前鄭康成以為禮之於庭蓋有廟
必有庭未有庭而不廟者也康成在漢去周未逺其傳
聞尤詳則享高禖姜嫄之神天子親往后帥九嬪御冝
在交覆重闈之中備禮樂以祠之然後其神安樂而兆
嘉祥矣漢魏以來雖祠于城南禮以特牲樂以升歌類
皆暴露於郊野壇壝未甞立宫廟焉是違聖經先王之
制非所以安神靈求福應之道也今朝廷法度脩明中
外綏服功成治定美瑞薦臻講廟制調雅樂所以粉澤
治具褒揚先烈將以被後世垂無窮真太平之盛舉矣
然禖神宫廟之制尤務之先急未聞建議誠闕典也推
而行之實在聖時矣(漢隋以來使有司攝事其樂章禮儀並准祀青帝樽器神座如勾芒
惟受福不飲酒囘受中人為異寶元初詔為皇太子降誕報祠高禖不設弓矢弓韣康定中著為常祀遣兩制
行禮攝事)




　　樂書卷一百九十一

　　欽定四庫全書

　　樂書卷一百九十二

　　宋　陳𤾉　撰

　　樂圗論

　　吉禮

　　祭五嶽

　　祭四瀆

　　祭四鎮

　　祭四海

　　祭五祠

　　五嶽

　　立春祭岱嶽　　立夏祭衡嶽

　　季夏祭嵩嶽　　立秋祭華嶽

　　立冬祭常嶽

　　四瀆

　　立春祭淮瀆　　立夏祭江瀆

　　立秋祭河瀆　　立冬祭濟瀆

　　四鎮

　　立春祭沂鎮　　立夏祭㑹稽鎮

　　立秋祭吳鎮　　立冬祭北鎮毉巫閭鎮

　　四海

　　立春祭東海　　立夏祭南海

　　立秋祭西海　　立冬祭北海

　　五祠

　　春祠勾芒　　夏祠祝融(及黎)

　　秋祠蓐収　　秋祀祊

　　冬祠元㝠

　　祭五嶽

　　立春岱嶽　　立夏衡嶽

　　季夏嵩嶽　　立秋華嶽

　　立冬常嶽

　　祭四瀆

　　立春淮瀆　　立夏江瀆

　　立秋河瀆　　立冬濟瀆

　　祭四鎮

　　立春沂鎮　　立夏㑹稽鎮

　　立秋吳鎮　　立冬北鎮毉巫閭鎮

　　祭四海

　　立春東海　　立夏南海

　　立秋西海　　立冬北海









　　軒架奏姑洗








　　歌南吕








　　舞大㲈








　　周官小宗伯祀五帝于四郊四望亦如之牧人望祀各
以其方之色牲毛之則知方丘之祀無所不通是以五
嶽四鎮四海四瀆每歲五郊迎氣日各祭之也蓋東嶽
岱宗祭於兖州南嶽衡山祭於衡州中嶽嵩山祭於河
南西嶽華山祭於華州北嶽恒山祭於定州東鎮沂山
祭於沂州南鎮㑹稽祭於越州西鎮呉山祭於隴州北
鎮毉巫閭祭於營州東海祭於萊州南海祭於廣州西
海祭於同州北海祭於河南東瀆大淮祭於唐州南瀆
大江祭於益州西瀆大河祭於同州北瀆大濟祭於河
南凡王者所祭不能以徧至必望秩而祭之是之謂四
望也大宗伯國有大故則旅四望典瑞兩圭有邸以旅
四望司服毳冕以祀四望大司樂乃奏姑洗歌南吕舞
大㲈以祀四望是四望之祭兩邸以為圭毳冕以為服
方色以為牲其樂則姑洗南吕大㲈而已此其祭所以
次於郊歟春秋魯僖公免牲猶三望左氏曰望郊之細
也宣公不郊而望左氏曰望郊之屬也公羊曰天子有
方望之事無所不通三望者何泰山河海也楚昭王曰
三代命祀祭不越望江漢睢漳楚之望也韓宣子寢疾
並走羣望周共王立子有事羣望由是觀之天子四望
諸侯三望蓋所以定尊卑也四望三望别而言之也羣
望統而言之也三正記郊後必望則方望之事如此其
廣豈不為郊之屬邪詩於柴望言懐柔百神及河喬嶽
其禮樂㮣可見矣先儒訓四望之義鄭司農於大宗伯
言日月海杜預於左傳言分野之星及山川許慎於說
文言日月星辰河海泰山鄭康成於大司樂言司中司
命飌師雨師於舞師言四方於大宗伯言五嶽四瀆其
言五嶽四瀆河海則是其言日月星辰司中司命不待
攻而破矣(國朝淳化中李至言按五郊迎氣之日皆祭諸方嶽鎮海瀆之神自唐亂離之後有不在
封域者闕其祭國家克復四方間雖奉詔特祭未著常祀望遵舊禮就迎氣日各祭於所𨽻州長史以次為獻
官從之其後立春日祀東嶽岱山天齊王於兖州東鎮沂山東安公於沂州東海廣徳王於萊州淮瀆長源公
於唐州立夏日祀南嶽衡山司天王於衡州南鎮㑹稽山永興公於越州南海廣利王於廣州江瀆廣源公於
成都府立秋日祀西嶽華山金天王於華州西鎮呉山成徳公於隴州西海廣潤王河瀆靈源公並於河中府
西海就河瀆廟望祭立冬祀北嶽恒山安天王北鎮毉巫閭山廣徳公並於定州北鎮就北嶽廟望祭北海廣
澤王濟瀆清源公並於孟州北海就濟瀆廟望祭土王日祀中嶽嵩山中天王於河南府中鎮霍山應聖公於
晉州康定初詔封四瀆為王其四海仍加美號東海為淵聖廣徳王南海為洪聖廣利王西海為通聖廣潤王
北海為中聖廣澤王江瀆為廣源王河瀆為顯聖靈源王淮瀆為長源王濟瀆為清源王)





　　五祠

　　春祠勾芒　夏祠祝融(及黎)　秋祠蓐収秋祠祊　　冬祠元冥

　　判架






　　歌















　　周官大司馬春祭社秋祀祊舞師教羽舞帥而舞四方
之祭祀甫田詩曰以我犧羊以社以方雲漢詩曰祈年
孔夙方社不莫大田詩曰來方禋祀由是言之古之人
言郊必言望言社必及祊望為郊之細則祊亦社之細
歟鄭康成釋曲禮謂四方五官之神東勾芒南祝融及
黎西蓐収北元冥蓋有所受之也先王之祀四方其位
四郊其鬯蜃尊其牲色各以其方其牲體則疈而不全
其樂則羽舞而已或以四方為四望或以四方為百物
八蜡也然鬯人四方在山川之下大司樂四望在山川
之上則四方非四望也鼓人凡祭祀百物之神鼓兵舞
帗舞則四方非百物八蜡也













　　樂書卷一百九十二

　　欽定四庫全書

　　樂書卷一百九十三

　　宋　陳𤾉　撰

　　樂圗論

　　吉禮

　　祭山林　　　祭川澤

　　祭百物　　　祭先農

　　祭先蠶　　　表貉

　　大禘　　　大祫

　　諸侯祫　　　大夫時祭

　　士時祭

　　祭山林

　　祭川澤




　　軒架奏㽔賓








　　歌函鍾








　　舞大夏








　　山莫大於五嶽川莫大於四瀆五嶽藏神則靜而育物
有仁之徳也四瀆含靈則動而利物有智之徳也聖王
之制祭祀非有功於民皆所不祭五嶽宗山四瀆長川
皆有功於民祀典所不廢也有天下國家者如之何不
視爵秩為之祭報哉故五嶽之祭視三公之秩四瀆之
祭視諸侯之秩其器服幣玉一視之以為節凡各稱其
徳而已蓋山川之祭所以儐鬼神也然山有東西南北
之殊方川有江河淮濟之異地必將周流徧至而祭之
則力有所不給禮有所不周特望所在而秩祭之此所
謂望秩于山川也周官大宗伯以血祭祀五嶽以貍沉
祭山川司服祀山川則毳冕典瑞章邸射以祀山川堯
舜之時其祭山川禮樂雖不可考亦可類推矣祭法曰
山林川谷丘陵能出雲為風雨見怪物者皆曰神有天
下者祭百神舞師掌教兵舞帥而舞山川之祭祀大司
樂奏㽔賓歌函鍾舞大夏以祭山川由此觀之山林言
川以見澤山林川澤之祭一以大夏之文舞兵舞之武
舞其功同則其樂同理固然也後世禮廢樂壞五嶽之
秩不視三公而視王四瀆之秩不視諸侯而祖公抑又
不設樂焉豈先王之意歟






　　祭百物

　　軒架







　　舞(執兵執帗)








　　周官鼓人凡祭祀百物之神鼓兵舞帗舞者蓋先王作
樂發諸聲音而以鼓為之君形諸動靜而以舞為之容
故凡神在天地之間自有聲至於無聲吾皆有以鼔之
自有形至於無形吾皆有以舞之然則鼓之舞之有不
盡神者乎由此觀之凡祭祀百物之神舞之在舞師則
鼔之在鼓人矣鼓兵舞則有所扞蔽而災害未然者不
至鼓帗舞則有所祓除而災害己然者去矣黨正祭禜
族師祭酺皆此意歟舞師凡小祭祀不興舞則百物之
神有舞者非小祭祀也記言聚萬物而索饗之則蜡而
已祭祀百物之神非特蜡也先王之於百物致而祭之
以秋索而饗之以冬謂之凡祭祀百物則不主一時可
知矣





　　祭先農

　　宫架







　　登歌








　　舞








　　周官籥章凡祈年于田祖吹豳雅擊土鼓以樂田畯甫
田詩曰琴瑟擊鼓以御田祖則田祖先嗇也神農也田
畯司嗇也后稷也皆本始農事其祭以禮樂亦報本反
始之義也由漢而下其詳不可得知梁東耕樂略準南
郊後周武帝始用六舞耕藉降神以正徳之舞獻熟以
大濩之舞北齊祠先農神農於壇上列宫架唐制天子
親祠先農宫架同圓丘以角音奏永和之樂以姑洗為
均三成若有司攝事樂亦如之聖朝端拱明道中行藉
田禮樂用宫架二舞如唐制鹵簿作鼓吹如南郊初有
司攝事不作樂後詔得用登歌焉然則神農古帝王也
用宫架二舞之樂為得其制臣嘗觀歴代之祭先農其
日或以乙或以亥其牲或以太牢或以羊雖異皆未為逺
禮至於唐祝欽明奏改先農壇為帝社豈傅㑹詩序而
遂失實邪(後漢用乙日北齊用亥日歴代用太牢獨梁用羊二聖朝享先農之樂降神奏靖安之曲
文徳之舞皇帝行止升降奏隆安之曲奠幣奏嘉安之曲迎爼奏豐安之曲初獻及飲福奏乾安退文舞迎武
舞亞獻終獻並奏正安作武功之舞送神奏靖安及車駕囘奏采茨御樓索扇升座降座並奏隆安)









　　享先蠶

　　宫架







　　歌肅和








　　漢舊儀皇后帥公卿諸侯夫人蠶乘鸞輅設鹵簿黄門
鼓吹導桑于蠶宫祠先蠶羣臣妾從桑還獻繭皆賜樂
唐制皇后享先蠶設宫架用諸女士又為採桑壇施帷
幛設司樂位於架間作姑洗之均奏肅和之曲酌獻飲
福作夀和之曲尚宫引皇后就採桑位樂作尚宫奉金
鈎自北陸進皇后採桑禮畢還宫鼓吹振作厥明設勞
酒於正殿如元㑹焉有司攝事亦得施宫架也臣嘗歴
觀載藉先蠶之神漢儀以為苑窳婦人寓氏公主北齊
以為黄帝後周以為西陵氏神李林父以為天駟然蠶
與馬同祖則天駟可以為蠶祖非先蠶者也蠶則婦人
之事非黄帝也史記黄帝娶西陵氏豈西陵氏其先蠶
之神歟是禮也必皇后親享北齊使公卿祠之非古也
(北齊季春榖雨後吉日享之隋制季春上已享之唐亦以吉日)聖朝景徳中太常禮院
詳歴代沿革請約附故事築壇於東郊從桑生之義其
壇酌中用北齊之制設一壝二十五步如淳化四年中
祠禮例從之後即舊九宫壇為之亦盛舉也然特遣有
司行事如先農之禮而中宫不預焉未免為盛時闕典
也設壇東郊而不於北郊亦未合乎先王禮意也















　　表貉

　　宫架







　　歌大濩








　　古者將射則祭侯將用馬則祭馬祖然則將師田而祭
貉蓋使有司為之而立表於陳前肆師為位甸祝掌祝
號既事然後誓衆而師田焉周官所謂表貉誓民是也
周官言貉詩與禮記爾雅言禡其實一也北齊天子出
征將至其地為墠而禡祭大司馬奠矢有司奠幣而舞
太濩之樂亦時王之制也今夫貉祭之神先儒以為蚩
尤管仲稱蚩尤作劒㦸史記稱黄帝與蚩尤戰盖戰陣
之興自此始也唐制禡祭為壇壝(下闕)
宫從官齊於軍幕置甲胄弓矢於神座之側(闕)　於神
座之後而牲幣犧象皆有儀度豈有所傳聞然耶







　　大禘大祫

　　宫架







　　堂上樂品








　　降神作旋宫








　　歌九徳








　　歌九㲈








　　乘輿馳道作雅部








　　廟門外作胡部








　　周官大宗伯以肆祼獻享先王以饋食享先王司尊彝
凡四時之間祀追享朝享蓋肆祼獻饋食在時享之上
追享朝享間於時享之間古者䘮除朝廟合羣祖而祭
之故祫謂之朝享而以饋食為主猶生時之有食也以
合羣祖為不足又推其祖之所自出故禘謂之追享而
以肆祼獻為主猶生時之有饗也自此五年而再盛祭
三年一祫又二年一禘傳曰三年一祫五年一禘是也
宗廟之祭以禘祫為大禘祫之樂以九變為盛禮曰凡
樂以黄鍾為宫大吕為角太蔟為徵應鍾為羽路鼓路
鼗陰竹之管龍門之琴瑟九徳之歌九㲈之舞於宗廟
之中奏之若樂九變則人鬼可得而禮是也禘祫之禮
神既以九㲈九變之樂則其享之也又兼六代之樂而
致之記所謂備其禮樂不過是矣孰謂禘祫之禮有小
大之辨哉唐制天子親奉及有司攝事皆備宫架鄭康
成禘祫志曰祫用六代之樂而禘則四代而下必無降
神之樂不知奚據而云聖朝之制行祫禮而廢禘禮又
乘輿不親奉祀而有司以登歌卒事自餘諸后廟祠之
真宗親享元徳皇太后廟詔施登歌仁宗親享奉慈廟
具宫架設文舞不設武舞又以大㲈易鎛鐘之制臣恐
非所以尊祖所自出揄揚先烈而褒崇之也又况三嵗
一禘五嵗一祫未應古禮其可不釐正之邪(禘以禘昭穆之尊卑
必於四月以其陽上陰下有尊卑之義也祫以合羣祖必於十月以其萬物歸根有合本之義也國朝景徳中
孫奭上言立冬祀黑帝配帝以下不設席尊不加羃望自今祠祭設犧樽以獻神山罍以飲福詔太常詳定李
宗諤上言按郊祀緣天地日月五方帝九宫並席以藳秸餘以莞唐制天地日月社稷五方加褥又天地以下
樽罍凡樽加勺羃並依奭奏)
















　　諸侯祫祭

　　軒架







　　大夫時祭　判架









　　士時祭

　　特架







　　先王制禮必合諸天道是以日祭象日月祭象月時享
象時三年之祫象閏五年之禘象再閏故儀禮曰學士
大夫知尊祖矣諸侯及其太祖天子及其始祖之所自
出大傳曰禮不王不禘王者禘其祖之所自出以其祖
配之諸侯及其太祖大夫有事省於其君於祫及其高
祖是學士大夫知尊祖而已有時祭而無祫諸侯及其
太祖而已有祫而無禘大夫有事省於其君然後有祫
則周公有大勲勞省於成王然後有禘明堂位曰成王
命魯公也世祀周公以天子禮樂是以魯君季夏六月
以禘禮祀周公於太廟升歌清廟下管象朱干玉戚冕
而舞大武皮弁素積禓而舞大夏則宫架之樂施於周
公廟可也施於羣公廟則僭矣郊特牲曰諸侯之宫架
祭以白牡擊玉磬朱干設錫冕而舞大武諸侯之僭禮
也豈謂是歟由是觀之諸侯祫祭不過用軒架大夫時
祭不過用判架士不過用特架爾(聖朝天聖中王欽若奏祫者合也宗廟之
禮每三年權遷神主出廟室就前楹祭以象大宗子有収族合食之義)








　　樂書卷一百九十三

　　欽定四庫全書

　　樂書卷一百九十四

　　宋　陳𤾉　撰

　　樂圗論

　　吉禮

　　春祠　　夏禴　　秋嘗

　　冬烝　　臘享　　告朔

　　月祭　　祀聖祖　薦新

　　祭祊　　配享

　　春祠

　　夏禴

　　秋嘗

　　冬烝




　　堂下宫架








　　歌夾鍾








　　舞大武








　　祭不欲數而煩亦不欲疏而怠故禴祠烝嘗之祭所以
應霜露雨露之感而順天道也蓋其享之之日禮交動
乎上樂交應乎下不過用時王六變之樂而已周官大
司樂分樂而序之奏無射歌夾鐘舞大武以享先祖是
也禘祫大祭用先王九變之樂時享中祠用時王七變
之樂斯不亦適隆殺以為之節文乎漢高帝時叔孫通
因秦樂人制宗廟樂大祝迎神于廟門奏嘉至猶古降
神之樂也皇帝入廟門奏永至為行步之節猶古采薺
肆夏也乾豆上奏登歌獨上歌不以管絃亂人聲欲在
位者徧聞之猶古清廟之歌也登歌再終下奏休成之
樂美神明既饗也皇帝就酒東廂坐定奏永安之樂美
禮已成也漢禮雖沿秦制然去三代未逺亦庶幾焉唐
享宗廟之樂皆九成其餘祭祀用姑洗均三成而已施
之禘祫可也施之時享不合周人六成之制未為完禮
也(黄鍾宫三成太呂角二成太簇徵三成應鍾羽一成)聖朝沿襲唐制時享不即
太廟而即景靈宫焉亦一時義起之禮也今誠於孟享
之際皇帝分日詣東西二宫酌獻每殿一獻各宫架歌
舞使皇太子親王亞獻終獻而卒事則九殿二日而禮
可畢矣古人所謂禮煩則亂事神則難非虚言也(春礿夏禘
夏禮也春祠夏禴周禮也禮記曰大嘗周禮曰大烝則春祠為小矣景祐中賈昌朝言凡郊禋前唯朝廟之禮
本告以配天享侑之意所宜奉行其景靈官朝謁蓋沿唐朝大清宫故事有違經訓固可改革俟郊祀禮畢駕
幸諸寺觀日首詣景靈宫謝禮官以真宗奉闕祖不可簡易仍舊)



　　臘享(蜡)　宫架








　　歌豳頌








　　舞六樂(執兵執帗)








　　周官鼓人凡祭祀百物之神鼓兵舞帗舞大司樂凡六
樂者一變而致羽物及川澤之示再變而致臝物及山
林之示三變而致靈物及丘陵之示四變而致毛物及
墳衍之示五變而致介物及地示六變而致象物及天
神籥章國祭蜡則吹豳頌擊土鼓以息老物月令孟冬
天子乃臘先祖五祀勞農而休息之然則臘亦謂之蜡
矣古者蜡則飲酒于序既蜡則臘先祖于廟其樂六樂
其奏六變其吹豳籥其歌豳頌其擊土鼓其舞兵帗至
於所致者川澤山林以至土示天神莫不豫焉是孟冬
合萬物而索饗之者非特先嗇司嗇百種農郵表畷禽
獸坊水庸之八神而已舉其八者以其尤有功於田畝
故也聖朝以戌日為臘以蜡百神以祀社稷以享宗廟
其樂當各從其祀並仍周官之舊萬世不易之典也鄭
氏謂東方之祭用太簇姑洗南方用㽔賓西方用夷則
無射北方用黄鍾為均於義或然(蜡祭禮始於伊耆氏夏曰嘉平商曰清祀
周曰蜡漢曰臘漢以火徳戌日為臘田獵禽獸以享百神報終成之功也唐乘土徳貞觀初以前夤蜡百神卯
日祭社宫辰日享宗廟開元間三祭皆用臘辰以應土徳也臣嘗考周蜡於十二月晉侯以十二月滅虢襲虞
宫之奇曰虞不臘矣秦臘於孟冬皆建亥之月則臘在蜡月二祭各異而同實也古者臘有常月而無常日祖
在始行而無常時由漢以來溺於五行之說以壬日祖以辰日臘其失先王之禮遠矣後周兼五天帝五人帝
與百神蜡於五郊唐不祭五天帝五人帝特蜡百神於南郊闕其方之不登者然蜡因順成之方以報神因州
之序以樂民則唐一之於南郊非也蜡及天宗則不過日月星辰之類後周兼天帝而祭之亦非也聖朝太平
興國六年以冬至親祀停臘享焉)

　　告朔(月祭)

　　周語祭公謀父曰甸服者祭侯服者祀賓服者享要服
者貢日祭月祀時享歳貢楚語觀射父曰先王日祭月
享時類嵗祀諸侯舍日卿大夫舎月士庶人舍時韋成
韋昭之徒曰天子日祭於祖考月祀於曾高時享於二
祧嵗貢於壇墠此與漢法日祭於寢月祭於廟時祭於
便殿其事相類而甸侯綏要荒五服之制與禹貢相合
蓋夏商之禮如此故左丘明荀卿司馬遷皆得以傳之
也周禮有時祭無月祭以頒朔見之也祭法有月祭無
日祭舉月以見之也今夫先王之禮告朔於廟餼以特
牲謂之月祭故魯文公不行告朔之禮第親至廟拜謁
而已故春秋譏之榖梁言天子告朔于諸侯諸侯受于
禰廟禮也又曰閏月不以告朔然受朔于禰則異於玉
藻諸侯聽朔於太廟之說也閏月不以告朔則異於左
氏閏以正時不告朔棄時政之說也祭法諸侯月祭不
及祖考其說與榖梁同不知何據然邪鄭氏釋論語謂
人君每月告朔有祭謂之朝享然周官朝享則祫祭自
喪除朝廟始非所謂告朔也

　　祀聖祖

　　宫架







　　歌








　　舞








　　後漢桓帝延熹中親祠老子於濯龍宫文罽為壇飾純
金釦器設華蓋座用郊天樂唐乾封初追號老君為太
上元皇帝文明初冊其妻為先天太后開元中又追尊
其父為先天太皇並立廟以祠之天寶中改兩京元廟
為太上元皇又西京改為太清宫東京改為太微宫天
下諸郡為紫極宫更祝板為清詞其告獻辭及奏樂章
别具儀注今有司每孟月修薦獻上香之禮聖朝祠聖
祖於景靈宫諸州祠於道觀並行朝謁之禮踵唐太清
宫故事也其禮樂並同廟享儀亦得古人禘祖所自出
之意也今也每五年誠講禘禮而行之不亦太平之盛
舉邪

　　薦新

　　既夕禮朔月若薦新不饋於下室檀弓曰有薦新如朔
奠月令仲春天子乃鮮羔開冰先薦寢廟季春天子乃
以雛嘗黍羞以含桃先薦寢廟孟秋天子嘗新先薦寢
廟由此推之人子之於親飲食與藥必先嘗而後進四
時新物必先獻而後食先王之禮也鄭康成釋王制謂
大夫士祭以首時薦以仲月然後致禮而有常月祭以
致孝而無常時周官王者享礿享烝之畋皆在仲月是
祭有常月也月令王者薦新或於孟月或於仲季唯其
時物而已是薦無常時也高堂隆謂天子諸侯月有祭
事孟月四時之祭也仲季月薦新之祭也豈惑鄭康成
之說然邪(韋元成謂廟嵗二十互祠而薦新在焉唐禮使太常卿一人奉薦新物有司行事焉)聖
朝淳化初詔寢廟薦新春分開冰而已至景祐中禮官
請每嵗孟春薦蔬韭菘以卵仲薦冰季薦蔬以筍果以
含桃孟夏甞麥以彘仲薦果以苽林檎季薦果以芡芰
孟秋嘗穄粟以雞果以梨棗仲甞酒稻蔬以茭筍季甞
豆喬孟冬羞以兔果以栗蔬以諸藇仲羞以麞鴈季羞
以魚凡二十六種亦可謂内盡志外盡物矣












　　祭祊　歌絲衣








　　古者直祭祝于主索祭祝于祊故宗廟當祭之日為祊
乎廟門内之西室直祭之祊也詩所謂祝祭于祊是已
祭之明日為祊乎廟門外之西室索祭之祊也禮所謂
為祊乎外是已昔衛莊公變宗廟易市朝高子問於孔
子曰周禮繹祭於祊祊在廟門之西今衛君更之如之
何孔子曰繹之於庫門内祊之於東方失之矣蓋繹又
祭也夏曰復胙商曰肜日周曰繹其樂則歌絲衣而己
絲衣序曰繹賓尸也賓尸則祭日而已儀禮有司徹掃
堂攝酒迎尸而賓之是也繹於明日則異牲詩曰自羊
徂牛是也賓尸於祭日則用正祭之牲有司徹燅(音尋)尸
爼是也蓋正祭重而主於禮神繹祭輕而主於禮尸故
省視具在宗伯輕故使士焉則絲衣其紑載弁俅俅者
士而爵弁䊷衣者也主於禮神故在室主於禮尸故在
堂則自堂徂基掃堂設筵者為堂上之事可知矣

　　功臣配享

　　商書盤庚曰兹予大享于先王爾祖其從與享之周官
司勲曰凡有功者銘書于王之大常祭於大烝則功臣
配享其來尚矣古者祭祀之禮並倣生時尊卑之叙以
奠位次功臣配食於先王不過象生時之侍燕也燕禮
大夫以上皆升堂以下則位於庭然則功臣配享盖所
以崇徳明勲而勸嗣臣也漢祭功臣於庭使與士庶並
列是為貶損非所以寵異之也(周志曰勇則害上不登於明堂)魏之祫
祭唐之禘祭並不及功臣其所配特大烝而已是不知
司勲舉時祭以見禘祫之意也
















　　樂書卷一百九十四

　　欽定四庫全書

　　樂書卷一百九十五

　　宋　陳𤾉　撰

　　樂圗論

　　吉禮

　　釋奠東序　　釋奠西序　　釋菜合舞

　　頒學合聲　　祀先代　　　祀先賢上

　　祀先賢下　　封禪　　　　祀户

　　祀竈　　　　祀中霤　　　祀國門

　　祀國行　　　祀泰厲

　　釋奠東序

　　釋奠西序

　　釋菜合舞

　　頒學合聲



　　釋奠東序　釋奠西序

　　釋菜合舞　頒學合聲

　　軒架






　　大合樂








　　歌清廟








　　舞大武








　　成周之制大胥春入學舍菜合舞秋頒學合聲故禮記
文王世子凡釋奠必有合也有國故則否凡大合樂必
遂養老又曰釋奠於先聖先師先老終之遂發咏焉登
歌清廟下管象舞大武而已月令仲春上丁命樂正習
舞釋菜蓋學校之於天下禮樂之所自出小有釋菜而
以食為主大有釋奠而以飲為主其習舞與聲而大合
六代之樂一也北齊天子講畢以太牢釋奠孔子配以
顔囘設軒架之樂六佾之舞唐開元中釋奠文宣王始
用宫架之樂然孔子人臣也用軒架足以為禮用宫架
則過矣聖朝春秋上丁釋奠于東序上戊釋奠于西序
並設登歌之樂不用軒架而用判架抑又不施之堂下
而施之堂上於其庭又不設舞焉是有歌奏而無舞非
古人習舞合樂之意釐而正之以廣禮樂之敎於天下
實聖朝急務也(景祐元年詔釋奠用登歌)



　　祀先代

　　宫架







　　登歌








　　舞干羽








　　後漢章帝東廵狩遣使祠帝堯於濟陰後魏祀堯於平
陽祀舜於廣寗祀禹於安邑隋制使祀先代王公帝堯
於平陽以契配帝舜於河東以咎繇配夏禹於安邑以
伯益配商湯於汾陰以伊尹配文武於灃渭之郊以周
召配漢帝於長陵以蕭何配其牲各以太牢而無樂則
祀先代帝王有自來矣有禮無樂豈仁君所以禮先代
之意哉唐天寶中制三皇以前帝王並於皇城内置一
廟祠之仍與三皇五帝廟相近以時致祭天皇氏地皇
氏人皇氏有巢氏燧人氏其祭用禮樂並准三皇五帝
廟以春秋享祭歴代帝王肇迹之地未有祠宇者所由
郡置一廟享祭仍取當時將相徳業可稱者二人配享
則武王下車之舉不過如此聖朝之制前代帝王陵廟
未甞不定配享功臣以崇祀之以至守陵有户樵採有
禁亦可謂至矣然未甞考唐人之制都城置廟以祠之
更定禮樂以稱情文臣恐未盡所以崇祀之意也

　　祀先賢上

　　後漢章帝元和中東廵狩幸魯祠孔子七十二弟子唐
貞觀中制詔左丘明卜子夏公羊高榖梁赤伏勝高堂
生戴聖毛萇孔安國劉向鄭衆杜子春馬融盧植鄭康
成服䖍何休王肅王弼杜元凱范寗賈逵惣二十二人
與顔子俱配孔子於太學並為先師開元中勅顔子等
十哲為坐像悉應從祀曾參大孝徳冠同列特為塑像
坐於十哲之次圖畫七十子及二十二賢於廟壁以顔
子亞聖親為之贊閔損以下令文士分為之既又追贈
孔子為文宣王南面而坐内出王者袞冕之服以衣之
十哲等東西列侍顔子特優其秩贈兗國公閔子騫而
下並贈侯焉(閔子騫費侯冉伯牛鄆侯冉伯弓薛侯宰予我齊侯端木貢黎侯冉子有徐侯仲子
路衛侯言子游呉侯卜子夏魏候)諸郡邑廟宇但移南面兩京樂用宫
架春秋上丁令三公攝行祀事七十子皆贈為伯真一
時盛典也(曽參郕伯顓孫師陳伯澹臺滅明江伯虙子賤單伯原憲原伯公冶長莒伯南宫子容郯
伯公晳哀郳伯曽㸃宿伯顔路把伯商瞿䝉伯高柴共伯漆雕開滕伯公伯寮任伯司馬牛向伯樊遲樊伯有
若卞伯公西赤郜伯巫馬期鄫伯梁鱣梁伯顔柳蕭伯冉孺紀伯曹䘏曹伯伯䖍聊伯公孫龍黄伯冉季東平
伯秦子南少梁伯漆雕子斂武城伯顔子精琅邪伯漆雕徒父湏句伯壤駟赤北微伯商澤睢陽伯石作蜀石
邑伯任不齊任城伯公夏守凡父伯公良孺東牟伯后處營丘伯秦子開彭衙伯奚容箴下邳伯公肩定新田
伯顔襄臨沂伯鄡單銅鞮伯句并疆淇陽伯罕父黒乗丘伯秦商上洛伯申黨邵陵伯公祖子之期思伯榮子
期雩婁伯縣成鉅野伯左人郢臨淄伯燕伋漁陽伯鄭子徒榮陽伯顔之僕東武伯原允誰萊蕪伯樂顔昌平
伯廉梁莒父伯顔何開陽伯叔仲㑹瑕丘伯狄黒臨濟伯邽巽平陸伯孔患汶陽伯公西舉為重丘伯公西箴
祝阿伯蘧瑗衛伯施常乘氏伯林放清河伯秦非汧陽伯陳元穎伯申棖魯伯琴牢顔噲朱虚伯步叔乘淳于
伯琴張南陵伯)聖朝建隆元年太祖幸國子監詔塑繪先聖先
賢先儒之像帝親撰文宣王兗國公之贊先賢先儒勅
侍臣范質而下分撰焉真宗大中祥符元年東封禮畢
鑾輿幸闕里詔追諡文宣王為至聖明年追封弟子顔
子為兗國公費侯閔損而下為公(費侯閔損進封琅邪公薛侯冉雍進封下邳
公齊侯宰予進封臨淄公黎侯端木賜進封黎陽公徐侯冉求進封彭城公衛侯仲由進封河内公呉侯言偃
進封丹陽公魏侯卜商進封河東公)郕伯曽參而下為侯(郕伯曾參進封瑕丘侯陳伯顓
孫師進封宛丘侯江伯澹臺滅明為金鄉侯單伯虙不齊為單父侯原伯原憲為任城侯莒伯公冶長為高密
侯郯伯南宫縚為龔丘侯杞伯公晳哀為北海侯宿伯曽㸃為萊蕪侯把伯顔無繇為曲阜侯䝉伯商瞿為湏
昌侯共伯高柴為共城侯滕伯漆雕開為平輿侯任伯公伯竂為夀張侯向伯司馬耕為楚丘侯樊伯樊湏為
益都侯郜伯公西赤為鉅野侯卞伯有若為平陰侯鄫伯巫馬施為東阿侯穎伯陳亢為南頓侯梁伯梁鱣為
千乘侯蕭伯顔辛為陽榖侯紀伯冉孺為臨沂侯東平伯冉季為諸城侯聊伯伯䖍為沭陽侯黄伯公孫龍為
㧞江侯彭衙伯秦寗為新息侯少梁伯秦商為鄄城侯武城伯漆雕哆為濮陽侯琅邪伯顔驕為滎澤侯湏句
伯漆雕徒父為高苑侯北微伯壤駟赤為上邽侯清河伯林放為長山侯睢陽伯商澤為鄒平侯石邑伯石作
蜀為成紀侯任城伯任不齊為當陽侯魯伯申棖為文登侯東牟伯公良孺為牟平侯曹伯曹䘏為上蔡侯下
邳伯奚容箴為濟陽侯邵陵伯申黨為淄川侯期思伯公祖句兹為即墨侯雩婁伯榮期為厭次侯鉅野伯縣
成為成武侯臨淄伯左人郢為南華侯漁陽伯燕伋為汧源侯滎陽伯鄭國為胊山侯汧陽伯秦非為華亭侯
乘氏伯施常為臨濮侯朱盧伯顔噲為濟隂侯淳于伯步叔乘為愽昌侯東武伯顔之僕為寃句侯衛伯蘧瑗
為内黄候瑕丘伯叔仲㑹為愽平侯開陽伯顔何為堂邑侯臨濟伯狄黒為林慮侯平陸伯邽巽為高唐侯汶
陽伯孔患為鄆城侯重丘伯公西舉為臨朐侯祝阿伯公西箴為徐城侯南陵伯琴張為頓丘侯)先儒
左丘明等應未有爵封者皆賜為伯或賜三公焉(左丘明封
瑕丘伯荀况封蘭陵伯公羊高臨淄伯榖梁赤龔丘伯伏勝乘氏伯高堂生萊苑伯毛萇樂夀伯孔安國曲阜
伯劉向彭城伯揚雄成都伯鄭衆中牟伯杜子春緱氏伯馬融扶風伯鄭康成高密伯服䖍滎陽伯賈逵岐陽
伯王弼偃師伯范寗新野伯韓愈昌黎伯蘭陵亭侯王肅贈司空當陽侯杜預贈司徒)神宗皇帝
追封孟軻為鄒國公塑像與顔子並配享荀况揚雄韓
愈繪像於從祀之列荀况在左丘明之下揚雄在劉向
之下韓愈在范寗之下其尊徳樂道之意亦可謂至矣
唐永徽之制欲從孔子為先師顔囘左丘明從祀而已
豈不過甚矣哉

　　祀先賢下

　　唐開元中兩京及天下諸郡各置太公廟以張良配享
其後于休烈建言太公人臣不合以張良配享請移於
漢高祖廟從之至上元初追封太公為武成王選自古
名將功成業著者為亞聖及十哲等享祭之典一同文
宣王既而李紓進說曰文宣垂訓百代宗師生民以來
一人而已樂用宫架獻用太尉尊師重道雅合正經太
公述作止於六韜勲業成於一代豈可擬其盛徳均其
殊禮哉後勅以上將軍充獻官昭告為致祭祝板不親
書與文宣王異矣聖朝因而不革太祖仍親撰武成王
留侯二贊自餘七十三人勅侍臣張昭范質而下分撰
焉春秋祭享以國子祭酒司業愽士充獻官又與用上
將軍者異矣(齊相管仲大司馬田穰苴呉將軍孫武秦武安君白起燕昌國君樂毅漢淮陰候韓
信蜀丞相諸葛亮唐衛國公李靖英國公李勣中書令郭子儀越相范蠡魏西河太守吳起齊將孫臏安平君
田單趙將信平君廉頗馬服君趙奢武安君李牧秦將王翦漢相平陽侯曹參梁王彭越右丞相周勃條侯周亞
夫前將軍李廣長平侯衛青冠軍侯霍去病營平侯趙充國高密侯鄧禹執金吾㓂恂夏陽侯馮異膠東侯賈
復廣平侯呉漢好畤侯耿弇新息侯馬援新豐侯叚頴槐里侯皇甫嵩魏晉陽侯張遼太尉鄧艾蜀漢壽侯闗羽
西鄉侯張飛呉南郡太守周瑜孱陵侯吕䝉丞相陸遜大司馬陸抗晉南城侯羊祜當陽侯杜預襄陽侯丘濬
長沙公陶侃康樂公謝元前燕太宰慕容恪前秦丞相王猛宋武陵侯檀道濟征虜將軍王鎮惡後魏太尉長
孫嵩北齊右丞相咸陽王斛律光左僕射慕容紹宗梁太尉永寜公王僧辯後周大冢宰齊王宇文憲太傅燕
公于謹鄭國公韋孝寛陳南平公呉明徹隋越國公楊素新義公韓擒虎宋國公賀若弼太平公史萬嵗唐何
間王李孝恭鄂國公尉遲敬徳邢國公蘓定方喜縣公裴行儉夏官尚書王孝傑韓國公張仁亶中山郡公王
晙代國公中書令李晟)















　　封禪

　　宫架







　　壇上樂器








　　降神作旋宫








　　作六樂








　　舞干羽








　　古者帝王之興必封泰山者所以告成功也蓋其禮始
於無懷氏其後始於秦漢故秦始皇平天下封泰山禪
梁甫有金冊石函金泥玉檢之事焉兩漢因之用樂如
南郊歴代沿襲不改故隋王通譏之曰封禪之費非古
也其秦漢之侈心乎聖朝太宗皇帝太平興國中宰臣
宋琪等表請東封及詔下而罷至真宗祥符初宰臣王
旦等請表五上始一行之泰山圓臺上設登歌鐘磬各
一虡封祀壇設宫架二十虡四隅植建鼓并設二舞社
首上下壇之制悉如泰山其朝覲壇宫架二十虡不用
熊羆十二案昊天之樂奏封安皇地祇之樂奏禪安亦
一時盛禮然用玉牒玉冊尚仍秦漢之侈登歌建鼓尚
溺隋唐之失臣恐未合先王之制也

　　祀户　　祀竈　　祀中霤

　　祀國門　祀國行　祀泰厲

　　禮記曲禮天子諸侯大夫祭五祀嵗徧月令孟春其祀
户孟夏其祀竈中央土其祀中霤孟秋其祀門季冬其
祀行禮運曰降于五祀之謂度又曰禮行於五祀而正
法則焉然則五祀之祭非特以其制度之所自出而其
法則亦所自正也盖七祀之祭見於祭法鄭氏以為周
制五祀為商祭然周官天子亦止於五祀儀禮雖士亦
禱五祀則五祀無尊卑隆殺之數矣祭法自七祀推而
下之至於適士二祀庶人一祀非周禮也兩漢魏晉之
立五祀而井居一焉特隋唐參用月令祭法之說五祀
祭行至李林父修月令復以井易行歴代沿革不同然
也(五祀之說家語以為重該脩熙黎句龍月令以為門行户竈中霤白虎通劉昭范曄高堂隆之徒以為門
井户竈中霤其名雖同其祭各有所主也)














　　樂書卷一百九十五

　　欽定四庫全書

　　樂書卷一百九十六

　　宋　陳𤾉　撰

　　樂圖論

　　吉禮

　　祀九宫　　　　　祠五龍

　　祭樂祖　　　　　王日食一舉

　　王大食三宥　　　王出入奏王夏

　　尸出入奏肆夏　　牲出入奏昭夏

　　薦齍　　　　　　徹食

　　行以肆夏　　　　趨以采薺

　　環拜以鐘鼓　　　受寳冊





　　祀九宫

　　宫架







　　歌樂安








　　舞干羽








　　史記封禪書曰天神之貴者曰太一太一之佐曰五帝
盖九宫所主風雨霜雪雹疫之事唐天寶中述九宫貴
神次昊天上帝類天地神祇盖嘗躬親祀之文宗太和
中降為中祀武宗㑹昌中復為大祀焉奏樂六成以黄
鍾為均也聖朝祥符初東封泰山詔九宫之神就行宫
之東别興壇壝致享用大祀之禮自後親祀南郊遣官
就祭之樂用登歌作樂安之曲焉臣嘗考天聖七年己
巳入厯太一在一宫嵗進一位飛棊廵行周而復始故
聖朝每祭遣司天監官就祠所逐歲貴神飛棊之方旋
定位次有恊唐天寶故事亦一時盛典也(郄良遇太一九宫法有飛
棊立成圖嵗一移兼推九宫災害之法又唐天寶中術士蘓嘉慶始基九宮壇於城東其壇一成高三尺四階
上依位置九小壇東南曰招摇正東曰軒轅東北曰太陰正南曰太一中央曰天符正北曰天一西南曰攝提
正西曰咸池西北曰青龍五數中戴九履一左三右七二四為上六八為下符於遁甲此則九宫定位每嵗祭
以四孟随嵗改位行棊謂之飛位焉)











　　祭五龍

　　判架







　　登歌








　　舞








　　唐明皇即位之始自以為獲龍池之瑞因興慶善宫建
五龍祠樂用判架奏姑洗之均三成又制舞以童十二
為佾設登歌如軒架奏南吕之均亦一時之制後世有
其廢之莫敢舉也聖朝誠舉而行之以崇明祀以福羣
生不亦可乎

　　祭樂祖

　　周官大司樂掌成均之法凡有道者有徳者使教焉死
則以為樂祖祭於瞽宗蓋生為樂職之長而教於成均
死為樂祖而祭於瞽宗祭法所謂有功徳於民則祭之
是也明堂位曰瞽宗商學也此言成均周學也先儒以
瞽宗為廟以成均為五帝學亦已誤矣

　　王日食一舉

　　古者天子食日舉以樂卒食以樂徹于造盖無大䘮大
荒大禮則必以樂侑食使聞和聲則心平而氣行也語
曰亞飯干適楚三飯繚適蔡四飯缺適秦每飯異樂每
大食為侑食之樂大致如此然王日一舉以樂侑食者
膳夫之職至於大食三侑又大司樂之職也古者飯必
告飽告飽必侑特牲三飯告飽而侑則九飯三侑矣荀
卿大戴皆言三侑之不食則以樂侑食至於三禮之大
成也禮之大成者皆令奏鐘鼓則非三侑之食無鐘鼓
矣傳曰王者飲食有食舉之樂所以順天地養神明求
福應蓋本諸此漢太樂舊傳食舉十三曲章帝推用鹿
鳴一曲晉荀朂去鹿鳴舊歌更造食舉東西箱樂歌宋
齊食舉十曲則以樂侑食先王所不廢况後世乎

　　王大食三侑

　　膳夫掌王之飲食膳羞以養王王日一舉鼎十有二物
以樂侑食卒食以樂徹于造凡此王常食之食非大食
之食也常食之食以樂侑之則大食以樂侑之可知矣
公食大夫禮三飯而後侑則以樂侑食猶儀禮以幣侑
食也三侑之樂皆令奏鐘鼓則鐘鼓樂之盛也大食禮
之盛也有盛禮必有盛樂以樂之非王者以大臨物安
足享此禮成於三而樂亦如之故王大食則其禮具三
侑則其樂備王者以樂侑食豈特樂吾一身為哉乃所
以樂天下也隋制食舉上夀奏需夏之曲殿上登歌用
文武之舞聖朝侑食奏和安之曲亦一時之制也

　　王出入奏王夏

　　尸出入奏肆夏

　　牲出入奏昭夏

　　書曰勸之以九歌俾勿壞瞽矇掌九徳之歌以役太師
大司樂奏九徳之歌九㲈之舞由是言之㲈舜樂也謂
之九㲈之舞夏禹樂也九徳之歌得不為九夏乎宗廟
九變之樂必奏九徳之歌九㲈之舞者豈非舜行天道
以治人禹行人道以奏天而其樂有以相成歟九夏之
樂以王夏為首以明王道自禹始故也王於尸為尊必
北面事之以其在廟門内則全於君故也乃若廟門外
則疑於臣此王所以先尸也牲所以奉神而尸象神而
已此所以先牲也王也尸也牲也方宗廟祭祀之時其
出入未始不均也王則中心無為以守至正非有出入
也其出入則以送逆尸與牲而已故王出入令奏王夏
繼之以尸出入奏肆夏牲出入奏昭夏也大饗之禮有
施之祭祀者有施之賓客者禮記郊血大饗不問卜此
施之祭祀也大饗尚腵脩大饗有四此施之賓客也是
大饗之禮非特仁鬼神於幽亦所以仁賓客於明矣古
人之饗賓如承大祭其所異者特不入牲而已盖饗鬼
神在廟門内故君必入牲而親殺之既祭饗賓則在廟
門外其何入牲之有

　　薦齍

　　天子父天下王后母天下其正位雖有内外要之於宗
廟享薦以禮羞徹以樂蓋未始不一天子聽外治故及
於賓客之饗王后聽内治止於羞獻而已周官外宗掌
宗廟之祭祀王后以樂羞齍則贊凡王后之獻亦如之
是也天子雖主外治而以同族之内宗佐之以内佐外
也王后雖主内治而以異族之外宗贊之以外贊内也

　　徹食

　　周官膳夫以樂侑食卒食以樂徹于造樂師凡樂成告
備及徹帥學士而歌徹小師掌大祭祀徹歌大饗亦如
之内宗掌宗廟之祭祀及以樂徹則佐傳豆邊賓客之
饗食亦如之外宗佐王后薦玉豆及以樂徹亦如之由
此觀之徹食之樂天子與后未嘗不並用其所異者特
天子以雝諸侯以振羽而已然則三家歌之於堂聖人
奚取焉

　　行以肆夏

　　趨以采薺

　　環拜以鐘鼔

　　堂上謂之行堂下謂之步門外謂之趨樂師教之樂儀
堂下行以肆夏門外趨以采薺車亦如之大馭凡路行
以肆夏趨以采薺凡馭路儀以和鸞為節記曰和鸞中
采薺是也車出以鐘鼓奏九夏然則教樂之儀或行或
趨或環珮而拜如之何不以鐘鼓為節乎禮曰升車有
鸞和之聲行步有環佩之聲則環佩而拜其聲與鐘鼓
之節相應固其理也書大傳天子左五鐘右五鐘出撞
黄鐘右五鐘皆應然後太師奏登車告出也入撞㽔賓
左五鐘皆應然後太師奏登堂就席告入也由是觀之
黄鐘所以奏肆夏也蕤賓所以奏采薺也出撞陽鐘而
陰應之是動而節之以止易序卦物不可以終動之意
也入撞陰鐘而陽應之是止而濟之以動序卦不可以
終止之意也樂師行以肆夏先趨以采薺豈主出言之
邪禮記趨以采薺先行以肆夏豈主入言之邪大戴禮
言步中采薺趨中肆夏誤矣後世奏永至之樂為行步
之節豈效古采薺肆夏之意歟采薺之詩雖不經見大
致不過若采蘩采蘋之類也














　　受寶冊

　　宫架







　　聖朝之制凡皇帝受尊號寶冊前期尚食設御幄坐於
殿中南向又設太尉司徒奉冊寶褥位於御坐前大樂
令展宫架於庭鼓吹令置熊羆十二案於建鼓之外恊
律郎設舉麾位於殿上及樂架之北羣臣就位如入閤
之儀是日皇帝服袞冕御輿將出仗動恊律郎舉麾奏
乾安之樂皇帝御坐樂止公卿入門奏正安之樂至位
樂止(凡太尉行皆作正安)通事舍人引冊太常卿前導吏部侍郎
押冊案太尉奉冊樂作禮部侍郎押寶案司徒次之至
解鈕位樂止升階樂作至褥位樂止太尉捧冊案跪置
訖中書令進讀訖降階寶案升階樂作至位樂止司徒
進讀訖降復位太尉升階稱賀侍中宣制羣臣皆三稱
萬歲禮畢奏乾安之樂皇帝入自東房戛敔樂止以義
起之制也











　　樂書卷一百九十六

　　欽定四庫全書

　　樂書卷一百九十七

　　宋　陳𤾉　撰

　　樂圖論

　　㓙禮

　　㓙禮論

　　旅上帝　　旅五帝　　旅四望

　　舞雩　　　類社稷　　類宗廟

　　去樂　　　去籥　　　弛架

　　徹架　　　廞樂噐　　藏樂噐

　　陳樂噐　　廞筍簴　　廞樂噐

　　弔日不樂　忌日不樂　齊不舉樂

　　服不舉樂　殯葬不舉樂　祥禫樂作

　　上陵樂

　　旅上帝

　　先王之設旅祭上自上帝中自五帝下自四望凡國有
大故未甞不旅其神而祭之則旅祭之設姑使其神託
宿於此非常祭之禮也眡瞭大喪廞樂噐大旅亦如之
笙師大䘮廞其樂噐大旅則陳之然則旅祭之於樂噐
陳之而不架廞之而不鼓豈非以其㓙災而以䘮禮處
之邪先儒以旅之廞樂噐為明噐失之逺矣

　　舞雩

　　周禮舞師掌教皇舞帥而舞旱暵之事司巫若國大旱則
帥巫而舞巫女巫旱暵則舞雩凡邦之大烖歌哭而請月
令仲夏命樂師脩鞀鞞鼓均琴瑟管簫執干戚戈羽調竽
笙竾簧飭鐘磬柷敔命有司為民祈祀山川百源大雩帝
用盛樂爾雅曰舞號雩也然則大雩帝則昊天上帝及五帝
也用盛樂則宫架歌黄鍾奏大吕舞雲門也今夫雩樂以舞
為盛後世或選善謳者歌詩而已則北齊之禮非古制也

　　類社稷

　　周官小宗伯兆五帝於四郊四望四類亦如之凡天地
之大烖類社稷宗廟則為位然類祭所施非特社稷宗
廟也或施於上帝書所謂肆類上帝是也或施於日月
星辰前所謂四類是也或施於廵守記所謂天子將出
類于上帝是也或施於征伐大祝所謂太師造于祖類
上帝是也

　　去樂　　去籥

　　弛架　　徹架

　　周官大司樂凡日月食四鎮五嶽崩大傀異諸侯薨令
去樂大禮大凶大烖大臣死凡國之大憂令弛架春秋
宣八年辛巳有事于太廟仲遂卒于垂壬午猶繹萬入
去籥昭十五年書癸酉有事于武宫籥入叔弓卒去樂
卒事盖先王吉凶與民同患大則去樂小則去籥弛架
徹架者憂以天下故也曲禮曰大夫無故不徹架亦此
意歟後漢建安中晉康帝建元初以正㑹日蝕廢樂亦
得先王恐懼修省之意也

　　廞樂器　　藏樂器　　陳樂器

　　廞筍虡　　廞舞器

　　周官大司樂大䘮廞樂器及葬藏樂器亦如之樂師凡
䘮陳樂器則帥樂官太師大䘮帥瞽而廞眡瞭大䘮廞
樂器笙師鎛師大䘮廞其樂器及葬奉而藏之典庸器
大䘮廞筍虡司干大䘮廞舞器則樂器聲音之器也舞
器形容之器也筍虡廞陳之器也䘮則陳而廞之葬則
奉而藏之遏密故也與檀弓所謂琴瑟張而不平竽笙
備而不和謂之明器者異矣

　　弔日不樂　　忌日不樂

　　天之道陰陽不同時則當寒而燠者逆道也人之理哀
樂不同日則弔與忌日而樂者逆理也弔日不樂斯湏
之䘮也忌日不樂終身之䘮也然先代故無忌月禁樂
若有忌月即有忌時忌嵗矣晉唐欲入忌月不作樂非
先王之制也聖朝凡遇祖宗忌日祭祀登歌皆設而不
作何其仁孝之至耶

　　齊不舉樂

　　禮志三日齊一日用之猶恐不敬二日伐鼓何居蓋祭
祀之齊君子所以致精明之徳心不苟慮必依於道手
足不苟動必依於禮夫然後可以交神明矣其將齊也
不敢聽樂以散其志况已齊者乎周官膳夫王以樂侑
食而齊則不樂此其意歟後漢仲長統曰散齊可宴御
晉荀彧董遇曰散齊宜得宴樂不知先王制禮之意也

　　服不舉樂

　　父有服宫中子不與於樂母有服聲聞焉不舉樂妻有
服不舉樂於其側大功將至辟琴瑟小功至不絶樂蓋
樂不止於琴瑟而琴瑟特常御者而已曲禮曰君子無
故不徹琴瑟大功之親有服其將至則為有故矣雖辟
琴瑟可也未至則不必辟矣小功之親有服雖至不絶
樂其將至又可知矣若夫於已有小功之䘮議而及樂
又禮之所棄也

　　殯葬不舉樂

　　諸侯五月而葬同等至七月而卒哭大夫三月而葬同
位至五月而卒哭士三月而葬外姻至是月而卒哭君
之䘮五日而殯大夫二日而殯士三日而殯君於卿大
夫比葬不食肉比卒哭不舉樂則比殯可知矣為士比
殯不舉樂則比葬比卒哭可知矣王制言三日而殯合
大夫士庶言之豈先王禮意哉考之春秋晉大夫智悼
子未葬平公作樂為屠蒯所譏晉武帝故事王公大臣
卒三日朝發哀踰日不舉樂其一朝發哀三日不舉樂
豈亦得先玉之禮邪

　　祥禫樂作

　　魯人朝祥而暮歌孔子以為踰月則其善也孟獻子禫
縣而不樂孔子以為加於人一等矣盖朝祥暮歌者於
禮為不及故必踰月然後善禫縣而不樂者於禮為過
故不謂之知禮特謂之加於人一等而已祥而縞是月
禫徙月樂然則祥而外無哭者禫而内無哭者非樂當
作之時也祥而踰月禫而徙月樂作之時也祥禫而樂
作豈先王因人情而為之節文邪

　　上陵樂

　　三代以前未有墓祭至秦始出寢起於墓側漢因秦上
陵皆有園寢寢殿起居衣服象生人之具古寢之意也
後漢都洛陽于正月上丁祀郊廟畢講上陵之禮百官
四姓婦女公主諸大夫外國朝者侍子郡國計吏㑹陵
晝漏上水大鴻臚設九賓随立寢殿前鐘鳴謁者治禮
引客羣臣就位如儀乘輿自東箱下太常道出西向行
禮太官上食太常樂奏食舉舞文始五行之舞至唐罷
上陵之樂是不知禮經所謂樂以迎來哀以送往之意
也







　　樂書卷一百九十七

　　欽定四庫全書

　　樂書卷一百九十八

　　宋　陳𤾉　撰

　　樂圖論

　　賓禮

　　賓禮論

　　春朝　　　夏宗　　　秋覲

　　冬遇　　　時㑹　　　衆同

　　時聘　　　衆頫　　　遣勞使臣

　　侯王用樂　饗四夷　　宴蕃主

　　宴蕃使

　　軍禮

　　軍禮論

　　師出用律　　　遣勞將士

　　王師奏愷　　　合朔伐鼓

　　賓禮論

　　周官大宗伯以賔禮親邦國春見曰朝夏見曰宗秋見
曰覲冬見曰遇時見曰㑹衆見曰同時聘曰問衆頫曰
視沿襲至唐賔客之儀有六一蕃主來朝二蕃主朝見
三蕃主奉見四受蕃使書幣五宴蕃主六宴蕃使其詳
略雖不同要之其致一也

　　春朝　　　夏宗　　秋覲　　冬遇

　　時㑹　　　衆同　　時聘　　衆頫

　　周官行人春朝諸侯而圗天下之事秋覲以比邦國之功夏
宗以陳天下之謨冬遇以協諸侯之慮時㑹以發四方之禁
衆同以施天下之政盖成周之制因地以辨服因服以制朝
因朝以入貢則逺者不至䟽而懈邇者不至數而罷故侯服
嵗一見甸服二嵗一見男服三嵗一見衞服五嵗一見要服
六嵗一見是侯服毎嵗朝甸服二嵗朝男服三嵗朝采服四
嵗朝衞服五嵗朝要服六嵗朝而要服朝之嵗五服盡朝於
王都則侯服更六見甸服更四見男采衞各三見矣書曰六
年五服一朝而不及要服者以其當朝之年不數故也又六
年王乃時廵則從王廵守各㑹于方嶽矣晉叔向曰明王之
制歲聘以志業間朝以講禮再朝而㑹以示威再㑹而盟以
顯昭明先儒以為間朝在三年再朝在六年再㑹在十
二年而再朝再㑹之年適與書合則叔向以為明王之
制乃周制也周制朝覲宗遇㑹同聘視之禮如此及其
往之以來王獻之以來享而天子未嘗不大合六代之
樂以樂之也大司樂以六律六同五聲八音六舞大合
樂以合邦國不過如此而已

　　遣勞使臣

　　詩序曰四牡勞使臣之來有功而見知則說也皇皇者
華君遣使臣也送之以禮樂言逺而有光華也盖君之
於使臣有事功之勞不有以知而勞之不足以全君臣
之道使臣之於君既受命於聘好不能延譽於四方不
足以全忠信之徳遣之勞之者禮也歌詩以叙其情者
樂也君之於臣必先遣而後叙序詩者必先勞而後遣
蓋所以示勸也

　　侯王用樂

　　古者天子為樂所以賞有徳諸侯故賜諸侯樂則以柷
將之賜伯子男樂則以鼗將之未有無功徳於民而得
者也自漢以來諸侯王略存鐘鼓公卿以下樂制不立
故郡國守相得用工歌樂架黄門鼓吹下偪於大夫而
其禮為不及光武賜東海王疆宫殿設鐘虡上擬乘輿
而於禮為過唐制三品以上聽有女樂一部五品以上
不過三人亦不得具鐘磬焉何其每下邪聖朝府州郡
守一切不設鐘磬之樂以其總領軍事並如軍中給鼓
角自三萬人以上至不滿萬人各有差等然鼓角胡人
之制非華音也以之施邊郡接蕃部可也以之施於州
郡化天下無乃失古人雅樂之正耶

　　饗四夷

　　西漢武帝設酒池肉林以饗四夷之客作巴渝都盧海
中碭極漫衍魚龍角抵之戲唐開元禮蕃主奉見服其
國服立於闕外西廡蕃官各立其後帝出自西房即御
坐奏太和之樂以姑洗之均蕃主入門奏舒和之樂侍
中承制降勞蕃主升坐樂作又勞還館典謁承引降階
樂作帝還東房奏樂如初其受表幣使者入門及出還
館並作樂焉非若漢武隋皇窮天下之力極天下之音
以奉溪壑無厭之樂也可不惜哉臣嘗觀聖朝乾徳中
鎮州進善習高麗部樂伶人二十八輩悉賜衣帯遣歸
雍熈中以北戎侵軼惡軍中習蕃歌以雜華樂詔天下
禁止之亦可謂希代聖王之舉也方今誠推祖宗之意
而廣行之則夷俗之樂將不亂於雅然後區别而用之
内外風俗未有不移易者矣







　　宴蕃主　宴蕃使

　　宫架







　　登歌








　　舞干羽








　　自漢唐以來宴蕃主陳宫架於殿庭設登歌於上如元
㑹焉蕃主入門升階樂作初舉爵登歌奏昭和之樂三
終觴三行食舉作休和之樂酒再行入㑹畢引蕃主降
樂作若有篚則拜而受之出門樂作至於宴蕃使則受
表及幣並設架作樂而去登歌焉聖朝宴契丹使於紫
宸殿敎坊應奉惟作小兒伎舞及雜劇而已未嘗專待
以胡部之樂也然用胡部樂以宴蕃使宜於國門外玉
津園作之或在殿庭當一用雅樂焉斯得古人内中國
外夷狄之意也

　　軍禮

　　軍禮論

　　周官大宗伯以軍禮同邦國大師之禮用衆大均之禮
恤衆大田之禮簡衆大役之禮任衆大封之禮合衆至
唐推而廣之其儀二十有三一親征類上帝二宜于太
社三吿太廟四禡於所征之地五軷于國門六告所過
山川七宣露布八勞軍將九講武十田狩十一帝射于
射宫十二帝觀射于射宫十三遣將出征宜于太社十
四遣將告太廟十五遣將告太公廟十六祀馬祖十七
享先牧十八祭馬社十九祭馬步二十合朔伐鼓二十
一合朔諸州伐鼓二十二大儺二十三州縣儺其簡博
雖不同要之同邦國一也

　　師出用律

　　周官太師掌執同律以聽軍聲而詔吉凶盖人之生也
一氣消息一體盈虚未嘗不與陰陽流通物類相應而
律同則述陰陽氣數通物類終始凡音聲所加凶吉所
兆皆得考其詳焉然則以同律聽軍聲使吉凶不待陳
而知勝負不待戰而決豈有他哉本諸五聲而已盖角
主軍擾而士心失商主戰勝而軍士彊徴主將急而軍
士勞羽主兵弱而威明䘮宫主軍和而士心寜其聞而
聽之聽而詔之則吉可馴致凶可豫防而坐収百勝萬
全之效矣此武王所以知商之不敵師曠所以知楚之
不競也傳曰望敵知吉凶聞聲效勝負不過如此在易
師之初六以柔下之才處一卦之始師始出之象也據
坎之體於象為耳而主聽以律之象也方是時吉凶未
明勝負未決以律則惠廸吉失律則從逆凶春秋傳曰
執事順成為臧逆為否以律不臧無害為吉不失勝之
道故也失律而臧無害為凶失勝之道故也周之出師
有太師抱天時太卜正龜兆太師執同律皆所以謹戎
事重民命則易之興當周之盛徳其師出以律豈不信
然以初(闕)　　　　　　　　　　　時也出而以律
所以存豫(闕)　　　　　　　　　　禮樂之仁非憂
樂與民同孰與此哉後世(闕)　　用同律以詔吉凶其
勝亦幸矣

　　遣勞將士

　　文王之時天保以上治内采薇以下治外西攘昆夷之
患北夷玁狁之難方出而行師則將役均在所遣故歌
采薇以遣之所以一貴賤之心也與荀卿所謂百將一
心三軍同力同意及旋而班師則尊卑不可不辨故歌
出車以勞率歌杕杜以勞役所以明貴賤之分也與禮
記所謂賜君子小人不同日同意天地之於萬物出乎
震所以遣之也歸乎坎所以勞之也文王之於將役致
義以遣之致仁以勞之亦何異此遣之勞之禮也必歌
詩以樂之樂也後世浸廢此禮而將士不勸亦誠有以
召之也

　　王師奏愷

　　周官大司樂王師大獻則令奏愷樂樂師凡軍大獻敎
愷歌司馬法曰得意則愷樂所以示喜也蓋師出以律
所以示其憂師還以愷所以示其喜昔晉文公敗楚於
城濮猶且振旅愷入于晉况王者親征之師大獻功于
社乎此愷樂愷歌所以不可廢於天下也大司馬若師
有功則愷樂獻于社古之制也鄭氏謂獻㨗于祖趙商
詰之宜矣後世如唐秦王之平薛仁杲破宋金剛俘王
世充擒竇建徳李勣之平高麗李靖之俘頡利蘓定方
之執賀魯高偘之執車鼻皆備軍容愷歌以入豈亦得
古之制歟聖朝因之上以翊天威下以鼓士勇西無元
昊跳梁之患北無契丹跋扈之憂則愷樂之效豈小補
哉

　　合朔伐鼓

　　周官救日月則鼓人詔王鼓太僕賛王鼓書曰瞽奏鼓
盖日有食之天子不舉樂素服置五麾陳五鼓五兵又
以朱絲縈社伐鼓而責之諸侯置三麾陳三鼔三兵用
幣于社伐鼓于朝大夫擊門士擊柝則合朔救日用伐
鼓其來尚矣左丘明謂惟正月之朔慝未作於是用牲
于社伐鼓于朝然日食奏鼓先王之禮也春秋特譏用
牲而已非為九月六月不鼓也古人救日月之法非特
乎此庭氏又有救日之弓救月之矢日月食皆陰為之
災必有鼓者所以進陽也以鼓進陽以弓退陰尚何天
變之有雖然君子以為文庶人以為神矣漢制天子救
日食素服避正殿陳五鼓五兵以朱絲縈社内外嚴警
太史登靈臺候日月有變伐鼔太僕賛祝史陳辭以責
之侍臣赤幘帯劒入侍三臺令史以上並持劒立户前
衛尉驅馳繞縈察守備日復常乃罷後漢朔前後祭日
日變割羊以祀社執事冠長冠衣帛單衣絳領䄂綠中
衣絳緣以行禮至唐合朔伐鼓開元禮具焉齊永明中
臘祠社稷而日食未殺牲而不廢祀事是不考孔子對
曾子之說也


　　樂書卷一百九十八

　　欽定四庫全書

　　樂書卷一百九十九

　　宋　陳𤾉　撰

　　樂圖論

　　軍禮

　　時儺　　　蒐狩　　　講武

　　大射　　　鄕射　　　類上帝

　　宜太社　　造宗廟　　禡征地

　　告山川　　釋奠于學　軷國門

　　祀馬祖　　享先牧　　祭馬杜

　　祭馬歩

　　嘉禮

　　天寧節燕　春燕羣臣　秋燕羣臣

　　御門賜酺　曲燕　　　觀稼

　　觀燈　　　賞花　　　逰幸

　　朔日受朝　冬至朝賀　元日朝賀

　　曲水宴羣臣

　　時儺

　　三代而上有公厲族厲泰厲之祭至周始用方相氏掌䝉
熊皮黄金四目元衣朱裳執戈揚楯帥百𨽻而時儺以索
室敺疫月令季春命國儺九門磔攘以畢春氣仲秋天子
乃儺以達秋氣季冬命有司大儺旁磔以送寒氣後漢季
冬先臘大儺謂之逐疫於是中黄門倡侲子和曰申作食
􁉗胇胃食虎雄伯食魅騰蘭食不祥攬諸食咎伯竒食夢
强梁祖明食磔死寄生委隨食觀錯斷食巨窮竒騰根食
蠱因作方相與十二獸儛嚾呼鼓譟持炬送疫出端門投
之水中北齊因之以戲射魏帝因之以閲武至唐季冬大
儺及郡邑儺開元禮制之詳矣蓋以晦日於紫宸殿前設
宫架之樂前期先閲儺并樂是日大宴三府朝臣家皆上
棚觀之百姓亦預焉頗謂壯觀也惟嵗除前一日於金吾
仗龍尾道下重閲即不用樂矣觀孔子有鄕人儺之説未
甞用樂也然則驅儺用宫架之樂其後世之制歟

　　蒐狩

　　梁陳田獵之制前期遣馬騎布圍領軍督左右軍將軍
督右大司馬董正諸軍獵日侍中三奏一奏槌一鼓為
一嚴三嚴訖引仗為小駕鹵簿皇帝乘馬戎服從者悉
絳衫幘黄麾警蹕鼓吹如常儀既事宴㑹享勞比校多
少戮一人以懲亂法亦追古之制也

　　講武

　　東晉成帝詔内外諸軍戲於南郊之塲故其地因名閱
塲焉後魏武帝因嵗除大儺耀兵示武更為制令步兵
陳於南騎士陳於北各擊鐘鼓以為節度聲鼓則進鳴
金則止周旋轉易以相赴就有飛龍騰蛇之變為函相
魚鱗四門之陣凡十餘法跪起前却莫不應節陣畢南
北二軍皆鳴鼓角衆盡大譟各令騎將六千人去來挑
戰歩兵更進退以相拒擊南敗北㨗以為威觀亦一時
講武之盛也


　　大射

　　宫架







　　登歌








　　舞干羽








　　周制天子之大射天官司裘供虎侯熊侯豹侯設其鵠
夏官射人以射法治射儀王以六耦射三侯三獲三容
樂以騶虞九節五正諸侯以四耦射二侯二獲二容樂
以貍首七節三正孤卿大夫以三耦射一侯一獲一容
樂以采蘋五節二正士以三耦射豻一獲一容樂以采
蘩五節二正故其射令奏王夏騶虞在大司樂帥瞽而
歌射節在太師使射者持弓矢審固其容體比於禮其
節比於樂而不專於主皮也先王擇士封侯蓋由於此
雖本在戡敵實寓大政也周衰禮廢尚主皮之射而不
知有禮樂天子之制無聞其所存者特諸侯大射儀而
已可不惜哉孔子所以譏之曰射不主皮古之道也宋
武帝重陽日出項羽戲馬臺射北齊上巳日帝常服詣
射所升堂而坐皇太子及羣臣即席登歌進酒行爵帝
入便殿更衣以出驊(闕)　　　　　　　　　帝射既
畢還御坐射掛侯又畢羣臣乃射五埒至季秋大射帝
服御七寶輦射七埒唐制帝射宫則張熊侯射觀于射
宫則張麋侯皆去殿九十步大樂令設宫架之樂鼓吹
令設十二按於殿庭若遊宴射則不陳樂架上巳重陽
日並賜百寮射大抵沿襲宋齊故事許景先駁之以謂
鳴鏑亂下率以苟獲為利以偶中為能非有五善之容
三侯之禮也不亦宜乎聖朝淳化中太祖有意大射命
有司草定其禮羣臣朝謁如元㑹儀酒三行有司請賜
王公以次射侍中稱制可皇帝改服武弁射於殿上布
七埒於殿下王公以次射設樂架於東西廂熊虎等侯
並圖冠冕表著之位以進帝覽而善之謂宰臣曰俟弭
兵當行此禮方今誠講祖宗之意行之追復成周之制
以習禮樂以觀盛徳則内順治外無敵功成而天下安
矣

　　鄉射

　　鄉射之禮所以仁鄉黨也故周鄉射之制地官鄉大夫
各掌其鄉之政正月之吉受法于司徒退而以鄉射之
禮五物詢衆庶一曰和二曰容三曰主皮四曰和容五
曰興舞而其詳見於儀禮劉琨在新都時敎授生徒每
春秋饗射常備列典儀以素木匏葉為爼豆桑弧蒿矢
以射免首晉庾亮征西行鄉射之禮洋洋然有洙泗之
風焉然則鄉射合樂大射則否何也韋元成曰鄉本無
樂故合樂嵗時所以合和百姓以同其意也至諸侯當
有樂傳曰諸侯不釋架明用無時也君臣朝廷固當有
之矣必須合樂而後合故不言合樂於義或然戴聖曰
鄉射至而合樂者質也大射人君之禮儀多故不合樂
失之矣大射鐘人以鐘鼓奏陔夏鄉射以鼓奏陔夏以
君尊故有鐘鼓大夫士卑特用鼓也王射以騶虞大夫
士鄉射亦以騶虞者鄉射之詢衆庶亦欲官備於天子
故也

　　類上帝　　宜大社

　　造宗廟　　禡征地

　　先王之享上帝豈徒致恭敬以文之哉凡以盡吾仁義
而已蓋類者仁之善宜者義之適上帝陽祀也仁則陽
之徳而已太社陰祀也義則陰之徳而已以義祀社謂
之宜以仁祀帝謂之類不亦宜乎周官肆師類造上帝
則為位太祝六祈一曰類二曰造太師造于祖類上帝
大㑹同造于廟禮記天子將出征類于上帝宜乎社造
乎禰禡於所征之地詩曰宜于冢土爾雅亦曰是類是
禡師祭也由此觀之古之師祭上以類帝下以宜社外
以禡征地内以格宗廟靡神不告矣然則天子出征豈
不重矣哉

　　告山川

　　釋奠于學

　　周制天子將出征類于上帝宜乎社造乎禰禡於所征
之地受命于祖以遷廟主載于齊車以行無遷主以幣
帛皮珪告于祖禰遂奉以出載于齊車以行每釋奠焉
而後就舍反必告設奠卒斂幣玉藏諸兩階之間乃出
蓋貴命也受成於學過大山川則用事焉出征執有罪
反釋奠于學以訊馘告諸侯將出征宜社造禰及無遷
主以主命並如天子之制隋唐凡天子行幸有司祭所
過名山大川岳瀆以太牢山川以少牢若親征則類上
帝宜造社廟還禮亦如之

　　軷國門

　　周制天子將出師太馭掌馭玉輅以祀及犯軷王自左
馭馭下祝登受轡犯軷遂驅之及祭酌僕僕左執轡右
祭兩軹祭軹乃飲隋制皇帝行幸親廵守則軷祭有司
於國門外委玉為山象設埋塪有司封羊陳爼豆駕將
至委奠幣薦脯加羊饌埋於塪駕至太僕祭兩軹及軹
乃飲授爵遂轢軷上而行此其制也

　　祀馬祖　　享先牧

　　祭馬社　　祭馬歩

　　古者仲春祭馬祖執駒仲夏祭先牧頒馬攻特仲秋祭
馬社臧僕仲冬祭馬步獻馬講馭夫並用仲月剛日祭
於大澤詩所謂既伯既禱是也隋唐因之牲用少牢積
柴於燎壇其儀具開元禮焉(馬祖天駟也先牧始養馬者馬社始乘馬者馬步災
害馬者)聖朝祭四者之神並各有壇以一羊祀之然則謹
微之事豈特吉日美宣王而已哉







　　嘉禮

　　天寜節燕(春燕羣臣秋燕羣臣御門賜酺曲燕觀稼　　觀燈　　賞花　　游幸)

　　宫架






　　大合樂








　　登歌








　　舞干羽

















　　聖朝天寜誕節及春秋讌羣臣前期宿駕翼日皇帝御
集英殿升座羣臣班於庭中宰臣升殿進爵(次皆闕使進)教
坊諸工先奏觱篥衆樂合奏曲止賜羣臣爵就席宰臣
舉爵作傾盃曲百官舉爵作三臺(此下羣臣百官再舉爵悉用是義)奉
爵羣臣興立席後(凡皇帝舉爵皆然)以歌發樂(三舉四舉竝准此)三舉
爵而食舉百戲合作四舉爵樂工道詞以述徳美羣臣
與焉詞畢再拜乃合奏大曲五舉爵琵琶工升殿(闕)
　曲曲工下引小兒舞伎間以雜戲舞者既出(闕)
　升座初舉爵笙工升殿進曲畢殿下進蹵(闕)
　　工升殿進曲畢下引女舞伎間以雜劇(闕)
　奏鼓笛曲或用法曲龜兹部樂四舉爵食舉(闕)為
角觝伎皇帝還宫御宣徳門賜酺同大讌儀上元觀燈
闕前設露臺奏教坊樂進小兒伎舞伎放燈山下設百
戲集府縣樂進女舞伎其餘曲宴賞花觀稼及他遊幸
但奏樂行酒惟進雜劇天寜聖節上夀及將相入辭賜
酒上進樂而已凡曲宴宰相羣臣雖各舉酒通用縵曲
而無三臺焉臣考先王饗讌之樂堂下先管而不用觱
篥樂用雅部而不用教坊歌用鹿鳴而不用三臺堂上
用琴瑟而不用琵琶笙箏况法曲之胡部子女之溺音
乎革而去之以追先王雅樂之制堂上增歌工之員堂
下屏雜伎之樂至於角觝蹵毬雜劇百戲之類凡遇遊
幸池苑而後用之庶乎所舉之樂逺邇觀聽足以移風
易俗矣

　　朔日受朝　冬至朝賀

　　元日朝賀

　　宫架







　　登歌








　　舞








　　唐因隋制饗燕參用十部伎樂太宗又増七徳慶善樂
明皇每燕饗酺㑹必登勤政樓前期金吾引駕仗北牙
四軍甲士陳仗衛尉張設遲明帝捲簾受朝禮畢索扇
垂簾百僚與焉常參供奉官貴戚二王後諸蕃酋長就
坐樂工擊鼓聲震城闕太常卿引雅樂毎色數十人自
南魚貫而進列於樓下鼔笛雞婁充庭考擊立坐部伎
鼓舞振作間以胡人之戲日旰内廐引舞馬為傾盃樂
曲復出宫嬪數百擊雷鼓為破陣太平慶善上元等樂
又五坊使引巨象入塲或拜或舞曲中音律既日而罷
聖朝饗宴襲唐舊樂更裁新曲皇帝侑食奏和安大朝
㑹奏永安太祖乾徳中冬至御乾元殿朝羣臣畢更詣
大明殿上夀始改用宫架奏登歌二舞是時天下交貢
瑞物乃作白龜甘露紫芝嘉禾玉兔五曲凡朝㑹登歌
奏之太宗又為祥麟丹鳯河清白龜瑞麥五曲太平興
國初冬至羣臣上夀更用教坊樂淳化中正㑹復用宫
架雍熙初賜酺集都城及畿縣音樂皇帝御丹鳯樓宴
從官及耆老於樓下眞宗祥符中更作醴泉祥芝慶雲
靈鶴瑞木五曲宴則歌之仁宗冬至大饗作甘露瑞木
嘉禾曲舞天聖中奉事之樂是曰皇帝與羣臣先詣㑹
慶殿朝莊獻明肅皇太后行上夀禮作教坊樂畢乃朝
羣臣乾道初莊獻皇太后始行饗禮更詔作厚徳無疆
四海㑹同之舞及玉芝夀星連理曲以備升歌焉然唐
之饗燕間以胡戲娯以宫嬪雜以馬象非所以示臣子
法後世也聖朝因之神宗皇帝一新儀制而土貢瑞物
無所不備亦可謂盛矣哲宗屢講不廢然朝賀上夀尚
用教坊雜樂未講先王雅頌之制二變四清雜然並舉
非先王以六律六同五聲八音六舞大合樂之意也可
不釐正之以和臣鄰化天下邪(今正至㑹前期尚舍奉御設幄坐於天安殿太
樂令展宫架於殿庭設恊律郎位二一於殿上西階之西前楹間一於樂架西北東向其日羣臣賓使陪位官
等入就位鳴鞭大樂令令撞黄鍾之鐘右五鐘皆應皇帝服袞冕御輿以出恊律郎俛伏興舉麾太樂令奏隆
安之樂鼓吹振作皇帝執珪出自西房即御坐偃麾戛敔樂止禮官宣事舍人分引文武三品以上官尚書省
四品自天安門入初入門正安之樂作至位樂止中書門下翰林學士兩省御史臺供奉官就横行位北向立
樂止典儀曰再拜在位官再拜舞蹈三稱萬嵗太尉詣西階下位解劒脫舄升階御坐前北向跪稱賀俛伏興
降階佩劒納舄太尉還位在位官再拜舞蹈如初侍中進當御坐前承㫖退臨階西向宣制㫖在位官復冄拜
舞蹈禮畢太樂令令撞㽔賓之鐘左五鐘皆應恊律郎跪俛伏興舉麾太樂令令奏隆安之樂鼔吹振作皇帝
降坐御輿入目東房戛敔樂止上夀皇帝受朝訖有司設上下食案太樂令設登歌於殿上二舞立於宫架南
尚舍奉御坐如常儀羣臣各就次又設中書門下翰林學士兩省常侍以下舍人以上御史中丞文武二品以
上尚書省三品兼北朝使副於御坐之前文武東西相向位重行如侍宴之儀太尉造夀酒位當御坐前尚食
奉御設夀樽於殿東序之南俟鳴鞭太樂令令撞黄鍾右五鐘皆應皇帝服承天冠絳紗袍御輿以出恊律郎
舉麾太樂令令奏隆安之樂鼓吹振作皇帝即御坐偃麾戛敔樂止太尉詣東階下位解劒脫舄升詣酒樽所
尚食奉御酌御酒一爵授太尉太尉詣御坐前跪進上稱萬嵗上夀降階在位官皆再拜三稱萬嵗皇帝初舉
爵宫架和安之樂作飲訖太尉降階在位官皆再拜舞蹈三稱萬嵗延公王等升殿再拜舞蹈如初太樂令引
歌者及琴瑟至階下升就位坐笙管進詣陛間皇帝再舉爵登歌作醴泉之樂太官令行羣臣酒宫架正安之
樂作尚食奉御進食升階至御坐前又設羣臣食凡設食訖太官令奏食遍食舉太樂丞引盛徳升聞之舞入
作三變正立於樂架之北皇帝三舉爵登歌作神芝之樂又行羣官酒正安之樂作再食舉太樂丞又引盛徳
升聞之舞作三變而退皇帝四舉爵登歌奏慶雲之樂其禮如第三爵之儀太官令又行羣臣酒如第三爵之
儀三食舉太樂丞引天下大定之舞入作三變而止立於樂架之北皇帝五舉爵登歌奏靈鶴之樂四食舉天
下太定之舞作三變退皇帝六舉爵登歌奏瑞木之樂禮畢太樂令令撞㽔賓之鐘左五鐘皆應恊律郎跪俛
伏興舉麾太樂令令奏陸安之樂鼓吹振作皇帝降坐御輿入自東房戛敔樂止)

　　曲水宴羣臣

　　梁制上已日曲水㑹古禊祭也帝乘小駕幸樂遊苑太
樂令設絲竹於殿庭王公以下就席奏絲竹歌舞次奏
舞次奏舞曲又次設諸伎鼓吹又次設胡伎等樂帝及
羣臣出入隨奏皇雅俊雅重陽日設絲竹如曲水焉北
齊正晦汎舟乘輿鼓吹至行殿遂與王公登舟置酒至
今相承為百戲之具焉亦一時之制也(引流行觴遂成曲水)
















　　樂書卷一百九十九

　　欽定四庫全書

　　樂書卷二百

　　宋　陳𤾉　撰

　　樂圖論

　　嘉禮

　　天子視學　　諸侯視學　　鄉飲酒

　　食老更　　　大饗　　　　諸侯相饗

　　饗孤子　　　食耆老　　　冠禮

　　昬禮　　　　燕族人　　　飫族人

　　賓射　　　　饗射　　　　燕射

　　投壺　　　　冊命中宫　　冊命東宫

　　帝幸東宫　　東宫燕㑹　　東宫見保傅

　　冊命王公　　冊命婦　　　讀時令

　　摠論

　　天子視學　　諸侯視學

　　古者天子視學命有司行事祭先聖先師釋奠先老設
老更羣老之席位適饌省醴而發咏焉反登歌清廟下
管象舞大武大合衆以事慮之以大終之以仁而衆皆
知其徳之備也非特天子如此雖諸侯亦然詩述魯侯
在泮飲酒獻囚獻功獻馘是也蓋以謂學校禮樂之所
自出教化之所由興賢能之所由成刑政之所由措凡
所以化民成俗者未有不本於此天子諸侯不得不視
之也故行祭祀養老更適饌省醴而無所不備視之之
禮也歌清廟舞大武而合樂下管無所不至視之之樂
也賈誼曰帝入東學上親而貴仁入南學上齒而貴信
入西學尚賢而貴徳入北學上貴而尊爵入太學承師
問道人君尊徳樂道如此未有不大有為於天下矣漢
明帝親臨辟雍養老更行饗射正座自講縉紳之士圜
橋門而觀者蓋億萬計民到于今稱之真盛徳之舉也
皇上聖敬日躋留意學校凡所以教養之術勸沮之方
靡不具舉而布衣韋帯之士䝉嘉惠被休光有日於兹
矣其所以拭目傾耳以幸鑾輿之親臨載色載笑匪怒
伊教者又非一日也苟乗斯時先朝太廟以尊祖繼視
太學以尊師幸秘閣以尊經然後郊祀以尊天地天下
之達尊五而陛下並行而不偏廢則道徳一風俗同可
坐而致也













　　鄉飲酒

　　判架







　　登歌








　　鄉飲酒之禮立賓主以象天地介僎以象陰陽三賓以
象三光仁義以相接爼豆以辨等而孝悌之教行焉是
所以為禮也工入升歌三終笙入三終間歌三終合樂
三終工告樂備又立司正以糾之而和樂不流之教行
焉是所以為樂也由此觀之禮樂豈不為君子之深教
乎漢明帝永平中郡國行鄉飲酒禮於學校晉武帝亦
臨辟廱而行之卿大夫行之於鄉有判架登歌之樂則
天子行之於學校固當用宫架之樂矣孔子曰吾觀於
鄉而知王道之易易也盖鄉飲之禮因民情而為之節
文行之一鄉一鄉興善行之一國一國興善况行之天
下而王道不易易乎今國家承平日久而天下之民拭
目而眎傾耳而聽者禮樂之教而已誠自近行之以逹
於天下則貴賤之義别隆殺之義辨和樂而不流安燕
而不亂悌長而無遺豈特一鄉之民而已故仲尼有云
鄉飲酒之禮廢則長㓜之序失而爭鬭之獄蕃矣如之
何不審而行之乎

　　食老更

　　宫架







　　歌清廟








　　舞干羽








　　樂記曰食三老五更於太學天子袒而割牲執醬而饋
冕而摠干所以教諸侯之弟也文王世子曰天子釋奠
於先老設三老五更羣老之席位適饌省醴養老之珍
具遂發咏焉繼之升歌清廟下管象武行葦述養老乞
言之禮亦曰或歌或咢是知夏商食老更之禮堂上未
嘗無歌堂下未嘗無管則其用宫架可知矣其舞既冕
而摠干而周官凡饗食鼓羽籥之舞則其舞兼備文武
可知矣

　　大饗

　　宫架







　　大合樂








　　歌








　　舞








　　先王之為饗禮蓋有小大焉故春秋之饗聘卿與大夫
之相饗非大饗也郊明堂之饗帝宗廟之饗先王以至
王饗諸侯兩君相見然後謂之大饗月令季秋饗上帝
此饗帝之大饗也禮器曰大饗其王事歟此饗先王之
大饗也大司樂所謂大饗比王饗諸侯之大饗也哀公
問所謂大饗此兩君相見之大饗也先王之於帝也親
之與祖考同故均謂之饗其於賓也敬之與人鬼同故
亦謂之饗饗賓之禮所乘則齊車所即則宗廟所用則
祭器祼以鬱鬯尚以元酒設則庭燎樂則肆夏牲則房
烝故大司樂云大饗不入牲其他皆如祭祀之禮春秋
傳曰魯有禘樂賓祭用之曲禮曰大饗不問卜則饗賓
謂之大饗宜矣





　　諸侯相饗

　　軒架







　　歌清廟








　　舞夏籥








　　諸侯之禮有九而大饗居四焉揖遜而入門入門而樂
興一也揖遜而升堂升堂而樂闋二也升歌清廟三也
下而管象夏籥序興而舞四也古者兩君相見顧豈親
相與言哉不過以禮樂相示而已郊特牲言入門而奏
止於肆夏言升歌不及清廟言匏竹不及象與夏籥者
哀公問主言大饗之禮郊特牲兼燕饗而言故也

　　饗孤子　　食耆老

　　古者制食饗之禮所以仁賓客也故春饗孤子秋食耆
老所以賓之也春饗孤子以樂象雷之發聲於春也秋
食耆老不以樂象雷之収聲於秋也月令於仲春雷乃
發聲言習樂於仲秋言雷乃収聲而不及樂者良以此
爾周官凡饗食之禮樂師鐘師奏燕樂籥師鼓羽籥之
舞則知食禮無樂非周制也

　　冠禮

　　古者聖王重冠筮日筮賓所以敬冠事敬冠事所以重
禮重禮所以為國本也二十而冠士禮也十九而冠天
子諸侯禮也儀禮士冠無祼享之禮金石之樂而季武
子家語皆曰君冠必以祼享之禮行之金石之樂節之
豈國君之禮歟今夫二十而冠可以舞大夏則冠之用
樂不足疑矣

　　昬禮

　　孔子曰嫁女之家三夜不息燭思相離也取婦之家三
日不舉樂思嗣親也記曰昬禮不用樂幽陰之義也樂
陽氣也遂人以樂昬擾甿古者婚禮在所不賀嘉事在
所不善况取婦之家可舉樂乎蓋取婦之禮本以嗣親
也既老矣而以子婦嗣之傷之可也樂之非也昔裴嘉
有婚㑹薛方士預焉酒中而樂作方士非之而出王通
聞之曰薛方士知禮矣然猶在君子之後乎蓋善其知
禮而不善其不預告之也雖然取婦之家必為酒食以
召鄉黨僚友雖曰以厚其别亦不舉樂也舉之其在三
日之後乎前乎三日而舉樂是忘親也後乎三日而不
舉樂是忘賓也不忘親仁也不忘賓義也先王制禮豈
逺乎哉節文仁義而已矣至於遂人以樂昏者權以擾
無知之甿故也

　　燕族人

　　古者燕族之禮宰夫為主異姓為賓王與族人燕於堂
后帥内宗之屬燕於房其物餚蒸所以合好也其食世
降一等所以辨親疏也昭穆以序之所以明世次也夜
飲以成之所以别異姓也若夫几席之位升降之儀脫
屨而坐立監相禮羞庶羞以盡愛爵樂無筭以盡驩其
大率蓋與諸侯燕禮不異諸侯燕族人與父兄齒雖王
之尊蓋亦不以至尊廢至親也

　　飫族人

　　古者合族之禮方其無虞則有燕以申好而其儀多及
有大疑則有飫以圖事而其禮簡國語曰王公之有飫
禮將以講事成章建大徳昭大物故立成禮烝而已傳
曰武王克商作詩以為飫歌名之曰支以遺後人使永
監焉以其戒謹尤在於厭飫之時故也

　　賓射　　饗射　　燕射

　　周官樂師燕射帥射夫以弓矢舞眡瞭掌凡樂事賓射
皆奏鐘鼓笙師凡饗射共其鐘笙之樂鐘師凡祭祀鼓
其金奏之樂饗食賓射亦如之典庸器凡祭祀帥其屬
而設筍虡饗食賓射亦如之由此觀之射有五一曰大
射二曰燕射三曰饗射四曰賓射五曰鄉射其射雖不
同至於循聲而發以鐘鼓為節一也聖朝嘗講習射曲
讌之禮第奏樂行酒進雜劇而已臣恐未合先王之制
也

　　投壺

　　古者燕飲有投壺之禮故投籌謂之矢勝算謂之馬賛
其禮則以司射實其算則以射中弦其詩則以射節之
貍首鼓其節則以射鼓之半而釋算數算勝飲不勝皆
與射禮相類則投壺亦兵象人情所惡也飲酒相樂人
情所欲也先王因人情所欲而寓所惡使樂為之而不
憚則平日所習乃異日所用也昔晉侯與齊侯宴投壺
祭遵臨戎雅歌投壺然則投壺之樂鼓各有節豈間於
貴賤軍國為哉然投壺輕於射禮故用鹿中而已鄭氏
謂用鹿中者大夫士之禮是以射禮言投壺非也後世
有驍壺之樂豈古遺制歟古之射禮天子奏騶虞諸侯
奏貍首卿大夫奏采蘋士奏采蘩而投壺特奏貍首者取
其樂時㑹故也然諸侯奏貍首可也大夫亦奏之者其
猶鄉射大夫奏騶虞歟

　　冊命中宫

　　唐制納后之禮將行納采皇帝臨軒命太尉為使宗正
少卿為副太樂令設宫架於殿庭如元日之儀鼓吹備
而不作皇后受冊臨軒命使如納采命使之儀皇后重
翟入大門鳴鼓受羣臣賀帝㑹羣臣並如正至儀唯樂
備而不作以全幽陰之義也聖朝之制並遵唐舊其所
異者特改納后為聘爾晉帝迎后無舉麾鳴鐃之條其
鼓吹備設而不作

　　冊命東宫

　　唐制臨軒冊命皇太子之禮太樂令展宫架於殿庭帝
袞冕御輿以出鼓吹振作奏太和之樂帝即御坐樂止
舍人引皇太子入門就位作舒和之樂至位樂止中書
令讀冊畢皇太子再拜受命以退初行樂作出門樂止
惟冊妃鼓吹備而不作聖朝采用有唐故事皇太子出
入宫架作正安之樂仁宗初即儲邸真宗皇帝詔别造
明安之曲以行禮亦一時盛典也

　　帝幸東宫　　東宫讌㑹

　　東宫見保傅

　　軒架







　　歌








　　舞








　　三王教世子必以禮樂安得不設樂乎故梁武帝天監
中東宫新成皇太子出宫後於崇正殿宴㑹司馬褧請
奏金石軒架之樂賀瑒請備文武二舞元㑹上夀奏介
雅亦殆先王之制也隋太子勇元正張樂受賀宫臣及
京官北面稱慶不亦僣乎唐先天初皇太子令宫臣就
率更寺閱女樂而賈魯以敗國亂人諌之何其忠之至
邪至於帝幸東宫晉武盖嘗用鼓吹矣東宫見保傅唐
制蓋嘗設樂矣

　　冊命王公

　　梁制諸臨軒日太樂令步置宫架鐘鼔及諸樂器宿架
於殿庭太樂令入殿下立樂人以次位於架後上水五
刻奏樂王公以下殿前位北向西上重行立定黄門侍
郎舉麾殿下掌故亦舉麾(自此作樂止樂皆同)樂止帝服衮冕虎
賁應鞞如常儀奏皇雅黄鍾格鐘磬作大吕太蔟夾鍾
姑洗仲吕動者皆應鼓吹振作帝升座鼓鐘止謁者引
䕶王著空頂黒介幘黄紗單衣執召板入奏俊雅夷則
格鐘磬作夾鍾參作鼓吹振作王就位北向立樂止王
再拜興謁者引䕶如初王出奏夤雅夷則鐘磬作夾鍾
參作鼓吹振作王出畢樂止王公以下皆再拜謁者引
出奏俊雅林鍾格鐘磬作太簇參作鼓吹振作王公以
下出畢樂止帝興奏皇雅㽔賓格鐘磬作林鍾夷則南
吕無射應鍾靜者皆應鼓吹振作侍臣以下從至閤樂
止唐制因之亦展宫架受冊者服朝服帝服絳紗𫀆通
天冠出入奏太和之樂若冊三師三公親王帝服衮冕
鼓吹令設十二案受冊者入門奏舒和之樂皆一時盛
典頗為榮觀者也聖朝復而行之不亦可乎右者命將
帥遣使者尚皆有樂况冊命王公歟晉咸康中臨軒遣
使拜太傅太尉司空儀注太樂有宿架殿庭之文其儀
注雖起於後世亦可祖述而行也

　　冊命婦

　　唐制冊命婦之禮二品以上典儀設冊使於肅章門外
使者公服登朝堂乘路備鹵簿鼓吹亦一時之制不可
格于後

　　讀時令

　　漢儀太史每嵗上年厯先立春立夏大暑立秋立冬常
讀五時令帝所服色倣之無聞有用樂之事唐讀時令
於明堂及太極殿太樂令設宫架於聽政之庭帝將出
奏太和至太極門樂止出太極門奏采茨出嘉徳門樂
止駕動警蹕鼓吹振作而行帝降路御輿大次羣臣就
位刑部以月令置案令史對舉立於武官五品東南帝
入門樂作即御坐樂止通事舍人引王公以下入就北
面坐公入門奏舒和至位樂止詔延王公升樂作解劒
樂止刑部引案立於陛下侍中跪奏請讀月令制可刑
部奏令升階王公以下並就坐既事王公以下復位公
初行樂作至位樂止再拜而出樂止帝興樂作出便次
樂止入嘉徳門奏采茨至太極門樂止入太極門奏太
和至閤樂止其制雖起於漢唐然其意乃所以調四時
和陰陽諧萬民遂萬物其用禮樂亦應一時以義起以
理作要之亦不失周人讀邦法之實也聖朝誠略倣而
行之以完闕典亦甚盛之舉也

　　總論

　　周官大宗伯以嘉禮親萬民以飲食之禮親宗族兄弟
以昬冠之禮親成男女以賓射之禮親故舊朋友以饗
燕之禮親四方之賓客以脤膰之禮親兄弟之國以賀
慶之禮親異姓之國至唐引而伸之其儀五十焉一皇
帝加元服二皇帝納后三皇帝正至受皇太子朝賀四
皇后正至受皇太子朝賀五皇帝正至受皇太子妃朝
賀六皇后正至受皇太子妃朝賀七皇帝正至受羣臣
朝賀八千秋節受羣臣朝賀九皇后正至受羣臣朝賀
十皇后受外命婦朝賀十一皇帝於明堂讀春令十二
讀夏令十三讀秋令十四讀冬令十五養老于太學十
六臨軒冊皇后十七臨軒冊皇太子十八内冊皇太子
十九臨軒冊王公二十朝堂冊諸臣二十一冊内命婦
二十二遣使受官爵二十三朔日受朝二十四朝集使
相見二十五皇太子加元服二十六太子納妃二十七
太子正至受羣公賀二十八太子正至受宫臣賀二十
九太子與師傅相見三十受朝集使參辭三十一親王
冠三十二親王納妃三十三公主降嫁三十四三品以
上冠三十五四品五品冠三十六六品以上冠三十七
三品以上婚三十八四品五品婚三十九六品以下婚
四十朝集使禮見及辭四十一任官初上四十二鄉飲
酒四十三正齒位四十四宣赦書四十五羣官詣闕上
表四十六羣官起居四十七遣使慰勞諸蕃四十八遣
使宣撫諸州四十九遣使諸州宣制五十遣使諸州宣
赦書然周之禮雖有吉凶軍賓嘉之别亦皆不過五而
止爾唐則吉禮五十五賓禮六軍禮二十三嘉禮五十
凶禮十八其煩如此不亦失大禮必簡之意乎臣聞古
者大有為之君治定必先制禮功成必先作樂誠以治
道急務有在於此也古人嘗謂禮樂必待百年而後興
君子尚竊遲之以為不忠不恕之論况聖代祖宗之盛
重熙累洽幾二百年而禮樂獨未興乎推之天意真若
有待伏惟陛下以至徳繼統期月之間大功數十寰海
之内萬物盛多天將顯相陛下興禮樂之時也臣家世
之學大槩淵源六藝折中周孔排異端尊聖人使百家
異學莫能少竄其說雖名正禮樂而實翼諸經也陛下
誠詔大臣講求故實起千載絶文完一代盛典襲五經
而六之所以粉澤太平褒揚先烈被後世垂無窮則千
載一時之盛此其㑹也顧雖五帝不足六三王不足四
况漢唐區區鄙陋苟簡之制豈足為今日道哉揚雄有
云吾見諸子之小禮樂不見聖人之小禮樂也惟陛下
加意焉













　　樂書卷二百

