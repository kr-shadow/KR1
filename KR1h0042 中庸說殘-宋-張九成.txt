#+TITLE: 中庸說殘-宋-張九成
#+DATE: 2016-06-11 12:20:44
#+SOURCE: github.com/kanripo/KR1h0042 master 32d4438a                
中庸說卷第一
　　　　　　　無垢先生范陽張　九成
　中庸說
喜怒哀樂未發謂之中發而皆中節謂之和
和即庸也變和爲庸以言天下之定理不可
易也此一篇子思所聞於曽子聖道之尤粹
者也學者不可以不思
天命之謂性率性之謂道脩道之謂教
　性道教三者之難名也乆矣子思傳曽子之
道以其所踐履而自得者爲天下後丗別白
　而言之使學者知所適從焉其有功於名教
　也大矣天命之謂性此指性之本體而言也
　率性之謂道此指人之求道而言也脩道之
　謂教此指道之運用而言也天命之謂性第
　賛性之可貴耳未見人収之爲己物也率性
　之謂道則人體之爲己物而入於仁義禮智
　中矣然而未見其設施運用也脩道之謂教
　則仁行於父子義行於君臣禮行於賔主智
　行於賢者而道之等降隆殺於是而見焉中
　庸之名立於此三者矣天命之謂性喜怒哀
樂未發以前者也所以謂之中率性之謂道
此戒愼恐懼於不睹不聞以養喜怒哀樂未
發以前之理此所以求中也至於脩道之謂
教則以天命之性率性之道而見於用發而
皆中節矣所以謂之庸也子思立此三句非
見入深微學臻聖地其能爲此言乎盛矣哉
道也者不可須臾離也可離非道也
　此言道之所以爲道也夫率性之謂道則舎
　性而求道皆非所謂道也是則君子之求道
豈可須臾舎性而求哉戒愼不睹恐懼不聞
　可也使其不睹不聞處微有私意間之則非
　性之本位而墮於人欲矣人欲豈道也哉故
　曰可離非道也蓋當其離處即是非道此率
　性所以謂之道
是故君子戒愼乎其所不睹恐懼乎其所不聞
莫見乎隱莫顯乎微故君子愼其獨也
　此指以率性之路不可須臾離之義也惟性
　不可須臾離故於不睹不聞處每致意焉夫
戒愼乎其所不睹恐懼乎其所不聞况於稠
　人廣衆合堂同席之間其有不戒愼恐懼者
乎此正合内外之道不可須臾離之本也夫
不睹不聞少致其忽冝若無害矣然而怠忽
之心巳顯見于心目之間昭昭乎不可掩也
其精神所發道理所形亦必有非心邪氣雜
於其間不足以感人動物而招非意之辱求
莫爲之禍焉此君子所以愼其獨也誠諸中
形諸外不可掩如此嗚呼其可忽哉惟一意
戒愼恐懼以養喜怒哀樂未發以前之理此
善求中之道也
喜怒哀樂之未發謂之中發而皆中節謂之和
中也者天下之大本也和也者天下之逹道也
致中和天地位焉萬物育焉
中衍天命之義和衍脩道之義喜怒哀樂之
未發此指言性也故謂之中發而皆中節此
所謂發也故謂之和中指性言故爲大本和
指教言故爲逹道未發以前戒愼恐懼無一
毫私欲巳發之後人倫之序無一毫差失此
天地萬物之宗也所以言天地位於此萬物
育於此嗚呼天地萬物皆在吾中和中則中
　和之用亦大矣學者不可不勉
仲尼曰君子中庸小人反中庸君子之中庸也
君子而時中小人之中庸也小人而無忌憚也
　天命之謂性此所謂中也率性之謂道此所
　以養中也脩道之謂教此所謂庸也當喜怒
哀樂未發以前君子戒愼恐懼此率性也及
喜怒哀樂巳發之後君子行人倫之序此脩
道也夫方當率性時戒愼恐懼於不睹不聞
　處此學者之事也及其深入性之本原直造
所謂天命者在我然後爲君臣父子兄弟夫
　婦之教以幸於天下至於此時聖人之功用
　興矣此所以謂之中庸也然而君子小人名
　雖不同豈無喜怒哀樂乎喜怒哀樂未發時
　君子則恐懼戒愼以率之小人則何所不至
　哉豈知所謂率也喜怒哀樂巳發時君子則
　出爲君臣父子兄弟之教小人則入於放辟
　邪侈矣豈知所謂脩也謂小人無中庸之本
　則不可謂小人能行中庸又不可此不可不
　辨也然而喜怒哀樂巳發之後則謂之和和
　何自而來哉自中而巳矣中旣爲和則不得
　謂之中矣不謂之中而謂之和似於潜養之
　功爲弗著也故謂之時中以言和自中來也
　時中即和也盖中不可執一也以時而巳矣
　如時可以仕則仕爲中時可以止則止爲中
　可以速可以乆皆以時而爲中中不可執一
　也如此且合天下而論之則洛爲中自燕而
　望洛則燕自有中也而洛爲偏矣自越而望
　洛則越自有中也而洛亦爲偏矣故處天下
　時則當以洛爲中至於處燕越之地各中其
　所謂中可也豈可以執一哉此所以謂之時
　中也小人樂聞時中之說乃同乎荒俗合乎
　汚丗時尚縱横吾爲蘇張時尚虚無吾爲衍
　晏此竊時中之名而略無忌憚者也此所以
　爲小人也然則君子之學其可不愼乎夫率
　性之謂道旣謂之率則是已發矣安得謂之
　中也曰率之爲言以見無須臾離也旣未離
　本位惡得謂之發乎誠如是說脩道豈巳離
　性而爲之哉曰吾甞言之矣率性之謂道此
　學者之事也至於聖人則自率性直造天命
　之本於是有乾坤造化制爲人倫之序以幸
　天下此所謂和也所謂天下之大本逹道所
謂天地位萬物育所以成中庸之名也此不
可以離不離名之也其理微矣不可不致思
焉
子曰中庸其至矣乎民鮮能乆矣
戒愼恐懼以養其中人倫之序以宣其和惟
聖人能終始之至於尋常之人一息之暫且
　不能安而况乆乎夫天地位於此萬物育於
　此中庸之爲至徳可不言而喻也
子曰道之不行也我知之矣知者過之愚者不
及也道之不明也我知之矣賢者過之不肖者
不及也人莫不飲食也鮮能知味也
戒愼不睹恐懼不聞以飬其中則發而中節
　必爲人倫之序以宣其和此中庸之本也然
知者知之太過而愚者又不及知焉旣巳知
　之太過與夫不及知其能行乎此道之所以
　不行也賢者行之太過而不肖者又不及行
焉旣行之太過與夫不及行此道之所以卒
　不明也夫戒愼不睹恐懼不聞此養中之法
也太過於此則失養中之法不及乎此安知
養中之法君子欲求中庸要當於戒愼不睹
恐懼不聞中得味則識中之本矣若夫不能
守此法而用意過當與夫一出一入而欲求
中是猶終日飲食而不知味也味乎味乎當
優㳺涵泳於不睹不聞時可也
子曰道其不行矣夫子曰舜其大知也與舜好
問而好察邇言隱惡而揚善執其兩端用其中
於民其斯以爲舜乎
　知者過之愚者不及賢者過之不肖者又不
　及審如是道其不行矣夫豈有是理哉自有
　行之者矣行之者其誰耶大舜而巳矣舜所
　以爲大知者以知戒愼不睹恐懼不聞以養
　其中而無過不及也夫戒謹不睹恐懼不聞
　其所以爲養中者乃在心術之内也至於形
　之於外則變爲好問好察邇言隠惡揚善矣
　甞試遡好問好察邇言隠惡揚善之心而上
　之即戒愼不睹恐懼不聞之心也戒愼恐懼
　以養此中則無過不及之端好問而好察邇
　言隠悪而揚善此中則亦無過不及矣執過
　不及之端而用其中於民則民皆知戒愼不
　睹恐懼不聞其形之於外則亦盡人之情也
　好問好察邇言隠惡揚善而不敢忽矣舜之
所以爲知者以能用戒愼恐懼之心變而爲
好問好察邇言隠惡揚善之實也夫好問好
察邇言則盡人之情不敢斷以己意隠惡揚
善則惡念消亡善端融洩其戒愼恐懼可知
矣此所以能盡中庸之道也學者欲識中庸
當於舜觀之
子曰人皆曰予知驅而納諸罟擭䧟阱之中而
莫之知辟也人皆曰予知擇乎中庸而不能期
月守也
　人皆用知於詮品是非而不知用知於戒愼恐
　懼人皆用知於機巧術數而不知用知於喜
　怒哀樂未發巳發之間惟不留意於戒愼恐
　懼故曰自驅而入於罟獲䧟阱嗜慾貪鄙之
　中而不自知惟不留意於喜怒哀樂未發巳
　發之間故雖中庸之理潜見而不能期月守
　也使移詮品是非之心於戒愼恐懼其知孰
　大焉使移機巧術數之心於喜怒哀樂未發
　已發之間其知又孰大焉此篇直指學者用
　知處故舉舜所以爲大知之事在前而又立
　此說於後其左右表裏發明中庸之學也切
矣學者當審之
子曰回之爲人也擇乎中庸得一善則拳拳服
膺而弗失之矣
　人皆知機巧術數之爲知而不知擇乎中庸
　守以期月之爲知惟顔子則進乎此矣此孔
　子所以稱之於守以期月之後也夫喜怒哀
樂巳發未發之間所謂中庸也差之毫釐繆
　以千里其可不精擇之哉顔子戒愼恐懼超
　然悟未發已發之機或於喜處或於怒處至
於哀處樂處一得天命之性所謂善者則深
　入其中人欲都亡我心皆䘮人第見其拳拳
服膺而弗失耳而不知顔子與天理爲一無
　一毫私欲横乎其間而不識不知我真無有
矣而况人欲乎此中庸之妙也舜發於好問
　好察邇言隠惡揚善之間而顔子深居乎服
􁊅拳拳之内盖所以表裏之也非深造自得
　誰能識之
子曰天下國家可均也爵禄可辭也白刃可蹈
也中庸不可能也
　均天下國家辭爵禄蹈白刃感慨或能爲之
　此血氣也用以求中庸難矣中庸不在血氣
　中惟戒愼不睹恐懼不聞者能得之故曰可
　均可辭可蹈而不用此以能中庸也有此則
　是血氣非中庸也嗚呼余觀於易乃知中庸
　之難守也且均天下國家辭爵禄壯哉其勇
　也而非所謂大壯易曰雷在天上大壯夫雷
　在天上其壯爲如何哉然而君子體此壯以
　在心止於非禮勿履而巳是知均天下國家
　辭爵禄蹈白刃未爲壯而守中庸者之爲壯
　也且戒愼不睹恐懼不聞即雷在天上大壯
也即非禮勿履也即中庸也即天理也其可
　以血氣爲之乎惟血氣消盡中庸見矣君子
　不可不察也
子路問強子曰南方之強與北方之強與抑而
強與寛柔以教不報無道南方之強也君子居
之祍金革死而不厭北方之強也而強者居之
故君子和而不流強哉矯中立而不倚強哉矯
國有道不變塞焉強哉矯國無道至死不變強
哉矯
　子路聞可均可辭可蹈中庸不可能之語以
　謂中庸之強當如何夫子知子路之所謂強
　者不過血氣耳中庸之中非血氣所得停留
　者也故設爲三問以斥血氣之強南方之強
　北方之強與夫子路之強皆血氣也非中庸
　也然而衽金革死而不厭謂之血氣之強可
　也寛柔以教不報無道君子居之是亦足矣
　乃謂之血氣之強何哉蓋強當從戒愼不睹
　恐懼不聞中來則此強爲中庸之強若乃山
　川風氣使之如此而中無所得焉豈非血氣
　云乎子路天資好勇其鼓琴也流入北鄙其
　言志也則曰師旅此北方之強也故曰而強
　者居之然則何以爲中庸之強也曰和而不
　流此喜怒哀樂之中節也故其強矯然不撓
　中立而不倚此喜怒哀樂未發時也故其強
　亦矯然不撓惟戒愼不睹恐懼不聞潜養中
　和以至如此之強故其見於用也遇有道之
　丗則此中和不變於厄塞之節故其強矯然
　不撓遇無道之丗則此中和脅之以死而亦
　不變其節故其強矯然不撓夫不變者乃不
流不倚之發也矯之爲言剛毅之貌非矯揉
之矯也此一字係重輕學者不可造次夫中
庸一以理爲主非從戒愼恐懼中來安得如
此之妙乎其與血氣之強相逺矣子路聞之
得不悼其平時之無益而潜養之不可巳乎
學者不欲遇天下之變則巳如欲遇天下之
變其於中庸豈可不留意乎
子曰素隠行怪後丗有述焉吾弗爲之矣君子
遵道而行半塗而廢吾弗能巳矣君子依乎中
庸遯丗不見知而不悔惟聖者能之
　中庸之爲徳不可作也亦不可止也戒愼不
　睹恐懼不聞謂之作而非作謂之止而非止
　所以能養中庸也素隱謂終身行乎隱晦中
　庸在隠晦則隱晦而巳矣安可作也儻微有
　作意至行怪以釣名則非中庸也此聖人所
　以不爲焉遵道而行謂率性也中庸在率性
　則率性而巳矣安可止焉儻有止意至半塗
　而不進則非中庸也此聖人所以不巳焉欲
　識中庸要處請於弗爲弗巳而味之弗爲弗
　己即戒愼恐懼也彼其半塗而廢君子則依
乎中庸依則弗巳之謂彼其素隱而行怪君
子則遯丗不見知而不悔不悔則弗爲之謂
夫所以能不悔者中庸之力也故曰惟聖者
能之余甞求聖人而不可得今乃知止在喜
怒哀樂未發處耳豈不近乎子思明示天下
人以入路且曰戒愼不睹恐懼不聞聖人門
庭蕩蕩明白如此吾儕何爲而不舉鞭乎學
者冝愼思之
君子之道費而隱夫婦之愚可以與知焉及其
至也雖聖人亦有所不知焉夫婦之不肖可以
能行焉及其至也雖聖人亦有所不能焉
君子之道即中庸也中庸不離喜怒哀樂未
發巳發之間此日用所不免者也豈非費乎
費當爲費用之費雖夫婦之愚不肖豈有無
喜怒哀樂者乎此所謂可以與知可以能行
者也然而由戒愼不睹恐懼不聞以養喜怒
哀樂使爲中爲和以位天地育萬物雖聖人
猶皇皇汲汲自謂有所不知有所不能焉豈
非隱乎蓋自以爲知自以爲能則止矣止非
中庸也惟若有所不知有所不能則戒愼恐
懼其敢一日而巳乎此理微矣力行者能識
之非口舌所能辨也
中庸說卷第一
中庸說卷第二
　　　中庸
天地之大也人猶有所憾故君子語大天下莫
能載焉語小天下莫能破焉
此中庸之所以爲大也夫天地雖大而不免
有日月薄蝕彗孛飛流山川震動草木倒植
　寒暑失中雨暘差序水旱相繼札瘥流行此
　人所以不免有憾也然則財成其道輔相其
　冝彌綸範圍眞有待於中庸耳豈如中庸之
　君子語其大則天地位焉萬物育焉人豈有
　憾乎此天下所以莫能載也語其小則跋行
　喙息蠉飛蠢動皆待之以順適此天下所以
　莫能破也夫中庸之道賛天地之化育如此
　而其要止在喜怒哀樂未發巳發之間而巳
　而其所以入之之路又止在戒愼不睹恐懼
　不聞而巳學者胡爲不少致思乎
詩云鳶飛戾天魚躍于淵言其上下察也君子
之道造端乎夫婦及其至也察乎天地
　夫君子之道所以大莫能載小莫能破以其
戒愼不睹恐懼不聞察於微茫之功也戒愼
　恐懼則於未形之先未萌之始巳致其察矣
　察之之至至於鳶飛魚躍而察乃在焉夫能亂
　人之徳而居人倫之先者夫婦是也欲識不
　睹不聞之實當於夫婦而察之故君子之察
　必造端乎夫婦使夫婦之道正則天地之道
　皆正矣其要如此安可不察耶察之如何非
　心一形邪意一作無不見其所自起知其所
　由來戒愼恐懼而不敢肆焉察之旣熟豈特
　夫婦間哉則凢象生於見形起於微上際下
　蟠察無不在所以如鳶之飛于天如魚之躍
　于淵察乃隨飛躍而見焉而况日月星辰之
　運動山川草木之流峙乎顧惟此察始於戒
　愼恐懼而巳戒愼恐懼以養中和而喜怒哀
樂巳發未發之間乃起而爲中和大含元氣
　而天下莫能載小入無間而天下莫能破察
　之之功如此君子於愼獨之學其可忽耶
子曰道不逺人人之爲道而逺人不可以爲道
詩云伐柯伐柯其則不逺執柯以伐柯睨而視
之猶以爲逺
　率性之謂道道豈逺人哉人具有此性又安
　可舎已之性而求道哉性外無道道外無性
舎人之性而欲求道猶適越而北向趨燕而
南奔雖駕駿馬乗輕車卒歳窮年殆見其無
所得耳夫執柯以伐柯可謂近矣然而猶以
爲逺者以性較之也若人之性當幾即是因
體即明非兩物也伐柯而視柯猶是兩物也
柯外有柯豈非逺乎若乃人即爲道不待它
求其與伐柯異矣聖人明辨細微至於如此
學者率性其可不致精乎
故君子以人治人改而止忠恕違道不逺施諸
已而不願亦勿施於人
　人即性也君子旣率性而得道天下之人有
　不由乎道者以迷其性也君子則以我之性
覺彼之性其寓之簠簋爼豆制度文章以至
鍾皷管磬竽笙環珮元酒大羮􁃚蕭鬰鬯之
間者無非覺其性也使其由此以見性則自然
由乎中庸之道而向來無物之言不常之行
皆掃不見迹矣夫君子所以區區如此者止
欲其率性由道而巳旣巳率性由道復有何
事哉故得其改則止矣此忠恕之道也夫恕
由忠而生忠所以責己也知己之難克然後
知天下之未見性者不可深罪也故人有平
生爲惡使一見性本不蹈前轍則君子止矣
不復更責矣豈非忠恕乎忠恕去道如此之
近者以施諸已而不願亦勿施於人而巳且
吾巳改過而率性使人之責己尚不巳吾意
豈不以其爲太甚乎中庸道中無太甚也由
是可以知聖人之存心
君子之道四丘未能一焉所求乎子以事父未
能也所求乎臣以事君未能也所求乎弟以事
兄未能也所求乎朋友先施之未能也
君子由戒愼不睹恐懼不聞深致其察故其
形於外也如大舜之好問而好察邇言隱惡
而楊善如顔子之擇乎中庸得一善則拳拳
服膺而弗失如詩人之察鳶飛魚躍如君子
之察乎天地故自不睹不聞處察之以至於
丗間人情無所不致其察先察知一己之難
克而後察見天下皆爲可恕之人不敢妄責
備焉每事先求乎已之所能行者然後推之
以善天下凢施諸己而不願者亦不敢以施
　諸人而已之所願者則推而行之與天下同
　其樂此所以爲中庸之道而深原其功乃自
　於戒愼恐懼以致其察之功也明乎此說則
　君子之道四如子事父臣事君弟事兄朋友
　先施之皆曰求者蓋所以致其察也人倫之
　大而致其察則天下之理無遺餘矣察子之
　事父吾未能安敢責父之愛子乎察臣之事
　君吾未能安敢責君之禮臣乎察弟之事兄
　吾未能安敢責兄之友弟乎察朋友先施之
　吾未能安敢責朋友之必信乎此忠恕之道
　也夫自以爲能則止矣故終身不能自以謂
　未能則皇皇汲汲其敢巳耶如前言聖人有
　不知有不能而此言未能此意深矣學者不
　可忽也夫聖人常處於不知不能未能之地
　以見其皇皇汲汲無敢巳焉之意此所以無
　所不知無所不能且於穆不巳天之所以爲
　天純亦不巳文王之所以爲文王使聖人於
　君子之道四自以爲能則巳矣其責備於天
　下豈不深乎巳非天之理也如韓愈作羑里
　操曰臣罪當誅兮天王聖明此深見文王之
心臣以事君未能之意舜祗載見瞽瞍負罪
引慝此亦子之事父未能之意儻文王以爲
能則懟君舜以爲能則怨父中庸之道於此
　二事可見矣非於不睹不聞處深致其察又
烏能推之人倫若是其微哉是故君子愼其
　獨也
庸徳之行庸言之謹有所不足不敢不勉有餘
不敢盡言顧行行顧言君子胡不慥慥爾
自戒愼恐懼事致其察其發見於忠恕是故
　其爲行也則爲庸徳之行其爲言也則爲庸
　言之謹庸者非不足亦非有餘適當其可者
　是也夫惟戒愼恐懼則不足者不敢不勉以
　至於此有餘者不敢盡發以過於此所謂中
　庸也戒愼恐懼則常致其察是故當其言也
　則於言察其行當其行也則於行察其言顧
　者察也夫中庸之道如此君子胡不戒愼恐
　懼事致其察以慥慥於此地乎慥慥者不巳
　之謂也
君子素其位而行不願乎其外素冨貴行乎冨
貴素貧賤行乎貧賤素夷狄行乎夷狄素患難
行乎患難君子無入而不自得焉
忠恕之道其至矣乎盡其在我而不責於人
素其位而行盡其在我也不責備於人不願
乎其外也涵泳乎忠恕之中郁如三春薰如
醇酎何所往而不可乎素猶雅素之素舜之
若將終身者是也使終身冨貴則以忠恕之
道行乎冨貴若堯是也終身貧賤則以忠恕
　之道行乎貧賤若顔子是也素夷狄則以忠
　恕之道行乎夷狄若箕子是也素患難則以
　忠恕之道行乎患難若孔子是也冨貴貧賤
　夷狄患難皆天之所以命我者吾其如之何
　哉姑聽之而巳矣然吾有忠恕之道無入而
　不自得故盡其在我不責備於人是以戒愼
　恐懼不敢使一毫私意介乎其心而寛夷平
　易優㳺怡愉衎衎如也融融如也自得之道
　㮣在乎此嗚呼忠恕其至矣乎
在上位不陵下在下位不援上正己而不求於
人則無怨上不怨天下不尤人故君子居易以
俟命小人行險以儌幸子曰射有似乎君子失
諸正鵠反求諸其身
　此言君子自戒愼不睹恐懼不聞醖釀成中
　庸之道處上下天人之間無所不用其忠恕
　也其在上也以忠恕待人故不陵下其在下
　也以忠恕自處故不援上援者欲己與之齊
　也夫爲上所陵爲下所援而不以忠恕處其
　間則不能無怨憾矣君子力行忠恕之道正
　己而不求於人故處陵忽干援之中其心泰
　然無絲毫之怨以至身行於貧賤憂患禍難
　䘮失不可堪處之間一皆以忠恕爲樂若將
　終身于此而不動焉夫何怨天尤人之有此
　無他君子居忠恕以應天命而巳易者忠恕
　之謂若夫小人則不能安於忠恕至於䘮名
　失節以求合于上卒不免於患難徒使身名
　兩失而已此行險以徼幸者也其所以如此
　者以其平時不知愼獨之學不留意於戒愼
　不睹恐懼不聞以養中庸之道而察忠恕一
　貫之理耳射有正鵠賔射之侯則謂之正大
　射之俟則謂之鵠使吾内志正外體直持弓
　矢審固則賔射必不出正大射必棲於鵠此
　必然之理也使在我有杪忽之差則在彼有
　㝷丈之失矣然則失諸正鵠豈正鵠之罪哉
　吾内志不正外體不直以至持弓矢不審固
　之罪也猶之爲上所陵爲下所援不得處冨
　貴安平而每遇貧賤憂患禍難䘮失若天所
　不祐人所不歸者豈上下天人之罪哉皆吾
　戒愼恐懼不至而中和之理不發見不足以
　感發天下之幾也使誠中和天地且位於此
　萬物且育於此况上下天人之間乎誠知此
　理方且戒愼恐懼正已之不給又何暇責備
　於人乎此所以爲中庸也
君子之道譬如行逺必自邇譬如登髙必自卑
詩曰妻子好合如皷瑟琴兄弟旣翕和樂且耽
冝爾室家樂爾妻孥子曰父母其順矣乎
　此言君子推忠恕之効也夫欲知戒愼不睹
　恐懼不聞之効當於忠恕卜之欲知忠恕之
　効當於父母卜之使父母順適則忠恕之効
　著矣故有登髙行逺之譬夫行逺必自邇登
　髙必自卑妻子兄弟邇也卑也欲父母順適
　必自妻子合兄弟和始豈非父母髙逺而妻
　子兄弟卑近乎使妻子好合如皷瑟琴推之
　於兄弟則兄弟旣翕和樂且耽矣夫人爲人
　冝於室家樂於妻拏想其爲人曲盡在我之
　理深識人情之微莊肅恭謹寛夷平易以此
　心事父母父母其有不順乎使其不知戒愼
　恐懼之理待己甚輕責人甚重則於妻子必
　不合於兄弟必不和一家之内妻子兄弟如
　此父母豈得順適乎此不孝之子也夫在妻
　子爲合在兄弟爲和在父母爲順此一理也
　今於妻子兄弟父母如此原其所以以不知
　忠恕之理也不知忠恕之理以不知戒愼不
睹恐懼不聞之理也是以君子於愼獨之學
　不可須臾離
子曰鬼神之爲徳其盛矣乎視之而弗見聽之
而弗聞體物而不可遺使天下之人齊明盛服
以承祭祀洋洋乎如在其上如在其左右詩曰
神之格思不可度思矧可射思夫微之顯誠之
不可揜如此夫
　鬼神在明則爲中庸中庸在幽則爲鬼神其
實一也明則有禮樂幽則有鬼神是也夫中
庸之要處在戒愼不睹恐懼不聞而喜怒哀
　樂森列于中不可欺者此鬼神之徳也是以
　鬼神之徳雖曰視之而弗見聽之而弗聞然
　天地萬物森然鬼神列于中不可遺也惟鬼
　神之徳如此故足以發天下之敬使皆戒愼
　不睹恐懼不聞而齊戒以肅其身明㓗以敬
　其心盛服以嚴其貌洋洋乎如在其上在其
　左右豈敢有一毫私意哉此正養中庸之幾
　也故引神之格思不可度思矧可射思爲證
　夫有度有射皆私意耳非戒愼恐懼其可以
　享鬼神乎夫鬼神弗見聞而使人聳然不敢
　起非心邪意儼然如在者則以中庸之道發
　於幽者不得不爾嗚呼微之顯誠之不可揜
　其狀乃如此君子之於愼獨其可忽乎
子曰舜其大孝也歟徳爲聖人尊爲天子冨有
四海之内宗廟饗之子孫保之故大徳必得其
位必得其禄必得其名必得其壽故天之生物
必因其材而篤焉故栽者培之傾者覆之詩曰
嘉樂君子憲憲令徳冝民冝人受禄于天保佑
命之自天申之故大徳者必受命
　夫戒愼不睹恐懼不聞其見於舜也内則以
　養中和外則發之於好問好察邇言隱惡而
　揚善與夫大孝之徳夫所以好問所以好察
　所以隱惡所以揚善所以爲大孝皆戒愼恐
　懼之形見也此所謂誠諸中形諸外有不可
　得而巳者夫舜負罪引慝祗載見瞽瞍䕫䕫
　齊慄非戒愼恐懼之形見乎此所以爲大孝
　也且應龍之翔則雲霧滃然而起震風薄怒
　則萬空不約而號使自戒愼恐懼發而爲大
　孝以徳則爲聖人以尊則爲天子以冨則有
　四海之内而宗廟饗之子孫保之者此必致
　之理也夫何故以大徳必得其位必得其禄
　必得其名必得其夀猶石韞美玉則一山爲
　之葱青水懷明珠則一川爲之秀潤天理如
　此何足怪哉蓋天之生萬物初無容心也因
　其材而成之耳如鸞凰爲瑞物自取尊榮鴟
　梟爲妖祥自取彈射楩楠自取棟梁蒲柳自
　取薪爨天亦因其材而成之耳豈能有所損
　益哉栽者本根深固自取培益傾者本根揺
　動自取顚覆亦豈有心哉是以知大徳者自
　取位禄名壽而無徳者自取貧賤刑戮也是
　位禄名壽乃大徳之形見也不如是是吾徳
　之未至也故引嘉樂之詩爲證而斷之曰大
　徳必受命其言判別不疑此所以勉天下之
　爲徳者當始於戒愼恐懼而以位禄名壽以
　卜徳之進否也丗之論者曰孔子大聖人而
　名位禄不著顔子大賢而壽亦不聞斯言欺
　我哉曰學者讀書當識立言之體方論大徳
　受命之理此天下之正理也安得以孔顔爲
　說至於孔顔可謂天理顚倒事之不幸者也
　豈可以爲常談哉然而孔顔之位禄名壽亦
豈可誣也雖不得志於當時而萬丗之後天
子師事巍然南面尊主大國合天下而拜之
大徳者必受命亦可知矣君子第當論大孝
大徳如何至於位禄名壽至與不至盍亦日
日新又日新以警省其所未至乎上以大舜
當年爲則下以孔顔後丗爲準豈不韙哉
中庸說卷第二
中庸說卷第三
　　　　中庸
子曰無憂者其唯文王乎以王季爲父以武王
爲子父作之子述之
　戒愼不睹恐懼不聞則無適而不在中和中
和則無憂也必矣古之人有享斯効者其惟
　文王乎夫中和之中自當有賢父聖子文王
其見之矣以王季爲父是父所作者中和也
　以武王爲子是子所述者中和也文王處賢
　父聖子之間夫何憂哉中和之見於人者即
文王可知矣然則舜以瞽䀻爲父以商均爲
子則中和將何處乎曰中和之見於人當如
文王之無憂至於大舜父子斯天倫之不幸
也不幸豈可以爲常乎學者當知此意中和
之道無所疑矣此不可不辯明焉
武王纉太王王季文王之緒壹戎衣而有天下
身不失天下之顯名尊爲天子冨有四海之内
宗廟饗之子孫保之
　武王纉太王王季文王之緒緒即中和也天
命巳逼民心乆遏乃一戎商而有天下嗚呼
豈得巳哉戎商冝若非中和也是何言歟子
思不曰喜怒哀樂未發謂之中發而皆中節
謂之和乎武王一怒而安天下此怒之中節
也此中和也此太王王季文王之緒也然而
武王之舉危道也聖人之不幸者也其曰不
失天下之顯名與必得之言相並則知武王
之舉危道也聖人之不幸也然而又不失尊
爲天子冨有四海之内宗廟饗之子孫保之
者則以出於中和故其理當如是也
武王末受命周公成文武之徳追王太王王季
上祀先公以天子之禮斯禮也逹乎諸侯大夫
及士庶人父爲大夫子爲士葬以大夫祭以士
父爲士子爲大夫葬以士祭以大夫期之䘮逹
乎大夫三年之䘮逹乎天子父母之䘮無貴賤
一也
　夫武王之中和豈止行之於克殷一事而已
哉又於追王之事見之夫追王乃中和所當
　然也周公承文王武王之中和以行追王太
　王王季之禮與夫推追王之心以行上祀先
　公以天子之禮又推追王之禮以下逹乎諸
　侯大夫及士庶人如父爲士子爲大夫葬以
　士祭以大夫是也夫士而受大夫之祭此追
　王之意下逹於大夫也使父爲庶人子爲大
　夫亦將葬以庶人祭以大夫矣此深察人子
　之心以致意於其先也審如是父爲大夫子
　爲士葬以大夫祭以士抑吾貶吾親就士之
　禮耶追王之意安在哉曰事各有稱葬以大
　夫是䘮從死者之義祭以士是祭從生者之
　義以己之禄祭其先人此意與追王之心一
　等也惟深思者見之儻以丗俗之心以榮辱
吾親非中和之道也至於期之䘮逹乎大夫
　三年之䘮逹乎天子父母之䘮無貴賤一也
皆喜怒哀樂已發之中節者也此天理之自
然者不可加損焉惟事事隱之於心如追王
　如祭以天子如逹乎諸侯逹乎大夫逹乎天
　子無貴賤一也皆輕重中節天理自然無一
毫私意偏倚於其間中和之形見於作用者
　如此不可不致精以求之也至於論名數之
意吕與叔辯之甚詳此不復叙
子曰武王周公其逹孝矣乎夫孝者善繼人之
志善述人之事者也春秋脩其祖廟陳其宗器
設其裳衣薦其時食宗廟之禮所以序昭穆也
序爵所以辨貴賤也序事所以辨賢也旅酬下
爲上所以逮賤也燕毛所以序齒也踐其位行
其禮奏其樂敬其所尊愛其所親事死如事生
事亡如事存孝之至也
　祖廟宗器裳衣時食昭穆貴賤辨賢逮賤序
齒踐位行禮奏樂敬尊愛親事死事亡雖施
　設隱顯未詳然皆文王中和之所發見寓於
　心志事爲之間者如此此文王之志文王之
事也繼志述事者無他第於戒愼不睹恐懼
　不聞處致其察以養中和之理然後深見文
　王之所爲一一皆天理中發見者隨時損益
　而不忘其中和之大此文王之志文王之事
所以望於武王周公者而武王周公所以爲
逹者亦正以是也此所以反覆具載於此篇
則以中庸之徳當如是也若夫名數之學精
微之義則吕與叔龜山先生辯之甚詳此不
復叙
郊社之禮所以事上帝也宗廟之禮所以祀乎
其先也明乎郊社之禮禘甞之義治國其如示
諸掌乎
　郊社之禮宗廟之禮皆自中和中出豈私智
　所爲哉夫郊社之禮禘甞之義此先王深知
　天神地示人鬼之心而即國外之郊以祀天
　國中之社以祭地禘甞之禮以享鬼神不知
　先王居於何地知天神自郊求地示自社求
　人鬼自禘甞求哉夫其數可陳也其義難知
　也明乎郊社之禮禘甞之義治天下國家直
　推此而爲之耳然而禮義徑自何而明哉惟
戒愼不睹恐懼不聞以養中和則天神地示
　人鬼之心皆見於此矣且天地位於此万物
　育於此治國豈能出此理哉是以君子愼其
　獨也
哀公問政子曰文武之政布在方䇿其人存則
其政舉其人亡則其政息人道敏政地道敏樹
夫政也者蒲盧也
　文武之政即中和也布在方䇿書此中和也
　有中和之君子則見文武之心故其政舉無
　中和之人雖如方䇿所言一一行之若王莽
　傳中所載井田賦禄之政無不依三代制作
　然篡逆之臣豈甞夢見中和是以一切顚倒
　天下大亂適以資笑具而巳則其政息復何
　疑哉夫使人誠得中和之道則不疾而速不
　行而至嚬笑之間天下巳丕變矣人道敏政
　猶之地道焉布種下實未及頃刻日夜之息
　一經雨露之潤則勃然而生爲萌爲芽爲幹
　爲枝爲葉以至爲華爲實向來荒虚之地一
　旦青葱秀潤可攬可掬矣以地道敏樹觀之
　則人道敏政可見也蓋地道亦巳得中和故
也然政之變化何止如地道哉繫乎其人如
何耳堯舜率天下以仁則人人如堯舜而比
屋可封桀紂率天下以暴則人人如桀紂而
　比屋可誅眞如蒲盧取螟蛉祝之曰類我類
我乆則皆似之矣使以中和布之於政發起
　天下之中和則江漢之女無思犯禮兎置之
　人莫不好德人人有士君子之行不難到也
　此所以載此章於中庸焉
故爲政在人取人以身脩身以道脩道以仁仁
者人也親親爲大義者冝也尊賢爲大親親之
殺尊賢之等禮所生也在下位不獲乎上民不
可得而治矣
政如蒲盧蒲盧祝螟蛉則螟蛉變爲蒲盧矣
爲政豈不在中和之人乎有中和之人則有
中和之政取中和之人則當以身爲則身中
　和則取人亦中和矣然則何以致身之中和
哉戒愼不睹恐懼不聞以率性可也率性之
謂道故脩身以道即中和見矣然仁者人也
親親爲大義者冝也尊賢爲大親親之殺尊
　賢之等隆殺等降有品節焉一出於仁義而
　巳矣仁人心也義人路也義自仁中出路自
　心中來則所謂義又出於仁也惟仁有品節
　焉此脩道以仁也仁者人也義者冝也其意
　安在曰非矜私意非行小慧坦然與天下同
　其功者此仁也而其用莫大於親親不髙以
　絶物不卑以累己適然得萬事之理者此義
　也而其用莫大於尊賢親有上下故有隆殺
　賢有小大故有等級隆殺等級禮自此而生
　矣此所謂教也脩道之謂教其是之謂歟然
　則中和之理何在而不然哉
故君子不可以不脩身思脩身不可以不事親
思事親不可以不知人思知人不可以不知天
　夫欲行文武之政不可以無人而取人當以
身故身不可以不脩脩身以何爲則以事親
　爲則事親以何爲則以知人爲則知人以何
　爲則以知天爲則何謂天喜怒哀樂未發以
　前天也戒愼不睹恐懼不聞於不睹不聞處
　深致其察所以知天也推知天之心以知人
　則人之幽隱深微無不察矣故賢不肖洞然
　不可亂推知人之心以事親則親之幽隱深
微無不察矣故能先意承志先事幾諫而事
親得其道也事親得其道則脩身之効也脩
　身旣効則以此中和識天下之中和矣故能
　取天下中和之人以行文武中和之政然則
　子思首之以天命之謂性意乃在此其言豈
　不深宻乎學者其可以易而觀之哉
天下之逹道五所以行之者三曰君臣也父子
也夫婦也昆弟也朋友之交也五者天下之逹
道也知仁勇三者天下之逹徳也所以行之者
一也或生而知之或學而知之或困而知之及
其知之一也或安而行之或利而行之或勉強
而行之及其成功一也
和也者天下之逹道也是君臣父子夫婦昆
弟朋友之交皆和之所發見也故謂之逹道
智知此理而行仁覺此理而行勇决此理而
行君臣父子夫婦昆弟朋友之交天下之所
　同故謂之逹道知仁勇一己所自得故謂之
逹徳所以行君臣父子五者在知仁勇所以
　行知仁勇者在誠一者誠也誠即喜怒哀樂
未發以前是也夫是誠也或生而知之若堯
　舜是或學而知之若湯武是或困而知之若
　太甲是所以知之者何物哉誠也知之耳吾
　未能有行焉是未能運用此誠也然有安而
　行之者亦若堯舜是有利而行之者亦若湯
　武是有勉強而行之者亦若太甲是夫行之
　者其何物哉亦誠也是行逹道者知仁勇行
　知仁勇者誠知誠者誠行誠者誠夫誠一耳
　何爲行知仁勇者誠而又知誠者誠行誠者
　亦誠哉此蓋有說也其說安在曰行知仁勇
　者誠也以謂誠如是盡矣而所以知此誠者
其誰乎即誠也知之耳未及行也所以行此
誠者其誰乎即誠也此聖人極誠之所在而
指之也行知仁勇者誠知誠者將以爲它物
耳又是誠耳知未及行行誠者又將以爲它
物耳又是誠耳誠字雖同而行知仁勇之誠
　不若知誠之誠爲甚明知誠之誠又不若行
誠之誠爲甚大也嗚呼誠之爲物如此其可
　以淺易窺之哉此於穆不巳天之所以爲天
純亦不已文王之所以爲文王也其深矣哉
子曰好學近乎知力行近乎仁知恥近乎勇知
斯三者則知所以脩身知所以脩身則知所以
治人知所以治人則知所以治天下國家矣
　行逹道者知仁勇知仁勇自何而入哉此聖
　人所以又指以入知仁勇之路也夫好學必
有所見而然也故謂之知力行必以不能自
　巳而然也故謂之仁知恥必斷然不爲也故
　謂之勇然而不直指好學爲知力行爲仁知
　耻爲勇而曰近者何也近之爲言以言不逺
　也不逺即在此而巳矣第知所以好學者誰
　所以力行者誰所以知耻者誰則爲知爲仁
　爲勇矣夫見於言語文字者皆近之而巳矣
　唯人體之識所以體之者爲誰當幾而明即
　事而解則知仁勇豈他物哉知斯三者則直
　趨知仁勇之路身豈有不脩哉知所以脩身
　則於天下之人皆當開導之使自趨知仁勇
　之路知仁勇天下所同有也故知所以脩身
　則知所以治人知治人之路不出乎知仁勇
　則周旋四顧其所以治天下國家亦不出乎
　知仁勇之路而巳嗚呼豈不簡易明白乎夫
　所謂學所謂行所謂恥何也即戒愼不睹恐
　懼不聞之謂學者不於此入則泛然如萍之
　在水逢風南北有何所寄泊乎此君子所以
　愼其獨也
凡爲天下國家有九經曰脩身也尊賢也親親
也敬大臣也體群臣也子庶民也來百工也柔
逺人也懷諸侯也
　夫知知仁勇則知所以脩身推而極之以至
　於治天下國家其爲天下國家也則散而爲
　九經九經則知仁勇之用也夫時當孟春則
　不期而魚上冰獺祭魚鴻鴈來矣時當孟夏
　則不期而螻蟈鳴蚯蚓出王瓜生苦菜秀矣
　豈孟春孟夏區區號令於魚獺鴻鴈螻蟈蚯
　蚓王瓜苦菜哉一氣之行其法當如是耳審
　乎此使不知知仁勇則巳如其知知仁勇發
　於爲天下國家則亦不期脩身尊賢親親敬
　大臣體群臣子庶民來百工柔逺人懷諸侯
　矣使一事不備必知仁勇未盡其道也誠使
　知仁勇皆盡其道則此九經以次而行不先
　不後不遲不速皆中其㑹矣此天理之自然
　非私智所能爲也嗚呼從戒愼不睹恐懼不
　聞發爲知仁勇其極施於天下國家如此然
　則中庸之爲徳其至矣乎之言一一見矣豈
　欺我哉然而知知仁勇三者則知所以脩身
　以至知所以治天下國家今爲天下國家又
先曰脩身夫前言脩身則能治天下國家今
爲天下國家又曰脩身何也曰中庸之道無
止法也此又於穆不已純亦不已之意唯力
學者乃能識之
脩身則道立尊賢則不惑親親則諸父昆弟不
怨敬大臣則不眩體群臣則士之報禮重子庶
民則百姓勸來百工則財用足柔逺人則四方
歸之懷諸侯則天下畏之
夫自中和之理發於君臣父子昆弟夫婦朋
　友之間變其名爲知仁勇又變其名爲一又
　變其所以逹道者爲九經皆中和之作用無
　往而不中節也夫惟中節故以之脩身則道
　立以之尊賢則不惑以之親親則諸父昆弟
　不怨以之敬大臣則不眩以之體群臣則士
　之報禮重體若四牡之詩所謂有功而見知
　則說是也知謂體悉之也以之子庶民則百
姓勸以之來百工則財用足以之柔逺人則
　四方歸之以之懷諸侯則天下畏之夫所以
立所以不惑不怨不眩所以報禮重所以勸
所以足所以歸所以畏是乃中和之中節故
其効自爾也使吾脩身而道未立吾親親而
怨以至吾懷諸侯而不畏是吾於中和未至
其極也且致中和則天地位於此萬物育於
此九經其有不効乎此君子所以愼其獨也
中庸說卷第三
　　　　　　　　　貳冊之内
寳永三年丙戌八月良辰
　　　　　　　龍菖首座代
　　　　　　　龍奭修褙焉
　跋
　余祖文忠公正色立朝敦尙氣節爲有宋名臣著書垂教卷帙
　宏富其見於宋藝文志者尙書詳說五十卷中庸說一卷大學
　說一卷孝經解四卷論語解十卷鄕黨少儀咸有一德論孟子
　拾遺共一卷心傳錄十二卷語錄十四卷見於郡齋讀書志者
　孟子解三十六卷唐鱠五十卷見於直齋書錄解題者論語拾
　遺一卷言行編遺文共一卷見於玉海者重修神宗實錄二百
　卷見於家傳者經筵講義一卷橫浦家集二十卷雜見他書者
　書傳統論六卷春秋講義一卷標注國語類編及唐詩該無卷
　數其書名卷數微異者不複舉今四庫著錄惟孟子傳殘本二
　十九卷橫浦集二十卷其鄕黨少儀咸有一德論孟子拾遺心
　傳錄書傳統論春秋講義卽附載橫浦集中其他均不傳日本
澀江全善經籍訪古志有宋槧中庸說六卷藏普門院余求之
有年不知其所在歲戊辰東渡故人内藤湖南語余院在京都
東福寺旣覩其書已佚後半請於寺僧攝影攜歸才四十葉耳
曩讀朱文公集謂公以佛語釋儒書駁斥是書者殆及萬言其
徵引原文均合蓋此卽朱子所見之本公之爲學於喜怒哀樂
未發之前求其内心有得勿止更求其發而中節之用其途徑
與朱子容有不同孰是孰非非余所敢議余獨痛夫儒釋之辨
盛於當日公之學說爲朱子所抨擊致湮沒而不彰是書亦自
宋迄今無復刊行余旣得諸海外因覆印以餉今之學者且冀
其因有異同而得並存焉則幸甚矣民國紀元二十有五年丙
子四月裔孫元濟謹識
