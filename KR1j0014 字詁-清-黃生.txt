#+TITLE: 字詁-清-黃生
#+DATE: 2016-06-11 12:20:45
#+SOURCE: github.com/kanripo/KR1j0014 master 8b965f85                
　　欽定四庫全書　　　　經部十

　　字詁　　　　　　　　小學類一(訓詁之屬)

　　提要

　　(臣)等謹案字詁一卷

　　國朝黄生撰生字扶孟歙縣人前明諸生是編
取晉張揖字詁以名其書于六書多所發明
毎字皆有新義而根據博奥與穿鑿者有殊
間有數字未安者如謂靃説文呼郭切(案説文無
反切今本反切乃徐鉉重校據孫愐唐韻所加此云説文作呼郭切殊悞謹附訂於此)
飛聲也而諸書用靃靡處又音髓今書地名
人姓之類多用霍獨樊噲傳之霍人正義註
先累蘇果山寡三反先累反即髓音也韵㑹
諸家紙藥二韵兼收靃而霍則止一音葢霍
從佳其音當為髓靃本飛鳥聲借為地名因
又借為人姓後省使作霍既為借義所奪其
本音本訓遂失而于字之當用霍音髓者反
作靃此霍之所以轉為呼郭反而靃之所以
轉為先累反也據其所説則霍但有先累反
之本音靃但有呼郭反之本音矣今考音切
之古莫過玉篇廣韻玉篇靃字下註云息委
切露也呼郭切飛聲廣韻于四紙靃字下註
云靃麻草于十九鐸靃字下註云地名説文
飛聲也則是靃本有髓之一讀並不因省借
為霍始音髓也又玉篇霍字下註云呼郭切
揮霍廣韻霍字下註云虚郭切揮霍爾雅霍
山為南岳又姓則是霍之一字在玉篇廣韵
原止有呼郭反一音並無髓音惟史記正義
註有息累反而要不得謂止有息累反一音
也況白虎通曰南方霍山者霍之為言䕶也
䕶乃呼郭反之轉音非先髓反之轉音然則
班固讀霍已為呼郭反矣豈漢音猶不足據
乎生又謂打字始于六朝今考後漢王延夀
夢賦曰捎魍魎拂諸渠撞縱目打三顱又易
林曰口饑打手則打字不始于六朝明矣此
類殊為失考其他若謂大鼏七个之鼏當從
□諧聲與從冂者不同似蛇之鱓既借徒何
切之鱓又借張演切之鱣而皆轉為常演切
漢書註誤以張連切之鱣為釋又謂周禮玉
人註瓚讀為􁉸􁊰之􁊰説文饡以羹澆飯釋
文膏􁊰作膏饡故篇海􁊰即饡字内則釋文
酏讀為􁉸之然反􁊰本又作􁉸並之然反此
葢明酏􁊰當並讀為􁉸非謂􁊰即􁉸字若以
諸延切􁊰何以處玉人註之􁉸􁊰乎又謂干
乾字通引後漢書獨行𫝊云明堂之奠干飯
寒水又在晉帖所云淡悶干嘔之前此類則
最為精核其他條似此者不可枚舉葢生致
力漢學而于六書訓詁尤為専長故不同明
人之勦説也乾隆四十五年二月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀















　　欽定四庫全書

　　字詁

　　白山黄生撰

　　兄

　　兄字說文以為長者以言語教誨其子弟故字从口此
鑿也以長誨少父師皆可何必定兄愚以為當从兒省
㑹意兒象小兒頭囟(𩕄非)未合形兄長於弟則囟合矣故
作□正義(歙吳元滿著)知不从口而遂改作□亦妄

　　刀

　　小船曰刀字从舟省㑹意與刀斧之刀不同此即趙古
則所謂雙音並義不為假借也詩誰謂河廣曽不容刀
可證後人加舟作舠贅矣

　　已布

　　昔卜子夏辨三豕渡河為己亥渡河今人習其語所謂
豕亥之譌是也古已字作□亥字作布故與三豕字相
近因以致譌若今之楷隸則書法縣絶矣茍不通古字
曷明其說乎　□本古綱紀字布本古根荄字干支之
亥並假借用之說文凡解干支字皆妄誕如云已承戊
象人足亥而生子復从一起之類迷毒後人不淺

　　尒

　　尔語辭也諧午省聲旁二直指出辭之氣借為稱人之
謂古或借爾或借汝或借乃或借若或借而方土不同
各取其聲之相近者耳或疑諸聲畧近獨若聲差逺不
知若之上聲即汝也古人詞緩故無四聲之别

　　卩□

　　□古節字□古奏字樂止為節樂作為奏□指樂聲之
悠揚中畫止之節義見矣反□則為□此反體㑹意也
以其有節制之義故符節之節借之以其有節止之義
故品節之節借之凡骨之止處為一節也諸家有主符
節義者有主骨節義者余謂□从反□㑹意自當以節
樂為正訓

　　□

　　抑字古作□樂奏之抑揚也故从□从□㑹意字形偶
同反印故諸家惑之

　　不

　　欵識中丕顯字俱作□則知毛詩凡言不顯皆丕顯也
噫苟明古字六經注脚直可無煩耳

　　侖

　　龢(咊)龤(諧)䶵(箎)□(吹)四字从龠龠从侖从􁘆說文龠訓
云樂之竹管三孔以和衆聲也从品从侖侖理也侖訓
云思也从亼从□夫龠既从侖侖又訓理此非即書無
相奪倫詩於論鼓鐘之本字乎盖樂之條理謂之侖从
□象古簫形从亼(三合也)㑹合樂之意

　　□鼏鉉

　　鼏莫狄切以木横貫鼎耳而舉之周禮(考工記)廟門容大
鼏七个又易之玉鉉即一物也按考工記鼏作扃則知
說文鼏字正當作鼏諧□聲後人誤𫝊寫从□因加以
莫狄切失之逺矣　又按轄訓鍵也鍵訓鉉也一曰車
轄鉉訓舉鼎也易謂之鉉禮謂之鼏詳轄鍵鉉三字互
訓疑鼏為舉鼎之物鉉特其鍵耳用鼏横貫鼎耳加鉉
以塞鼏端之空使不脫出如車軸之有轄門户之有鍵
其用一也故字从金若與鼏為一物則不宜从金矣三
代名物至漢已大變易宜慎不及見此物故訓辭反覆
不一然他訓既互𤼵而本訓語反鶻突亦見其無識也

　　□

　　孟字古作□按禮緯云嫡長稱伯庶長稱孟(見魏了翁讀書襍抄)
故□字从子旁兩注指事明其為旁出也

　　□

　　古名字作□从卩从口疑與命字為一字命字从亼从
卩从口因名字義専故加亼以别之古命字本只作□
耳以聲相命曰名故有所指而名之則去聲謂其所指
之名則平聲既以名名此物則不能移於他物故借為
命而有之之義孟子其間必有名世者史記云信命世
之宏才索隠注云命者名也言賢人有名於世也按此
但知訓命為名不知史記之所謂命世即孟子之所謂
名世漢人去古未逺故其字義尚通用其曰名世者謂
以天下為己任經世大業皆此人命而有之云耳史記
信陵君𫝊云諸侯之客進兵法公子皆名之故世俗稱
魏公子兵法又董仲舒奏云限民名田又鄧通𫝊云不
得名一錢皆此義又世說云天生劉伶以酒為名名即
命也小篆作□訛□為□故後人失其義

　　正□□疏梳

　　疋鳥足之疏也□□並窗户之交疏也梳疏並理髪器
也鳥足開而不歛故作疋字象之疋有稀義故窗戸之
稀者曰□櫛器之稀者曰疏並从疋㑹意兼諧聲疏所
以通髪也故借為疏通之疏因借義専故去正从木作
梳以别之凡稀疏之義當借用□疏通之義當借用疏
今人但作疏非是俗又妄為疎不知何故从束而束晳
之姓或云本出二疏因避難而去疋者然則廣受二子
其果姓疎耶

　　与

　　与本賜与之与今人誤用黨與之與或有作与者反以
省筆俗書目之矣今之楷書或有不當省而省者或有
當省而不省者以為茍趨簡率此又不然大抵變篆為
隸字體因之大亂當省而不省失之贅不當省而省失
之簡末俗从風而靡不知作俑何人可恨也

　　亏丂□□兮曾弓

　　凡引氣出聲之詞有引之而下者如亏丂□(即呵字)之類
有引之而上者如□兮曾之類引之而下其形亦下其
聲亦下引之而上其形亦上其聲亦上他字不溷惟亏
借為亏徃之亏則羽俱切𫝊注篇韻之家不知其理亏
引聲之亏亦以羽俱切之盖引聲之亏經史多借於轉
音(邕俱切)而亏徃之亏即無借用於者可知二義必分二
音亏為引聲而下(邕俱切)之字何得溷為引聲而上(羽俱切)
之字乎凡亏字詩中用之尤多義元易溷如之子亏歸
猶孟所謂往之女家也亏以采蘩亏沼亏沚亏以用之
公侯之事言往而采蘩亏沼亏沚者何所用乎往而采
蘩亏沼亏沚以用之者公侯之事也此皆非引聲之字
也又攷工記(鳬氏)鐘兩欒謂之銑銑間謂之亏亏當讀為
污(窪同)盖欒者鐘口兩角也兩角之間窪然而進故謂之
亏(先鄭云鐘脣之上袪也袪當為俗書呿字呿張口皃言鐘體此處窪進如張口也字誤為袪疏解亦未明)

　　毋

　　古本無毋字但借母字轉聲鐘鼎文凡禁止之母并从
二注作□或止作□可見古無其字但从假借也自小
篆誤連中畫作毋許氏遂為之說云从女有奸之者陸
徳明李濟翁諸人因而致辯毋母之異此但知以說文
小篆為據而不知其誤正始小篆也

　　兮

　　歌之曳聲也凡風雅頌多曳聲於句末如葛之覃兮螽
斯羽詵詵兮之類楚詞多曳聲於句中如吉日兮辰良
穆將愉兮上皇之類句末則其聲必啴緩而悠揚句中
則其聲必趨數而噍殺此今樂古樂之别即於用字見
之又兮字惟用之詩騷行文無取於此然老子云豫兮
若冬涉川猶兮若畏四鄰(云云)已開後世文士之習

　　􁃛

　　􁃛(都囘切俗作堆)小阜也敦古有阜音故爾雅丘一成曰敦丘
借用敦(注都昆切)俗有墩字此即􁃛音之轉故注亦从俗音
又玉敦之敦音對爾雅如覆敦者敦丘(注音堆)此亦當即
音對或音頓詩至于頓丘或即借頓疏以覆敦者音堆
以頓丘釋丘一成者並誤

　　餳

　　釋名餳洋也煮米消爛之洋洋然也急就章梨柹柰桃
待露霜棗杏瓜棣饊飴餳據此則餳當音洋鄭注周禮
簫如今賣飴餳所吹者疏音辭盈切說文譌从易作
餳孫氏徐盈切篇海集韻切並同篇海復出二字从昜
者徒當切从易者徐盈切集韻陽韻又與糖為一字戴
侗六書故从之黄公紹韻㑹亦收庚陽二韻其陽韻餹
字下注云亦作餳引詩有瞽注音唐按餳字無論从易
从昜皆不可為徐盈切不知何以誤作此音攷庚韻徐
盈切並無第二字餳字遂為孤音此可疑也又揚雄方
言餳謂之糖此正别其二名豈可為一字諸家作徒當
切者益謬今世尚有此物正呼如徐盈切當是漢世自
讀如洋至唐以後始訛轉其音耳

　　信

　　信古通借為□字易屈信相感孟屈而不信是也按詩
(周頌)有客信信毛注再宿曰信余謂當讀為□□一訓重
即再宿義注家知訓為再宿而不知讀為申何歟

　　佋

　　說文以此為昭穆之昭孫氏市招切按禮(王制)三昭三穆
及諸經史並作昭無有从佋者說者謂昭明也故南面
為昭穆順也故北面為穆據此則昭止宜讀本音今韻
書多與韶同切則李涪刋誤所云晉武帝以其父名昭
改為韶音是也徐鍇(繫𫝊)郭恕先(佩觹集)並據說文破之徐
云說文音韶又書作佋則非晉以後改明矣郭云說文
自有佋穆字以昭為佋盖借音耳予謂說文之佋有可
疑者佋穆字既無别訓又不單用則造文之始當並為
穆制字今佋則特制穆則借用此何說也又佋既有本
字何經𫝊史集並作昭佋字曽不一見盖此即晉人所
作之字而竄入說文者徐郭不明此意乃以說文為左
據說文大經後人淆亂此予所未敢深信也按今人通
讀昭穆如本音李涪云豈宜以晉氏之諱行於我唐此
或唐以後人始改讀乎(梅氏字彚佋一音紹介行也未知何出)

　　石

　　說文百二十斤為䄷後人省作石漢以石為奉禄之等
故有二千石之稱今俗用此為儋(都濫切俗作擔亦非)字至呼二
千石亦如此音此最鄙謬按漢書(淮隂侯𫝊)守儋石之禄又
(揚雄𫝊)家無儋石之儲試从俗呼之可以一笑

　　鋪

　　門户鋪首以銅為獸面銜環著於門上所以辟不祥示
守禦之義風俗通釋云昔公輸班見水中蠡引閉其户
終不可開遂象之立於門户按今門上排立而突起者
公輸班所飾之蠡也詳應之說乃是門上浮漚釘而以
之釋鋪首豈應誤呼浮漚釘為鋪首故云爾乎　按司
馬長門賦云擠玉户以撼金鋪兮聲噌吰而似鐘音云
金鋪有聲則其為環審矣

　　屈䣛

　　屈䣛所以持門户之鍵也其形屈曲有似人之屈䣛故
以名之李賀詩屈䣛銅鋪鎖阿甄盧照鄰詩倡婦盤龍
金屈䣛其掩錢或飾以盤龍故云俗作屈戍非又或加
金作􁘇銊益俗

　　佁懝

　　佁癡皃古或借騃(並五囘切)俗作獃即敳(音同)字謬改集韻收
入咍韻疑母此書廣收俗字甚足亂後人耳目也俗又
以呆(古保字又古孟字)為佁此即取疑字旁謬省而作懝騃也
與癡同孫氏以佁為夷在切以懝為五溉切並誤

　　仞

　　四尺曰仞倍仞曰尋(孔鮒小爾雅)此正義也盖人伸兩臂以
度謂之尋尋八尺也但伸一臂則謂之仞仞四尺也孔
安國以為八尺何縁一度立二名鄭𤣥以為七尺應劭
以為五尺六寸並無依據今按孟子掘井九仞(本書作軔)而
不及泉以四乗九為三丈六尺此尋常掘井之數若以
八乗九則為七丈二尺世未有掘井至七丈餘尚不得
水不得水而猶掘至七丈餘者孟雖假喻然不應昧于
物理如此又禮(祭義)蠶室近川而為之築宫仞有三尺盖
蠶室貴謹宻逺風日故特低小也

　　倩

　　倩少好之貌艸木初生色青故从青詩巧笑倩兮此言
其笑之好也注云好口輔取與下美目相對義稍著不
必也靚妝之靚當用倩靚乃靚召之靚於義無當俗又
作靘亦非壻謂之倩猶以美少年稱之耳郭璞乃云言
可借倩也此因倩有借義故云不从正義而从借義誤
矣

　　俠

　　俠(胡頰切)古或借為夾字公羊注滕薛俠轂周興嗣千文
路俠槐卿黄庭經幽□俠之髙魏魏一老塾師謂予云
我教蒙童路俠槐卿俠讀為夾俗人莫不怪我失讀余
曰都都平丈我(俗謔瞽師郁郁乎文哉如此讀)昔人志之矣子毋怪俗
人也此老非深於字學者當是見梅氏字彚中作此讀
耳千文雖小學之書其中亦有數字未經講明如桓公
匡合一作輔合此當是宋人所改盖宋避藝祖諱匡故
又女慕貞絜紈扇圓潔二字字異而義同盖古無潔字
只作絜李斯㑹稽頌男女絜誠是也俗本女慕貞絜或
亦作潔好事者疑千文不當有重出因改為烈此皆不
知字義者也

　　夤胂□􁀃

　　􁀃(篇海余真切脊肉也)古作夤(說文譌从夕敬惕也)
一作□(說文夾脊肉也孫氏失人切誤)一作□(見齊侯鐘借為寅字)按□本古字象夾脊肉或復从寅加
肉如其箕厷肱之類古字時有此小篆譌而从夕故許
氏誤訓又别从□作□故孫氏誤音篇海􁀃(余真切)□(舒仁
切)胰(以脂切)三字同訓夾脊肉集韻􁀃(翼真切)□(失人切)又胰
胂(並弋枝切)訓亦同黄公紹(韻㑹)以􁀃夤(翼真切)為一字以胰□
夤(延知切)為一字訓亦同盖夾脊肉字俗呼如夷故别作
胰自篇海而下夤之與􁀃與胂􁀃之與胂與胰其義或
合或分其音或同或異皆不知夤乃夤之誤形􁀃乃夤
之變體惟戴侗(六書故)合□夤為(夷真切)一字而謂說文从
夕為訛得之矣寅夤􁀃胂並余真切􁀃胂可轉以脂切
(俗胰不可用)集韻韻㑹乃以夤之訓恭者與寅兼列真支二
韻斯謬之甚者也(篇韻又俱有䏖字訓与􁀃同音余忍切戴氏亦引同􁀃非是)

　　巾

　　古巾用以拭手故佩於身以便作事又覆物者亦謂之
巾(禮巾以絺巾以綌之類)其著于首者曰幘後世覆物謂之帕著
首謂之巾(陶潜詩空負頭上巾)故謂在領者曰領巾(見開天遺事)拭手
者曰手巾藉手者曰汗巾(並近人語汗巾或謂之手藉見張邦基侍兒小名録)以
别於著首之巾著首者亦或謂之頭巾(蘓軾詩不須洒面裹頭巾)又
古或以帕抹首本武士之服(韓愈文以紅帕首)

　　誕這

　　誕(徒旱切)𤼵語詞生民詩云誕彌厥月自二章以至七章
皆用誕字𤼵端其為𤼵語詞審矣(義近乃)俗因先生如達
語遂謂生育為誕世說殷洪喬云皇子誕育此猶未害
若俗謂生辰為誕辰至稱人為華誕則無理之甚籀文
誕作這俗改為這音之夜切(本借者或借遮)為指事之詞篇韻
並音疑戰切訓迎也郭忠恕(佩觹集)云迎這之這為者囘
之者其順莫有如此不知這亦俗作字也

　　計

　　計本算數之計借為計事之計古人計事必用手指畫
使其事易見故曰運籌曰畫䇿曰籌畫曰圖謀曰規度
皆計事之義籌謂以籌計之也䇿謂以䇿畫之也畫圜
曰規畫方曰圖度謂量其事之長短也

　　奄弇掩揜閹

　　奄(覆也又有餘也又欠也从大从申申展也)弇(盖也)掩(歛也小上曰掩)揜(自闗以東謂取曰揜一曰
覆也)閹(豎也宫中閹閽閉門者)以上並說文本訓按小上義當歸奄
盖器之小口大腹者其下寛展而上歛束故曰奄月令
孟冬其器閎以奄是也周禮(攷工記鳬氏)弇聲鬱作弇弇奄
即一字虞書(大禹謨)奄有四海此即賈誼所云囊括四海
之意(并喻詞)孔𫝊同也蔡𫝊盡也皆以意為說義未盡也
又宫者謂之奄人言其精氣歛閉于内故以奄為名鄭
注周禮(酒人)引月令其器閎以奄得其㫖矣奄人之奄一
作閹以司閽故孟子閹然媚於世(趙注閹然大媚於世朱注閹如奄人之奄
閉藏之意也言深自閉藏以求親媚於世)趙注甚謬朱注似是而非盖奄類
婦人女子以媚悅人主為事故以為喻所謂衆皆悅之
是鄉原之行也覆義當歸掩从上覆之从後取之並曰
掩本掩取禽獸之義掩揜即一字又俗坩字(篇海口甘切土器也)
當即弇之轉聲弇一音古南切

　　杍理

　　理(說文治玉也)杍(說文杍古文李尚書梓材疏云本亦作杍馬云古作梓字治木器曰杍)按治
木之杍(即李字)本與治玉之理同音馬云古作梓字者言
古本尚書梓字作杍也(詳此則梓字後人所改)先儒不知此即李
字變體故誤从子音因改作梓疑周禮梓人字皆後人
所改也(凡九經中字漢儒誤讀誤改者甚多不特石經變古唐楷變石經也)理李(即杍字)皆
有治義故古書用理字亦通作李左𫝊(昭十三)行理之命
無月不至又(襄十八)不使一介行李告於寡君管子書大
理字皆作李漢書(天文志)騎官左角曰理史記(天官書)作李
是也後人不知左𫝊行李之即行理故疑其誤李匡文
(資暇集)謂李當作􁘈乃古使字此不知古文而妄作者演
緐露及項氏家說已辯之詳矣(集韻溷收􁘈字甚誤後人)

　　虜

　　虜說文从毌从力徐鍇云左𫝊武夫力而拘諸原故从
力毌音貫穿之也獲者以索拘之張有(復古編)云俗从男
作虜余謂从毌从力者疑許氏之誤小徐曲為引證其
說近迂虜謂勝敵所獲男女字正宜从男張徐皆稟承
許氏太過不敢輕倍其說者也

　　串貫摜遦毌

　　串(爾雅習也五患切說文闕)即古貫(古玩切)字爾雅與貫同訓習此借
義謝恵連詩聊用布親串言其所親識熟狎之人也又
詩(皇矣)串夷載路串夷即昆夷借字轉音俗仍讀古患切
非也爾雅注五患切則以此為翫字亦非俗用串為尺
絹切則以此為穿(去聲)字亦非貫習之貫說文又作摜遦
二字(音工患切)古玩切在翰韻工患切在諫韻二音有開合
之異

　　宣

　　宣(天子宣室也)借與□布之□同用因宣布義又有明顯義
語云五采相宣是也又易(說卦𫝊)㢲為宣髪虞翻云(李鼎祚易
解)為白故宣髪馬君以宣為寡髪非也(陸徳明云鄭本作宣)又易
林云宣髪龍身(可證易為宣髪)按今人以早見二毛者謂之蒜
髪(以其色似之也)或曰算髪(言以思算過多而早白也)並即宣音之轉俗人
强傅其義耳

　　虙宓

　　虙伏同音故伏羲氏之伏一作虙(易作包犧莊子作伏戲史記作宓犧漢書
律歴志作炮犧太史公𫝊作虙戯)又宓(美畢切)與虙同諧必聲故史記借
用宓又伏羲氏妃死為洛神曰宓妃(上林賦青琴宓妃之徒揚雄甘泉賦
屏玉女却宓妃曹植洛神賦洛水之神名曰宓妃)孔子弟子宓子賤為伏羲之
後而漢伏生又子賤之後盖古字多因聲假借不甚拘
也後人以宓音美畢切與虙音不通故有謂从宓者誤
顔氏家訓云孔子弟子宓子賤即虙羲之後俗字亦為
宓或復加山永昌城東有子賤碑漢世所立乃云㴉南
伏生即子賤之後是知虙之與伏古來通字誤以為宓
較可知也郭忠恕(佩觹集)云以深宓之宓為虙賤其順非
有如此者按二子所辯皆不通古音之過古伏虙皆讀
如弼故宓虙皆以必為聲其虙妃虙賤之借用宓者音
即隨之而轉但俗人仍讀如密則為大謬茍欲刋謬正
俗者但當正其音不當斥其誤也

　　紛雰鳻衯棼

　　物分則亂故諸字从分者皆有亂義紛絲亂也(左𫝊猶治絲而
棼之也借用棼)雰雨雪之亂也(詩雨雪雰雰)衯衣亂也(上林賦衯衯裶裶)鳻
鳥聚而亂也(或作􁏔荘子翂翂翐翐)棼棼亂兒也(書泯泯棼棼此借用字)

　　麐曓

　　麒麐字本从鹿下吝俗誤用麟(大牝鹿)麐字幾廢嘉靖己
酉應天𤼵解首唐一麐主司不識其字遂欲易首賴藩
司一吏識之因得不廢當放榜時内外簾及監臨提調
諸官咸在竟無識麐字者非此吏則唐生瞠乎其後矣
又洪武初殿試第一甲首孫曰叅次某次邢寛書榜式
字體相粘故曰叅二字有類俗書暴字(正作曓)上云國家
止宜刑寛豈宜孫暴遂易邢第一而孫居三夫唐以命
名用古字幾失首解孫以命名近俗字竟奪大魁此皆
字學蕪廢之過聖人在上考文之典安可緩乎(洪武中亦嘗命
儒臣修韻書今所行正韻是也然亦未盡當)

　　㑞媵

　　說文㑞(以證切)送也(爾雅作媵送也)古者諸侯嫁女本國及他國
皆以大夫送之謂之㑞俗以妾義専故改从女从㑞伊
尹為有莘氏媵臣(史記)晉執虞公及其大夫并伯以媵秦
穆姬(左僖五年杜註送女曰媵以屈辱之)公子結媵陳人之婦于鄄遂及
齊侯宋公盟(春秋荘十九年無𫝊成八年疏辭稱惷愚不教故遣大夫隨之)晉將嫁
女于吳齊侯使析歸父媵之(左𫝊)伯姬歸于宋衛人來媵
凡諸侯嫁女同姓媵之異姓則否(左成九年)諸侯娶一國則
二國往媵之以姪娣從(公羊荘十九)其言以妾為妻奈何盖
脅于齊媵女之先至者也(公羊僖八年注僖公本聘楚女為嫡齊女為媵)㑞盖
送女之名非謂所送之女為媵也

　　醜

　　醜說文訓可惡也按鬼貌醜惡故从鬼凡事物難過目
者俱可借此稱故人貌陋者為醜男女所諱處亦謂之
醜兼羞惡二義貌陋則可惡此本義也男女所諱處則
羞於言此可羞義也禮(内則)龞去醜當是古人有此語偶
然以之命物若醜類之醜其義即儔古音近而借用耳

　　弗□□㢸□□(六字音同讀近方音之不)

　　弗說文分勿切訓橋也从□从韋省□字說文不收弻
訓輔也重也以弜㐁聲㢸□□皆重文弻字余考其文
六字當即一字所謂弗者即詩(秦風)竹閉緄縢之閉以竹
為之而以繩約於弛弓之裏所以檠弓體使正也(今謂之弓
牀)弗字从弓□(不成字)指其事也□則从二弓一反一正
檠弓者先反而後正此㑹意也□有匡正之意故借為
輔弻字古者繡其形於裳以備章服之制亦取輔弻為
義　注兩已相背取其辨此妄說也第此字重文多而
借義廣故後世遂分為二字(□字竟以罕用而廢獨見米氏一印米名芾字元章
盖即取章服之義)弗専為不然之辭弻専為輔弻之稱(弻本借義無正
字故書古文弼成五服詩佛時仔肩孟子法家拂士荀子諫爭輔拂通行借用)主正義反為借
義所奪因不知所从詩用閉固非儀禮用作䪐亦謬(非皮
革之物不當从韋)伯温知其失而以必字當之乃似是而非也
弗之从弓於義較明而周不取繇不識古音故

　　王

　　董仲舒云(說文引)三畫而連其中為王三者天地人參通
之者王也孔子曰一貫三為王李陽氷云中畫近上王
者則天之義鄭樵云盛王本義也象物自地而出□盛
也戴侗云一貫三之說太巧非孔子之言且中畫近上
李氏雖曲為之說終未通鄭氏之說亦迂或曰能一下
土謂之王按書故字在疑部盖不敢為確解也余見夏
承碑王作□其下分明從土漁仲盖見及此但上畫謂
物自地出不可通正當以能一下土為義耳然以上古
帝號言之則皇先於王以制字言之則王實先皇疑古
者以此為有天下之稱如易云古者庖犧氏之王天下
也本但音旺至三代取以為帝號始轉平聲耳(古之主世者但
云某氏某氏而已三皇五帝皆後人増加之詞如云炎帝以火徳王黄帝以土徳王月令其帝太皥之類皆後
世之語)

　　庾

　　周禮注云十斗曰斛十六斗曰籔十籔曰秉四秉曰莒
十莒曰稯十稯曰秅論語集注云庾十六斗秉十六斛
此本周禮注數也按此則庾字當作庾始與籔聲相近
漢人去古未逺必有所本庾字或𫝊寫之訛也(小爾雅云釡二
有半謂之藪朱注釜六斗四升以庾乗之正得十六斗)

　　不惜

　　不借草履名按齊民要術乃作不惜初以為其字有誤
諦思之當以不惜為正盖因此物極賤雖履泥濕地亦
不之惜故以為名乃知字作不借其誤久矣謂不須假
借義殊無謂(不惜見釋名齊人云摶腊猶把鮓麤貌也方言麻作者謂之不借說文不借綦古今
注不借者草履也漢文帝履不借視朝周禮王􁇑注有薄借綦儀禮繩菲注今時不借也)

　　靦

　　詩有靦面目字書注與覥同覥面慙也又㥏亦慚也今
人謂羞澁曰腼腆不知語何所本字書無腼字腆訓厚
也亦無慙義或又作靦覥則古本為一字今析為二字
呼靦作偭音益訛

　　嗖

　　□嗽相鷹書名(見沈存中筆談)篇海□音述義闕又嗖音所祐
切註驅鳥聲按此則嗽字當作嗖為近是

　　丘嫂

　　漢書楚元王𫝊過其丘嫂食注丘大也長嫂之稱也此
訓未然丘空也謂無兄空有嫂也盖是時髙祖長兄已
沒耳

　　陶

　　吾鄉謂長曰陶如謂日長曰好陶大此語亦有所本楚
辭陶陶孟夏

　　尾

　　尾字从尸从毛今人但知為鳥獸之尾此未達製字之
義按說文訓微也从倒毛在人後盖篆文作□尸字乃
人字在上之形尾謂穀道竅故从毛此竅在人隠微之
處故訓微書鳥獸孳尾注交接曰尾盖鳥獸交接俱在
後故以尾名之尾竅非人所常語後遂専移此字於鳥
獸矣(今俗謂尾曰尾巴此語雖俗却有理盖巴者把也言在尾竅後可把持也若單言尾是僅指其竅而
已)

　　屈

　　昔人有對句云投水屈(凡勿切)原終是屈(曲勿切)殺人曽子
又何曽(徂陵切)此盖取同字不同音為戲也然屈原之屈
與屈伸之屈今久溷為一音矣又曽子名參史記註音
驂今若讀曽參為曾驂人必𤼵笑然觀其字子輿此自
取驂乗之義(古驂亦通作參漢書文帝召釋之參乗是也)今之呼所金切乃
為論語注所誤耳

　　鵠

　　鵠胡沃切說文云鴻鵠也廣韻云黄鵠又射鵠師古注
相如賦云水鳥鶴曷各切說文鳥名鶴鳴九臯聲聞于
天廣韻似鵠長喙朱頂詩注似鸛善鳴據此則鵠與鶴
自是二種然古人多以鵠字作鶴字用如髙祖歌鴻鵠
髙飛一舉千里西京雜記黄鵠下建章宫太液池曹洪
馬名白鵠晉拂舞歌髙舉兩手白鵠翔阮籍詩黄鵠呼
子安諸鵠字皆即鶴字若廣韻云鶴似鵠長喙丹頂則
似謂不長喙丹頂者為鵠然此鸛也非鵠也若師古云
水鳥與古多以鴻鵠並言則似是鴻雁之類若周禮司
裘設其鵠注鵠小鳥取其難中則謬鵠果小鳥豈得與
鴻並稱今人呼鵠為穀則蒙古韻所轉也(戴侗鵠字注云或曰遼人
謂之天鵞)

　　爹

　　唐竇懐貞再娶韋后乳母王氏自稱皇后阿奢奢字當
作㸙篇海㸙之邪切父也又爹字有屠可陟邪二切亦
訓父也按南史始興王人之爹赴人急如水火此屠可
切之証若陟邪則當音遮此音殊不合及考貫珠集云
爹字陟邪不定門知二無時端二陳集韻爹字亦陟邪
切正在端母之下乃知此字當音都邪切而㸙字亦同
此音(之邪即陟邪)正與今人呼父之音合盖㸙屠都三字並
从者故得與爹同音而爹之變㸙屠可之轉都邪則本
羌人呼父(集韻注)流入中國故無一定之字與音也

　　頫

　　頫俯二字同義不同音俯自音府頫自音眺後人以其
義同遂誤呼頫為俯諸家韻書不辨其誤乃于嘯麌二
韻兩收之不知頫字从兆聲無斐古切之理又俛字說
文訓俯當亦同義不同音今字書亦收銑麌二韻並誤

　　好

　　說文好字訓云愛而不釋也女子之性柔而滯有所好
則愛而不釋故于文女子為好若如所訓則文中子字
為贅設矣余謂好从女从子盖和合二姓以成配偶所
謂好也詩君子好逑妻子好合乃其本義(解者讀好逑字上聲讀好
合字去聲非)借為凡相睦之稱孟子言歸于好左𫝊修舊好
(二好字舊讀去聲並非)言和好如㛰姻也好為美徳故借為惡之
對人情慕好而惡惡故轉去聲為愛慕之義說文但以
去聲為訓是以借義為正義于上聲之訓遂闕此其謬
也又璧孔曰好考工記璧羨度尺好三寸以為度按詩
豈無飲酒不如叔也洵美且好好音吼詳吼字乃諧孔
音則知古孔好二字音相近故通借之(拊掌録云好陜人作吼音)又
好字古借用畜畜音獸吕子引周書云民善之則畜也
不善則讎也注畜好也孟子畜君者好君也亦此義注
訓畜為止非

　　孔

　　孔字說文云嘉美之也从乙从子乙請子之候鳥也乙
至而得子嘉美之也故古人名嘉字子孔按此以正借
兩義溷訓解殊牽强盖候鳥是正義嘉美是借義古
孔好二音相近故孔亦訓嘉如鴻駿俱訓大鴻本鳥駿
本獸以與洪俊字同音故借用之本訓中豈有此義哉

　　祘

　　算字古作祘(蒜字从此)六書正譌以為从二示㑹意非也此
象布算縱横之形偶同二示其實不然說文云算長六
寸盖古人算子如今之籌馬右軍筆陣圖云平直相似
狀如算子便不是書(平直即謂畫之横䜿)五代史王章云措大輩把
與一把算子不知倒順其製可見今就祘字字形思之
想古人算法每位只用五籌遇六數則以一當五餘四
籌下盡則又以一當十另从上位起數矣二示象左右
二位二縱三横象當五與畸零也(戴侗解與余同)按漢徐岳數
術記遺算法自積算至計算凡十四種有用籌者有用
珠者今之算盤用珠是其遺制而用籌之法遂不𫝊矣

　　僕射

　　僕射之音夜漢官儀云僕主也古者重武事每官必有
主射課督之闗中語轉為此音此說未然按孔衍史記
注云僕射小官扶掖左右者也余因此乃悟射字當讀
為扶掖之掖(與律中無射字同音)僕附也(見詩景命有僕注)以其附近人
主備扶掖之用故曰僕射員數既多後遂命之分領諸
事故有謁者僕射冗從僕射城門僕射等名此既在人
主左右其後漸掌機宻自六朝來遂以尚書僕射為宰
相之稱與侍中一官皆以至賤為至貴可怪也

　　姪

　　古兄弟之子猶子故不為之别立名號所謂姪者乃兄
女之名耳以姪呼兄子始見唐狄仁傑云姑姪與子母
孰親近人又書作侄字不知侄乃音質堅也癡也侄仡
不前也又姪呼伯叔古人必連父字盖伯叔但如今稱
人之行第今卑幼于尊長使但以行第呼之可乎兄弟
本同一氣叔姪恩猶父子其變兄子之名為姪去父之
名單稱伯叔稱謂之間便是骨肉淺薄之一証也

　　婀娜

　　婀娜(上烏可切下乃可切)美貌又舒遲貌亦作阿那衛恒論書或
縱肆阿那陸雲陸丞相誄珍裘阿那又□袲衣服長好
貌又□橠木茂盛貌一作猗儺詩猗儺其華(注柔順貌)又旖
旎旌旗從風貌楚辭紛旖旎乎都房亦作猗柅相如賦
垂雲貌之猗柅韓愈元和聖徳詩旂常婀娜東方朔七
諫苦李旖旎余謂二字總輕婉柔弱之意在人則為婀
娜在衣則為□袲在木則為□橠在旌旗則為旖旎
故詩文中亦可互借為用猗儺詩音平聲旖旎一音倚
你又一音伊泥此隨聲之轉各相其聲勢所協耳詩中
又有單用者猗彼女桑佩玉之儺是也(増韻亦作猗狔猶窈窕也　又
䭲馜香也　婀娜亦作旖旎屠門髙琴引云美人旖旎紛嬆枻　婀娜又作婑媠列子擇稚齒婑媠者以盈盈
注阿挪上聲又韓愈元和聖徳詩日君月妃煥赫婐㛂)

　　也

　　也羊者切語已辭也古通用殹於計切集韻于上聲年
里切收也字此即从殹之轉聲也淮南子引詩其儀一
也其儀一也心如結也以兮作也則也字當音猗大學
引秦誓㫁㫁兮書本作㫁㫁猗此皆以聲之相近者通
用耳也字後人又為語中之詞如李白詩投竿也未遲
杜甫詩西蜀櫻桃也自紅之類是也此字古人却用亦
字如書女亦昌言論語管氏亦樹塞門是也杜詩又云
稚子也能賖注家以為此也字音夜方言如此未知唐
人作此呼耶抑宋人自作此呼耶也字古人又作耶字
用如論語子張問十世可知也井有人焉其從之也晉
文春秋云非汝之讐也國䇿云非所謂學于子者也又
然而春秋用兵者非以求主尊成王於天下也　也字
小篆作□說文訓女人陰也初疑其誕諦思之字从□
从倒□盖指生人所从出之穴耳女陰為也自是古今
語異又為借義所奪故後人遂迷其本訓

　　欒

　　攷工記鳬氏為鐘兩欒謂之銑欒鐘口兩角也鄭注故
書欒作樂杜子春云當為欒按角古音盧谷切與樂歴
各切音相近故通借樂濼(盧谷切)从樂即一音之轉也又
禮(喪大記)鬊爪實于緑中則以角為緑此亦其類今之欒
字乃杜子春所改實無義也

　　裏

　　裏說文訓衣内猶内衣也(絝謂之内衣)詩(弼風)緑衣黄裏(小雅)不
離于裏皆謂此屬毛言處胎時體氣與母相屬也離裏
則直指出腹而言為難言下體故以下體所服為言耳
(詩注並誤)古者上曰衣下曰裳皆在表惟絝在裏故説文訓
衣内

　　鱓

　　俗有鱔魚古無其字故借鱓(徒何切)轉音(常演切)淮南子云
鱓似蛇荀子云蟹非蛇鱓之穴無所寄託是也又或借
鱣(張連切)轉音(常演切)後漢書(楊震𫝊)冠雀銜三鱣魚韓非說
苑皆云鱣似蛇是也顔氏家訓云銜三鱓魚假借作鱣
鮪之鮪俗因謂之鱣魚此顔但知鱣之為借音而不知
鱓之亦借音也漢注誤以張連切之鱣為釋羅願(爾雅翼)
力辯其誤又梁韋琳戲作䱇表省鱣作䱇亦通酉陽雜
俎載此賦誤書䱇作䱉篇海一並收之徒増後人之惑

　　烏於

　　烏於本一字其借為歎辭者於乎古用於後用烏(俗作嗚非
是)又有單言於者書用於孟子用惡然詳其意於之聲
緩惡之聲急此歎美驚歎之别(今俗驚歎詞直曰惡烏谷切則其聲更急矣)
然無用烏者其借為焉安之轉者孟子用惡(惡在其敬叔父之類)
史漢多用烏亦無用於者盖於借同于因借音既専遂
與烏不相通是以古多用於後多用烏以於别占一音
故也

　　齊

　　古書字尚簡故齋齋齍薺韲躋劑等字通借用齊禮齊
衰孟齊疏之服(本作齊)玉藻趨以采齊(本作薺)周禮(醢人)五齊
昌本脾析蜃豚拍深蒲(本作韲)禮記(樂記)地氣上齊(本作躋)周
禮(酒正)五齊三酒(考工記)金有六齊(本作劑)又火齊(才詣切)珠名
言其色如金之在劑也又尚書大𫝊多聞而齊給(鄭注疾也)
史記(五帝紀)幼而狥齊(裴駰云狥疾齊速)當讀為資資給也言天
性捷給也今讀本音似誤

　　丿□潑刺撇烈憊賴

　　丿(匹列切)說文左戾也□(分勿切)右戾也今作字丿謂之撇
□謂之捺二字古音拂戾撇捺者拂戾(良薛切)之轉也又
杜詩船尾跳魚潑刺(盧達切)鳴此狀魚尾左右擲掉之意
則潑刺亦拂戾之轉又千騎常撇烈此言其性之悍戾
又俗語云憊賴亦乖戾意撇烈憊賴猶拂戾也盖丿□
為左右相戾故諸字皆从此借義

　　乙

　　說文□(益悉切)承甲象人頸□(乙黠切)元鳥也按此當即一
字而有二義二音元鳥之□本从鳥省象形甲乙之乙
則又借其形以指艸木屈而未伸之象益悉乙黠二切
本一聲之轉律歴志云奮軋於乙鄭元注月令云乙之
言軋則是甲乙之乙亦可音軋也湯之名曰天乙則是
元鳥之乙亦可音乙也後人以二聲分屬二義許氏以
二字别為二形皆失其本

　　克

　　克古作□□即可字之變文克與可同義但轉其聲耳
又堪戡亦聲之轉

　　俞唯

　　俞唯皆應詞今人作唯但聲出喉中而不言其字若嗄
則俞之聲也嗄本所駕切元人曲中始作平聲為應詞
用

　　太

　　太古音替故或作世如太叔為世叔(鄭大夫㳺吉也)太室為世
室太子為世子太祖為世祖之類是也觀□字从世便
得世太轉音之義

　　理

　　凡言文理者交錯曰文條遂曰理言義理者處事為義
論事為理言道理者宏達曰道㫖奥曰理

　　痤

　　說文痤(才何切)小腫也一曰族累左𫝊(桓六年)瘯(七木切)蠡(力果
切)陸徳明引說文作瘯瘰云皮肥也(今無此文)按肥即痱(芳未
切)古字通用今俗謂之癤吾鄉人謂之痤(音近宰)凡繩有
結亦謂之痤連言之則曰痤瘰(力改切)詳吾鄉轉音之始
則痤字古當音坐(徂果切)耳

　　絼紖

　　字彚紖直忍切牛系也引禮(少儀)牛則執紖絼與紖同引
周禮(封人)設其楅衡置其絼按周禮注云絼著牛鼻繩今
時謂之雉與古者名同又云絼字當以豸字為聲據此
絼雉當同音明矣疏云絼本又作紖(持忍切)按禮少儀云
牛則執紖紖則絼之别名云别名則二字同義不同音
可知字書止因絼本又作紖五字遂誤合為一音殊屬
鹵莽(字彚承篇海之誤)又禮疏申生雉經雉牛鼻繩謂以牛繩
自縊而死

　　怎咱波呸

　　怎(子肯切)字本作咱上聲今北人語猶然盖作麽之二合
音也北無入聲故元人創作此字南人踵之又轉其聲
為子肯切耳咱(側皆切)之為我則自家二字所合也又波
(羆囉)呸(不是)並二合音

　　哉載纔

　　哉載皆始也秦漢以來謂始為纔(裁才財同)即此音之轉

　　閏

　　按閏月居門因字形與禮文偶合故俗儒𫝊㑹為說且
置閏起于黄帝何因得有王稱愚謂閏字中當从玉(古玉
字三畫匀無㸃)諧門聲玉之温潤也後因閏月義専温閏字遂
借潤下之潤而本義亡矣

　　橅塵

　　東方朔與公孫𢎞書(見北堂書抄)何必橅塵而㳺垂髪齊年
偃伏以日數哉橅與模同今小兒以碎盌底(方音督)為􁌆
搏土成餅即此戲也諸書載此皆譌橅為撫義遂不明
升菴謂若佛書沙語亦影響

　　酉

　　孔子曰六畜之物皆能為怪故謂之五酉五行之方皆
有其物酉者老也物老則為怪殺之則已(見衝波集)予閱此
語頓悟丣(古酉字)字當音力久切(讀如栁栁老一聲之轉)凡所從留
桺窌聊等字皆可不隔聲而取而畱熟於酉(漢律歴志)皆一
以貫之矣又伏生尚書昧谷作桺谷予謂此必丣字𫝊
寫之譌盖和仲所宅西方丣位故也酉本古酒字廢丣
而用酉因加水而為酒丣字失本音其即用酉誤之乎
因此又知斿(字書一音流)之即旒疣(字書于求切訓癅也)之即癅皆古
今語變　又□字說文注祝□也按即醫科之祝由
歴書名昴宿為留言陽氣之稽留則今之作昴者亦誤

　　□

　　漢封蔣澄為□亭侯集韻烏后切方桐山引陳懋仁音
后升菴謂當是函字之省其地則集韻注在溧陽田萟
衡音函謂在宜興字彚注在桐城方桐山亦云桐有□
山按宜溧二縣接壤蔣本宜興人其所封宜在此此字
他處不經用其形與聲皆可疑以予度之當是□字𫝊
寫之誤□即尚書三危之危(古文如此)形既相近而危偶同
在疑母其轉聲更近也

　　一

　　有物混成先天地生視之不見聴之不聞强名曰道以
立造化之根以成萬事萬物之紀萬事萬物其數莫殫
歸根復命必統于一一也者又道之别名也在易曰極
在書曰中極言至中言央皆一也天地萬物之數賾而
不可紀聖人者出始制文字以成萬世之用天地之秘
洩三才之紀立矣許慎氏創為說文解字書分别部居
始一終亥其中以類相从一者數之始亥者數之凡(亥猶
該也)井然粲然有條而不紊誠宇宙一大帳簿也後之人
輒亂其次乃以五音韻譜目之而許公之㫖全失非是
書之一厄乎

　　嗚呼噫嘻

　　嗚呼噫嘻皆歎聲也聲輕則噫嘻聲重則嗚呼坡賦四
字連用未免闗門閉户矣然李華戰場文已先之

　　耎偄媆懦􁌍

　　說文耎(而沇切)稍前大也讀若畏偄偄(奴亂切)弱也媆(而沇切)
好皃鉉等按切韻又音奴困切今俗作嫩非是需(相俞切)
䇓也遇雨不進止䇓也􁌍(泥展切)轢也俗書偄作輭又作
軟輭字合取耎􁌍而成軟字則􁌍之譌省也􁌍本訓轢
即今俗書碾字音訓並不同誤偄為軟自玉篇始今按
說文之訓則物之弱者曰耎人之弱者為偄此其分兩
字意也然史漢諸書於前數字又多借用是以後人反
切亦從而互譌如史記云選蠕觀望後漢(清河王𫝊)選懦之
恩又(西羌𫝊)公卿選懦此借蠕懦為偄字也如考工記(鮑人)
□□之則需又(弓人)薄其帤則需此以需為耎字也如莊
子云以濡弱謙下為表此以濡為懦字也(舊讀為耎非)如考
工記云馬不契需此以需為懦字也(舊乃亂切非)前漢(武帝紀)
坐畏愞棄市此以愞為偄字也(說文無此字注音如掾乃管二反韻㑹收入翰
韻音奴亂切並非)說文偄本而沇切孫氏乃音奴亂切媆本奴
困切孫氏乃音而沇切懦本音奴臥切孫氏乃音人朱
切諸字既以溷借亂形復以誤音溷聲造次尋之正未
易辨

　　叀術(音罥)

　　宋衛朴明叀術(通雅)謂測量之法掛空取線而箕之也按
方言度空曰揣(注音裳絹反)疑即此字

　　扶輿

　　漢書(相如賦)蜚襳垂髾扶輿猗靡張揖注扶持楚王車輿
相隨也師古非之云此自言鄭女曼姬為侍從者所扶
輿而猗靡爾非謂扶持楚王車輿也顔雖破張說亦竟
不知扶輿之義盖扶輿即彷徉之轉音此形容美人蜚
襳之飄颺垂髾之颭動輕弱宛轉之狀爾扶輿為彷徉
之轉猶儲與(平聲見淮南子)為徜徉之轉也昌黎盖得此解故
采其字云氣之所窮盛而不過必蜿蜒扶輿盤薄而鬱
積此皆形容地氣宛轉生動之意也韻㑹輿字注云扶
輿佳氣皃又美稱引相如賦扶輿猗靡皆屬影響之見

　　􁊰

　　周禮(玉人)注瓉讀為􁉸􁊰之􁊰(側旦反)疏漢時有膏􁊰此本
内則注狼臅臆中膏也以煎稻米則似今膏􁊰按字从
半犀與側旦反之聲不近疑从羼省(羼初限切)作□字而膏
􁊰之為物則似說文之饡以羮澆食也篇海註䬤即古
文饡􁊰諸延切厚粥也又則肝切此可知􁊰即饡䬤則
􁊰之譌省爾其以􁊰為諸延切者由誤讀内則釋文酏
讀為􁉸之然反􁊰本又作􁉸並之然反此盖明酏􁊰二
字當並讀為􁉸非謂􁊰即􁉸字也若以諸延切􁊰何
以處玉人注之􁉸􁊰哉膏􁊰釋名作膏饡

　　羼

　　羼(初限切)羊相厠也按顔氏家訓云秦人滅學董卓焚書
典籍錯亂皆由後人所羼非本文也此盖言古書出前
人而中有後代地名人物乃後人之筆雜厠其間也今
人言竄入當作羼字又言點竄改竄此則是除逐之義
㸃謂塗其字竄謂除其句也　王莽𫝊哀章作銅匱書
莽大臣八人又取令名王興王盛章自竄姓名凡十一
人師古曰竄謂厠著也此竄是隠匿之意盖托為符命
署諸人封爵以是為欺隠如竄匿其中也然則以竄為
厠自小顔已誤矣

　　□

　　周禮(司裘)注以虎熊豹麋之皮飾其側又方制之以為□
謂之鵠著於侯演繁露引此□作□此字字書所無必
𫝊寫之誤也陸釋文□之允切本亦作準按□乃古郭
字不應讀為準而淳字古作􁅲􁅲可與準通周禮(質人)
壹其淳制注淳音準疑□亦􁅲之誤烏焉成馬此之謂
與

　　賸

　　說文賸物相増加也一曰送也副也孫音以証切按賸
字俗作剰實證切物相増加也餘剰之義曰送曰副則
義與媵(說文作㑞)溷孫之以証切但為次義之音非初義之
音(徐鉉音切悉取孫愐唐韻凡許具二義者徐止切一音後人承之多致訛謬)韻㑹於徑韻
兩出賸字則當分注兩義可也乃於實證切之下但云
益也餘也詳見本韻而以證切之下既引徐鍇本說文
為注又引廣韻云長也増韻冗長也益也餘也唐書殘
膏賸馥則是以餘賸之義從媵送之音可乎

　　了鳥

　　三國志注(魏明紀)董尋云使羣臣穿方舉上面目垢黒沾
體塗足衣冠了鳥毁國之光按字書有􁔕□二字䘨􁔕
小袴也□短衣也此言使羣臣釋衣冠而服短小之服
也盖細人力作衣服短小其形了鳥然因以名之後遂
制􁔕□二字篇海又作□□今按了鳥本縣物之皃服
此衣者形體露見如物之懸挂也說文了字直訓了□
(力弔切)象子無臂形方言佻(丁小反)縣也注了佻縣物王延
壽王孫賦(古文苑)□(楷書當作□始可下筆)瓜縣而瓠垂厶(都了切)从
倒了㑹意此文考創作叔重子雲但知其義而無其字
故借□借佻耳縣物今直用釣義亦通至雉經與拷賊
又借用弔轉譌其字為吊則去之逺矣　唐人詩鎖門
金了鳥展幛玉鴉义今俗門戸鉸具極肖了字形

　　眔鯤

　　詩(齊)其魚魴鰥毛云鰥大魚鄭云鰥魚子孔疏云鯤鰥
字異盖古字通用或鄭本作鯤此孔疑毛鄭異說縁
爾雅鯤為魚子故疑此亦鯤字也愚考諸書孔叢子云
鰥魚其大盈車餌以豚之半則鰥信大魚矣而鄭以為
小國語云魚禁鯤鮞則鯤信小魚矣而莊又極言其大
疑古書𫝊寫交錯致悮按說文無鯤有鰥鰥从魚眔聲
眔徒洽切目相及也鰥从眔聲不諧故李陽冰以為當
从□(古昆弟字)省然□之从眔義亦難通戴侗(六書故)所以非
孫氏之切也□褱鰥三字皆从眔疑从眔為聲則眔當
即古之所謂魚子眔从目从□(音姑魂切)象小魚尾鬛未舒
但見其目也說文無鯤字則眔即小魚之鯤鰥即大魚
之鰥鄭誤解鰥為鯤莊誤以鯤為鰥内審於中庶不為
諸字書所惑(韻㑹以為鯤鰥古字通用兼具大小二義)

　　苯

　　用修譏晦菴目孔明為盆引晉書笨伯字正之鄭侯升
(稗言)謂晉書亦誤以笨乃竹中青而謂當作体然体乃篇
海俗増之字古書所無何足刋前人之謬耶余考此字
宜从艸作苯廣韻苯䔿(布衮祖本二切)艸叢生也叢生則與秀
㧞相反以此思之則苯之義可知矣按梁武與陶隠居
論書云少墨浮澁多墨苯鈍正作此苯字安知晉書从
竹非𫝊寫之誤耶

　　靃霍

　　說文靃(呼郭切)飛聲也兩而雙飛者其聲靃然是說文即
以此為霍字矣然諸書用靃靡字又音髓劉安招隠士
薠艸靃靡石崇𫝊論春畦靃靡韓愈城南聮句春㳺轢
靃靡廣韻靃靡艸木弱皃此以聲狀形宜其不可為
呼郭切也今書地名人姓之類多用霍獨樊噲𫝊(史記)之
霍人正義注先累蘇果山寡三反以為即太原郡之葰
人地理志葰人縣如淳音瑣師古又山寡反按正義初
切之先累(上聲)即髓音也韻㑹諸家紙藥二韻兼收靃而
霍則止一音盖霍之為葰止見樊噲𫝊注人多略之故
耳方桐山(通雅)曽考及此以為佳音追唯誰雖从之故靃
霍本音荽而音寉者攉因㩁鸖因鶴形近也余不謂然
今之單用霍者亦豈因霍而誤哉且方不取說文故於
靃之音訓概不致察予雖知靃本呼郭切而髓音又無
可通之理久乃思而得之盖靃霍本二字各音各義(說文
偶遺霍字)後以互用遂成兩譌至今久假不歸耳霍从佳其
音當為髓或為荽(義闕)靃本鳥飛聲借為地名因又借為
人姓後省便作霍既為借義所奪其本音本訓遂失而
於字之當用霍(音髓)者反作靃盖地名人姓用之者多故
取省便熟識之字艸木靃靡用之者少故取隠僻稀見
之字久之張三遂認為李四李四反變為張三矣幸霍
字本音於史記注猶存一綫使人得以追其兩誤之由
此殆如流客久成土著雖不能遄歸故鄉然得知本身
之所自來亦一快也

　　以

　　以(古作□象氣出形)語詞也凡訓由訓用訓與訓因皆以聲近
而借書(大禹謨)臨下以簡御衆以寛此从用為聲左𫝊(昭十
三)魯故之以史記(商君列𫝊)卒受惡名於秦有以也夫此從
由為聲論語以吾一日長乎爾無吾以也(因我為爾師故不敢盡言
戒其勿如此也)易(乾象)君子以自强不息(君子法天之行因自强不息諸卦大象倣此)
史記(髙本紀賛)忠之敝小人以野此從因為聲詩(召南)之子歸
不我以(注猶與也)書(金縢)天大雷電以風論語使民敬忠以勸
此從與為聲若考工記天有時以生有時以殺樂記治
世之音安以樂亂世之音怨以怒此則但為轉語詞與
而通用或叩由用因與聲近之義曰馮衍顯志賦願横
逝而無由上叶來者不可與期參同契蠢動莫不由上
叶日月相撢持權輿樹根基是由古音夷也(陸機旋皇輿於夷庚
即詩之由庚)易(豐九三)終不可用叶不可大事又(剥上九)終不可
用叶民所載是用(古與庸同)古亦音夷也古真文多與支齊
通如夤同胰賁(音墳)讀賁(音肥)敦讀敦(音堆)軍生暉斤生旂是
因亦可音依也古魚模亦與支齊通如鼠為施(上聲史首鼠兩
端後鄧訓𫝊作首施盖音轉)諸為之母叶屺(詩魏風)居讀基(檀弓)是與亦
可音以也

　　打

　　古無打字說文打(都挺切)乃徐鉉新増者按古止借提字
為上聲(典禮切)如史記(文帝紀)以冒絮提文帝(刺客傳)以藥嚢
提荆軻(吳王濞𫝊)以博局提殺吳太子其義皆即打字為古
今音轉故後人續制打字為用爾晉時呼打與等無别
故逸少艸書借□為等而打字入用亦始六朝韻㑹引
北史(張彛𫝊)擊打其門小補引穀梁𫝊宣十八注挩捶打
也余又考宗懔嵗時記搥床打户顔之推家訓打拂之
簸揚之六朝已前固無用打字者歸田録(歐陽修)以打音
謫耿(此門法所謂麻韻不定之切音當為鼎或疑滴字之誤非也字彚謂打一音滴引歐公歸田録則又
去其耿字斯謬之甚矣)以丁雅反為世俗言語之訛避暑録(葉夢得)
又謂吳越俚人正以相毆擊為謫耿音然則謫耿之與
丁雅正未易辨其孰為雅俗也余按此字見於六朝當
是本音鼎(都挺切本孫愐唐韻)而北俗語音不正呼丁雅反流轉
南方亦變其音如打之平聲為爹(陟邪切亦麻韻不定之切)此字亦
起於北俗而中國襲稱之也今若讀北史歳時記家訓
諸打字為丁雅反則音氣反順若讀為都挺切反覺生
梗不安可見孫愐雖列於梗韻而時俗所呼文字所用
皆未必從其音也歐公謂字从丁為擊物之聲故音謫
耿為是不知何因轉為丁雅此盖未晰北音之染於南
也㳺宦紀聞(張世南)云俗譚謂打水打魚打船打傘之類
於義無取則黄師尹謂丁當也以手當之也可以釋其
疑矣若項氏家說謂俗間助語與本辭相反如打叠打
聴打請打量之類又非可言以手當盖凡起而作其事
皆謂之打耳

　　䆃

　　封禪書䆃一莖六穂於庖犧雙角共抵之獸說文䆃禾
也司馬相如曰䆃一莖六穂史記注徐廣云䆃瑞禾也
索隠引鄭徳云䆃擇也又引說文嘉禾一名䆃字林禾
一莖六穂謂之䆃也漢書本𫝊但作導注鄭氏云擇也
一莖六穂謂嘉禾之米於庖厨以供祭祀也按漢時相
如揚雄皆通古文許氏多取其說此䆃字特引相如則
知封禪本作䆃漢書導字或𫝊寫之誤爾索隠引鄭訓
釋䆃字乃知相如自以擇米為䆃而以為嘉禾之名則
諸家皆承說文之誤也(據索隠所引則今說文訓内脫一嘉字)又按導字
本訓引無擇義漢少府導官主擇米以導為擇必漢時
之通語特相如識其本字宜為䆃耳後遂通作導釋名
導所以櫟髩齊主衣中玉導古擇米必有其器櫟髩之
器似之故以為名唐百官志有導官令尚用此䆃字

　　瓊

　　自說文以瓊為赤玉故知字學者見書史中以瓊狀白
色便謂其誤升菴不以為然特引雪賦林挺瓊樹以證
之余謂雪賦尚是六朝人語自三百篇之後莫古於楚
辭其中用瓊字不一而足至精瓊靡(古糜字)以為粻句寓
言以玉屑為米確知瓊是白玉許氏之誤審矣(凡言潔白物之
白者必潔故楚詞多以玉為比若瓊果赤玉恐不足為況)

　　寫

　　說文寫𫝊置也禮記器之溉者不寫其餘皆寫注謂𫝊
之器中是也盖𫝊此器之物置於他器謂之寫因借𫝊
此本書書於他本亦謂之寫古云殺青繕寫又云一字
三寫烏焉成馬又云在官寫書亦是罪過皆此義也今
人以書字為寫字譌而不辨久矣又如弼風駕言出游
以寫我憂盖謂沈憂不能去懷欲假出游暫為排遣亦
如將此憂𫝊置他處耳今人所謂寫懷寫恨寫意並襲
而用之孰知古人本義竒妙如此乎

　　□

　　睽車志常熟縣破山寺李唐新建柱有雷神書凡三處
盖世所𫝊謝仙火之類内一柱題字最端謹可識云□
溪作火田凡六字上一字从貝从力字書所無字皆作
隸體倒書入木三分不類彫刻按字書負字簿囘切音
裵河神名又與倍同倍尾山名亦作負尾或即此字

　　無字之音

　　方言有有音無字者經典夕夕借字以寄其音如毛詩夜
如何其及彼其之子二其字皆當讀基濁音檀弓何居
居字當讀本聲濁音(按東晳補亡詩中云彼居之子易其作居益信其字不音記矣　書
若之何其讀如字亦誤)盖何其何居皆𤼵問之助語詞二音皆無
正字故寄聲於其居之間若彼其係指他人之詞猶今
人之稱渠(此字亦呼在居渠之間)也注家於何其音基於何居音
姬而不𤼵其借音之義既已迷誤後人若彼其之其音
記則謬之甚矣(禮表記引詩作彼記之子)至外國之音以中國之字
譯之如康居龜兹可汗之類居當讀居濁音不得竟讀
為渠龜兹當讀鳩兹濁音不得徑讀為丘慈可音當近
酷汗當讀平聲清音不得徑讀為克寒(又休屠匈奴王號舊音朽除休
當讀本聲濁音屠當讀諸濁音)盖譯語本無正字故古人借字以寄音
不然何不徑以康居丘慈克寒譯其語乎(凡言讀如某字濁音者本字皆無濁音此所謂無
字之音也能熟辨字母之清濁即得之矣)

　　犇麤

　　桯史載蘇東坡以犇麤二字難王荆公云牛之體壯於
鹿鹿之足速於牛積三為字而義皆反之荆公無以荅
審爾則二公皆非識字者矣按麤字說文訓行超逺也
(吾鄉語行之速者猶有此稱)以麤為大自是後人之語王撰字說穿
鑿不經說文固宜未嘗留意蘇雖博洽恐小學亦其所
忽使當時有引是書以証者二公皆頫首矣(後山叢談載此作劉
貢父譏荆公語)

　　俏

　　韻㑹俏字注云俏措好皃唐韻無俏字此平水韻増者
案古但作峭魏收有逋峭難為之語魏齊間指人有風
措者謂之逋峭一曰波峭又唐曲江令朱隋侯與其女
夫李逖㳺客爾朱九并姿相少媚廣州人號為三樵(七肖
反)則知此字古無正字樵峭并假借用耳(按揚雄方言釥嫽好也注
釥錯𦕈反疑此即今之所謂俏)

　　􁑀

　　漕字有平去二音平聲乃衛邑名詩思須與漕是也其
在去聲者乃漕運之漕韻㑹注引說文水轉轂也王隆
小學篇以水通輸曰漕宋人以汪王對曹漕(見老學庵筆記時有
曹姓者為漕司舉汪王命客屬對客即對以曹漕盖皆取其聲之轉也)是歴漢至元無以
此字作平聲者今則不然官曰漕撫船曰漕船糧曰漕
糧(並呼平聲)不知此聲何時而轉惟安慶濱江之間有地名
運漕則呼為去聲意此地或古時運道所經獨此猶未
變其聲耳

　　正

　　世𫝊秦始皇諱政故民間呼正月之正作征音此說非
也始皇本名政今政字何以反不諱而作去聲乎盖正
月之正本平聲後人不詳其義故駕言於祖龍耳余考
正之為字本訓射的文從一從止射者必以步揣其逺
近之準而施的焉故从止一為指事所以識其處也(丐為
避箭短墻□為受矢之器皆从反正㑹意故知射的為正本訓)射者必志正體直然後
𤼵矢不偏不激正中其處故借去聲為邪之對古者因
斗柄所指之方以其月為嵗首盖準此以為標的故曰
正(夏正商正三正之正亦當作平聲)猶言斗柄所指之月耳若詩之雨
無正注云雨無其極是無準的界限之義楚詞蓀獨
宜兮為民正是為民準的之義皆音平聲則正月之正
本不作去聲可知矣(淮南說山篇云侯王寳之為天下正老子侯王得一以為天下貞善
本亦作正)

　　后

　　后字从石从一疑即古文厚字石者土之屬物厚莫如
土一指其事也故天曰皇天地曰后土皆尊大之詞古
稱天子曰皇后如書(顧命)云皇后憑玉几盖尊之如天地
耳亦有單稱后者書(盤庚說命)髙后詩(周頌)二后受之取長養
萬物之義又有爵土者皆可通稱如后稷后夔𦙍后之
類是也若人主之配稱后始見戰國時三代未嘗有此
曲禮云天子之妃曰后此漢人抄撮之書未必盡本周
制也

　　囝

　　囝集韻九於切與蹇字同音閩人呼兒曰囝按此字當
音女琰切吾鄉謂小兒正作此呼集韻切脚九字疑為
女字之誤所以知此字當音女琰切者盖兒字一音倪
古人計倪一名計研此即一音為開合研字上聲即近
□字(女琰切)矣字以子為義自當从兒為聲特方言不同
故音因之而轉此可為解人言也

　　干

　　晉人帖云淡悶干嘔楊升庵曰淡古淡液之淡干古干
溼之干今以淡作痰干作乾非也余謂此用修好古之
過痰字古誠未有若乾字詩之乾餱春秋𫝊之乾溪易
之乾胏豈得謂其非古而必干字為古乎干本干櫓之
干借為水際之干易鴻漸于干鄭注謂大水之旁故停
水處此指水旁乾地而言故乾濕之乾亦可借用干字
余又考後漢書(獨行𫝊)云明堂之奠干飯寒水此又在晉
人之先矣(用修語本黄伯思東觀餘論)

　　欥

　　欥(余律切)許慎注詮詞也引詩欥求厥寧(今文欥作遹)愚按詮
詞謂自解說其上文語意之詞也詩云文王有聲遹駿
有聲遹求厥寧遹觀厥成文王烝哉後四語皆𤼵明文
王有聲之意言文王之所以有聲者豈無謂哉謂實大
有其聲謂求國家之寧謂觀功業之成則皆文王之徳
之盛所致也(烝盛也舊注烝為君非)注但以遹為𤼵語詞是不知
說文詮詞之訓耳又按欥曰謂三字當即一義第稍轉
其音耳古書又或借用聿(與欥同音)如詩謂行多露是解豈
不夙夜之語也曰為改嵗入此室處是解穹垤薫鼠塞
向墐户之意也書聿求元聖與之戮力以與爾有衆請
命是解奉將天命明威不敢赦之意也

　　台臺

　　今書啟中所用台字如台候台炤台禧之類盖相尊之
稱尊莫過于宰相故取三台之義又曰台下閣下臺下
閣與台同意臺則執憲之官所居尊稍次于閣者也今
俗遇書柬中台字輒誤以臺字呼之不知何說使或有
用台臺者勢必不能不分為二音矣獨於單台字則異
口同聲讀之曰臺亦何不思之甚

　　紡

　　國語執而紡於庭之槐(晉語)按紡當讀為繃(悲萌切)古字通
用說文繃束也今俗綁字(補項切)即繃音之轉因轉音故
字從而變也紡於庭槐即綁縛之義植木䕶本曰援(謝靈
運詩題南山樹園激流植援)束之於樹其形似之故叔向嘲語云求
繋既繋求援既援韋注釋紡為縣此臆說耳

　　榸

　　字書有榸字(莊皆切)木樁也吾鄉謂刀鈍曰○謂手拘攣
亦曰○正作此音盖木樁鈍而不銳故取義於此

　　嚲

　　焦澹園俗書刋誤云耳垂曰耷皮寛曰㿴(並音荅)吾鄉今
有此語但呼如荅平聲按此聲即嚲之轉

　　鮦

　　汝南郡有鮦陽縣孟康音紂紅反左𫝊注后漢書注並
音紂孫韻鮦字下注云又直蒙直栁二切戴氏(侗)定為
徒紅篆蛹二切韻㑹補定為音冡桐山云鮦从同自音
同其音紂者皆訛失地志下紅反二字故也余謂音紂
者固非音直蒙者亦未為是盖鮦必音侗故以討紅為
反訛討為紂故直蒙篆蛹因之存紂遺紅故直栁丈
九(字彚音)因之桐山不悟紂字之訛謂古人口齒同重
相溷引後漢書爞之作烔為證然字彚烔音他紅徒弄
二切不與爞同音豈可以重童之衝衝鍾鐘而牽入同
字哉

　　汃

　　汃普八切爾雅邠國說文作汃國則知此即古邠字从
水从八聲八古分字其讀為頒汃从此得聲又按□古
别字从二八則八為古分字無疑也半字上从八亦意
兼聲字八(頒)入聲即八(布八切)故借為數名而分字則加
刀以别之後因分字有頒賜分别二義故又借頒班以
異其聲然古人分别之分亦音頒左𫝊有班馬之聲是
也余又悟書旅􁄶分寳玉於同姓之國及左𫝊四國皆
有分國語分陳以肅慎氏之矢分魯以夏后氏之璜皆
宜作班字讀

　　㢘

　　周禮(天官)以六計弊羣吏如㢘善㢘能之類此㢘字作察
字解正作覝古借用㢘耳後世㢘訪使之名取義於此
今人作貪㢘之㢘解殊謬

　　宜

　　宜古叶加(靜言加之與子宜之)其音當為那

　　霆

　　釋文云蜀本易以霆為電余因悟古霆電當即一字莊
子外物篇有雷有霆水中有火乃焚大槐注云水中有
火謂電也此亦一証按蝘蜓之蜓(徒典切)亦從廷是霆蜒
並諧本音而轉其聲耳

　　嘛

　　嘛音媽口動也見山谷小詞字書不載吾鄉謂口欲𤼵
悲曰嘛閲黄詞則知宋人已有此語矣

　　閒(俗从日非)

　　閒空隙也言其事則去聲(居晏切)指其處則平聲病閒曰
憮然為閒一閒耳為閒不用少閒願有復也逢執事
之不閒彼節者有閒未達一閒閒不容髪此去聲也其
閒不能以寸山徑之蹊閒此平聲也

　　碚

　　陸㳺入蜀記云過荆門十二碚字書無碚字不知音義
云何近見明熊相峽中行作十二背言浪洶湧不可楫
以繂若篙即人背之故也然則碚字音義即同背字必
土人所作故不見字書也黄魯直黔南行記亦作碚

　　郎當

　　唐明皇自蜀還京道中聞駝馬所帶鈴聲謂黄幡綽曰
鈴聲頗似人言語幡綽對曰似言三郎郎當三郎郎當
明皇愧且笑郎當之轉口即籠東(北史李穆云籠東軍士)輕轉即
彾行籠東之搭舌即龍鍾郎當之仄聲即落托大抵皆
失志蹭蹬之意特古今方言轉口有異耳

　　􁘉

　　􁘉安盍切飾采謂之􁘉通作㔩婦人髻飾(杜詩翠為㔩葉垂鬂脣)
按吳興有罨畵溪本取其處山水如設色之畫詳聲義
罨亦當與􁘉通今作掩聲頗無義

　　□

　　南都教坊頓仁論絃索按九宫譜用滚絃釤絃花和大
和皆有定則故新曲度入亦易若南九宫原不入調無
定則可依絃索若多一彈少一彈則□板矣字書□巨
岐切參差也此謂絃與板不相應正參差之意余因悟
西廂記中□拍了迎風户半開盖借言詩與事相左猶
腔不應板耳當時作者自能調絃度曲故直用本色語
如近的順手把戒刀釤釤字亦似從釤絃字來釤所鑑
切大鐮也釤絃借言指法有似刀芟艸之勢

　　䌈墢倚番

　　張祐詩連收榻索馬榻當作䌈(音同)以索羂物也馬散牧
未就羈靮必用䌈索羂其首而後可御北人無入聲故
呼䌈為去後又作此套字套即䌈也又書家摹書有響
榻之語謂就原本雙鈎廓填而成亦如套得其字然余
嚮不解榻字因張祜詩頓悟榻之即䌈䌈之即套爾(抄寫
舊文謂之套此與摹舊書同義)又皮日休詩八㑹舊文多搭寫(即抄寫意)又
錢功父澹山雜識云取筆榻子榻其兩中指榻即套也
盖古無套而䌈字頗僻故詩人隨意取其聲之相似者
用之又陸龜蒙詩花盤小墢(字彚音鉢義仝)晴初壓俗謂花盤
為花鉢當用此墢字又竹牀蒲倚但髙僧古無椅字故
書為倚又獨孤及近日霜毛一畨新陸龜蒙又見靈苗
一番齊皆讀番去聲可為杜詩㑹須上番看成竹之証
其義即更番之番但唐時方言作去聲讀宋人註杜强
音為筤其陋甚矣此皆唐詩有闗于字學者聊識其大
略于此




　　字詁

