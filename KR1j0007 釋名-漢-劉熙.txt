#+TITLE: 釋名-漢-劉熙
#+DATE: 2016-06-11 12:20:45
#+SOURCE: github.com/kanripo/KR1j0007 master 413a6c00                
釋名序
　　　　　　　　　　劉熈字成國撰
熈以為自古造化制器立象有物以來迄于近代或
典禮所制或出自民庶名號雅俗各方名殊聖人於
時就而弗改以成其器著於既徃哲夫巧士以為之
名故興於其用而不易其舊所以崇易簡省事功也
夫名之於實各有義類百姓日稱而不知其所以之
意故撰天地隂陽四時邦國都鄙車服喪紀下及民
庶應用之器論叙指歸謂之釋名凡二十七篇至於
事類未能究備凡所不載亦欲智者以類求之慱物
君子其於答難解惑王父幼孫朝夕侍問以塞可謂
之士聊可省諸
　　　　　右釋名八卷館閤書目云漢徵士北海
　　　　　劉熈字成國撰推揆事源釋名號致意
　　　　　精㣲崇文總目云熈即物名以釋義凡
　　　　　二十七目臨安府陳道人書籍鋪刋行
刻釋名序
釋名者小學文字之書也古者文字之書有三焉一
體制謂點畫有縱横曲直之殊若說文字原之類是
也二訓話謂稱謂有古今雜俗之異若爾雅釋名之
類是也三音韻謂呼吸有淸濁高下之不同若沈約
四聲譜及西域反切之文是也三者雖各自名家要
之皆小學之書也夫自六經岀而爾雅作爾雅作而
釋名著是故漢藝文志以爾雅附孝經而經籍志
以附論語盖崇之也漢劉熈所著釋名翼雅者也宜
與雅並傳爾雅故有鏤本而釋名久無傳者余按全
晋偶得是書於李僉憲川甫川甫得諸蔡中丞石岡
石岡得諸濟南周君秀因託吕太史仲木校正付太
原黃守刋布焉然則翼雅之書詎止於是乎郭墣有
圖沈璇有注孫炎有音江瓘有賛邢昺有正義張揖
有廣雅曹憲有慱雅孔鮒有小爾雅劉伯荘有續爾
雅楊惟有方言劉霽有釋俗語盧辨有穪謂沈約有
俗說張顯有古今訓韋昭有辨釋名凡讀爾雅者皆
當參覽其可以小學之書而忽之哉
嘉靖甲申冬十二月旣望谷泉儲良材邦掄父撰
重刋釋名後序
漢徵士北海劉熈著釋名二十七篇盖爾雅之緒也
昔者周公申彜倫之道乃制作儀周二禮雅南豳頌
四時皆發揮於隂陽象器山河草木以及蟲魚鳥獸
之物義雖裁諸巳文多愽諸古恐來世之不觧也其
徒作爾雅以訓焉魯哀公欲學小辯以觀政孔子曰
觀爾雅以辯言釋名者亦辯言之意乎今夫學者將
以爲道也欲爲道而不知義則於道不樂進欲知義
而不辯言則於義不可精欲辯言而不正名則於言
不能審是故洒掃應對道德性命其致一也夫音以
九土而異聲以十世而殊山人以爲葝蒿藿茖者國
人以爲䪥蒜韮葱者也古人以爲基烝介弔者今人
以爲始君大至者也故名猶朙也釋猶譯也觧也譯
而朙之以從義而入道也是書南宋時刻於臨安尋
燬不傳今侍御谷泉儲公邦掄得之於嵩山僉憲李
公李公得之於中丞石岡蔡公乃命柟校正付絳州
守程君鴻刋布焉其意遐乎但爾雅先詁言訓親而
後動植近取諸身斯遠取諸物也釋名以天地山水
爲先則瀕乎玩物矣故魏張揖采蒼雅作廣雅辭類
雖衍猶爲存爾雅之舊乎
嘉靖三年冬十月乙卯高陵吕柟序
　　　　　釋名今無刋夲兹所校者又專夲無副
　　　　　正過亦八十餘字皆以意揆諸義者故
　　　　　義若可告即爲定改求而不得仍存其
　　　　　舊序中可謂二字釋國篇譚首之譚一
　　　　　字釋姿容篇邉自二字釋言篇説日二
　　　　　字操功之功一字曽疑爲切字矅嗇之
　　　　　矅一字釋疾篇􁔽一二字凡十一字皆
　　　　　闕未改俟有他夲及知釋名者柟又識
釋名目録
　卷第一
　　　釋天　釋地　釋山
　　　釋水　釋丘　釋道
　卷第二
　　　釋州國　釋形體
　卷第三
　　　釋姿容　釋長糿　釋親屬
　卷第四
　　　釋言語　釋飲食　釋綵帛
　　　釋首飾
　卷第五
　　　釋衣服　釋宫室
　卷第六
　　　釋牀帳　釋書契　釋典藝
　卷第七
　　　釋用器　釋樂器　釋兵
　　　釋車　釋船
　卷第八
　　　釋疾病　釋䘮制
釋名卷第一
　　　　　　　　　　劉熈字成國撰
　　釋天第一　釋地第二
　　釋山第三　釋水第四
　　釋丘第五　釋道第六
　　　釋天第一
天豫司兗冀以舌腹言之天顯也在上高顯也青徐
以舌頭言之天垣也垣然高而逺也春曰蒼天陽氣
始發色蒼蒼也夏曰昊天其氣布散皓皓也秋曰旻
天旻閔也物就枯落可閔傷也冬曰上天其氣上騰
與地絶也故月令曰天氣上騰地氣下降易謂之乾
乾徤也徤行不息也又謂之玄玄懸也如懸物在上
也　日實也光明盛實也　月缺也滿則缺也　光
晃也晃晃然也亦言廣也所照廣逺也　景境也明
所照䖏有境限也　晷規也如規畫也　曜耀也光
明照耀也　星散也列位布散也　宿宿也星各止
宿其處也　氣餼也餼然有聲而無形也　風兖豫
司冀橫口合脣言之風汜也其氣慱汜而動物也青
徐言風踧口開脣推氣言之風放也氣放散也　隂
隂也氣在内奥䕃也　陽揚也氣在外發揚也　寒
捍也捍格也　暑煑也熱如煑物也　熱爇也如火
所燒爇也　雨羽也如鳥羽動則散也　春蠢也動
而生也　夏假也寛假萬物使生長也　秋緧也緧
迫品物使時成也　冬終也物終成也　四時四方
各一時時期也物之生死各應節期而止也　年進
也進而前也　歳越也越故限也唐虞曰載載生物
也殷曰祀祀已也新氣升故氣已也　五行者五氣
也於其方各施行也　金禁也其氣剛嚴能禁制也
　木冐也華葉自覆冐也　水準也準平物也　火
化也消化物也亦言毁也物入中皆毁壊也　土吐
也能吐生萬物也　子孳也陽氣始萌孳生於下也
於易為坎坎險也　丒紐也寒氣自屈紐也於易為
艮艮限也時未可聴物生限止之也　寅演也演生
物也　卯冐也載冐土而出也於易為震二月之時
雷始震也　辰伸也物皆伸舒而出也　己巳也陽
氣畢布已也於易為巽巽散也物皆生布散也　午
仵也隂氣從下上與陽相仵逆也於易為離離麗也
物皆附麗陽氣以茂也　未昧也日中則昃向幽昧
也　申身也物皆成其身體各申束之使備成也
酉秀也秀者物皆成也於易為兌兑説也物得備足
皆喜説也　戌恤也物當收歛矜恤之也亦言脱也
落也　亥核也收藏百物核取其好惡直偽也亦言
物成皆堅核也　甲孚也萬物解孚甲而生也　乙
軋也自抽軋而出也　丙炳也物生炳然皆著見也
　丁壯也物體皆丁壯也　戊茂也物皆茂盛也
已紀也皆有定形可紀識也　庚猶更也庚堅强貌
也　辛新也物初新者皆收成也　壬妊也隂陽交
物懐妊也至子而萌也　癸揆也揆度而生乃出之
也　霜喪也其氣慘毒物皆喪也　露慮也覆慮物
也　雪綏也水下遇寒氣而凝綏綏然也　霰星也
水雪相搏如星而散也　霡霂小雨也言裁霡歴霑
漬如人沐頭惟及其上枝而根不濡也　雲猶云云
衆盛意也又言運也運行也　雷硍也如轉物有所
硍雷之聲也　電殄也乍見則殄滅也　震戰也所
擊輙破若攻戰也又曰辟歴辟折也所歴皆破折也
　雹砲也其所中物皆摧折如人所盛咆也　虹攻
也純陽攻隂氣也又曰蝃蝀其見每於日在西而見
於東掇飲東方之水氣也見於西方曰升朝日始升
而出見也又曰美人隂陽不和婚姻錯亂淫風流行
男美於女女美於男恒相奔隨之時則此氣盛故以
其盛時名之也　霓齧也其體㫁絶見於非時此灾
氣也傷害於物如有所食齧也　暈捲也氣在外捲
結之也日月俱然　隂而風曰曀曀翳也言掩翳日
光使不明也　風而雨土曰霾霾晦也言如物塵晦
之色也　珥氣在日兩旁之名也珥耳也言似人耳
之在面旁也　日月虧曰食稍稍侵虧如蟲食草木
葉也　晦灰也火死為灰月光盡似之也　朔蘇也
月死復蘇生也　弦月半之名也其形一旁曲一旁
直若張弓施弦也　望月滿之名也月大十六日小
十五日日在東月在西遥相望也　昏損也陽精損
滅也　晨伸也旦而日光復伸見也　祲侵也赤黒
之氣相侵也　氛粉也潤氣著草木因寒凍凝色白
若粉之形也　霧冐也氣蒙亂覆冐物也蒙日光不
明蒙蒙然也　彗星光梢似彗也　孛(反/蒲没)星星旁氣
孛孛然也　筆星星氣有一枝末鋭似筆也　流星
星轉行如流水也　枉矢齊魯謂光景為枉矢言其
光行若射矢之所至也亦言其氣枉暴有所灾害也
　厲疾氣也中人如磨厲傷物也　疫役也言有鬼
行疫也　截也氣傷人如有斷截也　灾烖也火
所燒滅之餘曰烖言其於物如是也　害割也如割
削物也　異者異於常也　青痟也如病者痟瘦也
　慝態也有姦態也　妖殀也殀害物也　孽孽也
遇之如物見髠孽也
　　　釋地第二
地者底也其體底下載萬物也亦言諦也五土所生
莫不信諦也易謂之坤坤順也上順乾也　土吐也
吐生萬物也　已耕者曰田田填也五稼填滿其中
也　壤瀼也肥濡意也　廣平曰原原元也如元氣
廣大也　高平曰陸陸漉也水流漉而去也　下平
曰衍言漫衍也　下濕曰隰隰蟄也蟄溼意也　下
而有水曰澤言潤澤也　地不生物曰鹵鹵爐也如
爐火處也　徐州貢土五色有青黄赤白黒也　土
青曰黎似黎草色也　土黃而細宻曰埴埴膩也黏
胒如脂之膩也　土赤曰䑕肝似䑕肝色也　土白
曰漂漂輕飛散也　土黒曰盧盧然觧散也
　　　釋山第三
山産也産生物也土山曰阜阜厚也言高厚也大阜
曰陵陵隆也體髙隆也　山頂曰冡冡腫也言腫起
也山旁曰陂言陂陁也　山脊曰岡岡亢也在上之
言也　山旁隴間曰涌涌猶桶桶狹而長也　山大
而髙曰嵩嵩竦也亦高稱也　山小高曰岑岑嶃也
嶃然也　上鋭而長曰嶠形似橋也　小山别大山
曰甗(彦/音)甗甑也甑一孔者甗形孤出處似之也　山
多小石曰磝磝堯也毎石堯堯獨處而出見也　山
多大石曰礐礐學也大石之形學學形也　山有草
木曰岵岵怙也人所怙取以為事用也　山無草木
曰屺屺圯也無所出生也　山上有水曰垺垺脱也
脱而下流也　石載土曰岨岨臚然也土載石曰崔
嵬因形名之也　山東曰朝陽山西曰夕陽隨日所
照而名之也　山下根之受霤處曰甽甽吮也吮得
山之肥潤也　山中藂木曰林林森也森森然也
山足曰麓麓陸也言水流順陸燥也　山體曰石石
格也堅捍格也　小石曰礫礫料也小石相枝柱其
間料料然出内氣也
　　　釋水第四
天下大水四謂之四瀆江河淮濟是也　瀆獨也各
獨出其所而入海也　江公也小水流入其中公共
也　淮圍也圍繞揚州北界東至海也　河下也隨
地下處而通流也　濟濟也源出河北濟河而南也
　川穿也穿地而流也　山夾水曰澗澗間也言在
兩山之間也　水正出曰濫泉濫䘖也如人口有所
䘖口闓則見也　懸出曰沃泉水從上下有所灌沃
也　側出曰汍泉汍軌也流狹而長如車軌也　所
出同所歸異曰淝泉本同出時所浸潤少所歸各枝
散而多似淝者也　水從河出曰雍沛言在河岸限
内時見雍出則沛然也　水上出曰涌泉瀆泉並是
也　水泆出所為澤曰掌水停處如手掌中也今兗
州人謂澤曰掌也　水決復入為汜汜已也如出有
所為畢已而還入也　風吹水波成文曰瀾瀾連也
波體轉流相及連也　水小波曰淪淪倫也小文相
次有倫理也　水直波曰涇涇徑也言如道徑也
水草交曰湄湄眉也臨水如眉臨目也水經川歸之
處也　海晦也主承穢濁其水黒如晦也　水注谷
曰溝田間之水亦曰溝溝搆也縱橫相交搆也　注
溝曰澮澮會也小溝之所聚會也　水中可居者曰
洲洲聚也人及鳥物所聚息之處也　小洲曰渚渚
遮也體高能遮水使從旁迴也　小渚曰沚沚止也
小可以止息其上也　小沚曰泜泜遲也能遏水使
流遲也　人所為之曰潏潏術也堰使水鬱術也魚
梁水碓之謂也　海中可居者曰島島到也人所奔
到也亦言鳥也物所赴如鳥之下也
　　　釋丘第五
丘一成曰頓丘一頓而成無上下大小之殺也　再
成曰陶丘於高山上一重作之如陶竈然也　三成
曰崑崙丘如崑崙之髙而積重也　前高曰髦丘如
馬舉頭垂髦也　中央下曰宛丘有丘宛宛如偃器
也涇上有一泉水亦是也　徧高曰阿丘阿荷也如
人擔荷物一邊偏高也　畝丘丘體滿一畝之地也
　圜丘方丘就其方圜名之也　鋭上曰融丘融明
也明陽也凡上鋭皆高而近陽者也　如乗曰乘丘
四馬曰乗一基在後似車四列在前似駕馬車之形
也　如陼(反/之與)者曰陼丘形似水中之高地隆髙而廣
也　水潦所止曰泥丘其止汚水留不去成泥也
澤中有丘曰都丘言蟲鳥徃所都聚也　當途曰梧
丘梧忤也與人相當忤也　道出其右曰畫丘人尚
右凡有指畫皆用右也　道出其前曰載丘在前故
載也　道出其後曰昌丘　水出其前曰阯丘阯基
趾也言所出然　水出其後曰阻丘比水以為險也
　水出其右曰沚丘沚止也西方義氣有所制止也
　水出其左曰營丘　丘高曰陽丘體高近陽也
宗丘邑中所宗也
　　　釋道第六
道一達曰道路道蹈也　路露也人所踐蹈而露見
也　二達曰岐旁物兩為岐在邊曰旁此道並通出
似之也　三達曰劇旁古者列樹以表道道有夾溝
以通水潦恒見修治此道旁轉多用功稍劇也　四
達曰衢齊魯謂四齒杷為欋欋杷地則有四處此道
似之也　五達曰康康昌也昌盛也車步併列並用
之言充盛也　六達曰莊莊􁔾也􁁵其上使高也
七達曰劇驂驂馬有四耳今此道有七比於劇也
八達曰崇期崇充也道多所通人充滿其上如共期
也　九達曰逵齊魯謂道多為逵師此形然也
城下道曰䧫䧫翺也都邑之内翺翔祖駕之處也
步所用道曰蹊蹊係也射疾則用之故還係於正道
也　俓經也人所經由也　鹿兔之道曰亢行不由
正亢陌山谷草野而過也　涂度也人所由得通度
也
釋名卷第一
釋名卷第二
　　　　　　　　　　劉熈字成國撰
　　釋州國第七　釋形體第八
　　　釋州國第七
青州在東取物生而青也州注也郡國所注仰也
徐州徐舒也土氣舒緩也　楊州州界多水水波揚
也　荆州取名於荆山也必取荆為名者荆警也南
蠻數為冦逆其民有道後服無道先彊常警備之也
　豫州地在九州之中京師東都所在常安豫也
凉州西方所在寒涼也　雍州在四山之内雍翳也
　并州曰土無也其州或并或設故因以為名也
幽州在北幽昧之地也　冀州亦取地以為名也其
地有險有易帝王所都亂則冀治弱則冀彊荒則冀
豐也　兖州取兖水以為名也　司州司隷校尉所
主也　益州益阨也所在之地險阨也　古有營州
齊衛之地於天文屬營室取其名也　燕宛也北方
沙漠平廣此地在涿鹿山南宛宛然以為國都也
宋送也地接淮泗而東南傾以為殷後若云滓穢所
在送使隨流東入海也　鄭町也其地多平町町然
也　楚辛也其地蠻多而人性急數有戰争相争相
害辛楚之禍也　周地在岐山之南其山四周也
秦津也其地沃衍有津潤也　晉進也其土在北有
事於中國則進而南也又取晉水以為名其水迅進
也　趙朝也本小邑朝事於大國也　魯魯鈍也國
多山水民性樸魯也　衛衛也既滅殷立武庚為殷
後三監以守衛之也　齊齊也地在渤海之南勃齊
之中也　呉虞也太伯讓位而不就歸封之於此虞
其志也　越夷蠻之國也度越禮義無所拘也此十
二國上應列宿各以其地及於事冝制此名也至秦
改諸侯置郡縣隨其所在山川土形而立其名漢就
而因之也　河南在河之南也　河内河水從岐山
而南從雷首而東從譚首而北郡在其内也　河東
在河水東也　河西在河水西也　上黨黨所也在
山上其所最高故曰上也　潁川因潁水為名也
汝南在汝水南也　汝隂在汝水隂也　東郡南郡
皆以京師方面言之也　北海海在其北也　西海
海在其西也　南海在海南也冝言海南欲同四海
名故言南海　東海海在其東也　濟南濟水在其
南也一濟北濟水在其北也義亦如南海也　濟隂
在濟水之隂也　南陽在國之南而地陽也凡若此
類郡國之名取號於此則其餘可知也縣邑之名亦
如之　大曰邦邦封也封有功於是也　國城曰都
者國君所居人所都會也　周制九夫為井其制似
井字也四井為邑邑猶悒也邑人聚會之稱也　四
邑為丘丘聚也　四丘為甸甸乗也出兵車一乘也
　鄙否也小邑不能逺通也　縣懸也懸係於郡也
　郡羣也人所羣聚也　五家為伍以五為名也又
謂之鄰鄰連也相接連也又曰比相親比也　五鄰
為里居方一里之中也　五百家為黨黨長也一聚
之所尊長也　萬二千五百家為鄉鄉向也衆所向
也
　　　釋形體第八
人仁也仁生物也故易曰立人之道曰仁與義　體
第也骨肉毛血表裏大小相次第也　軀區也是衆
名之大揔若區域也　形有形象之異也　身伸也
可屈伸也　毛貌也冐也在表所以别形貌且以自
覆冐也　皮被也被覆體也　膚布也布在表也
肌懻也膚幕堅懻也　骨滑也骨堅而滑也　胑枝
也似水之枝格也　肉柔也　筋力也肉中之力氣
之元也靳固於身形也　膜幕也幕絡一體也　血
其精明者也或曰眸子眸冐也相裹冐也　鼻嘒也
出氣嘒嘒也　口空也　頰夾也兩旁稱也亦取挾
歛食物也　舌泄也舒泄所當言也　齒始也少長
之别始乎此也以齒食多者長也食少者㓜也　頥
養也動於下止於上上下咀物以養人也　牙櫨牙
也隨形言之也　輔車其骨強所以輔持口也或曰
牙車牙所載也或曰頷頷含也口含物之車也或曰
頰車亦所以載物也或曰鼸車鼸鼠之食積於頰人
食似之故取名也凡繫於車皆取在下載上物也
耳耏也耳有一體屬著兩邉耏耏然也　脣縁也口
之縁也　吻免也入之則碎出則免也又取抆也漱
唾所出恒加抆拭因以為名也　舌卷也可以卷制
食物使不落也　鼻下曰立人取立於鼻下狹而長
似人立也　口上曰髭髭姿也為姿容之美也　口
下曰承漿漿水也　頥下曰鬚鬚秀也物成乃秀人
成而鬚生也亦取須體幹長而後生也　在頰耳旁
曰髯隨口動摇髯髯然也　其上連髪曰鬢鬢濱也
濱崖也為面額之崖岸也　鬢曲頭曰距距拒也言
其曲似拒也　項确也堅确受枕之處也　頸俓也
俓挺而長也　咽咽物也　䑍在頥纓理之中也青
徐謂之脰物投其中受而下之也又謂之嗌氣所流
通阨要之處也　胡互也在咽下垂能歛互物也
胸猶啌也啌氣所衝也　臆猶抑也抑氣所塞也
膺壅也氣所壅塞也　腹複也富也腸胃之屬以自
裹盛復於外複之其中多品似富者也　心纖也所
識纎微無物不貫心也　肝幹也五行屬木故其體
狀有枝幹也凡物以大為幹也　肺勃也言其氣勃
鬱也　脾裨也在胃下裨助胃氣主化穀也　腎引
也腎屬水主引水氣灌注諸脉也　胃圍也圍受食
物也　腸暢也通暢胃氣去滓穢也　臍劑也腸端
之所限劑也　胞　也　空虛之言也主以虛承水
汋也或曰膀胱言其體短而櫎廣也　自臍以下曰
水腹水汋所聚也又曰少腹少小也比於臍以上為
小也　隂䕃也言所在䕃翳也　脇挾也在兩旁臂
所挾也　肋勒也檢勒五臟也　膈塞也塞上下使
氣與穀不相亂也　腋繹也言可張翕尋繹也　肩
堅也　甲闔也與􁔿脅皆相㑹闔也　臂裨也在旁
曰裨也　肘注也可隠注也　腕宛也言可宛屈也
　掌言可以排掌也　手須也事業之所須也　節
有限節也　爪紹也筋極為爪紹續指端也　背倍
也在後稱也　脊積也積續骨節終上下也　尾㣲
也承脊之末稍㣲殺也　要約也在體之中約結而
小也　髖緩也其腋皮厚而緩也　臀殿也髙厚有
殿遌也　尻廖也尻所在寥牢深也樞機也要髀股
動摇如樞機也　髀卑也在下稱也　股固也為強
固也　膝伸也可屈伸也　脚却也以其坐時却在
後也　脛莖也直而長似物莖也　膝頭曰膞膞圍
也因形團圜而名之也　或曰蹁蹁扁也亦因形而
名之也　足續也言續脛也　趾止也言行一進一
止也　蹄底也　足底也　踝确也居足兩旁磽确
然也亦因其形踝踝然也　足後曰跟在下旁著地
一體任之象木根也　踵鍾也鍾聚也上體之所鍾
聚也

釋名卷第二
釋名卷第三
　　　　　　　　　　劉熈字成國撰
　　釋姿容第九　釋長㓜第十
　　釋親屬第十一
　　　釋姿容第九
姿資也資取也形貌之稟取為資本也　容用也合
事宜之用也　妍研也研精於事冝則無蚩繆也蚩
癡也　兩脚進曰行行抗也抗足而前也　徐行曰
步步捕也如有所伺捕務安詳也　疾行曰趨趨赴
也赴所至也　疾趨曰走走奏也促有所奏至也
奔變也有急變奔赴之也　仆踣也頓踣而前也
超卓也舉脚有所卓越也　跳條也如草木枝條務
上行也　立林也如林木森然各駐其所也　騎支
也兩脚枝别也　乘陞也登亦如之也　載載也在
其上也　檐任也任力所勝也　負背也置項背也
　駐株也如株木不動也　坐挫也骨節挫屈也
伏覆也偃安也　僵正直畺然也　側逼也　據居
也　企啓開也目延踈之時諸機樞皆開張也　竦
從也體皮皆從引也　視是也察是非也　聽静也
静然後所聞審也　觀翰也望之延頸翰翰也　望
茫也逺視茫茫也　跪危也兩藤隠地體危倪也
跽忌也見所敬忌不敢自安也　拜於丈夫為跌跌
然屈折下就地也於婦人為扶自抽扶而上下也
攀翻也連翻上及言也　掣制也制頓之使順已也
　牽弦也使弦急也　引演也徒演廣也　掬局也
使相局近也　撮捽也暫捽取之也　樝义也五指
俱徃也　捉促也使相促及也　執攝也使畏攝已
也　拈黏也兩指翕之黏著不放也　抶鐵也其處
皮薫黒色如鐵也　蹋榻也榻著地也　批禆也兩
相禆助共擊之也　搏慱也四指廣慱亦似擊之也
　挾夾也在旁也　捧逢也兩手相逢以執之也
懐回也本有去意囘來就已也亦言歸也來歸已也
　抱保也相親保也　載載也載之於頭也　提地
也臂垂所持近地也　挈結也結束也束持之也
持跱也跱之於手中也　操抄也手出其下之言也
　攬歛也歛置手中也　擁翁也翁撫之也　撫敷
也敷手以拍之也　拍搏也手搏其上也　摩娑猶
末殺也手上下言之也　蹙遵也遵迫之也　踐殘
也使殘壊也　踖藉也以足藉也　履以足履之因
以名之也　蹈道也以足踐之如道路也　􁐃弭也
足踐之使弭服也　躡懾也登其上使懾服也　匍
匐小兒時也匍猶捕也藉索可執取之言也匐伏也
伏地行也人雖長大及其求事盡力之勤猶亦稱之
詩曰凡民有喪匍匐救之是也　偃蹇也偃息而卧
不執事也　蹇跛蹇也病不能作事今託病似此而
不冝執事役也　望佯佯陽也言陽氣在上舉頭高
似若望之然也　沐秃也沐者髪下垂秃者無髪皆
無上貌之稱也　卦賣卦掛也自掛於市而自賣邉
自可無慙色言此似之也　倚簁倚伎也簁作清簁
也言人多技巧尚輕細如簁也　窶數猶局縮皆小
意也　齧掣掣卷掣也齧噬齧也語説卷掣與人相
持齧也　衇摘猶譎摘也如醫别人衇知疾之意見
事者之稱也　貸騃者貸言以物貸予騃者言必弃
之不復得也不相量事者之稱也此皆見於形貌者
也　卧化也精氣變化不與覺時同也　寐謐也静
謐無聲也　寝權假卧之名也寝侵也侵損事功也
　眠泯也無知泯泯也　覺告也　窹忤也能與物
相接忤也　欠嶔也開張其口聲脣嶔嶔也　嚏踕
也聲作踕而出也　笑鈔也頰皮上鈔者也
　　　釋長㓜第十
人始生曰嬰兒胷前曰嬰抱之嬰前乳飬之也或曰
嫛婗嫛是也言是人也婗其啼聲也故因以名之也
　男任也典任事也　女如也婦人外成如人也故
三從之義少如父教嫁如夫命老如子言青徐州曰
娪娪忤也始生時人意不喜忤忤然也　兒始能行
曰孺孺濡也言濡弱也　七年曰悼悼逃也知有㢘
耻隱逃其情也亦言是時而死可傷悼也　毁齒曰
齓齓洗也毁洗故齒更生新也　長(反/丁文)萇也言體萇
也　㓜少也言生日少也　十五曰童故禮有陽童
牛羊之無角者曰童山無草木曰童言未巾冠似之
也女子之未笄者亦稱之也　二十曰弱言柔弱也
　三十曰壯言丁壯也　四十曰强言堅强也　五
十曰艾艾治也治事能㫁割芟刈無所疑也　六十
曰耆耆指也不從力役指事使人也　七十曰耄頭
髪白耄耄然也　八十曰耋耋鐵也皮膚變黒色如
鐵也　九十曰鮐背背有鮐文也或曰黃耉鬢髪變
黃也耉垢也皮色驪悴恒如有垢者也或曰胡耉咽
皮如雞胡也或曰凍梨皮有班黒如凍梨色也或曰
齯齯大齒落盡更生細者如小兒齒也　百年曰期
頥頥養也老昏不復知服味善惡孝子期於盡養道
而已也　老朽也老而不死曰仙仙遷也遷入山也
故其制字人旁作山也
　　　釋親屬第十一
親襯也言相隠襯也　屬續也恩相連續也　父甫
也始生已也　母冐也含生已也　祖祚也祚物先
也又謂之王父王暀也家中所歸暀也王母亦如之
　曽祖從下推上祖位轉増益也　高祖高臯也最
在上臯韜諸下也　兄荒也荒大也故青徐人謂兄
為荒也　弟第也相次第而上也　子孳也相生蕃
孳也　孫遜也遜遁在後生也　曽孫義如曽祖也
　玄孫玄懸也上懸於高祖最在下也　玄孫之子
曰來孫此在無服之外其意踈逺呼之乃來也　來
孫之子曰昆孫昆貫也恩情轉逺以禮貫連之耳
昆孫之子曰仍孫以禮仍有之耳恩意實逺也　仍
孫之子曰雲孫言去已逺如浮雲也皆為早娶晚死
夀考者言也　父之兄曰世父言為嫡統繼世也又
曰伯父伯把也把持家政也　父之弟曰仲父仲中
也位在中也　仲父之弟曰叔父叔少也　叔之弟
曰季父季癸也甲乙之次癸最在下季亦然也　父
之世叔父母曰從祖父母言從已親祖别而下也亦
言隨從已祖以為名也　父之姊妹曰姑姑故也言
於已為久故之人也　姊積也猶日始出積時多而
明也　妹昧也猶日始入歴時少尚昧也　姑謂兄
弟之女為姪姪迭也共行事夫更迭進御也　夫之
父曰舅舅久也久老稱也　夫之母曰姑亦言故也
　母之兄弟曰舅亦如之也　妻之父曰外舅母曰
外姑言妻從外來謂至已家為婦故反以此義稱之
夫妻匹敵之義也　妻之昆弟曰外甥其姊妹女也
來歸已内為妻故其男為外甥之甥甥者生也他姓
子本生於外不得如其女來在已内也　姊妹之子
曰出出嫁於異姓而生之也　出之子曰離孫言逺
離己也　姪之子曰歸孫婦人謂嫁曰歸姪子列故
其所生為孫也　妻之姊妹曰娣娣弟也言與己妻
相長弟也　母之姊妹曰姨亦如之禮謂之從母為
娣而來則從母列也故雖不來猶以此名之也　姊
妹互相謂夫曰私言於其夫兄弟之中此人與己姊
妹有㤙私也　舅謂姊妹之子曰甥甥亦生也出配
他男而生故其制字男旁作生也　妾謂夫人之嫡
妻曰女君夫為男君故名其妻曰女君也　嫂叟也
叟老者稱也叟縮也人及物老皆縮小於舊也　叔
少也㓜者稱也叔亦俶也見嫂俶然却退也　夫之
兄曰公公君也君尊稱也　俗間曰兄章章灼也章
灼敬奉之也又曰兄忪是已所敬見之怔忡自肅齊
也俗或謂舅曰章又曰忪亦如之也　少婦謂長婦
曰姒言其先來已所當法似也　長婦謂少婦曰娣
娣弟也已後來也或曰先後以來先後言之也　青
徐人謂長婦曰稙長禾苗先生者曰稙取名於此也
荆豫人謂長婦曰熟熟祝也祝始也　兩婿相謂曰
亞言一人取姊一人取妹相亞次也又並來至女氏
門姊夫在前妹夫在後亦相亞而相倚共成其禮也
又曰女婿言相親友也　婦之父曰婚言婿親迎用
昏又恒以昏夜成禮也　婿之父曰姻姻因也女徃
因媒也　天子之妃曰后后後也言在後不敢以副
言也　諸侯之妃曰天人夫扶也扶助其君也　卿
之妃也内子子女子也在閨門之内治家也　大夫
之妃曰命婦婦服也服家事也夫受命於朝妻受命
於家也　士庶人曰妻妻齊也夫賤不足以尊稱故
齊等言也　天子妾有嬪嬪賔也諸妾之中見賓敬
也　妾接也以賤見接幸也姪娣曰媵媵承事嫡也
　配軰也一人獨處一人往軰耦之也　匹辟也徃
相辟耦也耦遇也二人相對遇也　嫡敵也與匹相
敵也　庶摭也拾摭之也謂拾摭㣲陋待遇之也
無妻曰鰥鰥昆也昆明也愁悒不寐目恒鰥鰥然也
故其字從魚魚目恒不閉者也　無夫曰寡寡踝也
踝踝單獨之言也　無父曰孤孤顧也顧望無所瞻
見也　老而無子曰獨獨隻獨也言無所依也

釋名卷第三
釋名卷第四
　　　　　　　　　　劉熈字成國撰
　　釋言語第十二　釋飲食第十三
　　釋􁕀帛第十四　釋首飾第十五
　　　釋言語第十二
道導也所以通導萬物也　德得也得事冝也　文
者㑹集衆綵以成錦繡㑹集衆字以成辭義如文繡
然也　武舞也征伐動行如物皷舞也故樂記曰發
揚蹈厲太公之志也　仁忍也好生悪殺善含忍也
　義宜也裁制事物使合宜也　禮體也得事體也
　智知也無所不知也　信申也言以相申束使不
相違也　孝好也愛好父母如所悦好也孝經説曰
孝畜也畜養也　慈字也字愛物也　友有也相保
有也　恭拱也自拱持也亦言供給事人也　悌弟
也　敬警也恒自肅警也　慢漫也漫漫心無所限
忌也　通洞也無所不貫洞也　達徹也　敏閔也
進叙無否滯之言也故汝潁言敏曰閔也　篤築也
築堅實稱也　厚後也有終後也故青徐人言厚曰
後也　薄迫也單薄相逼迫也　懿僾也言奥僾也
　良量也量力而動不敢越限也　言宣也宣彼此
之意也　語叙也叙已所欲説也　説述也序述之
也　序杼也拽杼其實也　枻泄也發泄出之也
發撥也撥使開也　撥播也播使移散也　導陶也
陶演已意也　演延也言蔓延而廣也　頌容也序
説其成功之形容也　讃録也省録之也　銘名也
記名其功也　勒刻也刻識之也　紀記也紀識之
也識幟也有章幟可按視也　視是也察其是非也
　是嗜也人嗜樂之也　非排也人所悪排去也
基據也在下物所依據也　業捷也事捷乃有功業
也　事偉也偉立也凡所立之功也故青徐言立曰
偉也　功攻也攻治之乃成也　取趣也　名明也
名實事使分明也　號呼也以其善惡呼名之也
善演也演盡物理也　惡扼也扼困物也　好巧也
如巧者之造物無不皆善人好之也　醜臭也如臭
穢也　遲頽也不進之言也　疾截也有所越截也
　緩浣也㫁也持之不急則動搖浣㫁自放縱也
急及也操切之使相逮及也　巧考也考合異類共
成一體也　拙屈也使物否屈不為用也　燥焦也
　濕浥也　彊畺也　弱衂也　言委也　能該也
無物不兼該也　否鄙也鄙劣不能有所堪成也
躁燥也物燥乃動而飛揚也　静整也　逆遌也
不從其理則生殿遌不順也　順循也循其理也
清青也去濁逺穢色如青也　濁瀆也汁滓演瀆也
　貴歸也物所歸仰也汝潁言貴聲如歸徃之歸也
　賤踐也卑下見踐履也　榮猶熒也熒熒照明貌
也　辱衂也言折衂也　祸毁也言毁滅也　福富
也其中多品如富者也　進引也引而前也　退墜
也　羸累也恒累於人也　徤建也能有所建爲也
　哀愛也愛乃思念之也　樂樂也使人好樂之也
　委萎也萎蕤就之也　曲局也相近局也　蹤從
也人形從之也　跡積也積累而前也　扶傅也傅
近之也捋救䕶之也　縛薄也使相薄著也　束促
也相促近也　覆孚也如孚甲之在物外也　蓋加
也加物上也　威畏也可畏懼也　嚴儼也儼然人
憚之也　政正也下所取正也　教俲也下所法俲
也　侍時也尊者不言常於時供所當進者也　御
語也尊者將有所欲先語之也亦言職卑尊者所勤
御如御牛馬然也　雅雒也為之難人將為之雒雒
然憚之也　俗欲也俗人所欲也　艱根也如物根
也　難憚也人所忌憚也　吉實也有善實也　凶
　納弭也弭弭兩致之言也　䟽索也獲索相逺也
宻蜜也如蜜所塗無不滿也　甘含也人所含也
苦吐也人所吐也　安晏也晏晏然和喜無動懼也
危阢也阢阢不固之言也　成盛也　敗潰也　亂
渾也　治值也物皆值其所也　煩繁也物繁則相
雜撓也　省嗇也曜嗇約少之言也　間簡也事功
簡省也　劇巨也事功巨也　貞定也精定不動惑
也　淫浸也浸淫旁人之言也　沈澹也澹然安著
之言也　浮孚也孚甲在上稱也　貪探也探入他
分也　㢘歛也自檢歛也　潔確也確然不羣貌也
　汚洿也如洿泥也　公廣也可廣施也　私恤也
所恤念也　勇踴也遇敵踴躍欲擊之也　怯脅也
見敵恐脅也　㫁段也分為異段也　絶截也如割
截也　罵迫也以惡言被迫人也　詈歴也以悪言
相彌歴也亦言離也以此掛離之也　祝屬也以善
悪之詞相屬著也　詛阻也使人行事阻限於言也
　盟明也告其事於神明也　誓制也以拘制之也
佐左也在左右也　助乍也乍徃相阻非長久也
飾拭也物穢者拭其上使明由他物而後明猶加文
於質上也　蕩盪也排盪去穢垢也　啜惙也心有
所念惙然發此聲也􁕁嗟佐也言之不足以盡意故
發此聲以自佐也　噫憶也憶念之故發此聲憶之
也　嗚舒也氣憤滿故發此聲以舒寫之也　念黏
也意相親愛心黏著不能忘也　憶意也恒在意中
也　思司也凡有所司捕必静思忖亦然也　克刻
也刻物有定處人所克念有常心也　慮旅也旅衆
也易曰一致百慮慮及衆物以一定之也
　　　釋飲食第十三
飲奄也以口奄而引咽之也　食殖也所以自生殖
也　啜絶也乍啜而絶於口也　飡乾也乾入口也
　吮循也不絶口稍引滋汋循咽而下也　嗽促也
用口急促也　含合也合口停之也衘亦然也　咀
籍也以藉齒牙也　嚼削也稍削也　鳥曰啄如啄
物上復下也　獸曰齧齧齾也所臨則秃齾也　餅
并也溲麪使合并也　胡餅作之大漫沍也亦言以
胡麻著上也蒸餅湯餅蝎餅髓餅金餅索餅之屬皆
隨形而名之也　糝􁓺也相黏􁓺也　餌而也相黏
而也　兖豫曰溏浹就形名之也　餈漬也丞燥屑
使相潤漬餅之也　饙分也衆粒各自分也　飱散
也投水於中解散也　嘆汪也汁汪郎也　䐧蒿也
香氣蒿蒿也　糜煑米使糜爛也　粥濯於糜粥粥
然也　漿將也飲之寒温多少與體相將順也　湯
熱湯湯也　酪澤也乳作汁所使人肥澤也　虀濟
也與諸味相濟成也　𦵔阻也生釀之遂使阻於寒
温之間不得爛也　䤅投也味相投成也　醢海也
㝠也封塗使宻㝠乃成也醢多汁者曰醯醯瀋也宋
魯人皆謂汁為瀋醢有骨者曰臡(反/如吮)臡胒也骨􁃮相
搏胒無汁也　豉嗜也五味調和須之而成乃可甘
嗜也故齊人謂豉聲如嗜也　麴朽也鬱之使生衣
朽敗也　糵缺也漬夌覆之使生牙開缺也　鮓
也以塩米釀之如𦵔熟而食之也　腊乾昔也　脯
搏也乾燥相搏著也又曰脩脩縮也乾燥而縮也
膊迫也薄㧻肉迫著物使燥也　膾會也細切肉令
散分其赤白異切之已乃㑹合和之也　炙炙也炙
如火上也　脯炙以餳宻豉汁淹之脯脯然也　釜
炙於釜汁中和熟之也　䐄衘也衘炙細宻肉和以
薑椒塩豉已乃以肉衘裹其表而炙之也　貊炙全
體炙之各自以刀割出於胡貊之爲也　膾細切猪
羊馬肉使如膾也　生脠以一分膾二分細切合和
挻攪之也　血䐄以血作之増其酢豉之味使苦苦
以消酒也　消膏而加葅其中亦以消酒也　生瀹
葱薤曰兊言其柔滑兌兑然也　韓羊韓兔韓鷄本
法出韓國所為也猶酒言冝成醪蒼梧清之屬也
䐿奥也藏肉於奥内稍出用之也　脬赴也夏月赴
疾作之久則臭也　分乾切猪肉以梧分乾其中而
和之也　肺􁌄􁌄饡也以米糝之如膏饡也　鷄纖
細擗其腊令纎然後漬以酢也兔纎亦如之　餳洋
也煑米消爛洋洋然也　飴小弱於餳形怡怡也
哺餔也如餳而濁可餔也　酒酉也釀之米麴酉澤
久而味美也亦言踧也能否皆彊相踧待飲之也又
入口咽之皆踧其面也　緹齊色赤如緹也　盎齊
盎滃滃然濁色也　汎齊浮蟻在上汎汎然也　沉
齊濁滓沉下汁清在上也　醴齊醴禮也釀之一宿
而成禮有酒味而已也　醳酒久釀酉澤也　事酒
有事而釀之酒也　苦酒淳毒甚者酢苦也　寒粥
末稻米投寒水中育育然也　干飯飯而暴乾之也
糗齲也飯而磨之使齲碎也　餱候也候人饑者以
食之也煮麥曰麰麰亦齲也煑熟亦齲壊也　柰油
搗柰實和以塗繒上燥而發之形似油也柰油亦如
之　桃濫水漬而藏之其味濫濫然酢也　柰脯切
柰暴乾之如脯也　鮑魚鮑腐也埋藏奄使腐臭也
　蟹胥取蟹藏之使骨肉觧之胥胥然也　蟹虀去
其匡虀熟搗之令如虀也　桃諸藏桃也諸儲也藏
以為儲待給冬月用之也　瓠蓄皮瓠以為脯蓄積
以待冬月時用之也
　　　釋綵帛第十四
青生也象物生時色也　赤赫也太陽之色也　黄
晃也猶晃晃象日光色也　白啟也如氷啟時色也
　黒晦也如晦冥時色也　絳工也染之難得色以
得色為工也　紫疵也非正色五色之疵瑕以惑人
者也　紅綘也白色之似綘者也　緗桑也如桑葉
初生之色也　緑瀏也荆泉之水於上視之瀏然緑
色此似之也　縹猶漂漂淺青色也有碧縹有天縹
有骨縹各以其色所象言之也　緇滓也泥之黒者
曰滓此色然也　皂早也曰未出時早起視物皆黒
此色如之也　布布也布列衆縷為經以緯横成之
也又太古衣皮女工之始始於是施布其法使民盡
用之也　踈者言其經緯踈也　絹䋌也其絲䋌厚
而踈也　縑兼也其絲細緻數兼於布絹也細緻染
縑為五色細且緻不漏水也　練爛也煑使委爛也
　素朴素也已織則供用不復加巧飾也又物不加
飾皆自謂之素此色然也　綈似􁇨蟲之色緑而澤
也　錦金也作之用功重於其價如金故其制字帛
與金也　綺欹也其文欹邪不順經緯之縱横也有
杯文形似杯也有長命其綵色相間皆橫終幅此之
謂也言長命者服之使人命長本造意之意也有棋
文者方文如棋也　綾凌也其文望之如氷凌之理
也　繡修也文修修然也　羅文疎羅也纚簁也麤
可以簁物也令辟經絲貫杼中一間并一間疏疏者
苓苓然并者歴辟而宻也　紡麤絲織之曰疏疏寥
也寥寥然也　縠粟也其形足足而踧視之如粟也
又謂沙縠亦取踧踧如沙也　繐齊人謂涼謂恵言
服之輕細涼恵也　紈渙也細澤有光煥煥然也
蒸栗染紺使黃色如蒸栗然也　紺含也青而含赤
色也　緜猶湎湎柔而無文也　綸倫也作之有倫
理也　絮胥也胥久故解落也　紬抽也抽引絲端
出細緒也又謂之絓絓挂也挂於帳端振舉之也
繭曰幕也貧者著衣可以幕絡絮也或謂之牽離煮
熟爛牽引使離散如綿然也
　　　釋首飾第十五
冠貫也所以貫韜髮也　纓頸也自上而繫於頸也
　笄係也所以係冠使不墜也　祭服曰冕冕猶俛
也俛平直貌也亦言文也玄上纁下前後垂珠有文
飾也　有衮冕袞卷也畫卷龍於衣也　有鷩冕鷩
雉之憋惡者山鷄是也鷩憋也性急憋不可生服必
自殺故畫其形於衣以象人執耿介之節也　毳冕
毳芮也畫藻文於衣象水草之毳芮温暖而潔也
黻冕黻紩也畫黻紩文綵於衣也此皆隨衣而名之
也所垂前後珠轉減耳　章甫殷冠名也甫丈夫也
服之所以表章丈夫也　牟追牟冐也言其形冐髪
追追然也　收夏后氏冠名也言收歛髮也　委貌
冠形又委貌之貌上小下大也　弁如兩手相合抃
時也以爵韋為之謂之爵弁以鹿皮為之謂之皮弁
以韎韋為之也　纚以韜髮者也以纚為之因以為
名　緫束髪也緫而束之也　幘蹟也下齊員蹟然
也兊上下小大兌兑然也或曰聗聗折其後也或曰
幘形似幘也賤者所著曰兌髮作之裁裹髮也或曰
牛心形似之也　㡌冐也巾謹也二十成人士冠庶
人巾當自謹修於四教也　簮　也以　連冠於髮
也又枝也因形名之也　揥摘也所以摘髮也　導
所以導櫟鬢髮使人巾幘之裹也或曰櫟鬢以事名
之也　鏡景也言有光景也　梳言其齒䟽也數言
比比於踈其齒差數也比言細相比也　刷帥也帥
髮長短皆令上從也亦言瑟也刷髮令上瑟然也
鑷攝也攝取髪也　綃頭綃鈔也鈔髪使上從也或
曰陌頭言其從後橫陌而前也齊人謂之㡋言㡋歛
髮使上從也　王后首飾曰副副覆也以覆首亦言
副貳也兼用衆物成其飾也　編編髪為之次第髪
也　髢被也髪少者得以被助其髪也　髪剔也剔
形人之髪為之也　步搖上有垂珠步則搖也　簂
恢也恢廊覆髪上也魯人曰頍頍傾也著之傾近前
也齊人曰幌飾形貌也華象草木華也　勝言人形
容正等一人著之則勝也　蔽髪前為飾也　爵釵
釵頭及上施爵也　瑱鎮也懸當耳旁不欲使人妄
聴自鎮重也或曰充耳充塞也塞耳亦所以止聽也
故里語曰不瘖不聾不成姑公　穿耳施珠曰璫此
本出於蠻夷所為也蠻夷婦女輕淫好走故以此琅
璫錘之也今中國人俲之耳　脂砥也著靣柔滑如
砥石也　粉分也研米使分散也　胡粉胡餬也脂
和以塗靣也　黛代也滅眉毛去之以此畫代其處
釋名卷第五
　　　　　　　　　　劉熈字成國撰
　　釋衣服第十六　釋宫室第十七
　　　釋衣服第十六
凡服上曰衣衣依也人所依以芘寒暑也　下曰裳
裳障也所以自障蔽也　領頸也以壅頸也亦言揔
領衣體為端首也　襟禁也交於前所以禁禦風寒
也　袂掣也掣開也開張之以受臂屈伸也　袪虚
也　袖由也手所由出入也亦言受也以受手也
衿亦禁也禁使不得觧散也　帶蔕也著於衣如物
之繫蔕也　系繫也相連繫也　衽䄡也在旁䄡䄡
然也　裾倨也倨倨然直亦言在後常見踞也　玄
端其袖下正直端方與要接也　素積素裳也辟積
其要中使踧因以名之也　王后之上服曰禕衣畫
翬雉之文於衣也伊洛而南雉青質五色備曰翬鷂
翟畫鷂雉之文於衣也江淮而南雉素質五采皆備
成章曰鷂　闕翟翦闕繒為翟雉形以綴衣也　鞠
衣黄如菊花色也　襢衣襢坦也坦然正白無文采
也　禒衣禒然黒色也　韠蔽也所以蔽膝前也婦
人蔽膝亦如之齊人謂之巨巾田家婦女出自田野
以覆其頭故因以為名也又曰跪䄡跪時䄡䄡然張
也　佩倍也言其非一物有倍貳也有珠有玉有容
刀有帨巾有觽之屬也　𥜗䎡也言温䎡也　袴跨
也兩股各跨别也　褶襲也覆上之言也　襌衣言
無裏也　䙱屬也衣裳上下相連屬也荆州謂襌衣
曰布䙱亦是襜襦言其䄡䄡弘𥙿也　褠禪衣之無
胡者也言袖夾直形如溝也　中衣言在小衣之外
大衣之中也　禰襠其一當􁔿其一當背也　帕腹
橫帕其腹也　抱腹上下有帶抱裏其腹上無襠者
也　心衣抱腹而施鉤肩鉤肩之間施一襠以奄心
也　衫芟也衫末無袖端也　有裏曰複　無裏曰
單　反閉𥜗之小者也却向著之領反於背後閉其
襟也　婦人上服曰袿其下垂者上廣下狹如刀圭
也　􁏧撰也青綘為之縁也　裙下羣也連接裾幅
也　緝下横縫緝其下也　縁裙裙施縁也　縁䙱
䙱施縁也　帔披也披之肩背不及下也　直領邪
直而交下亦如丈夫服袍方也　交領就形名之也
　曲領在内以中襟領上横壅頸其狀曲也　單𥜗
如𥜗而無絮也　要𥜗形如𥜗其要上趐下齊要也
　半袖其𬒮半𥜗而施袖也　留幕冀州所名大褶
下至膝者也留牢也幕絡也言牢絡在衣表也　袍
丈夫著下至跗者也𫀆苞也苞内衣也婦人以綘作
衣裳上下連四起施縁亦曰𫀆義亦然也齊人謂如
衫而小袖曰侯頭侯頭猶言解瀆臂直通之言也
被被也被覆人也　衾广也其下廣大如广受人也
　汗衣近身受汗垢之衣也詩謂之澤受汗澤也或
曰鄙袒或曰羞袒作之用六尺裁足覆胷背言羞鄙
於袒而衣此耳禈貫也貫兩脚上繫要中也　偪所
以自逼束今謂之行縢言以裹脚可以跳騰輕便也
　襪末也在脚末也　履禮也飾足所以為禮也
複其下曰舄舄腊也行禮久立地或泥濕故複其末
下使乾腊也　屨拘也所以拘足也　齊人謂韋屨
曰屝屝皮也以皮作之不借言賤易有冝各自蓄之
不假借人也　齊人云搏腊搏腊猶把鮓麤貌也荆
州人曰麤麻韋草皆同名也麤措也言所以安措足
也　屩蹻也出行著之蹻蹻輕便因以為名也　屐
搘也為兩足搘以踐泥也　鞾跨也兩足各以一跨
騎也　􁕂􁕃鞾之缺前壅者胡中所名也􁕂􁕃猶速
獨足直前之言也　鞋觧也著時縮其上如履然解
其上則舒觧也　帛屐以帛作之如屩者不曰帛屩
者屩不可踐泥也也踐泥者也此亦可以步泥而浣
之故謂之屐也　晚下如舄其下晚晚而危婦人短
者著之可以拜也　靸韋履深頭者之名也靸襲也
以其深襲覆足也　仰角屐上施履之名也行不得
蹶當仰履角舉足乃行也
　　　釋宫室第十七
宫穹也屋見於垣上穹隆然也　室實也人物實滿
其中也　室中西南隅曰奥不見户明所在秘奥也
　西北隅曰屋漏禮每有親死者輙撤屋之西北隅
薪以爨竈煮沐供諸喪用時若值雨則漏遂以名之
也必取是隅者禮既祭改設饌于西北隅令撤毁之
示不復用也東南隅曰窔窔幽也亦取幽㝠也　東
北隅曰䆠䆠養也東北陽氣始出布飬物也　中央
曰中霤古者寝穴後室之霤當今之棟下直室之中
古者霤下之處也　宅擇也擇吉處而營之也　舍
於中舍息也　宇羽也如鳥羽翼自覆蔽也　屋亦
奥也其中温奥也　廟貌也先祖形貌所在也　寝
寝也所寢息也　城盛也盛受國都也　郭廓也廓
落在城外也　城上垣曰睥睨言於其孔中睥睨非
常也亦曰陴陴禆也言禆助城之高也亦曰女墻言
其卑小比之於城若女子之於丈夫也　寺嗣也治
事者嗣續於其内也　廷停也人所集之處也　獄
确也實确人之情偽也又謂之牢言所在堅牢也又
謂之圜土築其表墻其形圜也又謂之囹圄囹領也
圄御也領録囚徒禁御之也　亭停也亦人所停集
也　傳傳也人所止息而去後人復來轉相傳無常
王也　瓦踝也踝确堅貌也亦言腂也在外腂見也
　梁彊梁也　柱住也　檼隠也所以隠桷也或謂
之望言高可望也或謂之棟棟中也居屋之中也
桷确也其形細而踈确也或謂之椽椽傳也相傳次
而布列也或謂之榱在檼旁下列衰衰然垂也　梠
旅也連旅旅也或謂之槾槾緜也緜連榱頭使齊平
也上入曰爵頭形似爵頭也　楣眉也近前若面之
有眉也　棳儒也梁上短柱也棳儒猶侏儒短故以
名之也　牾在梁上兩頭相觸牾也　欒攣也其體
上曲攣拳然也　盧在柱端都盧負屋之重也　斗
在欒兩頭如斗也斗負上貟檼也　笮迮也編竹相
連迫迮也　屋脊曰甍甍蒙也在上覆蒙屋也　壁
辟也辟禦風寒也　墻障也所以自障蔽也　垣援
也人所依阻以為援衛也　墉容也所以蔽隠形容
也　籬離也以柴竹作之疏離離也青徐曰椐椐居
也居於中也　柵蹟也以木作之上平蹟然也又謂
之撤撤緊也詵詵然緊也　殿有殿鄂也陛卑也有
高卑也天子殿謂之納陛言所以納人言之階陛也
　階梯也如梯之有等差也　陳堂塗也言賓主相
迎陳列之處也　屏自障屏也　蕭廧在門内蕭蕭
也將入於此自肅敬之處也　宁佇也將見君所佇
立定氣之處也　序次序也　夾室在堂兩頭故曰
夾也　堂猶堂堂高顯貌也　房旁也在堂兩旁也
　楹亭也亭亭然孤立旁無所依也齊魯讀曰輕輕
勝也孤立獨處能勝任上重也　簷檐也接檐屋前
後也　霤流也水從屋上流下也　闕在門兩旁中
央闕然為道也　罘罳在門外罘復也罳思也臣將
入請事於此復重思之也　觀觀也於上觀望也
樓謂牖戸之間有射孔樓樓然也　臺持也築土堅
高能自勝持也　櫓露也露上無屋覆也　門捫也
在外為人所捫摸也　障衛也　户䕶也所以謹䕶
閉塞也　窓聦也於内窺外為聦明也　屋以草蓋
曰茨茨次也次此草為之也　寄上曰廬廬慮也取
自覆慮也　草圓屋曰蒲蒲敷也緫其上而敷下也
又謂之庵庵奄也所以自覆奄也　大屋曰廡廡幠
也幠覆也并冀人謂之庌庌正也屋之正大者也
井清也泉之清潔者也井一有水一無水曰罽汋罽
竭也汋有水聲汋汋也　竈造也造創食物也爨銓
也銓度甘辛調和之處也　倉藏也藏穀物也　庫
舍也物所在之舍也故齊魯謂庫曰舍也　廏勼也
勼聚也牛馬之所聚也　廩矜也寳物可矜惜者投
之其中也　囷綣也藏物繾綣束縛之也　庾𥙿也
言盈𥙿也露積之言也盈𥙿不可稱受所以露積之
也　囤屯也屯聚之也　圌以草作之團團然也
厠言人雜在上非一也或曰溷言溷濁也或曰圊至
檅之處冝常修治使潔清也或曰軒前有伏似殿軒
也　泥邇也邇近也以水沃土使相黏近也　塗杜
也相塞孔穴也　堊亞也次也先泥之次以白灰飾
之也　塈猶煟煟細澤貌也
釋名卷第五
釋名卷第六
　　　　　　　　　　劉熈字成國撰
　　釋牀帳第十八　釋書契第十九
　　釋典藝第二十
　　　釋牀帳第十八
人所坐卧曰牀牀􁁵也所以自􁁵載也長狹而卑曰
榻言其鵪榻然近地也　小者曰獨坐主人無二獨
所坐也　枰平也以板作其體平正也　几　也所
以　物也　筵衍也舒而平之衍衍然也　席釋也
可卷可釋也　簟簟也布之簟簟然平正也　薦所
以自薦藉也　蒲草也以蒲作之其體平也　氊旃
也毛相著旃旃然也　褥辱也人所坐䙝辱也　裘
溲猶屢數毛相離之言也　榻登施大牀之前小榻
之上所以登牀也　貂席連貂皮以為席也　枕檢
也所以檢項也　帷圍也所以自障圍也　幕幕絡
也在表之稱也　小幕曰帟張在人上帟帟然也
幔漫也漫漫相連綴之言也　帳張也張施於牀上
也小帳曰斗形如覆斗也　㡘㢘也自障蔽為亷耻
也　憧容也施之車盖童童然以隠蔽形容也　户
㡘施於户外也　牀前帷曰帖言帖帖而垂也　握
屋也以帛衣板施之形如屋也　承塵施於上承塵
土也搏辟以席搏著壁也　扆倚也在後所依倚也
　屏風言可以屏障風也
　　　釋書契第十九
筆述也述事而書之也　硯研也研墨使和濡也
墨痗也似物痗墨也　紙砥也謂平滑如砥石也
板般也般般平廣也　奏鄒也鄒狹小之言也　札
櫛也編之如櫛齒相比也　簡間也編之篇篇有間
也　簿言可以簿疏宻也　笏忽也君有教命及所
啟白則書其上傋忽忘也　槧板之長三尺者也槧
漸也言其漸漸然長也　牘睦也手執之以進見所
以為恭睦也　籍籍也所以籍疏人名户口也　檄
激也下官所以激迎其上之書文也　檢禁也禁閉
諸物使不得開露也　璽徙也封物使可轉徙而不
可發也　印信也所以封物為信驗也亦言因也封
物相因付也　謁詣也詣告也書其姓名於上以告
所至詣者也　符付也書所勑命於上付使轉行之
也　節赴也執以赴君命也　傳轉也轉移所在執
以為信也　劵綣也相約束繾綣以為限也　莂别
也大書中央中破别之也　契刻也刻識其數也
䇿書教令於上所以驅䇿諸下也　漢制約勑封侯
曰册册頥也勑使整頥不犯之也　示示也過所至
闗津以示之也　詣啓也以君語官司所至詣也
書庻也紀庻物也亦言著之簡紙永不滅也　畫挂
也以五色挂物上也　書稱刺書以筆刺紙簡之上
也又曰寫倒寫此文也書姓字於奏上曰書刺作再
拜起居字皆達其體使書盡邉徐引筆書之如畫者
也下官刺曰長刺長書中央一行而下之也又曰爵
里刺書其官爵及郡縣鄉里也　書稱題題諦也審
諦其名號也亦言第因其第次也　書文書檢曰署
署予也題所予者官號也　上勑下曰告告覺也使
覺悟知己意也　下言上曰表思之於内表施於外
也又曰上示之於上也又曰言言其意也　約約束
之也勑飾也使自警飾不敢廢慢也　謂猶謂也猶
得勑不自安謂謂然也
　　　釋典藝第二十
三墳墳分也論三才之分天地人之治其體有三也
　五典典鎮也制法所以鎮定上下其等有五也
八索索素也著素王之法若孔子者聖而不王制此
法者有八也　九丘丘區也區别九州土氣教化所
冝施者也此皆三王以前上古羲皇時書也今皆亡
惟堯典存也　經俓也如俓路無所不通可常用也
　緯圍也反覆圍繞以成經也　圖度也盡其品度
也　䜟纎也其義纎㣲也　易易也言變易也　禮
體也得其事體也　儀冝也得事冝也　傳傳也以
傳示後人也　記紀也紀識之也　詩之也志之所
之也興物而作謂之興敷布其義謂之賦事類相似
謂之比言王政事謂之雅稱頌成功謂之頌隨作者
之志而别名之也　尚書尚上也以堯為上始而書
其時事也　春秋春秋冬夏終而成嵗春秋書人事
卒歳而究備春秋温涼中象政和也故舉以為名也
　國語記諸國君臣相與言語謀議之得失也又曰
外傳春秋以魯為内以諸國為外外國所傳之事也
　爾雅爾昵也昵近也雅義也義正也五方之言不
同皆以近正為主也　論語紀孔子與諸弟子所語
之言也　法逼也莫不欲從其志逼正使有所限也
　律累也累人心使不得放肆也　令領也理領也
使不得相犯也　科課也課其不如法者罪責之也
　詔書詔昭也人暗不見事冝則有所犯以此示之
使昭然知所由也　論倫也有倫理也　稱人之美
曰讃讃纂也纂集其美而叙之也　叙杼也杼洩其
實宣見之也　銘名也述其功美使可稱名也　誄
累也累列其事而稱之也　諡曵也物在後為曵言
名之於人亦然也　譜布也布列見其事也　統緒
也主緒人世類相繼如統緒也　碑被也此本王莾
時所設也施其轆轤以繩被其上以引棺也臣子追
述君父之功美以書其上後人因焉無故建於道陌
之頭顯見之處名其文就謂之碑也　詞嗣也令撰
善言相續嗣也

釋名卷第六
釋名卷第七
　　　　　　　　　　劉熈字成國撰
　　釋用器第二十一　釋樂噐第二十二
　　釋兵第二十三　釋車第二十四
　　釋船第二十五
　　　釋用噐第二十一
斧甫也甫始也凡將制器始用斧代木已乃制之也
　鎌㢘也體亷薄也其所刈稍稍取之又似亷者也
　斨戕也所伐皆戕毁也　仇矛讎也所伐則平如
討仇讎也　錐利也　椎推也耒亦椎也　鑿有所
穿鑿也　鐫鐏也有所鐏入也　耜似也似齒之㫁
物也　犁利也利則發土絶草根也　檀垣也摩之
使垣然平也　鋤助也去穢助苗長也齊人謂其柄
曰橿橿然正直也頭曰鶴似鶴頭也　枷加也加杖
於柄頭以撾穂而出其榖也或曰羅枷三杖而用之
也或曰丫丫杖轉於頭故以名之也　鍤揷也揷地
起土也或曰銷銷削也能有所穿削也或曰鏵鏵刳
也刳地為坎也其板曰葉象木葉也　把播也所以
播除物也　拂撥也撥使聚也　耨以鋤嫗耨禾也
　鑮亦鋤類也鑮迫也　􁕄溝也既割去壟上草又
辟其土以壅苗根使壟下為溝受水潦也　鉪殺也
言殺草也　銍穫黍鐡也銍銍斷黍穂聲也　釿謹
也板廣不可得制削又有節則用此釿之所以詳謹
令平滅斧跡也　鐁鐁彌也釿有高下之跡以此鐁
彌其上而平之也　鋸倨也其體直所截應倨句之
平也　钃誅也主以誅除物根株也
　　　釋樂器第二十二
鍾空也内空受氣多故聲大也　磬罄也其聲罄罄
然堅緻也　鼓郭也張皮以冐之其中空也　鞉導
也所以導樂作也　鼙禆也禆助皷節也　聲在前
曰朔朔始也在後曰應應大皷也　所以懸皷者横
曰簨簨峻也在上高峻也從曰虡虡舉也在旁舉簨
也簨上之板曰業刻為牙捷業如鋸齒也　瑟施弦
張之瑟瑟然也　筝施弦高急筝筝然也　筑以竹
皷之筑柲之也　箜篌此師延所作靡靡之樂也後
出於桑間濮上之地蓋空國之侯所存也師涓為晉
平公皷焉鄭衛分其地而有之遂號鄭衛之音謂之
淫樂也　枇杷本出於胡中馬上所皷也推手前曰
枇引手却曰杷象其皷時因以為名也　塤喧也聲
濁喧喧然也　箎啼也聲從孔出如嬰兒啼聲也
簫肅也其聲肅肅而清也　笙生也象物貫地而生
也　竹之貫匏以瓠為之故曰匏也竽亦是也其中
汙空以受簧也　簧横也於管頭横施於中也以竹
鐵作於口横皷之亦是也　搏拊也以韋盛糠形如
皷以手附拍之也　柷狀如伏虎如見柷柷然也故
訓為始以作樂也　敔衙也衙止也所以止樂也
舂撞也牘筑也以舂築地為節也　籥躍也氣躍出
也　􁌀滌也其聲滌滌然也　鐃聲鐃鐃也　人聲
曰歌歌柯也所歌之言是其質也以聲吟詠有上下
如草木之有柯葉也故兗冀言歌聲如柯也　竹曰
吹吹推也以氣推發其聲也　吟嚴也其聲本出於
憂愁故其聲嚴肅使人聽之悽嘆也
　　　釋兵第二十三
弓穹也張之穹隆然也其末曰簫言簫梢也又謂之
弭以骨為之滑弭弭也中央曰弣弣撫也人所持撫
也簫弣之間曰淵淵宛也言曲宛也　弩怒也有勢
怒也其柄曰臂似人臂也鉤絃者曰牙似齒牙也牙
外曰郭為牙之䂓郭也下曰懸刀其形然也合名之
曰機言如機之巧也亦言如門户之樞機開闔有節
也　天指也言其有所指向迅疾也又謂之箭前進
也其本曰足矢形似木木以下為本本以根爲足也
又謂之鏑鏑敵也可以禦敵也齊人謂之鏃鏃族也
言其所中皆族滅也闗西曰釭釭鉸也言有交刅也
其體曰幹言梃幹也其旁曰羽如鳥羽也鳥須羽而
飛矢須羽而前也齊人曰衛所以導衛矢也其末曰
栝栝會也與弦㑹也栝旁曰义形似义也其受之器
以皮曰箙謂柔服用之也織竹曰笮相迫笮之名也
步义人所帶以箭义其中也馬上曰鞬鞬建也弓矢
並建立其中也　刀到也以斬伐到其所刀擊之也
其末曰鋒言若鋒刺之毒利也其本曰環形似環也
其室曰削削峭也其形峭殺裹刀體也室口之飾曰
琫琫捧也捧束口也下末之飾曰琕琕卑也在下之
言也短刀曰拍髀帶時拍髀旁也又曰露拍言露見
也　佩刀在佩旁之刀也或曰容刀有刀形而無刅
備儀容而已　剪刀剪進也所剪稍進前也　書刀
給書簡扎有所刋削之刀也　封刀鉸刀削刀皆隨
時名之也　㦸格也旁有枝格也　戈句矛㦸也戈
過也所刺擣則決過所鉤引則制之弗得過也　車
㦸曰常長丈六尺車上所持也八尺曰尋倍尋曰常
故稱常也　手㦸手所持摘之㦸也　矛冐也刅下
冐矜也下頭曰鐏鐏入地也松櫝長三尺其矜冝輕
以松作之也櫝速櫝也前刺之言也　矛長丈八尺
曰矟馬上所持言其矟矟便殺也又曰激矛激截也
可以激截敵陣之矛也　仇矛頭有三义言可以討
仇敵之矛也　夷矛夷常也其矜長丈六尺不言常
而曰夷者言其可夷滅敵亦車上所持也(作移/徐本)
矛長九尺者也　霍也所中霍然即破裂也　殳矛
殳殊也長丈二尺而無刅有所撞挃於車上使殊離
也　盾遯也跪其後避以隱遯也太而平者曰呉魁
本岀於呉為魁帥者所持也隆者曰須盾本出於蜀
須所持也或曰羗盾言出於羗也約䝱而鄒者曰陷
虜言可以陷破虜敵也今謂之曰露見是也狹而長
者曰步盾步兵所持與刀相配者也狹而短者曰孑
盾車上所持者也孑小稱也以縫編板謂之木絡以
犀皮作之曰犀盾以木作之曰木盾皆因所用為名
也　彭排彭旁也在旁排敵禦攻也　鎧猶塏也塏
堅重之言也或謂之甲似物孚甲以自禦也　劒檢
也所以防撿非常也又其在身拱時歛在臂内也其
旁鼻曰鐔鐔尋也帶所貫尋也其末曰鋒鋒末之言
也　鋋延也達也去此至彼之言也　鉤鑲兩頭曰
鉤中央曰鑲或推鑲或鉤引用之之冝也　九旗之
名日月為常畫日月於其端天子所建言常明也
交龍為旂旂倚也畫作兩龍相依倚也通以赤色為
之無文采諸侯所建也通帛為􁇁􁇁戰也戰戰恭已
而已也三孤所建象無事也　熊虎為旗軍將所建
象其猛如虎與衆期其下也　鳥隼為旟旟譽也軍
吏所建急疾趨事則有稱譽也　雜帛為斾以雜色
綴其邉為趐尾也將帥所建象物雜也　龜蛇為旐
旐兆也龜知氣兆之吉凶建之於後察度事冝之形
兆也　金羽為　猶滑也順滑之貌也　析雨為
旌旌精也有精光也　緌有虞氏之旌也注旄竿首
其形蘂蘂然也　綏夏后氏之旌也其形衰衰也
白斾殷旌也以帛繼旐末也　翿陶也其貌陶陶下
垂也　幢童也其貌童童也　旛幡也其貌幡幡也
　校號也將帥號令之所在也　節為號令賞罰之
節也　鐸度也號令之限度也　金皷金禁也為進
退之禁也　戚慼也斧以斬斷見者皆慼懼也　銊
豁也所向莫敢當前豁然破散也
　　　釋車第二十四
車古者曰車聲如居言行所以居人也今曰車車舍
也行者所處若車舍也　天子所乗曰玉輅以玉飾
車也輅亦車也謂之輅者言行於道路也象輅金輅
木輅各隨所以為飾名之也　鉤車以行為陣鉤股
曲直有正夏所制也　胡車車胡以罪没入為官奴
者引之殷所制也　元戎車在軍前啓突敵陣周所
制也　輦車人所輦也　柏車柏伯也大也丁夫服
任之小車也　羊車羊祥也祥善也善飾之車今犢
車是也　墨車漆之正黒無文飾大夫所乗也　重
較其較重卿所乗也　役車給役之車也　棧車棧
靖也麻靖物之車也皆庶人所乗也　軘車戎者所
乗也　容車婦人所載小車也其盖施帷所以隠蔽
其形容也　衣車前户所以載衣服之車也　獵車
所乗以畋獵也　小車駕馬輕小之車也駕馬冝輕
使之局小也　高車其盖高立載之車也　安車盖
卑坐乗今吏之乗小車也　驘車羔車各以所駕名
之也　檻車上施欄檻以格猛獸之車也　軺車軺
遥也逺也四向逺望之車也　輜車載輜重卧息其
中之車也輜厠也所載衣物雜厠其中也　軿車軿
屏也四面屏蔽婦人所乗牛馬也輜駢之形同有邸
曰輜無邸曰軿輈句也轅上句也衡横也横馬頸上
也　游環在服馬背上驂馬之外轡貫之游移前却
無常處也　脅驅在服馬外脅也　隂䕃也横側車
前以隂笭也　靷所以引車也鋈金塗沃也冶白金
以沃灌靷環也續續靷端也　文鞇車中所坐者也
用虎皮有文采因與下轝相連著也　伏也在前
人所伏也　軾式也所伏以式敬者也　􁕅車中
重薦也輕　􁕅小貂也　轂埆也體堅埆也　轅援
也車之大援也　枕横在前如卧牀之有枕也枕横
也横在下也　薦板在上如薦席也齊人謂車枕以
前曰縮言局縮也兗冀曰育御者坐中執御育育然
也　較在箱上為辜較也　立人象人立也　或曰
陽門在前曰陽兩旁似門也　槅枙也所以扼牛頸
也馬曰烏啄下向又馬頸似烏開口向下啄物時也
　隆强言體隆而强也或曰車弓似弓曲也其上竹
曰郎疏相逺晶晶然也　複也重複非一言之也
　輞罔也罔羅周倫之外也闗西曰輮言曲輮也或
曰䡑䡑緜也緜連其外也　輪綸也言彌綸也周匝
之言也　􁕆言輻􁕆入轂中也　輿舉也　軸抽也
入轂中可抽出也　釭空也其中空也　鐧間也間
釭軸之間使不相摩也　轄害也車之禁害也　輠
裹也裹軹頭也　軹指也如指而見於轂頭也　笒
横在車前織竹作之孔笭笭也　盖在上覆盖人也
　軬藩也蔽水雨也　轑盖义也如屋構橑也　杠
公也衆义所公共也　䡟棿猶袐齧也在車軸上正
輪之祕齒前却也　屐似人屐也又曰伏兔在軸上
似之也又曰輹輹伏也伏於軸上也　鉤心從輿心
下鉤軸也　縛在車下與輿相連縛也　棠　也在
車兩旁　􁏢使不得進却也　􁏢憲也禦熱也　紲
制也牽制之也　紛放也防其放㢮以拘之也　轡
咈也牽引咈戾以制馬也　勒絡也絡其頭而引之
曳也且弼正船使順流不使他戾也　在旁曰櫓櫓
膂也用膂力然後舟行也　引舟者曰筰筰作也作
起也起舟使動行也　在旁撥水曰櫂櫂濯也濯於
水中也且言使舟櫂進也又謂之札形似札也又謂
之楫楫捷也撥水使舟㨗疾也所用斥旁岸曰交一
人前一人還相交錯也　帆泛也隨風張幔曰帆使
舟疾汎汎然也　舟中牀以薦物者曰笭言但有簀
如笭牀也南方人謂之笭突言濕漏之水突然從下
過也　其上板曰覆言所覆衆枕也其上屋曰廬象
廬舍也其上重室曰飛廬在上故曰飛也又在上曰
爵室於中候望之如鳥雀之警示也軍行在前曰先
登登之向敵陣也　狹而長曰艨衝以衝突敵船也
　輕疾者曰赤馬舟其體正赤疾如馬也　上下重
牀曰艦四方施板以禦矢石其内如牢艦也　五百
斛以上還有小屋曰斥候以視敵進退也　三百斛
曰􁇺􁇺貂也貂短也江南所名短而廣安不傾危者
也　二百斛以下曰艇其形徑挺一人二人所行也
釋名卷第七
釋名卷第八
　　　　　　　　　　劉熈字成國撰
　　釋疾病第二十六　釋䘮制第二十七
　　　釋疾病第二十六
疾病者客氣中人疾急也病並也並與正氣在膚體
中也　疹診也有結氣可得診見也　疚久也在體
中也　痛通也通在膚衇中也　癢揚也其氣在皮
中欲得發揚使人搔發之而揚出也　眩懸也目視
動亂如懸物遥遥然不定也　歴　從耳鼻中出
歴歴然也　秃無髮沐秃也毼頭生創曰瘕毼亦然
也　盲茫也茫茫無所見也　瞽皷也瞑瞑然目平
合如皷皮也　矇有眸子而失明蒙蒙無所别也
瞍縮壊也　瞎迄也膚幕迄迫也　眸子明而不正
曰通視言通達目匡一方也又謂之麗視麗離也言
一目視天一目視地目明分離所視不同也　目匡
陷急曰眇眇小也目􁏱傷赤曰䁾䁾末也創在目兩
末也　目生膚入眸子曰浸浸侵也言侵明也亦言
浸淫轉大也　聾籠也如在蒙籠之内聽不察也
鼻塞曰鼽鼽久也涕久不通遂至窒塞也　齲朽也
蟲齧之齒缺朽也　瘖唵然無聲也　癭嬰也在頸
嬰喉也　癰喉氣著喉中不通稸成癰也　消㵣㵣
渇也腎氣不周於􁔿胃中津潤消渴故欲得水也
嘔傴也將有所吐脊曲傴也　欬刻也氣奔至出入
不平調若刻物也　喘湍也湍疾也氣出入湍疾也
　吐㵼也故揚豫以東謂㵼為吐也　乳癰曰妬妬
禇也氣積禇不通至腫潰也　心痛曰疝疝詵也氣
詵詵然上而痛也　脴否也氣否結也　小兒氣結
曰哺哺露也哺而寒露乳食不消生此疾也　注病
一人死一人復得氣相灌注也　泄利言其出漏泄
而利也下重而赤白曰䐭言厲䐭而難也　隂腫曰
隤氣下隤也又曰疝亦言詵也詵詵引小腹急痛也
　疼卑氣疼疼然煩也　痔食也蟲食之也　酸遜
也遜遁在後也言脚疼力少行遁在後以遜遁者也
　消弱也如見割削䈥力弱也　懈解也骨節觧緩
也　厥逆氣從下厥起上行入心脇也　瘧酷虐也
凡疾或寒或熱耳而此疾先寒後熱兩疾似酷虐者
也　疥齘也癢搔之齒䫴齘也　癬徙也浸淫移徙
䖏日廣也故青徐謂癬爲徙也　胗展也癢搔之捷
展起也　腫鍾也寒熱氣所鍾聚也　癰壅也氣壅
否結裏而潰也　痳懍也小便難懍懍然也　創戕
也戕毁體使傷也　痍侈也侈開皮膚為創也　瘢
漫也生漫故皮也　痕根也急相根引也　瘤流也
血流聚所生瘤腫也　贅屬也横生一肉屬著體也
　肬丘也出皮上聚髙如地之有丘也
　　　釋喪制第二十七
人始氣絶曰死死澌也就消澌也　士曰不禄不復
食禄也大夫曰卒言卒竟也　諸侯曰薨薨壊之聲
也　天子曰崩崩壊之形也崩硼聲也　殪翳也就
隠翳也　徂落徂祚也福祉殞落也徂亦徃也言徃
去落也　罪人曰殺殺竄也埋竄之使不復見也
罪及餘人曰誅誅株也如株木根枝葉盡落也　死
於水者曰溺溺弱也不能自勝之言也　死於火者
曰燒燒燋也　戰死曰兵言死為兵所傷也　下殺
上曰弑弑伺也伺間而後得施也　懸繩曰縊縊阨
也阨其頸也　屈頸閉氣曰雉經如雉之為也　獄
死曰考竟考得其情竟其命於獄也　市死曰棄市
市衆所聚言與衆人共棄之也　斫頭曰斬斬腰曰
腰斬斬暫也暫加兵即斷也　車裂曰轘轘散也肢
體分散也　煑之於鑊曰烹若烹禽獸之肉也　槌
而死曰掠掠狼也用威大暴於豺狼也　老死曰夀
終夀久也終盡也生已久遠氣終盡也　少壯而死
曰夭如取物中夭折也　未二十而死曰殤殤傷也
可衰傷也　父死曰考考成也亦言槁也槁於義為
成凡五材膠漆陶冶皮革乾槁乃成也　母死曰妣
妣比也比之於父亦然也　漢以來謂死為物故言
其諸物皆就朽故也既定死曰尸尸舒也骨節觧舒
不復皆自勝歛也　衣尸曰襲襲匝也以衣周匝覆
衣之也　以囊韜其形曰冐覆其形使人勿悪也
已衣所以束之曰絞衿絞定也交結之也衿禁也禁
繫之也　含以珠貝含其口中也　握以物著尸手
中使握之也　衣尸棺曰歛歛藏不復見也　棺闗
也闗閉也　槨廓也廓落在表之言也　尸已在棺
曰柩柩究也送終隨身之制皆究備也　於西壁下
塗之曰殯殯賓也賓客遇之言稍逺也塗曰攢攢木
於上而塗之也　三日不生生者成服曰縗縗搉也
言傷摧也　絰實也傷摧之實也　絞帶絞麻緦爲
帶也三年之縗曰斬不緝其末直翦斬而已期曰齋
齋齊也　九月曰大功其布如麤大之功不善治練
之也　小功精細之功小有飾也　緦麻緦絲也績
麻緦如絲也　鍚縗鍚治也治其麻使滑易也　疑
儗也儗於吉也　繐細如繐也　䟽䟽如繐也　環
絰未無餘散麻圓如環也　弁絰如爵弁而素如絰
也　重死者之資重也含餘米以為粥投之甕而懸
之比葬末作主權以重主其神也　葬藏也　壙曠
也藏於空曠處也　輿棺之車曰轜轜耳也懸於左
右前後銅魚揺絞之屬耳耳然也　其葢曰柳柳聚
也衆飾所聚亦其形僂也亦曰鼈甲以鼈圧亦然也
其旁曰牆似屋牆也　翣齊人謂扇為翣此似之也
象翣扇為清涼也翣有黼有畫各以其飾名之也兩
旁引之曰披披擺也各於一旁引擺之備傾倚也
從前引之曰紼紼發也發車使前也　懸下壙曰繂
繂將也徐徐將下之也　棺束曰緘緘函也古者棺
不釘也旁際曰小要其要約小也又謂之袵袵任也
任制祭㑹使不解也　送死之器曰明器神明之器
異於人也　塗車以泥塗為車也　芻靈束草為人
馬靈名之也　喪祭曰奠奠停也言停久也亦言樸
奠合體用之也　朔望祭曰殷奠所用殷衆也　既
葬還祭於殯宫曰虞謂虞樂安神使還此也　又祭
曰卒哭卒止也止孝子無時之哭朝夕而已也　又
祭曰祔祭於祖廟以後死孫祔於祖也　期而小祥
亦祭名也孝子除首絰服練冠也祥善也加小善之
飾也　又期而大祥亦祭名也孝子除縗服服朝服
縞冠加大善之飾也　間月而禫亦祭名也孝子之
意澹然哀思益衰也　冡腫也象山頂之髙腫起也
　墓慕也孝子思慕之處也　丘象丘形也陵亦然
也　假葬於道側曰肂肂翳也　日月未滿而葬曰
渴言謂欲速葬無恩也　過時而不葬曰慢謂慢傲
不念早安神也　葬不如禮曰埋埋痗也趨使葬腐
而已也　不得埋之曰棄謂棄之於野也　不得停
尸曰損損於地邉者也

釋名卷第八終
