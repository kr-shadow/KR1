#+TITLE: 惠氏春秋左傳補註-清-惠棟
#+DATE: 2018-05-12 10:14:43
#+SOURCE: github.com/kanripo/KR1e0116 master 3a3bbb46                
欽定四庫全書　　　　經部五
　左傳補注　　　　　　春秋類
　　提要
　　　　(臣/)等謹按左傳補注六卷
　　　國朝惠棟撰棟有周易述已覺録是書皆援引
　　　　舊訓以補杜預左傳集解之遺本所作九經
　　　　古義之一以先出别行故九經古義刋本虚
　　　　列其目而無書目作四卷此本實六卷則後
　　　　又有所増益也其中最典確者如隠五年則
　　　　公不射引周禮射人祭祀則贊射牲司弓矢
　　　　供射牲之弓矢及國語倚相之言證旁引射
　　　　蛟之誤(案此朱子之説非杜註/也葢因補杜而類及之)荘公十四年
　　　　繩息媯引吕覧周公作詩以繩文王之德表
　　　　記鄭注譽繩也證杜注訓譽之由二十八年
　　　　臧孫辰告糴于齊禮也引周書糴匡篇年儉
　　　　榖不足君親巡方卿告糴證為古禮僖五年
　　　　虞不臘矣引太平御覽舊注及風俗通月令
　　　　章句證臘不始秦十年七輿大夫引王肅詩
　　　　傳證七當作王二十二年大司馬固諫曰引
　　　　晉語公子過宋與司馬公孫固相善證固為
　　　　人名二十七年夏書曰引墨子明鬼篇證尚
　　　　書但有夏書商書周書本無虞書文十八年
　　　　在九刑不忘引周書嘗麥解證為刑書九篇
　　　　宣二年以視於朝引毛詩鹿鳴箋儀禮士昏
　　　　禮注證視為正字郭忠恕作示為誤三年不
　　　　逢不若引郭璞爾雅注作禁禦不若證以社
　　　　注逢字在下文知今本訛寫六年以盈其貫
　　　　引韓非子以我滿貫證貫字成十六年徹七
　　　　札焉引吕覽愛士篇證鄭康成一甲七札之
　　　　説襄二十三年娶于鑄引樂記鄭注證鑄即
　　　　祝國又踞轉而鼓琴引許慎淮南子注證轉
　　　　即軫二十五年慎始而敬終以不困引周書
　　　　常訓解證不出古文蔡仲之命二十七年
　　　　崔杼生成及彊而寡引墨子辭過篇證無妻
　　　　曰寡昭元年具五獻之籩豆於幕下引禮記
　　　　正義證杜註五獻之誤十五年一嵗而有三
　　　　年之喪二引墨子公孟非儒二篇證妻喪三
　　　　年為春秋末造之禮十六年鑋而乘于他車
　　　　引説文證􁓁誤作鑋二十五年襪而登席引
　　　　少儀證燕必解襪皆根據昭然不同臆揣至
　　　　文二年廢六闗引公羊傳注證廢訓置則是
　　　　又引韋昭國語注證置訓廢則非葢置有二
　　　　義一為建置之置公羊注所言是也一為棄
　　　　置之置國語注所言是也此猶亂可訓治而
　　　　亂離瘼矣不可訓治臭可訓香而逐臭之夫
　　　　不可訓香古之設關在譏而不在征臧文仲
　　　　廢六關以博寛大之譽而使姦究莫詰隂以
　　　　厲民故誅其心而謂之不仁棟但執反覆旁
　　　　通之義殊為偏駁又文十四年其處者為劉
　　　　氏孔穎達疏明言漢儒加此一句則為劉氏
　　　　無疑而必謂原作留字漢儒改為卯金刀宣
　　　　二年文馬百駟當以邱光庭兼明書所辨為
　　　　是而必引説文畫馬之訓成十七年澤門之
　　　　晳謂古臯澤字通又謂諸侯有臯門其説固
　　　　是然邑中澤門各指所居臯門非所居之地
　　　　也二十一年公姑姊既謂註疏皆非斷為同
　　　　宗之女然于姑可解于姊終無解也二十五
　　　　年執簡而往引服䖍説一簡八字證太史書
　　　　崔杼事亦八字殊嫌牽合三十年亥有二首
　　　　六身即指為孟子之亥唐尤為附㑹昭七年
　　　　余敢忘髙圉亞圉引竹書紀年補杜預之闕
　　　　不知汲郡古文預所目睹預既不引知原書
　　　　必無此文未可以後來偽本證其疏漏(案書/中屢)
　　　　(引竹書紀年葢未/及詳考今本之偽)至于二十五年鄭翩願為
　　　　鸛引陸佃埤雅之雜説(案鸛井出酉陽/雜爼非始于佃)哀六
　　　　年無疾而死引汲冡瑣語之野談十二年效
　　　　夷言謂春秋時已重呉音不始于晉更非注
　　　　經之體矣他如公即位之位必欲從古經作
　　　　立屢豐年之屢必欲從説文作□亦皆徒駴
　　　　耳目不可施行葢其長在博其短亦在于嗜
　　　　博其長在古其短亦在于泥古也乾隆四十
　　　　六年十一月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　春秋左傳補註卷一
　　　　　　　　　　　　　元和恵棟撰
棟曾王父樸菴先生幼通左氏春秋至耄不衰常因杜
氏之未備者作補註一卷傳序相授於今四世矣竊謂
春秋三傳左氏先著竹帛名為古學故所載古文為多
晉宋以來鄭賈之學漸微而服杜盛行及孔穎達奉勅
為春秋正義又專為杜氏一家之學值五代之亂服氏
遂亡嘗見鄭康成之周禮韋宏嗣之國語純采先儒之
説末乃下以己意令讀者可以考得失而審異同自杜
元凱為春秋集解雖根本前修而不著其説又其持論
間與諸儒相違於是樂遜序義劉炫規過之書出焉棟
少習是書長聞庭訓每謂杜氏解經頗多違誤因刺取
經傳附以先世遺聞廣為補註六卷用以博異説袪俗
議宗韋鄭之遺前修不揜效樂劉之意有失必規其中
於古今文之同異者尤悉焉傳之子孫俾知四世之業
勿替引之云爾戊戌冬日東吳惠棟定宇序
隱元年經公及邾儀父盟于蔑　蔑本姑蔑定十二年
　傳費人北國人追之敗諸姑蔑是也隱公名息姑而
　當時史官為之諱猶定公名宋哀廿四年傳宗人釁
　夏曰孝惠取于商不云宋也古人舍故諱新故哀為
　定諱定不為隱諱汲郡古文云魯隱公及邾莊公盟
　于姑蔑魏史不為魯諱則此經為隱諱明矣
傳都城過百雉國之害也　管子曰國小而都大者弑
先王之制大都不過參國之一中五之一小九之一
　周書作雒云大縣城方王城三之一小縣立城方王
　城九之一不舉中者從可知此周公相成王作雒所
　定之制故云先王之制
公入而賦大隧之中　徐齊民北征記曰菀陵縣東南
　有大隧㵎鄭莊公所闕
其樂也融融　融古文作肜張衡思𤣥賦展洩洩而肜
　肜舊注云洩洩肜肜皆和貌李善云左傳曰鄭莊公
　入而賦大隧之中其樂也肜肜融與肜古字通(案殽/阮碑)
　(陰亦以/肜為融)
注不皆與今説詩者同　余仁仲左傳字辨曰不皆與
　今説詩者同不皆相臺岳氏本作皆不誤也
贈死不及尸弔生不及哀注諸侯已上既𦵏則衰麻除
　無哭位諒闇終喪　樸菴子惠子曰荀卿云貨財曰
　賻輿馬曰賵衣死也送死不及柩尸弔生不及悲哀
　非禮也贈弔及事禮之大也荀卿所稱乃時王之禮
　故左氏依以為説杜元凱遂借以文其短喪之説誕
　之甚妄之甚
衛侯來會𦵏注諸侯會𦵏非禮也　諸侯五月同盟至
　先王之禮也杜以卅年傳文為據明同盟惟大夫有
　是理乎棟聞諸家君云
二年傳脩惠公之好　兩國有前好而會盟者謂之脩
　好亦謂之㝷高誘戰國䇿注曰温故曰脩温亦訓㝷
　禮記中庸温故而知新鄭注云温讀如㝷温之温(亦/作)
　(燖/)哀十二年傳云若可㝷也亦可寒也賈陸曰㝷温
　也是㝷與脩其義一爾
三年經春王二月己巳日有食之　隋志曰推合己巳
　朔
傳且夫賤妨貴少陵長逺間親新間舊小加大淫破義
　所謂六逆也君義臣行父慈子孝兄愛弟敬所謂六
　順也　子惠子曰此所據古亦云然而栁子厚有駁
　六逆之説蓋唐以来始有不信古者棟案管子五輔
　篇曰聖王飭八禮以道民八者各得其義則為人君
　者中正而無私為人臣者忠信而不黨為人父者慈
　惠以教為人子者孝弟以肅為人兄者寛裕以誨為
　人弟者比順以敬為人夫者敦懞(與厖/同)以固為人妻
　者勸勉以貞夫然則下不倍上臣不殺(音/弑)君賤不踰
　貴少不陵長逺不間親新不間舊小不加大淫不破
　義凡此八者禮之經也周語富辰亦云夫禮新不間
　舊則八禮之説古矣石碏止舉六者禮諫有五風諫
　為上碏為君陳古義倍弑之事非所宜言又公方暱
　嬖人夫婦之際所宜深諱是純臣之義也
四年傳敝邑以賦　服䖍曰賦兵也以田賦出兵故謂
　之賦正謂以兵從也朱子注論語用其説
五年傳則公不射　此指祭祀射牲夏官射人云祭祀
　則贊射牲司弓矢共射牲之弓矢外傳左史倚相曰
　天子禘郊之事必自射其牲諸侯宗廟之事必自射
　其牛刲羊繫豕是也朱子據傳曰則君不射是以弓
　矢射魚如漢親射蛟江中之類恐未然
鄭人侵衞牧　詩靜女云自牧歸荑王質以為即春秋
　之牧邑
郕人侵衞注東平剛父縣西南有郕鄉　羅苹曰郡有
　剛縣晉為東平國之剛平無剛父棟案京相璠春秋
　土地名曰東郡廩邱縣南三十里有故郕都
使曼伯與子元潛軍軍其後　案荀子議兵篇曰王者
　不屠城不潛軍不留衆潛軍之法公羊所謂詐戰非
　偏戰也
六年經鄭人來渝平注渝變也　案渝讀為輸二傳作
　輸廣雅曰輸更也與懌悛改同釋秦詛楚文變輸盟
　刺謂變更盟刺耳渝更也平成也故經書渝平傳曰
　更成杜注自明而獨訓渝為變必俗儒傳寫之譌服
　虔曰公為鄭所獲釋而不結平於是更為約束以結
　之故曰渝平是服亦訓渝為更(桓元年渝盟乃訓為/燮古文渝輸通此經)
　(輸作渝乃古/文之僅存者)
納諸鄂注鄂晉别邑　案世本居篇云唐叔虞居鄂宋
　忠曰鄂地今在大夏(釋例云晉大鹵大原大夏參虚/五名然則大夏即晉地故杜以)
　(為晉/别邑)
七年傳㰱如忘　説文引云㰱而忘服䖍曰如而也臨
　㰱而忘其盟載之辭古如而皆通用莊七年經夜中
　星隕如雨昭六年傳大如象之皆讀為而
八年傳因生以賜姓　王充曰因其所生賜之姓也若
　夏吞薏苡而生則姓苡氏商吞燕子而生則姓子氏
　周履大人跡則姓姬氏
十年傳以王命討不庭　尒疋釋詁庭直也謂諸侯之
　不直者
十一年傳爭長　服䖍曰争長先登受玉
工則度之　尒疋釋器木謂之度亦作剫廣雅云剫分
　也
桓元年經公即位　鄭衆曰古文春秋經公即位為公
　即立云古位立同字也棟案古鼎銘位皆作立(見朱/氏彞)
　(尊吉金/貞石志)
傳目逆而送之　服䖍曰目者極視精不轉也
二年經孔父注孔父稱名者内不能治其閨門外取怨
　於民身死而禍及其君　棟案孔父孔子之先也傳
　云孔父嘉為司馬是嘉名孔父字古人稱名字皆先
　字而後名蔡仲足是也鄭有子孔名嘉説文曰孔从
　乙从子乙請子之鳥也乙至而得子嘉美之也古人
　名嘉字子孔説文此訓蓋指宋鄭兩大夫故先儒皆
　謂善孔父而書字杜輒為異説不可從也
傳立華氏也　立立證周法也立華氏為證乃佐成孔
　父之罪下文所云是也言桓公受賕枉法
鞶厲游纓　游李善引作斿顔籀同以為當从偃聲案
　説文無斿字有游字云旌旗之流从㫃汓聲汓與泅
　同上形下聲不當音偃顔説非也蔡邕石經論語子
　游之游亦作斿斿當从㫃汓省聲游與旌旗字皆在
　㫃部㫃本音偃故子游名偃
惠之二十四年唐石經廿四年下惠之三十年唐石經
　卅年　棟案石經凡經傳中二十字皆作廿三十字
　皆作卅此古文春秋左氏傳本文也説文廿二十并
　􁓂三十幷也古文省説文所以謂古文乃孔壁中文
　也蔡邕石經論語云卅而立又云年卌而見惡焉又
　云凡廿六章考工輪人云輪人為葢部長二尺桯長
　倍之四尺者二十分寸之一謂之枚鄭注云故書十
　與上二合為二十字鐘鼎文如秦權微欒鼎二十字
　作廿石鼓文周陽侯鐘三十字作卅此又金石文之
　可為左證者今九經二十三十字皆當從石經改正
四年經渠伯糾注渠氏　案渠周邑昭廿六年傳劉子
　以王出次于渠注云周地然則伯糾葢氏于邑者
五年經城祝丘　司馬彪郡國志曰琅邪即邱春秋時
　曰祝邱闞駰十三州記曰即祝魯之音葢字承讀變
蔡人衞人陳人從王伐鄭　服䖍曰言人者時陳亂無
　君則三國皆大夫也故稱人
傳蔡衞不枝　戰國䇿曰魏不能支髙誘云支猶拒也
　支與枝同項羽傳莫敢枝梧如湻曰猶枝扞也
旝動而鼓　賈逵曰旝發石一曰飛石范蠡兵法曰飛
　石重十二斤為機發行二百步說文旝建大木置石
　其上發以機以追敵也从㫃會聲詩云其旝如林三
　國志太祖為發石車擊袁紹注引魏氏春秋曰以古
　有矢石又傳言旝動而鼓說曰旝發石也于是造發
　石車所云說者即賈侍中説也杜以旝為旃葢本馬
　融(追古/文磓)
注鄭志在苟免王討之非也　劉氏權衡曰此言不可
　以訓於世奈之何以其解經且是使亂臣賊子喜也
　何謂懼乎
六年經子同生　子惠子曰榖梁子曰疑故志之案桓
　三年夫人姜氏至自齊十八年公與夫人姜氏遂如
　齊始與齊侯亂中間文姜未有如齊之事而于六年
　始書子同生明同為桓公子此聖人筆削之微意莊
　四年冬公及齊人狩于禚齊有猗嗟之詩為莊公狩
　而作也其詩云展我甥兮亦嫌文姜之亂而證其為
　齊之甥夫子刪詩存之與書子同生一例公羊傳曰
　同非吾子齊侯之子也名教大閑聖人于此安得而
　不愼乎知此則知聖人刪定六經之意矣三傳惟榖
　梁得聖人之旨其真子夏之門人歟(此論始于朱子/近日汪鈍翁朱)
　(竹垞亦有論/説與此畧同)
傳薳章　王符曰蚠冐生蒍章者王子無鈞也令尹孫
　叔敖者蒍章之孫也薳與蒍同
奉牲以告　周禮充人曰碩牲則贊是也
瘯蠡　説文曰痤小腫也一曰族絫張有復古編云族
　从㫃矢昨木切絫从厽糸力軌切别作瘯□非釋丈
　云瘯本又作蔟蠡説丈作□
嘉栗旨酒　劉光伯以栗為穗貌詩云實穎實栗
接以太牢　服䖍曰接者子初生接見于父與杜異
與吾同物　物謂六物嵗時日月星辰是也與桓公同
　日故云同物(古稱六物/唐稱禄命)
八年傳無與王遇　遇敵也戰國䇿曰盻子復整其士
　卒與王遇髙誘云遇敵也敵猶當也故少師以為不
　當王
十年傳齊人餼諸侯　餼説文引作氣云饋客芻米也
十有一年經宋人執鄭祭仲注祭氏仲名不稱行人聽
　迫脅以逐君罪之也　劉光伯以祭仲是字鄭人嘉
　之又云祭仲本非行人棟案五年傳云祭仲足為左
　拒此年傳云祭封人仲足世本載姓氏皆先字後名
　此與孔父嘉一例則仲字足名確然無疑杜於五年
　傳注云祭足即祭仲之字是專欲違舊法以就其曲
　説劉氏規之是也(左氏無貶仲之文仲為宋所迫脅/雖死無益于忽故公羊以為行權)
　(釋例斥其挾偽/以篡其君過矣)
傳君多内寵　服䖍曰言庶子有寵者多
雍氏宗有寵于宋　服䖍曰為宋正卿故曰有寵
十二年傳坐其北門注坐猶守也　案兵法有立陳坐
　陳見尉繚子立陳所以行也坐陳所以止也傳曰裹
　糧坐甲又云王使甲坐于道又云士皆坐列司馬法
　曰徒以坐固荀子曰庶士介而坐道及此傳坐其北
　門皆坐陳也杜訓坐為守蓋未通于古義
十三年傳舉趾髙　趾漢書引作止髙誘曰止足也鄭
　注士昏禮曰古文止作趾
賴人注賴人仕於楚者　案賴即厲也楚與國詳見後
盧戎　習鑿齒曰中盧縣古盧戎也釋文作廬
莫敖縊于荒谷羣帥囚于冶父　盛宏之荆州記曰荒
　谷今竹林是也又云汪陵縣東三里餘有三湖湖東
　有水名長谷又西北有小城名曰冶父酈元曰湖水
　東通荒谷荒谷東岸有冶父城
十六年傳使盜待諸莘　服䖍曰莘衞東地京相璠曰
　今平陽陽平縣北一十里有故莘亭道阨限蹊要自
　衞適齊之道也
十七年傳疆埸之事慎守其一　古文作畺易周禮有
　畺地易地呂君碑曰慎守畺易葢用此文(隸釋諱慎/改為謹)
　説文曰畺界也从畕三其界畫也或从彊土
復惡已甚矣　案韓非子亦載此事復惡作報惡鄭注
　大司寇云復猶報也杜訓為重失之
十八年傳齊侯通焉　服䖍曰旁淫曰通
莊元年傳不稱姜氏絶不為親　服䖍曰夫人有與殺
　桓之罪絶不為親得尊父之義善莊公思大義絶有
　罪故曰禮也此説與杜異案莊廿二年肆大𤯝然後
　書𦵏我小君文姜則服氏之説為有據矣説苑曰絶
　文姜之屬而不為不愛其母正與此同屬謂不稱姜
　氏也
八年傳戌葵丘　京相璠曰齊西五十里有葵邱若是
　無庸戍之僖公九年齊桓會諸侯于葵邱宰孔曰齊
　侯不務德而勤逺畧葵邱不在齊也胡公(廣/)言汾陰
　有葵邱或山陽西北葵城宜在此
瓜時而往曰及瓜而代　服䖍曰瓜時七月及瓜謂後
　年瓜時
請代弗許　尉繚子曰兵戍邉一嵗遂亡不候代者法
　比亡軍故二人謀作亂也
九年髙傒　宰相世系表曰齊太公六世孫文公赤生
　公子髙孫傒為上卿與管仲合諸侯有功桓公命傒
　以王父字為氏食邑於盧諡曰敬仲世為上卿敬仲
　生莊子虎虎生傾子傾子生宣子固固生厚厚生子
　麗子麗生止奔燕
十年經公敗宋師于椉丘注魯地　案應邵地理風俗
　記曰濟陰椉氏縣故宋椉邱邑也張華博物志亦云
　古椉邱杜以齊宋次于郎故指為泰山之椉邱縣但
　轉戰所及椉勝逐北豈必盡屬魯地杜氏望文為義
　非遂實有所據如十一年傳宋侵我公敗之鄑説文
　以為宋魯間地杜則直云魯地矣
十一年傳禹湯罪己　子惠子曰禹哭罪人湯禱桑林
　皆罪己之事
臧孫達　世本孝公生僖伯彄彄生哀伯達達生伯氏
　瓶瓶生文仲辰此傳先載文仲之言不應後錄哀伯
　之語達當為辰字之誤也桓二年傳先稱臧哀伯後
　云臧孫達與此一例(陸湻纂例以臧孫辰為/哀伯子葢未考世本)
十二年經宋萬弑其君捷　賈逵曰公羊穀梁曰接案
　捷與接古字通易晉卦曰晝日三接鄭注云接勝也
　禮内則接以太牢注云接讀為捷捷勝也音義皆同
傳批而殺之　玉篇引作􁊛云手擊也與杜注同張有
　曰􁊛反手擊也从手□别作批非匹齊切(玉篇别有/批字云擊)
　(也不云/見左傳)
遇太宰督于東宫之西又殺之注殺督不書宋不以告
　　家君曰督乃弑君之賊豈可與仇牧同書杜氏之
　謬也
十四年傳大陵　京相璠曰潁川臨潁縣東北二十五
　里有故巨陵亭古大陵也
其氣燄以取之　余仁仲左傳字辨曰其氣燄以取之
　陸德明音義本云炎以音艷案王符潜夫論漢書五
　行志皆云其氣炎以取之釋文傳作炎注仍作燄㝷
　洛誥燄燄字亦當作炎炎故杜氏引以為證揚雄解
　嘲炎炎者滅尚書多俗字鄭學已亡無可是正(梅福/引書)
　(云無若火始庸/庸此今文尚書)
繩息媯　呂覽四月紀曰周公旦作詩以繩文王之德
　孔鮒云繩之譽之也杜注本此表記曰君子不以口
　譽人鄭注譽繩也釋文説文作譝今説文闕廣雅云
　譝譽也音繩
十有八年經春王三月日有食之　隋志曰推合壬子
　朔
有蜮　服杜皆以為短狐王伯厚曰沙隨春秋例目云
　有蜮或考隸古春秋作□□音特棟案□亦作蟘説
　文云吏冥冥犯法即生螟蟘即詩之螟螣也唐公□
　碑又作蟘□與蜮字相似呂覽任地曰大草不生又
　無螟蜮髙誘曰蜮作螣食心曰螟食葉曰螣兖州人
　謂蜮為螣音相近也螟蜮皆害苗者故書于春秋若
　是短狐不須記也
傳閻敖游涌而逸　盛宏之荆州記曰江津東十餘里
　有中夏州州之首江之汜故屈原云經夏首而西浮
　夏首東二十餘里有涌口所謂閻敖遊涌而逸二水
　之間謂之夏州首尾七百里
十九年傳鬻拳　鄭箴膏肓曰鬻拳楚同姓
廿一年傳鄭伯享王于闕西辟　服䖍曰西辟西偏也
　毁敦銘云繼治我西偏東偏
廿二年傳弛於負擔　案漢碑負擔字皆作儋説文曰
　儋何也从人詹聲然則負儋猶負何也
五世其昌竝于正卿　服䖍曰言完後五世與卿竝列
遇觀之否　案之字義訓變漢髙祖諱邦荀悦曰之字
　國惠帝諱盈之字滿亦此類王充曰卜曰逢筮曰遇
　尚書金縢曰乃逢是吉今尚書作竝
庭實旅百奉之以玉帛　韋昭曰庭實庭中之實百舉
　成數也棟謂庭實車馬之屬玉帛束帛加璧呂覽曰
　荀息以屈産之乘為庭實而加垂棘之璧是也
廿三年傳會以訓上下之則制財用之節朝以正班爵
　之義帥長幼之序又云諸侯有王王有巡守以大習
　之注大習會朝之禮　案管子幼官篇曰千里之外
　二千里之内諸侯三年而朝習命二千里之外三千
　里之内諸侯五年而會至習命所謂大習者葢習會
　朝之教命也
廿四年傳女贄不過榛栗棗脩正義曰先儒以為栗取
　其戰栗也棗取其早起也脩取其自脩也説本范甯
　唯榛無説　棟案榛説文引作亲从木辛聲云果實
　如小栗呂堪字林榛木之字亦从辛木云實如小栗
　曲禮釋文曰榛古本又作亲然則亲與栗同義故先
　儒不釋亲音壯巾反正義以為榛聲近䖍失之外傳
　魯語云夫婦贄不過棗栗以告䖍也不及榛脩明亲
　不訓䖍(字林曰榛木叢/生也非果實)
廿八年經冬築郿　京相璠曰公羊傳謂之微在東平
　壽張縣西北三十里有故微鄉魯邑也棟案公羊釋
　文云築微左氏作麋麋古文眉眉與微古今字特牲
　饋食禮眉夀萬年鄭注云古文眉為微
蒲與二屈君之疆也　韋昭曰疆竟也二屈屈有南北
　河東有北屈則是時復有南屈酈元案汲郡古文曰
　魏襄王十一年翟章救鄭次于南屈
鄭人將奔桐丘注許昌縣東北有桐丘城　京相璠曰
　今國無而城見存西南去許昌城可三十五里俗名
　之曰隄其城南即長隄因洧水之北防也西面桐邱
　其城邪長而不方蓋慿邱之稱即城之名矣
諜告曰注諜閒也　案周禮環人云摶諜賊注云諜賊
　反閒國賊郭璞曰諜今之細作也
臧孫辰吿糴于齊禮也　子惠子曰周書糴匡篇年儉
　穀不足君親巡方卿參告糴故外傳臧文仲曰國有
　饑饉卿出告糴古之制也辰也備卿辰請如齊凡稱
　禮皆周制也
廿九年傳水昏正而栽　蔡邕月令章句引傳曰水昏
　正而栽築即營室也昏正者昏中也栽築者栽木而
　始築也
卅二年傳臨黨氏　釋文云黨音掌郭忠恕曰黨氏之
　黨音之仰反與鄉黨字别襄廿九年傳黨叔定七年
　公族黨氏哀十一年黨氏之溝同音掌
圉人犖　家君曰圉猶扈也公羊作扈文異義同
能投葢于稷門　服䖍曰能投千鈞之重過門之上杜
　氏曰葢覆也走而自投接其屋之桷反覆門上劉炫
　規過曰公言犖有力焉如杜此説勁捷耳非有力也
　當謂投車葢過於稷門棟謂杜説鑿劉説淺服説近
　之
成季奔陳　服䖍曰季友内知慶父之情力不能誅故
　避難出奔
閔元年傳親有禮因重固　説文引云種有禮因重固
　因就也从口大能大者衆圍就之服䖍曰重不可動
　因其不可動而堅固之杜氏从許君説
趙夙注趙衰兄　案世本公明生孟及趙夙夙生成季
　衰史記以衰為夙之孫晉語以為夙之弟無緣繆戾
　至此且夙與衰世次相縣不應為弟兄必傳寫之譌
　史記所見異辭當以世本為正(焦氏易林云伯夙奏/獻衰續厥緒則非見)
　(弟明/矣)
畢萬注畢萬魏犫祖父　世本曰萬生芒季季生武仲
　州(禮記正義引世本云/萬生芒芒生季恐非)州生莊子降降生獻子荼荼
　生簡子取取生襄子多多生桓子駒駒生文侯斯(禮/記)
　(正/義)州即犫也降即絳也荼即舒也多即曼多也宰相
　世系曰犫生悼子悼子生昭子絳史記索隠曰系本
　云武仲生莊子絳無悼子又系本居篇曰魏悼子徙
　霍則是有悼子系本卿大夫代自脱耳昭子徐廣曰
　世本曰莊子索隱曰世本錯也居篇又曰昭子徙安
　邑與此文同愚案左傳亦作莊子
先為之極　服䖍曰言其禄位極盡於此
為吴大伯　子惠子曰穆天子傳云大王亶父之始作
　西土封其元子吴大伯于東吴詔以金刃之刑賄用
　周室之璧上文分之都城而位以卿是以大伯之地
　處之但曲沃在近地故欲使逃之以順父志也
以是始賞天啓之矣　服䖍曰以魏賞畢萬是為天開
　其福
辛廖注晉大夫　劉炫曰若在晉國而筮何得云筮仕
　於晉又辛甲辛有竝是周人何故辛廖獨為晉大夫
　服氏以為畢萬在周筮仕於晉是也
二年經齊人遷陽　正義曰杜世族譜土地名闕不知
　所在　棟案地理志東海郡陽縣注應劭曰春秋齊
　人遷陽是又城陽國陽都縣注應劭曰齊人遷陽故
　陽國是一國兩屬未詳孰是
傳虢公敗犬戎于渭汭　服䖍本作渭隊注云隊謂汭
　也
鶴有乘軒者　服䖍曰車有藩曰軒
遂滅衛　詩載馳序云衛懿公為狄人所滅鄭箋云滅
　者懿公死也君死於位曰滅閻百詩曰下文狄入衛
　方是入其國都孔疏傳言滅而經書入引釋例為從
　齊桓告諸侯之文殊不然
衛侯不去其旗　胡渭生曰去藏也古人以藏為去棟
　案鄢陵之戰乃納旌於韜中胡説是
立戴公以廬于曹注廬舍也　案公劉詩曰于是廬旅
　毛傳云廬寄也小尔疋同管子中匡篇曰狄人攻衛
　衛人出旅於曹外傳作廬訓為寄故詩序亦言東從
　渡河野處漕邑詩序漕字从水旁曹傳作曹古文省
與門材　周禮掌舍為壇壝宫棘門杜子春云棘門或
　為材門正義云衛文公居楚邱國家新立齊桓共門
　材先令䜿立門户以材木為門也
東山皋落氏　劉昭案上黨記曰東山在壺闗城東南
　晉申生所伐今名平皋服䖍曰赤狄之都也
有守則從　服䖍曰有代太子守則從君
從曰撫軍　服䖍曰助君撫循軍士
君其舍之　服䖍曰舍之置申生勿使將兵也
不對而退　服䖍曰里克不對
公衣之偏衣　服䖍曰偏衣偏裻之衣偏異色駮不純
　裻在中左右各異故曰偏衣此説詳於杜裻即督也
　莊子緣督以為經
尨涼　説文引作牻㹁云㹁牻牛也牛之雜色者不中
　為犧牲衣之不純者不得為太子若以尨為涼義無
　所取古文省少或借涼為㹁(補正引林氏/説亦未當)
金玦不復　應劭曰復反也金玦猶決去不反意也荀
　卿子曰絶人以玦
昔辛伯諗周桓公注諗告也　案説文曰諗深諫也
外寵二政　棟案二讀為王貳于虢之貳韓非子引此
　正作貳
與其危身以速罪也　服䖍曰速召也疾也言太子不
　去自必危疾召罪狐突知其亂本既成而太子拘於
　一節不達至孝之義與皋落雖戰勝而歸猶不能免
　於難而使父有悖惑殺子之罪故傳備衆賢之言以
　迹太子所以死也經在僖公五年晉侯殺其世子申
　生
大帛之冠　鄭康成引作白云大白冠大古之布冠也
注葢用諸侯諒闇之服　家君云此杜預自造之語俗
　語杜撰本此棟案服䖍曰戴公卒在於此年故杜彌
　縫其説耳
僖元年經次于聶北　説文引作嵒北云讀與聶同
邢遷于夷儀注夷儀邢地　司馬彪郡國志曰東郡聊
　城有夷儀聚薛瓚曰今襄國西有夷儀去襄國百餘
　里
傳諸侯救邢注實大夫也而曰諸侯總衆國之辭　家
　君曰實大夫也何得稱為諸侯此預之妄也
二年傳保於逆旅　案逆旅亦作御旅見荀子(御與迓/通周官)
　(有掌訝先鄭云訝讀為跛者訝跛者之/訝案公羊訝作御尚書迓字皆為御)御迎也與逆
　通
四年經齊人執陳轅濤塗　釋文作袁(穀梁/傳同)云本多作
　轅案國三老袁良碑云周之興滿為陳侯至元孫濤
　塗立姓曰袁法言曰齊桓公欲徑陳陳不果内執袁
　濤塗皆不从車旁今本及唐石經皆作轅王伯厚曰
　轅與袁同
傳唯是風馬牛不相及也　賈逵曰(春秋正義/作服䖍)風放也
　牝牡相誘謂之風案呂覽曰乃合纍牛騰馬游牝於
　牧髙誘曰纍牛父牛也騰馬父馬也皆將羣游從牝
　於牧之野風合之其説與賈侍中葢同漢儒相傳有
　是語也(尚書云馬/牛其風)
爾貢包茅不入　子惠子曰韓非子外儲説曰是時楚
　之菁茅不貢於天子三年矣
無以縮酒　案説文引作莤酒云禮祭束茅加于祼圭
　而灌鬯酒是為莤象神歆之也(鄭少贑/説同)一曰莤榼上
　塞也鄭大夫讀莤為縮詩伐木云有酒湑我毛傳曰
　湑莤之也是先鄭以來皆作莤讀為縮也(周伯琦六/書正譌云)
　(莤从艸酉酉即酒字㑹意左傳無㠯莤酒俗用縮非/汗簡云古文尚書縮作􁊹案丣為古文酉是􁊹即莤)
　(也説文酉部有莤字而艸部又有􁊹字以為鳬葵此/必茒字之誤周禮醢人有茒菹詩薄采其茒皆从夘)
　(徐邈音栁是混􁊹/茒而為一非也)
昭王南征而不復　唐石經云昭王南征没而不復(案/碑)
　(没字後増或/據古本益之)髙誘呂覽注引此傳與石經同
死王事加二等於是有以衮斂　賈逵曰死王事謂朝
　天子以命用師衮斂上公九命服衮也
且其䌛曰　服䖍曰䌛抽也抽出吉凶也
五年傳遂登觀臺　五經異義云古春秋左氏説曰天
　子靈臺在大庿雍之靈沼謂之辟廱諸侯有觀臺皆
　以望嘉祥也服䖍曰人君入大庿視朔天子曰靈臺
　諸侯曰觀臺在明堂之中
凡分至啓閉必書雲物為備故也　服䖍曰分謂春秋
　分至謂冬夏至啓立春夏也陽氣用事為啓閉立秋
　冬也隂氣用事為閉雲五雲也物風氣日月星辰也
　分至啓閉天地之大節陰陽之分也故遂登觀臺望
　氣以審妖祥變亂之氣先見於八節審其雲物之形
　言其所致務為之備也
虞不臘矣　朱子曰秦時始有臘祭而左氏謂虞不臘
　矣是秦時文字分明案御覽引舊注云臘祭名也日
　月㑹于龍尾百物備合因于是祭羣神也正義云月
　令孟冬臘門閭及先祖五祀臘之見於傳記者唯月
　令與此二文而已秦本紀惠王十二年初臘始皇三
　十一年更改臘曰嘉平應劭風俗通曰案禮夏曰嘉
　平殷曰清祀周曰大蜡漢改曰臘此之虞不臘者明
　當時有臘祭周時臘與大蜡各為一祭言漢改曰臘
　不蜡而為臘耳又案蔡邕月令章句曰夏曰清祀殷
　曰嘉平周曰蜡秦曰臘棟案如應蔡之説則三代本
　有清祀嘉平蜡臘之祭厯代因革故秦惠十二年改
　蜡為臘始皇三十一年更改臘曰嘉平是臘與嘉平
　皆三代祭名朱子以秦始有臘祭考之不審耳
丙之晨　子惠子曰師法用辰不用日丙日也子辰也
　言丙不言子者日在尾故舉日不舉辰辰為客時為
　主人故言丙之晨
均服振振　服䖍曰均服黑服也古戎服尚黑戰國䇿
　左師觸龍曰老臣賤息舒祺最少不肖而臣衰竊愛
　憐之願令補黑衣之數以衛王宫注云黑衣戎服漢
　書作袀(劉逵注吴都賦/引此傳亦作袀)儀禮士冠禮云兄弟畢袗𤣥
　鄭注曰袗同也古文袗為均司馬彪輿服志云郊祀
　之服皆以袀𤣥淮南子曰尸祝袀袨髙誘云袀純服
　袨黑齋衣也袀袨猶袗𤣥(袗字篆書/與袀相似)上下皆𤣥故謂
　之黑服謂均服為黑服失之袀古文皆作均杜氏謂
　戎事上下同服是也管子大匡篇云四年脩兵同甲
　十萬同甲者均服之謂也(呂覽王孫滿謂秦師曰今/初服囘建左不軾而右之)
　(髙誘曰初同也兵服上下無别/故曰初服初當作袀傳寫之誤)
而脩虞祀　子惠子曰終宫之奇之言
六年傳許男面縛　子惠子曰漢書項羽傳馬童面之
　張晏曰背之也師古曰面之謂背之不面向也面縛
　之亦謂反偝而縛之杜元凱以為但見其面非也
七年傳若總(石經作惣孫愐曰/此俗字當作總)其罪人以臨之　戰國
　䇿曰楚請道以臨韓魏髙誘曰臨猶伐也(定二年傳/以師臨我)
　(同/)
會而列姦注列姦用子華　當云用子華為内臣昭四
　年傳云姬在列者言姬姓為君者也子華欲以鄭屬
　齊為附庸之君齊若許之是列姦也故下云記姦之
　位位謂君位杜下注云會位失之如杜説何以經仍
　書鄭世子華乎必不然矣
君盟替矣　三體石經作㬱(説文云暜廢一偏下也从/竝白聲或从曰或从兟从)
　(曰/)
子華由是得罪於鄭　服䖍曰鄭伯罪之也
八年傳不殯於廟　服䖍曰廟謂殯宫鬼神所在謂之
　廟服知周法不殯于廟故以為殯宫
九年經晉侯詭諸卒　案唐石經及釋文皆作佹惟穀
　梁傳作詭釋文云左傳作佹又案鄭固碑云造厀佹
　辭是佹與詭通
傳王使宰孔賜齊侯胙　服䖍曰胙膰肉周禮以脤膰
　之禮親兄弟之國不以賜異姓敬齊侯比之賓客
以是藐諸孤注言其幼賤與諸子縣藐　案吕諶字林
　曰藐小兒笑也(文選/注)顧君訓藐為小亦未當
公家之利　髙誘吕覽注云公家公之朝也
齊隰朋　王符曰隰氏姜姓
能鬭不過　棟案此即外傳所謂怒不及色也韋昭曰
　無色過
臣聞之唯則定國　子惠子曰呂覽愼大覽引以為詩
　詞葢逸詩也
十年傳狐突適下國　服䖍曰晉所滅以為下邑一曰
　曲沃有宗廟故謂之國在絳下故曰下國
余得請於帝　服䖍曰帝天帝請罰有罪
七輿大夫注侯伯七命副車七乘　服䖍曰下大夫輿
　師七人屬申生者　棟案服杜二説皆非也晉國之
　法上大夫二輿二乘中大夫二輿一乘下大夫專乘
　專乘謂一輿(見韓/非子)文公作三行景公時改為三軍大
　夫一司馬三行為六輿司馬專乘合七輿之數後遂
　以為官名故襄廿三年傳云七輿大夫與欒氏葢自
　文公以後始有七輿獻公時止有二行一尉不得為
　七輿七當為五古五字如七(見王肅/詩傳)遂譌為之叔堅
　以下舉里㔻之黨不必皆在七輿之數杜以七人為
　七輿則左右行又何説與
十一年傳賜晉侯命注諸侯即位天子賜之命圭為瑞
　　家君曰命圭世世守之未聞新君再賜古禮新天
　子輯瑞諸侯薨還圭若國易一君亦易一瑞則古無
　是禮
十二年經春王三月庚午日有食之　隋志曰推合庚
　午朔
傳若節春秋　杜从賈逵訓節為時案王肅曰春秋聘
　享之節也
應乃懿德　應讀曰膺言膺受女美德也古文皆以應
　為膺(尚書康誥曰應保殷民亦古文膺字故徐邈音/於甑反後人以為應對之應失之廣雅釋言云)
　(應受/也)
十四年經諸侯城緣陵　薛瓚曰北海營陵縣春秋謂
　之緣陵
十五年經夏五月日有食之　隋志曰推合癸未朔
齊師曹師伐厲注厲楚與國義陽隨縣北有厲鄉　案
　桓十三年傳云楚子使賴人追之杜注與此畧同昭
　四年經云楚伐吴遂滅賴公羊傳于此年賴作厲釋
　文云厲如字又音賴公羊僖十五年釋文云厲舊音
　賴則知厲與賴本一國古音通故或作厲或作賴也
　(論語云未信則以為厲己/也康成注云厲讀為賴)司馬彪曰汝南褒侯縣有
　賴亭故賴國
傳秦穆姬屬賈君注晉獻公次妃　案獻公取于賈則
　是正妃為惠公之適母何須穆姬之屬唐尚書曰賈
　君申生妃故僖十年傳云夷吾無禮此為近之
東盡虢畧　司馬郡國志云宏農陸渾西有虢畧地
夫狐蠱必其君也　狐無喻君之理齊詩有雄狐謂襄
　公也齊襄通于文姜晉惠通于賈君故以狐為君
寇深矣　戰國䇿三國攻秦入圅谷秦王謂樓緩曰三
　國之兵深矣髙誘曰深猶盛也
歩揚御戎注郤犫父　世本曰郤豹生義義生步揚步
　揚生州州即犫也(孫愐曰食采于/步後因氏焉)
亂氣狡憤　鄭康成曰憤怒氣充實也
曰上天降災使我兩君匪以玉帛相見而以興戎若晉
　君朝以入則婢子夕以死夕以入則朝以死唯君裁
　之　以上四十二字(釋文云四十七字案/文當作四十二字)孔氏正義
　从定本刪宋以來又从唐石經采入(北宋本五經正/義不載經註南)
　(宋以後始/增入也)
公子贄　韋昭據禮記云贄字子顯盧植曰古者名字
　相配顯當為韅
無始禍　髙誘曰始首也
其卜貳圉也注貳代也　棟謂貳副也坊記曰孝以事
　君弟以事長示民不貳也故君子有君不謀仕惟卜
　之日稱貳君(鄭氏曰卜之日謂君有故而為之卜也/唯卜之時辭得曰君之貳謀尔又引此)
　(傳以證之周禮有卜立君之文外傳云其改置/以代圉故杜訓貳為代兩傳異文似不必牽合)
晉於是乎作爰田注分公田之税應入公者爰之於所
　賞之衆　服䖍曰爰易也賞衆以田易其疆畔棟謂
　爰田者猶哀公之用田賦也下文作州兵者猶成公
　之作邱甲也外傳爰作轅賈逵曰轅車也以田出車
　賦説文曰爰籀文以為車轅字春秋左傳多古字古
　言故以爰為轅服訓爰為易易田之法本是周制何
　云作也漢書地理志曰秦孝公用商君制轅田豈亦
　賞衆以田邪外傳所云賞衆是一時之事爰田州兵
　是當日田制兵制改易之始故特書之其後文公作
　執秩而官制又變晉之所以彊者未必不由乎此然
　其後六卿分晉而晉先亡君子于是知舊章之不可
　易也
敗于宗丘　案曲禮注邱與區同音故與上姬旗為協
　顔師古曰今江淮田野之人猶謂區為邱亦古之遺
　音也
蛾析　釋文曰本或作蟻婁夀曰古蛾與蟻通漢書白
　蛾羣飛扶服蛾伏陳球後碑蜂聚蛾動仲秋下旬碑
　蛾附皆與蟻同析釋文作晳與石經異
十六年經是月也六鷁退飛過宋都　釋文曰鷁本或
　作鶂案説文引春秋傳亦作鶂或从二傳之文左氏
　當不爾也
公子季友卒注稱字者貴之　杜以為季字友名劉炫
　以季為氏云季友仲遂皆生賜族非字也
傳吉凶由人　漢書由作繇是也由訓為生古文甹字
　(吉凶生乎人/故云由人)
十七年傳齊侯好内　服䖍曰内婦言也
因内寵以殺羣吏　服䖍曰内寵如夫人者六人羣吏
　諸大夫也
十八年傳無以鑄兵　棟案楚金利鄭刀良故云無以
　鑄兵禹貢荆揚二州貢金三品鄭康成曰銅三色考
　工記云鄭之刀遷乎其地弗能為良是也高誘曰鑄
　讀作祝(鑄祝屬注/古皆同音)辨見詩古義史記秦本紀云始皇
　二十六年收天下兵聚之咸陽銷以為鍾鐻金人十
　二重各千石應劭曰古者以銅為兵杜氏之注本此
十九年傳次雎之社　張華博物志曰琅邪臨沂縣東
　界次雎有大叢社民謂之食人社即次雎之社
退脩教而復之注復往攻之　今唐石經及宋本皆云
　復伐之陸氏以伐為衍字
廿一年經盟于鹿上注宋地　案司馬彪郡國志曰濟
　陰乘氏縣有鹿城鄉酈元曰春秋之鹿上也
　
　
　
　
　
　
　
　
　
　春秋左傳補註巻一
欽定四庫全書
　春秋左傳補註卷二
　　　　　　　　　　　　　元和惠棟撰
僖廿二年傳蠭蠆有毒　李翊夫人碑作蠭□蠭古文
　蠭□説文作□云或从䖵又云蠇蚌屬从虫萬聲非
　毒蟲也
大司馬固諫曰　顧炎武曰大司馬即司馬子魚也固
　諫堅辭以諫也杜以固為名謂莊公之孫公孫固者
　非朱鶴林案史記宋世家則前後俱子魚之言棟案
　晉語云公子過宋與司馬公孫固相善韋昭曰固宋
　莊公之孫大司馬固也公子過宋適當襄公之時韋
　杜皆據世本而言稱大司馬所以别下司馬也顧氏
　不見世本而曲為之説失之史記疎畧不足取證(大/司)
　(馬與大宰不在六卿之列文七年穆襄之族殺公孫/固時樂豫為司馬泓之戰子魚為司馬明大司馬是)
　(宋之孤卿也文七年正義云宋上公禮得有孤/且春秋變周不必如禮晉有太師太傅僭為之)
明恥教戰求殺敵也注明設刑戮以恥不果　案吴子
　曰凡制國治軍必教之以禮厲之以誼使有耻也夫
　人有耻在大足以戰在小足以守明恥以教戰者所
　以厲其勇周書曰明恥示教葢當時之語如此杜解
　迂囘
則如勿傷　何休曰如即不如齊人語也下同
示之俘馘　説文作俘聝云軍戰斷耳也从耳或聲或
　从首案呂諶字林截耳則作耳旁獻首則作首旁杜
　云馘所載耳明當从耳旁馘或作􁓃見漢碑或作國
　見周禮(古國或字通/鍾鼎文皆然)
廿三年傳遂取焦夷注焦今譙縣也　案焦譙古通用
　小黄門譙敏碑以焦贛為譙贛是也
䇿名委質　服䖍曰古者始仕必先書其名於䇿委死
　之質於君然後為臣示必死節也棟案服讀質為贄
　晉語曰臣委質于翟之鼔韋昭曰質贄也士贄以雉
　委贄而退尚書稱二生一死贄故云委死之質服説
　頗勝於杜當从之(既注此而考顧氏補正亦與/余同但不引服注故仍存之)
杞成公　譙周古史考云惠公生成公及桓公
曹共公　髙誘曰共公名襄昭公之子
聞其駢脅　説文作骿脅云并脅也从骨并聲論衡作
　仳脇
既而揮之　振去匜中之水故曰揮(何承天曰/振去為揮)杜氏訓
　揮為湔正義謂以濕手揮之使水湔汚其衣疑非
廿四年傳軍于郇注解縣西北有郇城　服䖍曰郇國
　在解縣東郇瑕氏之虚也酈元案竹書紀年云晉惠
　公十有五年秦穆率師送公子重耳圍令狐桑泉臼
　衰皆降焉晉師狐毛與先軫禦秦至于廬栁秦穆公
　使公子縶來師言退舍次于郇盟于軍京相璠春秋
　土地名曰桑泉臼衰竝在解東南不言解明不至解
　可知春秋之文與竹書不殊今解故城東二十四里
　有故城在猗氏故城西北鄉俗名之為郇考服䖍之
　説又與俗符賢於杜氏單文孤證矣説文云郇讀若
　泓
秦伯送衛于晉三千人實紀綱之僕　韓非子曰穆公
　以疇騎二千輔公子重耳入之于晉禮記曰漢律民
　年二十傳之疇官各从其父學習騎射故謂之疇騎
　即所謂紀綱之僕也髙誘曰衛猶䕶助也(服䖍文七/年注云衛)
　(從兵/也)
以志吾過　鄭康成曰志古文識識記也(昭四年傳且/曰志之十三)
　(年傳嵗聘以志業皆古文識蔡邕/論語曰賢者志其大者今作識)
伯服　史記作伯犕犕與服古字通詳易考
昔周公弔二叔之不咸故封建親戚以藩屏周　荀子
　儒效篇曰周公兼制天下立七十一國姬姓獨居五
　十三人而天下不稱偏焉
召穆公　詩正義曰依世本穆公是康公之十六世孫
　(詳見服/䖍注)
好聚鷸冠　子惠子曰鷸一作述逸周書曰知天文者
　冠述顔師古以為子華好與術士遊然案下文服之
　不衷則不必如顔説也
石甲父　廣韻引作甲石父
省視官具于汜　戰國䇿曰天子巡狩諸侯避舍納筦
　鍵攝衽抱几視膳於堂下天子已食而退聽朝也
廿五年傳請隧　杜依賈逵以為王之𦵏禮韋昭曰隧
　六隧之地事見周禮此可備一説
未有代德而有二王　周書芮良父曰觀天下有土之
　君厥德不逺罔有代德
廿六年經楚人滅䕫　古史考云滅歸太康地志曰歸
　鄉故䕫子國(尚書中侯曰伯禹䭬首讓于益歸鄭/康成注云益歸賢者堯臣歸讀曰䕫)
傳公使展喜犒師　外傳云以膏沐犒帥服䖍曰以師
　枯槁故饋之飲食髙誘淮南子注曰酒肉曰餉牛羊
　曰犒芬其指犒也謹案禮記言犒非古字古文作槀
　或作槁張揖撰廣雅始从牛旁髙洪氏𨽻續載漢碑
　有勞□之語□與犒同公羊注云牛酒曰犒故其字
　一从牛一从酉漢𨽻皆然非古文也　説文無犒字
　周禮小行人云若國師役則令槁禬之注云故書槁
　為槀鄭司農曰槀當為槁謂犒師也先鄭不言字誤
　明古犒字本作槀或作槁與服子愼枯槁之説合張
　有復古編云鎬餉也从金高别作犒非五經文字注
　勞師借槁字為之案説文鎬温器也以鎬為犒勞字
　無據
我先王熊摯有疾鬼神弗救而自竄于䕫　正義案鄭
　語孔晁注云熊繹𤣥孫曰熊摯有疾楚人廢之立其
　弟熊延熊摯自弃於䕫子孫有功王命為䕫子(韋昭/注同)
　索隱據譙周古史考熊渠卒子熊翔立卒長子摯有
　疾少子熊延立
廿七年傳夏書曰注尚書虞夏書也　正義曰此古文
　虞書益稷之篇漢魏諸儒不見古文因伏生之謬從
　堯典至𦙍征凡二十篇總名曰虞夏書棟案尚書二
　典皆夏史官所作故總謂之夏書此孔子刪書之本
　也故墨子明鬼篇曰尚書夏書其次商周之書伏生
　増為虞夏書梅賾又改為虞書皆非孔氏之舊孔穎
　達又以曲説扶之雅所不取(傳引二典皆稱夏書惟/文十八年云虞書數舜)
　(之功此/必有誤)
欒枝　韋昭曰欒共子之子杜注本賈逵
荀林父　世本曰晉大夫逝遨生桓伯林父案僖廿八
　年林父始將中行故改中行氏
廿八年傳殺子叢以説焉謂楚人不卒戍也　髙誘淮
　南子注云説解也一本謂楚人下有曰字衍文
曹人兇懼　説文云兇擾恐也从人在凶下
乘軒　毛公詩傳云大夫以上赤芾乘軒
且曰獻狀　案獻狀謂觀狀也先責其用人之過然後
　誅觀狀之辠以示非報惡也顔籀以為先責不用負
　羈而乘軒者衆因曰今我之來獻駢脅容狀耳斯葢
　蚩弄之言猶言若云謂秦拜賜之師也其説亦通
不有寧也　劉炫規過以傷為寧不有寧謂不有損傷
　半農先生曰古人多反語如甘為苦治為亂皆是以
　傷為寧亦有理
我曲楚直其衆素飽　周書武稱曰直勝曲飽勝飢武
　之勝也子犯言背楚之惠則我曲楚直且楚强其衆
　又素飽不可為老也杜訓素為空言直氣盈飽恐非
原田每每舍其舊而新是謀　説文云每艸盛土出也
　从屮母聲髙卬之田艸盛土出故云舍其舊而新是
　謀周禮三卜一曰原兆兆之璺鏬有似原田故鄭氏
　注云原原田也
楚子伏　余仁仲曰楚子伏已而盬其腦此本伏字絶
　句岳本伏已讀據此則已當音以據岳本則已當音
　紀陸德明音義不云音紀則知當以楚子伏為絶句
　而已作以音不音紀淳祐九經本亦用伏已絶句更
　詳之
請與君之士戲　朱國禎曰戲者兵也三軍之號所云
　戲下是也若云以兵見云耳林堯叟謂得臣輕用民
　命便解作戲弄之戲夫得臣亦英雄豈有此失杜征
　南獨不下一字已得其解矣
韅靷鞅靽　説文引作□从革顯聲棟案㬎古文以為
　顯故傳作韅从古文省
少長有禮其可用也　子惠子曰應前欲用其民
鄉役之三月　説文引作曏云不乆也陸氏云本又作
　曏
糾逖王慝　衛彈碑云糾剔王岱案魯頌狄彼東南鄭
　箋云狄當為剔剔治也逖與狄同古文作逷又與剔
　通故或訓為逺或訓為治此傳當从古文作逷訓為
　治(淮南子云俞兒狄牙嘗淄澠之水而别之狄/牙即易牙是狄與易通白虎通云狄者易也)
瓊弁玉纓　説文引云璿弁玉纓張衡集同薛綜曰弁
　馬冠也义髦以璿玉飾之纓馬鞅也以玉飾之
窴諸深室　荀卿子曰公侯失禮則幽故窴諸深室
晉侯作三行以禦狄　鄭康成曰行謂軍列周禮有行
　司馬取名于此案獻公時已有左右行至此復立中
　行後改為三軍大夫
卅年傳然鄭亡子亦有不利焉　唐石經云雖然鄭亡
　云云案碑是書丹後改定必有所據
焉用亡鄭以倍鄰　唐石經及宋本皆作陪釋文仍作
　倍案注當作倍
若不闕秦將焉取之　新序引云不闕秦將焉取之唐
　石經初刻云不闕秦焉取之正義案沈文何云不闕
　秦家更何處取之案此則若字將字皆衍文俗儒從
　石經續刻増入當刪宋本云由不闕秦焉取之亦誤
請無與圍鄭許之　服䖍曰晉善蘭不忘本國故也
卅一年傳自洮以南　酈元曰今甄城西南五十里有
　桃城或謂之洮案甄城漢屬濟陰
卅二年傳將殯于曲沃　鄭衆周禮注曰將𦵏朝于祖
　考之庿而後行晉宗庿在曲沃故曰曲沃君之宗也
　又丙午入于曲沃丁未朝于武宮
孟子　唐石經初刻作孟兮後改子釋文作孟子云本
　或作孟兮
中壽　三體石經作□
卅三年傳超乘　高誘曰超乘巨踊車上也
厲兵秣馬　髙誘曰厲利其兵釋文曰秣音末穀馬也
　説文作䬴云食馬穀也
鄭之有原圃猶秦之有具囿　髙誘曰原圃在今河南
　中牟具囿在馮翊池陽一名陽紆
其為死君乎　猶言不為死君乎君在殯故稱死君顧
　氏補正以死其君為解案成十三年絶秦書曰文公
　即世穆為不弔蔑我死君則顧之説未盡然也
子墨衰絰　賈逵曰墨變凶
遂墨以𦵏文公　服䖍曰非禮也
康誥曰父不慈子不袛兄不友弟不共不相及也　昭
　廿年傳在康誥曰父子兄弟罪不相及孔氏謂非康
　誥之全文引其意而言之棟謂此康誥之闕文也法
　言曰酒誥之篇俄空焉伏生引酒誥曰王曰封惟曰
　若圭璧今酒誥無此文故漢蓺文云酒誥脱簡一梓
　材今王惟曰以下文義不屬葢康誥三篇皆有脱誤
　孔以為引其意而言之非也
外僕髠屯禽之以獻　崔憬易注曰禽古擒字擒猶獲
　也
陽子宣言曰　高誘戰國䇿注曰宣徧也案高注本尔
　疋
文元年經叔孫得臣　世本曰桓公生僖叔牙牙生戴
　伯兹兹生莊叔得臣得臣生穆叔豹
傳來錫公命　唐石經及宋本錫作賜釋文同云本或
　作錫覲禮云天子賜舍注云今文賜作錫
役夫　管子曰處里為下陳處師為下通謂之役夫
宜君王之欲殺女而立職也　案韓非子作廢女上云
　黜商臣合作廢
能行大事乎　服杜皆以為弑君案高誘戰國䇿注云
　大事兵事傳曰國之大事在祀與戎故下云以宫甲
　圍成王
二年傳秦伯猶用孟明　鄭注儀禮云猶者守故之辭
大事于太廟躋僖公逆祀也　古文左氏説曰大廟周
　公之廟饗有禮義者也祀國之大事也惡其亂國之
　大事於大廟故言大事也躋登也登僖公於愍公上
　逆祀也
夏父弗忌　禮器云夏父弗綦鄭詩大叔于田云叔善
　射忌又良御忌鄭箋云忌讀如彼己之子之己案曹
　詩候人彼己之已作其其可讀為記則忌亦可讀為
　其古基字期字皆省作其與綦同音是弗忌讀為綦
　如厥憖為厥銀居吾語汝為姬魚語女字隨讀變從
　而辨之可識古音(表記引候人云彼記之子不稱其/服釋文云記本又作已然則鄭引)
　(曹風詩从/三家説也)
廢六闗　家語云置六闗王肅曰六闗闗名魯本無此
　闗文仲置之以税行者故曰不仁棟案廢與置古字
　通公羊傳曰去其有聲者廢其無聲者鄭志答張逸
　曰廢置也(何休曰廢置也置/者不去也齊人語)以廢為置猶以亂為治
　徂為存故為今曩為曏苦為快臭為香藏為去郭璞
　所謂詁訓義有反覆旁通美惡不嫌同名也杜氏云
　六闗所以禁絶末遊而廢之周禮建國有門闗闗安
　可廢况後傳塞闗陽闗皆有明文豈旋廢之而旋復
　之與杜氏此説昧于義矣小尒疋亦以廢為置杜集
　解頗用孔鮒之説獨不及此何也　上文云下展禽
　下猶去也(見周禮司民注論語/栁下惠為士師三黜)廢六闗廢猶置也廢
　與下文相對(周語富辰曰小怨置大德韋/昭曰置猶廢也彼此互訓)
三年傳取王官及郊　括地志云王官故城在同州澄
　城縣西北九十里又云南郊故城在縣北十七里又
　有北郊故城又有西郊故城
遂自茅津濟　史記秦本紀云繆公元年自將伐茅津
　劉伯莊云戎號也司馬彪郡國志云河東大陽有茅
　津劉昭引杜注云在縣西南有茅亭即茅城括地志
　云茅亭及茅城在陜州河北縣西二十里水經注云
　茅亭茅戎號
封殽尸而還　賈逵曰封識之案易繫曰不封不樹虞
　翻注云穿土稱封封下窆字但殽尸多不能用𦵏禮
　故杜云埋藏之
四年傳圍刓新城　服䖍曰秦邑新所作城也
諸侯敵王所愾注愾恨怒也　案説文引作鎎从金氣
　聲云怒戰也許氏所據多古文必得其實
六年經季孫行父如陳注行父季孫友子　案世本云
　公子友生齊仲齊仲生無逸無逸生行父(穀梁疏云/世本云季)
　(友生仲無佚佚生行父/范甯云行父季友生)行父生夙案文當云季友孫
　乙孫友衍子字傳寫誤也
六年傳以子車氏之三子奄息仲行鍼虎為殉　服䖍
　曰殺人以𦵏璇環其左右曰殉
道之以禮則　案唐石經無以字俗儒所加後人遂以
　則字屬下句
士會注隋季也　世本曰范氏晉大夫隰叔之子士蒍
　之後蒍生成伯缺缺生武子會會生文叔燮燮生宣
　叔匄匄生獻子鞅鞅生吉射棟案范氏本陶唐氏之
　後襄廿四年傳范宣子曰昔匄之祖在夏為御龍氏
　注云謂劉累也又云在周為唐杜氏汲郡古文曰成
　王八年王師滅唐遷其民于杜杜伯之子隰叔違難
　奔于晉生子輿即士蒍也士蒍生士穀士缺缺生會
　食邑於范是為范武子故宣子曰晉主夏盟為范氏
　焦弱侯曰士穀士會士皆當作土傳譌耳讀為杜土
　姓杜伯之後土即古杜氏棟案古土字皆作士(見牧/敦)
　史記曰有邦有士今呂刑作土周頌曰保有厥士義
　作土呂覽任地曰后稷曰子能吾士靖而甽浴士乎
　髙誘曰士當作土周牧敦亦以士為土焦氏以為傳
　譌非也土本古杜氏鄭康成周禮注(校人/職)云世本曰
　相士作乘馬(竹書亦/作士)荀卿子曰杜作乘馬楊倞案世
　本相土作乘馬(今左傳亦作/相土从古文)毛詩自土沮漆齊詩作
　自杜又云徹彼桑土韓詩作桑杜毛詩左氏傳皆出
　孔壁中故多古文范氏在夏為劉氏周以前為唐氏
　昭元年傳云唐人是因以服事夏商是也周以後為
　杜氏春秋時為范氏是會之帑留秦者又為劉氏自
　虞以來世次秩然故宣子以為死而不朽焦氏讀士
　為土訓為杜其言亦卓余故存而論之(晉語訾祐曰/隰叔子違周)
　(難於晉國生子輿為理韋昭曰理士官也班固亦言/晉主夏盟為范氏范氏為晉士師是范氏先以官為)
　(氏以士為杜恐/未然也存考)
殺諸郫　博物志云殺之郫邵云河東垣縣有郫邵之
　阨襄廿三年云戍郫邵此其地也
將焉寘此　服䖍曰寘置也此太子
頓首于宣子　少儀曰婦人吉事雖有君賜肅拜注云
　婦人以肅拜為正凶事乃手拜耳孔正義曰言肅拜
　婦人之常左傳穆嬴頓首於宣子之門有求於宣子
　非禮之正也愚謂穆嬴有襄子之喪以非喪次故用
　吉拜而頓首也
此子若才吾受子之賜　服䖍曰如子為善教誨此子
　使之有賢才知人君之道也則吾受子之賜賜猶惠
不才吾惟子之怨　服䖍曰才而受賜美其教也不才
　怨子惡其教不至也
今君雖終言猶在耳　服䖍曰君没未久而言聲語氣
　尚在耳
宣子與諸大夫皆患穆嬴且畏偪　服䖍曰患穆嬴以
　君顧命之言責己也畏他公子相逼迫也
叔仲惠伯　世本曰桓公生僖叔牙叔牙生武仲休休
　生惠伯彭彭生皮為叔仲氏
惠伯成之　周禮調人職曰凡有鬭怒者成之鄭衆曰
　成之謂和之也猶今二千石以令解仇怒
正德利用厚生　賈逵曰正德人德利用地德厚生天
　德
八年傳梁益耳　東觀漢記曰其先與秦同祖出於伯
　益别封于梁
九年傳秦人來歸僖公成風之襚注追贈僖公并及成
　風　注非也成風者僖公之母莊公之妾母以子貴
　故上經書夫人風氏母以子氏故此經書僖公成風
十年傳麇子　麇亦作麏注不釋其地所在案盛宏之
　荆州記云當陽本楚之舊左氏傳云楚潘崇伐麏至
　于錫穴穎容釋例云麏在當陽
十一年經承匡注在陳留襄邑縣西　圈稱云襄邑本
　襄陵承匡鄉也宋襄公所𦵏故曰襄陵縣西三十里
　有承匡城
傳錫穴　司馬彪郡國志曰漢中錫縣春秋時曰錫穴
摏其喉　鄭康成引作舂
子駒之門　王符潜夫論曰魯之公族有子駒氏(以人/氏其)
　(門者猶哀十一/年黨氏之溝)
敗狄于長丘　張華博物志曰陳留封邱有狄溝春秋
　之長邱也
十二年傳郕人立君　服䖍曰立君改立君不問天子也
郕邽　子惠子曰服䖍以郕封為郕邦之家寶圭太子
　以其國寶與地夫鐘來奔也然則邽不从邑
不有君子其能國乎　呂覽云國不虚存必有賢者
若使輕者肆焉　服䖍曰肆突言使輕鋭之兵往驅突
　晉軍案詩云是伐是肆鄭箋曰肆犯突也杜謂肆為
　暫往而退此釋輕非釋肆也
裹糧坐甲　昭廿七年傳云吴王使甲坐于道荀卿子
　云庶士介而坐道故云坐甲
入瑕　京相璠曰今河東解縣西南有故瑕城
十三年傳繞朝贈之以䇿　服䖍曰繞朝以䇿書贈士
　㑹劉勰曰春秋聘繁書介彌盛繞朝贈士會以䇿子
　家與趙宣以書葢用服説(杜氏以䇿/為馬檛)韓非子曰繞朝
　之言當矣其為聖人於晉而為戮於秦也此不可不
　察是繞朝因贈䇿之言而戮也左氏不載似韓非據
　秦史而言
吾謀適不用也　白氏六帖引注云以有䇿而不用也
其處者為劉氏　宰相世系曰會適秦歸晉有子留於
　秦自為劉氏生明明生逺逺生陽十世孫戰國時獲
　於魏遂為魏大夫秦滅魏徙大梁生清徙居沛生仁
　號豐公名燸字執嘉生四子伯仲邦交邦漢高祖也
　家君曰處者為留謂留於秦者遂以為氏漢人改為
　劉以合夘金刀之説
十四年傳王叛王孫蘇　劉向九歌云始法言於廟堂
　兮信中塗而叛之王逸章句曰叛倍也倍與背同(王/初)
　(與王孫蘓後復背之文七年/傳云乃背先蔑此其類也)
十五年傳齊人或為孟氏謀　魯三家慶父叔牙季友
　慶父之後當云慶氏稱孟氏者鄭康成論語注云慶
　父輈死時人為之諱故云孟氏杜云慶父為長庶故
　或稱孟氏案公羊傳慶父曰吾不得入矣於是抗輈
　經而死疏云鄭氏云慶父輈死者正取此文又案禮
　緯舍文嘉曰文家稱叔質家稱仲嫡長稱伯庻長稱
　孟杜依此為説
十六年經盟于郪丘　釋文云郪音西賈逵云公羊曰
　菑邱穀梁曰師邱今公羊作犀邱郪本有西音釋文
　是毛詩衡門云可以棲遲前發碑作西遲此其證也
傳師于大林　伍瑞休江陵記曰城西北六十里有林
　城春秋至于阜山師于大林即此城也(御/覽)
百濮　劉伯莊史記地名曰濮在楚西南周書王會曰
　伊尹為四方獻令正南曰百濮尒疋云南至于濮鈆
十七年傳畏首畏尾身其餘幾　髙誘曰畏始畏終中
　身不畏凡有幾何言常畏也較杜注尤明晰
十八年經六月癸酉𦵏我君文公冬十月子卒注先君
　既𦵏不稱君者魯人諱弑以未成君書之子在喪之
　稱　家君曰杜預既𦵏稱君之説至此而辭窮矣
傳申池　杜氏依京相璠説言申池在齊城南非也申
　池在海隅齊之藪多竹木故云納諸竹中若近在城
　南不須言歸舍爵也詳見襄十八年
既而復叔仲氏　世本云桓公生僖叔牙叔牙生武仲
　休休生惠伯彭彭生皮為叔仲氏
在九刑不忘　棟案九刑謂刑書九篇也周書嘗麥解
　曰維四年孟夏王命太正正刑書王陟階在東序乃
　命太史尚太正即居于户西南向九州(闕/)伯咸進在
　中西向宰乃承王中升自客階作筴執筴從中宰坐
　尊中于太正之前太祝以王命作筴筴告太宗王命
　(闕/)　秘作筴許諾乃北向繇書于内楹之門衆臣咸
　興受太正書乃降太史筴刑書九篇以升授太正乃
　左還自兩柱之門(闕/)嵗太正曰欽之哉諸正敬功爾
　頌審三節無思民因順尔臨獄無頗正刑有掇夫循
　乃德式監不逺以有此人保寧尔國克戒尔服世世
　是其不殆惟公咸若太史乃降太正坐舉書乃中降
　再拜稽首太史乃藏之于盟府以為嵗典此周作九
　刑之事也案其文云毁則為賊掩賊為藏竊賄為盜
　盜器為姦其後李悝著法經六篇始盜賊次网捕其
　亦師九刑之意乎
饕餮　餮説文引作飻貪也从食殄省聲
宣二年傳戎昭果毅以聽之之謂禮　大戴禮論四代
　之政刑云祭祀昭有神明燕食昭有慈愛宗廟之事
　昭有義率禮朝廷昭有五官無廢甲胄之戒(當作/戎)昭
　果毅以聽然則戎為句昭果毅以聽古語也下四句
　乃左氏益之耳杜注殊不的
今日之事　髙誘曰今日之事御事也
文馬百駟　説文引作□馬云畫馬也周書王㑹曰犬
　戎馼馬(金本/文馬)此馬當畫赤鬛縞身之形非真吉黄之
　乗也(補正載邱光庭説文馬馬之/毛色有文采者此臆説也)
于思于思注于思多須之貌　賈逵曰白頭貌案毛詩
　瓠葉云有兔斯首鄭箋云斯白也今俗語斯白之字
　作鮮齊魯之間聲近斯正義曰服䖍以于思為白頭
　貌字雖異葢亦以思聲近鮮故為白頭也後漢書朱
　儁傳賊多髭者號于氏根注引杜注為証案此則于
　為須思為白于思為白須也
從臺上彈人而觀其辟丸也　髙誘曰從髙臺上引彈
　觀其走而避丸以為樂也
寘之畚　何休曰畚草器若今市所量穀者也齊人謂
　之鍾
三進及溜　釋文曰溜屋霤也案熊氏經説云古有中
　霤禮葢儀禮之逸而不傳者霤者屋有複穴開其上
　以取明雨則霤之因名中庭曰中霤鄉飲記有磬階
　霤即中霤也大記有東霤注云危棟上也雜記有門
　内霤即賓執脯賜鍾人之處
民之主也　髙誘曰大夫稱主因曰民之主案昭五年
　傳晏子謂子罕能用善人民之主也亦謂大夫曰主
觸槐而死　髙誘曰觸畜也杜氏云槐趙盾庭樹顧君
　以為麑退而觸槐則非趙盾庭樹棟案呂覽曰觸庭
　槐而死外傳云觸廷之槐而死韋昭曰廷外朝之廷
　也周禮王之外朝三槐三公位焉則諸侯之朝三槐
　三卿位焉此説得之葢當時麑退而觸靈公之廷槐
　者歸死于君也
遂扶以下公嗾夫獒焉　釋文扶服䖍注作跣嗾服本
　作㖩正義曰服䖍本扶作跣注云趙盾徒跣而下走
　又云嗾㖩也夫語辭獒犬名公乃㖩夫獒使之噬盾
　是服讀嗾為㖩非作㖩此文宋本與今本有異故錄
　之
以視於朝　毛詩鹿鳴曰視民不恌鄭箋曰視古示字
　士昏禮曰視諸衿鞶汪云視乃正字今文作示俗誤
　行之郭忠恕曰鄭君此説大與説文石經相乖郭氏
　不識古文其説非也
我之懷矣自貽伊慼　王肅曰此弼風雄雉之詩案今
　詩慼作阻惟小明詩作慼而上句又異王子雍或見
　三家之詩據以為衞詩(三家惟齊詩亡于魏代/自餘杜氏猶及見之)
為法受惡　服䖍曰聞義則服案聞義則服弟子職文
　也王肅曰為書法受弑君之名李厚菴曰此真非夫
　子之言也
趙盾為旄車之族　鄭氏詩箋旄作軞陸氏曰一本作
　軞服䖍曰軞車戎車之倅
三年傳觀兵于周疆　服䖍曰觀兵陳兵于周也
定王使王孫滿勞楚子　服䖍曰以郊勞禮迎之也
不逢不若　張平子東京賦云禁禦不若以知神姦螭
　魅魍魎莫能逢旃尔疋釋詁云若善也郭景純注左
　傳曰禁禦不若今左傳作不逢不若案下傳云莫能
　逢之杜氏云逢遇也既云不逢又云莫逢文既重出
　且杜氏不應舍上句注下句此晉以後傳寫之譌當
　从張衡郭璞本作禁禦不若
余為伯鯈　説文作百䱔云黄帝之後姞姓(釋文作/儵非也)
楚人酖之　子惠子曰楚滅江惡其所出為害故酖之
四年傳圄伯嬴　子惠子曰月令省囹圄蔡邕章句云
　囹牢也圄止也所以止出入皆罪人所舍也然則囹
　圄亦周時之獄焦氏答崇精曰囹圄秦獄恐未然
汰輈　唐石經作汏説文曰泰滑也从廾从水大聲徐
　鉉云音地達切左傳作汰非昭廿六年傳云齊子淵
　射洩聲子中揗瓦繇朐汰輈匕八者三寸杜云汏矢
　激明汏為滑也
楚人謂乳穀謂虎於菟　唐石經云楚人謂乳為穀謂
　虎為於菟説文曰楚人謂虎為烏䖘漢書又作於檡
　方言注云今江南夷呼虎為䖘音狗竇鄭康成尚書
　注曰於者鳴聲則於為古文烏穀廣雅作㝅(奴口/反)
箴尹　髙誘呂覽注曰楚有箴尹之官諫臣也
王思子文之治楚國也　戰國䇿曰穰侯之治秦也髙
　誘曰治猶相也
改命曰生　子惠子曰劉向改名更生本此更生出莊
　子
六年傳以盈其貫注貫猶習也　劉光伯據梅賾泰誓
　商罪貫盈以為紂之為惡如物在繩索之貫不得為
　習其説是也而所據之書非也案韓非子曰有與悍
　者隣欲賣宅而避之人曰是其貫將滿也或曰子姑
　待之答曰吾恐其以我滿貫也遂去之此説與劉合
　可以規杜過矣
王子伯廖注鄭大夫　子惠子曰王子疑非鄭大夫
十年傳崔杼　正義曰何休膏肓以為公羊譏世卿而
　難左氏蘇氏釋云崔氏祖父名不見經傳則知非世
　卿云云案宰相世系曰崔氏出自姜姓齊丁公伋嫡
　子季子讓國叔乙食采於崔遂為崔氏濟南東朝陽
　西北有崔氏城是也季氏生穆伯穆伯生沃沃生野
　八世孫夭生抒為齊正卿云云又案僖廿八年傳有
　齊崔夭蘇寛謂崔子祖父名不見經傳非也(世系所/云葢見)
　(世/本)
十一年經辰陵注潁川長平縣東南有辰亭　酈元曰
　今此城在長平城西北長平城在東南或杜氏不謬
　傳寫之誤耳
傳令尹蒍艾獵城沂　服杜皆云蒍賈之子孫敖案世
　本艾獵為叔敖之兄又孫叔敖碑云君名饒字叔敖
　以艾獵為叔敖名此服杜臆説世本是也(襄十五年/傳蒍子馮)
　(為大司馬注云叔敖從子案世夲馮是艾獵之子此/明文可據者正義曲説又以為世夲轉寫之誤非也)
使封人慮事注慮謀慮計功　顧氏補正云慮籌度也
　解非棟案大司馬職云大役與慮事屬其植先鄭亦
　謂謀慮其事服䖍曰封人司徒之屬官
因縣陳　廣韻縣郡縣也釋名曰縣懸也懸于郡也古
　作寰楚莊王滅陳為縣縣名自此始也家君曰縣不
　見周官似非自楚莊王始然古文作寰亦非無夲而
　説文無寰字似縣即寰也集韻云寰通作縣
吾儕小人　説文曰儕等輩也鄭康成曰儕猶輩類
謂之夏州　子惠子曰服䖍曰言取討夏徴舒之州車
　武子撰桓温集云夏口城上數里有州名夏州盛宏
　之荆州記曰史記蘇秦説楚威王東有夏州今江陵
　夏口城有州名夏州
十二年傳卜臨于大宫且巷出車吉　賈逵曰臨哭也
　巷出車陳于巷衞示雖困不降必欲戰也案下鄭復
　脩城則賈説良是
甲寅克之　時鄭石制為内閒故楚得以克鄭
至于逵路注塗竝丸軌曰逵　詩正義曰尔疋九達謂
　之逵周禮經塗九軌不名曰逵杜意葢以鄭之城内
　不應有九出之道故以為竝九軌於尒疋不合今杜
　注塗方九軌
兼弱攻昧武之善經也　周書武稱曰(闕/)强攻弱而襲
　不正武之經也
篳路藍縷以啟山林　方言引作襤褸又啟作启説文
　曰裯謂之楹褸襤無緣也服䖍曰言其縷藍藍然
廣有一卒卒偏之兩　服䖍曰左右廣各十五乘百人
　為卒言廣有一卒為承也五十人為偏二十五人曰
　兩廣既有一卒為承承有偏偏有兩故曰卒偏之兩
　棟謹案禮説言杜氏據司馬法以釋偏兩之法司馬
　穣苴齊湣王時人其所論兵法與周制異且與左氏
　傳乖牾不合當从服䖍之説
摩壘而還　鄭康成曰摩猶迫也軍壁曰壘
左射以菆　服䖍曰凡兵車之法射者在左御者在中
　戈盾在右
御下兩馬　鄭康成引作􁎸徐仙民曰兩或作􁎸案此
　則兩本􁎸字故服杜訓為飾古文省故作兩邵寶以
　為掉兩馬之鞅非也
挑戰　李奇曰挑身獨戰不復須衆也挑音荼了反薛
　瓚曰挑戰擿嬈敵求戰古謂之致師
楚人乘我　賈逵國語注曰乘陵也陵亦侵也
養由基為右　髙誘戰國䇿注云養姓由基名楚之善
　射人也
潘黨望其塵　孫子曰塵髙而鋭者車來也
使潘黨率游闕四十乘注游車補闕者　棟案游闕游
　車闕車也外傳曰戎車待游車之裂周禮車僕有闕
　車之倅
駒伯注郤克　棟案郤錡字駒伯克之子也大夫門子
　得从父于軍鄢陵之戰范匄從文子於軍此其證也
屈蕩户之　錢謚益曰家藏淳熙九經及長平㳺御史
　夲巾箱夲俱作户字棟案淳熈正義以作户也
楚人惎之注惎教　説文引云楚人舁之云舉也黄顥
　説廣車陷楚人為舉之案此則惎當作畀傅遜謂楚
　人將毒害之而晉人乃脱扄拔斾投衡而出非也詳
　見定四年訓惎為教葢本小尒疋
趙傁在後　傁與叟同見無極山碑説文作叜云叜或
　作□
知莊子　案世本晉大夫逝遨生桓伯林父及莊子首
　本姓荀自林父將中行(世本以/為荀偃)别為中行氏知邑名
　括地志云故智城在蒲州虞鄉縣西北四十里古今
　地名云解縣有智城葢謂此也博物志云河東解縣
　有智邑
每射抽矢菆注菆好箭　案既夕禮云御以蒲菆鄭注
　云蒲菆牡蒲莖也古文菆作騶賈公彥云據左氏傳
　蒲非直得䇿馬亦為矢幹漢書鼂錯傳云材官騶發
　矢道同的如淳曰騶矢也小顏曰騶謂善矢也左氏
　傳作菆字其音同耳則知古菆字作騶
屢豐年　案説文無屢字當从毛詩作婁漢書皆以婁
　為屢今毛詩亦有作屢者俗作之
取其鯨鯢　説文引作䲔鯢云海大魚也从京漢書薛
　宣傳曰古者明王伐不敬取其䲔鯢小顔曰䲔古鯨
　字汗簡云鯨古作□出馬日磾集羣玉古文古京字
　讀為畺
歸于怙亂者也夫　子惠子曰王荆公新經詩義本此
十四年傳衞人以為成勞復室其子　周禮司勲云事
　功曰勞室禄也周書有一室之祿謂祿其子襲父位
　自一室至千室卿之祿也周禮謂之宅田注謂以女
　妻之非是世本曰莊叔達生得閭叔穀穀生成叔烝
　鉏鉏生項叔羅羅生昭叔起起生文叔圉圉生悝(其/子)
　(謂得閭/叔穀也)
屨及於窒皇　髙誘呂覽注引此傳作絰皇與莊十九
　年絰皇一也
蒲胥之市　呂覽作蒲疏胥疏古字通
十五年傳髙下在心　服䖍曰髙下猶曲申也
國君含垢　淮南子云老子曰能受國之垢是為社稷
　主
使解揚如宋　劉向曰解揚霍人字子虎後世言霍虎
登諸樓車　服䖍曰樓車所以窺望敵軍兵法所謂雲
　梯也
使華元登子反之牀注兵法因其鄉人而用之必先知
　其守將左右謁者門者舍人之姓名因而利道之
　案此注皆見孫子用閒篇曹公孫子注曰因敵鄉人
　知敵表裏虚實之情故舊而用之可使伺候守有官
　職在者謁告也上告事者也門者守門者也舍人守
　舍之人也又先知為親舊有急即呼之則不何止亦
　因以之知敵情
虐我伯姬　上云酆舒為政而殺之(王符引/作虐)此云虐者
　案尚書呂刑惟作五虐之刑墨子引作五殺之刑論
　語不教而殺謂之虐又十八年傳云凡自内虐其君
　曰弑皆以虐為殺也(論語隂嬉䜟曰庚子之旦金版/尅書出地庭中曰臣族虐王禽)
　(宋均云謂殺闗龍之後庚子旦庭中地有此版異也/龍同姓稱族五虐殺我必見禽也是虐為殺又一證)
敗赤狄于曲梁　注云廣平曲梁縣迴逺非也劉昭案
　上黨記曰潞濁漳也縣城臨潞晉荀林父伐曲梁在
　城西十里今名石梁此傳潞字漢書作路(劉寛碑陰/潞作路)
　案三體石經仍作潞説文同
羊舌職　宰相世系表曰晉武公子伯僑生文文生突
　羊舌大夫也突生職職五子赤肸鮒虎季夙
十六年傳禹稱善人　玉篇引云禹偁善人云與稱同
　尒疋曰偁舉也與杜訓同當从人
十七年傳晉師還　家君曰晉未嘗出師而云晉師還
　者豈㫁道討貳之師歟似有闕文
十八年傳自虐其君　唐石經云自内虐其君案正義
　同今本皆脱内字
袒括髮　士喪禮曰主人髺髮袒鄭注云古文髺作括
　是括為古文髺也
　
　
　
　
　
　
　
　
　
　
　
　
　
　
　
　春秋左傳補註卷二
欽定四庫全書
　春秋左傳補註卷三
　　　　　　　　　　　　　　元和惠棟撰
成元年傳瑕嘉　周禮典瑞注引作叚嘉葢古文止作
　叚讀為遐也今文亦作瑕唯陸氏周禮釋文猶存古
　字
二年傳隕子辱矣　説文引云抎子辱矣抎有所失也
　戰國䇿齊宣王曰寡人愚陋守齊國唯恐夫抎之墨
　子天志曰國家滅亡抎失社稷廣雅亦云抎失也案
　呂覽季夏紀云昭王抎于漢中高誘曰抎隊音曰顛
　隕之隕史記東越列傳曰不戰而抎此抎字之誤漢
　書作殞知抎與隕通抎古字也隕今字也徐廣曰耘
　義當取耘除失之
朝夕釋憾　唐石經憾作感案古本左傳憾字皆作感
　从省文
師之耳目在吾旗鼓進退從之　孫子引軍政曰言不
　相聞故為之金鼓視不相見故為之旌旗夫金鼓旌
　旗所以一人之耳目也人既專一則勇者不得獨進
　怯者不得獨退此用衆之法也荀卿子云將死鼓御
　死轡
將及華泉　京相璠曰華泉華不注山下泉水也
韓厥執縶馬前　縶説文引作馽從馬口其足讀若輒
　或從系執聲(穀梁傳云踂者何也曰兩足不能/過齊謂之綦楚謂之踂衞謂之縶)
辟女子注使避君　棟謂下云乃奔則辟當讀為䟆與
　五年伯宗辟重同周禮大司冦云使其屬䟆康成曰
　故書䟆作避杜子春云避當為辟𤣥謂䟆止行也古
　䟆字有作辟注訓為避非也
蕭同叔子　于寶曰蕭同叔子惠公之妾頃公之母史
　記作桐
物土之宜而布其利注播殖之物各從土宜　棟謂物
　讀如既夕禮冢人物土之物鄭氏云物猶相也大司
　徒職云以土宜之法辨十有二土之名物周書大聚
　曰因其土宜以為民資
司馬司空輿帥候正亞旅　司馬司空軍司馬軍司空
　也輿衆也輿帥領其衆在軍之後者候正軍候主候
　望者高誘説如此
殺御叔　韋昭曰御叔陳公子夏之子靈公之從祖父
　媯姓也
王曰止　高誘曰止禁止也
誰居註居辭也釋文云居音基　案檀弓云何居我未
　之前聞也注云居讀為姬姓之姬齊魯之閒語助也
　列子黄帝篇云闗尹謂列子曰姬魚語女張湛云姬
　音居魚當作吾是居姬互訓葢古音同也
侵敗王略注法度　案略封也昭七年傳曰天子經略
　天子謂之略諸侯謂之封
三年傳伐廧咎如討赤狄之餘焉　案僖廿三年傳狄
　人伐廧咎如賈逵曰赤狄之别種隗姓杜注亦同赤
　狄種類已盡惟廧咎猶在故復討其餘劉炫以為廧
　咎之國即是赤狄之餘杜以為餘民散入其國豈其
　然乎　成十三年注云季隗廧咎如赤狄之女也是
　杜自相矛盾
荀騅　案世本騅諡文子
齊侯朝于晉將授玉　史記晉世家云齊頃公如晉欲
　上尊晉景公為王景公讓不敢王劭案張衡曰禮諸
　侯朝天子執玉既授而反之若諸侯自相朝則不授
　玉齊頃公戰敗朝晉而授玉是欲尊晉侯為王太史
　探其㫖而言子惠子曰授玉古文左傳作授王司馬
　子長謂齊欲尊晉為王葢晉作六軍擬於王矣故齊
　欲尊之猶戰國東帝西帝之例也古文不可見存之
　以備異説棟案古玉字皆作王左氏傳多古字古言
　故玉从王定五年傳云改步改玉晉語作改玉改行
　荀卿王霸篇又云改玉改行是古玉作王之證西漢
　劉子駿治左氏始改王為玉周禮九嬪職云凡祭祀
　贊玉齍註云故書玉為王杜子春讀為玉是古文皆
　以王為玉之證　上文云晉作六軍擬于王矣故史
　記以授玉為尊晉為王(諸侯相朝授玉此僭禮也下/年傳云鄭伯如晉授玉于東)
　(楹之東是有授玉之/事平子之説未允)
六年傳沃饒而近盬　服䖍曰土平有溉曰沃
有汾澮以流其惡　周書曰地有五行不通曰惡
七年傳讒慝貪惏　子惠子曰方言曰貪殺也楚謂之
　貪惏殘也又云殺人而取其財曰惏二子殺巫臣之
　族而分其室故曰貪惏
八年經晉侯使韓穿來言汶陽之田　聘禮云若有言
　則以束帛如享禮注引此傳為證又云無庭實也
宋公使公孫夀來納幣　服䖍曰不稱主人母命不通
　故稱使婦人無外事
傳祁奚　高誘呂覽注云祈奚高梁伯之子祈黄羊也
　又云黄羊祈奚字
九年傳執諸銅鞮　劉昭案上黨記曰銅鞮晉别宫墟
　闗猶存有北城去晉宫二十里羊舌所邑
操南音　劉逵曰商角徴羽各有引鍾儀楚人思在楚
　故操南音南音始于塗山之女見吕氏春秋
雖有絲麻無棄菅蒯　蒯玉篇引作菽云與蒯同李登
　聲類曰蒯草中為索苦怪切
雖有姬姜無棄蕉萃　淮南説林曰有榮華者必有憔
　悴有羅紈者必有麻蒯蕉萃猶憔悴也
十年傳大子州蒲　應劭舊君諱議引作州滿陸氏云
　本或作滿劉子𤣥曰州滿今春秋左氏本皆作州蒲
　誤也當為州滿事見王邵續書志棟謂王氏當據仲
　逺説
晉侯夢大厲　李頤莊子解云死而無後曰厲
忠為令徳非其人猶不可况不令乎　陸粲曰非其人
　謂叔申本非賢者雖欲效忠不見信於君適以自害
　耳棟案陸氏此言是教人慎勿為善非君子之言也
　吕覽曰賢主之所悦不肖之所誅髙誘引此傳以為
　證杜氏之説未可非也(近代李厚菴亦以/于忠肅事况之)
十二年傳道路無壅　唐石經作雍棟案古壅字皆作
　雍(説文/作雝)無从土者
十三年傳民受天地之中以生所謂命也　以五行言
　則五六為天地之中以爻位言則二五為天地之中
　以四時言則春秋為天地之中天地之中命也民受
　之以生即所謂性也性為中情為和中庸之中和卽
　天地之中也故曰天命之謂性易曰各正性命保合
　太和在易又謂之利貞故曰利貞者情性也
戮力同心　唐石經及宋本皆作勠說文曰勠并力也
　从力翏聲戰國䇿曰勠力同憂髙誘曰勠力勉力也
　其字从力詛楚文又作繆力葢古字假借
蔑死我君　唐石經初刻云蔑我先君後改从今本陸
　氏曰本或以我字在死上案僖卅三年傳欒枝曰其
　為死君乎尋文義當云蔑我死君鄭康成易注云蔑
　輕慢也
十四年傳宗卿之嗣注同姓之卿　國之宗臣故曰宗
　卿書曰記宗功是也宗臣兼同異姓故漢之蕭曹亦
　為宗臣
衛侯饗苦城叔　王符曰郤犨食采于苦號苦成叔又
　曰苦城城名也在河東鹽池東北
十五年經宋華元自晉歸于宋　傳止華元于河上則
　華元未至晉時在晉境耳而云自晉者魚石以華元
　有平晉楚之功懼以晉討為復之故書法亦曰自晉
　著其所自復耳蔣杲云
傳盜憎主人民惡其上　子惠子曰盜憎主人民怨其
　上周廟金人銘也其詞曰古之慎言人也無多言多
　言多敗故云子好直言必及于難
十六年傳瀆齊盟　崔憬易注云瀆古黷字傳皆以瀆
　為黷
范文子曰我若羣臣輯睦以事君多矣　唐石經云我
　若退羣臣輯睦以事君多矣又何求案碑退字又何
　求三字皆旁増當是晁公武據蜀石經益之
陳於軍中而疏行首　司馬法曰凡陳行惟疏淮南子
　曰疏隊而擊之髙誘曰疏分也
其卦遇復曰南國䠞射其元王中厥目　子惠子曰此
　與僖十五年傳千乗三去三去之餘獲其雄狐皆夏
　商之易也或據周易以解之皆不得其義葢夏商占
　七八周易占九六其辭義各有異同不可强解也
蹲甲而射之徹七札焉　蹲古文作踆蹲猶立也羣經
　音辨云蹲才丸切鄭康成讀七札一甲之度也揚雄
　太𤣥曰比札為甲賈公產周禮疏云一葉為一札吕
　覽愛士篇云韓原之戰晉惠公之右路石奮投而擊
　繆公之甲中之者已六札矣言六札者惟一札未陷
　耳知甲以七札為數也徹七札者猶貫甲也
楚子使工尹襄問之以弓　穀梁傳云聘弓鍭矢麋信
　曰古者以弓矢相聘問故左傳云楚子問郤至以弓
有韎韋之跗注　詩瞻彼洛矣云韎韐有奭毛傳云韎
　韐茅蒐染草也鄭箋云茅蒐韎韐聲也又駁五經異
　義云韎草名齊魯之間言韎韐聲如茅蒐字當為韎
　陳留人謂之蒨韋昭國語注云昭謂茅草今絳草也
　急疾呼茅蒐成韎也鄭康成雜問志曰韎韋之不注
　不讀如跗跗幅也注屬也幅有屬也以淺赤韋為弁
　又裁韋如布帛之幅而連屬以為衣而素裳白舄也
　棟案不與跗古字通見詩箋以跗注為不注者鄭所
　受春秋異讀也
識見不穀而趨　棟案識當為適外傳作屬訓為適髙
　誘曰不穀不禄也人君謙以自稱也
三肅使者而退　子惠子曰為十七年欒書譛郤至張
　本
好以暇　唐石經初刻無以字
展車馬注展陳也　康成曰展整也
子叔聲伯使叔孫豹請逆于晉師　服虔以為叔孫豹
　先在齊矣此時從國佐在師聲伯令人就齊師使豹
　豹不忘宗國聞白國佐為魯請逆家君曰玩下召豹
　於齊及昭四年傳則服説為長
公還待于鄆　京相璠曰公羊作運字今東郡廩邱縣
　東八十里有故運城即此城也
僑如曰不可以再罪奔衛　唐石經曰遂奔衛今本皆
　脱遂字
十七年傳匡句須吉　應劭風俗通曰匡魯邑句須為
　之宰其後氏焉
聲伯夢渉洹　酈元曰許慎説文吕忱字林竝云洹水
　出晉魯之間御覽隋圖經曰洹水出隆慮縣西北俗
　謂安陽河即聲伯夢渉之所源出林慮山東平地
盈其懐　王逸楚辭章句曰在袖曰懐
余恐死故不敢占也　服虔曰聲伯惡瓊瑰贈死之物
　故畏而不言也
皆尸諸朝　康成論語注曰大夫於朝士於市昭十四
　年尸雍子與叔魚於市正義曰晉殺三郤皆尸於朝
　此尸於市者以其賤故也棟案論語尸諸市朝孟子
　若撻之於市朝索隱謂市之行列有如朝位故曰市
　朝王制謂刑人於市則此尸諸朝疑即市朝或云朝
　或云市隨文言之非有二所
一朝而尸三卿　韓非子載厲公語曰吾一朝而夷三
　卿予不忍盡也周禮凌人曰大喪其夷槃氷鄭氏云
　夷之言尸也尸之槃曰夷槃牀曰夷牀衾曰夷衾移
　尸曰夷于堂皆依尸而為說是夷與尸古字通又古
　夷字作􁇒與尸相近故或从尸或从􁇒也
十八年傳周子有兄而無慧　案大戴禮曰慧種生聖
　癡種生狂故昌邑王清狂不惠(惠與慧/古字通)
羊舌職　子惠子曰說苑作芈殖殖為舌職合聲
籍偃　韋昭曰籍偃晉大夫籍季之子籍游也世本曰
　襄生司功大伯伯生候季子子生籍游游生談
爵不踰徳　荀卿子曰爵賞不踰徳是以為善者勸
以塞夷庚注夷庚吳晉徃來之要道　案繁欽辨惑曰
　吳人者以船樴為輿馬以巨海為夷庚臧榮緒晉書
　曰司徒王謐議曰夷庚未入乘輿旋館陸機辨亡論
　曰旋皇輿於夷庚然則夷庚者通謂車馬往來之大
　道以其在彭城故屬之吳晉也(小尒疋曰/庚通也)
襄元年經楚公子壬夫　匡謬正俗曰楚公子王夫字
　子辛今之學者以其字子辛遂改王夫為壬夫按楚
　有公子午字子庚庚是十幹午是十二支法有相配
　辛壬同是十幹與庚午不類當依本字讀為王夫
傳寘諸瓠丘注河東垣縣有壺丘亭案壺與瓠通見毛公傳
二年傳正輿子　子惠子曰荀子曰萊不用子馬而齊
　并楊倞曰或曰正輿子字子馬
三年傳組甲三百被練三千注組甲漆甲成組文被練
　練袍　馬融曰組甲以組為甲裏公族所服被練以
　練爲甲裏卑者所服賈逵曰組甲以組綴甲(服虔/同)車
　士服之被練帛也以帛綴甲步卒服之凡甲所以為
　固者以盈竅而任力者半卑者所服組盈竅而盡任
　力尊者所服棟謹案禮說稱賈氏義為長少儀曰國
　家縻敝則甲不組縢逸周書曰年不登甲不纓縢孔
　晁曰縷繩甲不以組(引見初/學記)葢組甲之工靡于被練
　故凶歲不組縢所以節財也考工圅人云凡察革之
　道眂其鑽空欲其惌也空惌則堅竅滿則固帛粗故
　任力者半組細故盡任力呂覽有始篇曰邾之故法
　爲甲裳以帛高誘曰以帛綴甲卽被練昰也公息忌
　謂邾君曰不若以組甲凡甲之所以爲固以滿竅也
　今竅滿矣而任力者半耳且組則不然竅滿則盡任
　力矣邾君以爲然高誘曰組甲以組連甲賈氏之說
　葢本於此
乃盟於耏外　京相璠曰今臨淄惟有澅水西北入泲
　即地理志曰如水矣耏如聲相似然則澅水即耏也
其將來辭　韋昭曰辭陳其辭狀也
軍法有死無犯為敬　韋昭曰有死其事無犯其令昰
　為敬命案晉語韓獻子為司馬趙孟使人以其乘車
　干行獻子執而戮之宣子召而禮之曰夫軍事無犯
　犯而不隱義也韋說頗勝於杜
反役與之禮食　韋昭曰反役自役反禮食公食大夫
　之禮
士富為候奄　晉語曰使范獻子為候奄韋昭曰獻子
　范文子之族昆弟士富也是范氏有兩獻子矣
四年傳文王帥殷之叛國以事紂　周書程典曰維三
　月旣生魄文王合六州之侯奉勤於商孔晁曰三分
　天下有其二以服事殷也
季孫曰略注不以道取曰略　匠慶請用蒲圃之木故
　季孫曰略正義言令匠慶略他木失之
有窮后羿　玉篇引作□説文曰□夏后時諸侯夷羿
　國也从邑窮省聲
生澆及豷　澆說文引作敖論語作奡尚書云無若丹
　朱傲劉向引作敖管子云若敖之在堯説文引書作
　傲云讀若傲論語奡蕩舟(以上/説文)是敖與奡通今傳作
　澆者敖澆音相近師讀各異故也
敗於狐駘　禮記作臺駘淮南子墬形曰沂出臺駘術
　篆文臺壺字相似壺又與狐通故傳作狐駘杜氏以
　為卽番縣之目台山案目台即淮南子目駘山淄水
　所出杜說非也(目台山今杜解本作目台亭非/是劉昭補註亦引作目台山)
靡奔有鬲氏　汲郡古文曰帝相廿八年寒浞使其子
　澆弑帝伯靡出奔鬲杜氏以爲夏遺臣事羿者案羿
　死于帝相八年言夏遺臣是也言事羿者非也
六年傳甲寅堙之注堙土山也　孫子謀攻篇曰攻城
　之法脩櫓轒輼三月而後成距堙杜牧云距堙者踊
　土稍高而前以附其城也
環城傅於堞　淮南子兵略曰設渠壍傅堞而守髙誘
　曰傅守也
七年傳公登亦登注禮登階臣後君一等　聘禮曰至
　於階三讓公升二等注云先賓升二等君行一臣行
　二韓非子載穆叔語曰今子不後寡君一等是其證
　也
八年傳子國曰國有大命　荀卿子引詩云國有大命
　不可以告人妨其躬身故下云童子言焉將為戮矣
一介行李　唐石經及釋文宋本皆作个徐鉉曰个字
　不合六書之體當作介
九年傳陳畚局　唐石經作梮正義曰其字從手此臆
　説也漢書引此傳云陳畚輂輂音菊與梮同音史記
　河渠書云山行則梮韋昭曰梮木器如今轝牀人舉
　以行也然則輂與梮音義皆同故孔氏書正義以為
　梮輂本一字古篆變易形字體改易說者不同未知
　孰是
以出内火　漢書引云以出入火案周毛伯鄭敦云毛
　伯内門立中庭内讀為入立讀為位古文春秋經公
　即位為公卽立出入火為出内火皆古文也尚書云
　九江内錫大龜史記内作入是古入字皆作内徐邈
　音内為納非也
相土因之故商主大火　汲郡古文曰帝相十五年商
　侯相士作乗馬遂遷於商邱鄭康成注周禮校人引
　世本亦云相士作乘馬古文士土相亂如盄和鐘以
　土為士牧敦以士為土之類(詳見/上)土又與杜通故荀
　子云杜作乘馬左傳从古文故以土為杜
遇艮之八　服䖍曰爻在初六九三六四六五上九惟
　六二不變連山歸藏之占以不變者為占棟案易乾
　鑿度曰陽動而進隂動而退故陽以七隂以八為彖
　易一隂一陽合而為十五之謂道陽變七之九隂變
　八之六亦合於十五則彖變之數若之一也鄭康成
　注云彖爻之不變動者九六爻之變動者繫辭曰爻
　效天下之動也然則連山歸藏占彖本質性也周易
　占變者效其流動也彖者斷也如鄭此言連山歸藏
　占彖故下文雖引周易仍用二易以彖為占顧氏補
　正其說支離不可从也(晉語曰公子筮之得貞屯悔/豫皆八也筮史占之皆曰不)
　(吉閉而不通爻無為也葢以不變為占故云爻無為/也司空季子曰是抂周易皆利建侯又董因曰臣筮)
　(之得秦之入曰是謂天地配亨小往大/來是雖用周易而仍占彖夏殷之法也)
隨其出也　虞翻注易隨卦曰隨隂隨陽謂隨卦三隂
　皆隨陽故卦名隨隂隨陽猶母隨子故随其出也
門于剸門　張揖廣雅曰門守也
斬行栗　毛詩國風東門之栗毛傳云栗行上栗也
次於隂口而還　服虔曰參南曰隂口者水口也
國君十五而生子冠而生子　賈服說皆以為人君禮
　十二而冠案髙誘淮南子注曰三十而娶者隂陽未
　分時俱生於子男從子數左行三十年立於己女从
　子右行二十年亦立於己合夫婦故聖人因是制禮
　使男三十而娶女二十而嫁其男自已數左行得寅
　故人十月而生於寅男子數从寅起女自已數左行
　得申亦十月而生於申故女數從申起歳星十二歳
　而周天天道十二而僃故國君十二歳而冠冠而娶
　十五生子重國嗣也故不从制(説文曰元氣起于子/子人所生也男左行)
　(三十女右行二十俱立於己為夫婦裹妊於己已為/子十月而生男起已至寅女起已至申故男年始寅)
　(女年始申也案高注與説文同/故宋人亦以淮南為許愼注也)
冠乎成公之廟　服虔曰成公衛曾祖故以祧為曾祖
　廟時不冠于衛之始祖以非己廟故也
祈以幣更　吕覽二月紀是月也祀不用犧牲用圭璧
　更皮幣高誘曰更代也以圭璧代犧牲也管子四時
　篇曰除神位謹禱幣(通/幣)梗周禮女祝掌以時梗襘禳
　之事注云鄭大夫讀梗為亢謂招善而亢惡去之杜
　子春讀梗為更𤣥謂梗禦未至也案此則更讀為梗
　杜元凱謂以幣更牲未之考也詳見禮説
十年經會呉于柤注柤楚地　京相璠曰柤宋地今彭
　城偪陽縣西北有柤水溝去偪陽八十里司馬彪郡
　國志曰彭城偪陽有柤水
偪陽　釋文云偪徐仙音甫目反棟案徐音是也古今
　人表作福陽知古皆作福音也
傳士莊伯(服/本)云云其將不免乎　服䖍曰免脫也言将
　不脫罪禍不以壽終也傳舉此者為十九年齊殺其
　大夫髙厚二十五年崔杼弑其君光起本也
郰人紇　唐石經及宋本皆作郰酈元引作鄹論語同
　案聚字古或省文作取說文曰郰魯下邑孔子鄉
建大車之輪而䝉之以甲以為櫓　正義曰建立也立
　此大車之輪而覆之以甲以為櫓也　子惠子曰甲
　覆楯非覆輪當云立之大車之輪
右拔㦸以成一隊注百人為隊　髙誘曰軍二百人為
　隊(淮/南)司馬法云五人為伍十伍為隊(見李衛/公兵法)是又以
　五十人為隊國語曰百人為徹行行頭皆官師賈逵
　云百人為一隊也官師隊大夫也故杜據以為説
余羸老也　高誘曰羸劣人也
親受矢石　後漢書堅鐔傳曰輒先當矢石注石謂發
　石以投人也墨子曰備城者積石百枝重十釣以上
　者
桑林　莊子湯有桑林之舞司馬彪曰桑林湯樂也崔
　撰曰宋舞樂名
偪陽妘姓也使周内史選其族嗣納諸霍人禮也　高
　誘淮南子注云天子不滅姓古之政也
獻兆於□姜　高誘曰兆契龜之兆世所以占吉凶者
　也
爾車非禮也　唐石經曰爾車多非禮也案注當有多
　字
尉止　尉止尉翩以尉為氏謂之尉氏圈稱陳留風俗
　傳曰尉氏鄭國之東鄙弊獄官名鄭大夫尉氏之邑
　故欒盈曰臣將歸死于尉氏是也
諸侯之師還鄭而南　釋文曰還本亦作環棟案鄭氏
　士喪禮注云古文環作還哀三年傳道還公宫同公
　羊傳云以地還之也又云師還齊侯皆與環同
篳門閨竇　説文引云篳門圭窬康成禮記注云篳門
　荆竹織門也圭窬門旁窬也穿墻為之如圭矣王篇
　亦引作窬窬與竇同物同音
十一年傳西濟于濟隧注濟隧水名　京相璠曰鄭地也
　又曰滎澤在滎陽縣東南與濟隧合濟隧上承河
　水於卷縣北河南逕卷縣故城東又南逕衡雍城西
同盟于亳　案經云同盟于亳城北二傳皆云京城北
　公羊疏云服氏之經亦作京城北與此傳同棟案亳
　城當依服氏作京京鄭地在榮陽隐元年傳謂之京
　城是也亳無考非也
司慎司盟　服虔曰二司天神司盟司慎不敬者監司
　察盟者
女樂二八　王逸楚辭章句曰二八二列大夫有二列
　之樂韋昭曰八人為列備八音也
書曰居安思危注逸書　案周書程典曰於安思危於
　始思終於邇思備於逺思近於老思行不備無違嚴
　戒
十二年傳同姓於宗廟　毛萇詩傳云同姓同祖也
楊梁　京相璠曰楊梁宋地今睢陽東南三十里有故
　楊梁今曰楊亭也俗名之曰緣城非西北去梁國八
　十里劉昭引杜注云有地名楊亭與京相説同
王使隂里結之　先鄭有婚禮結言結字本此傳
十三年傳什吏　周書大聚曰十夫為什以年為長即
　什吏也
窀穸　孔宙碑作窀夕説文云窀𦵏之厚夕説文無穸
　字明不从穴也
先王卜征五年而歲習其祥祥習則行　國語引大誓
　曰朕夢協于朕卜襲于休祥禮記云卜筮不相襲注
　云襲因也棟案襲與習通周禮大司徒屬胥各掌其
　所治之政襲其不正者康成云故書襲為習是習為
　古文襲左氏从古文故以習為襲也哀十五年傳云
　卜不襲吉注云襲重也金縢云乃卜三龜一習吉又
　鄭注士喪禮云古文槢為襲是襲與習通
十四年經衛侯出奔齊　不脩春秋曰孫林父甯殖出
　其君仲尼脩之曰衛侯衎出奔齊臣逐君不可以訓
　猶召君也杜注謬諸侯失國名公榖皆有衎字左傳
　脱也
傳執莒公子務婁　徐邈云務莫侯反禮説云務與牟
　古音同莊子務光荀子作牟光徐音是也
君義嗣也　王肅曰義宐也嫡子嗣國得禮之宐周書
　曰王義嗣徳
蘧伯玉　高誘吕覽注曰伯玉衛大夫遽莊子無咎之
　子瑗諡曰成子
庸知愈乎　司馬彪莊子注曰庸猶何用也
厚成叔　釋文曰厚本或作郈世本曰魯孝公生惠
　伯革其後為厚氏陸淳曰郈成叔孝公八世孫外傳
　曰魯文公欲弛郈敬子之宅韋昭云郈敬子魯大夫
　郈恵伯之後元孫敬伯同也昭廿五年傳云季郈之
　雞鬬徐廣史記注曰一本作厚世本亦然棟案吕氏
　春秋有郈成子與右宰榖同時以傳考之即厚成叔
　也厚與郈通世本作厚内傳作郈禮記又作后左傳
　或作厚或作郈字異而實同(説文曰厚古作垕从/后土或从邑或省文)高
　誘曰郈氏惠伯華之後(世本作惠伯革鄭氏禮記注/革作鞏高作華未詳孰是)
　以字為氏因為郈氏郈成子郈敬子國之子(國疑同/字之誤)
　郈青孫也皆據世本而言然則厚成叔乃敬伯同之
　子也(高氏曰以字為氏則郈非采邑古今/人表有厚昭伯師古曰即郈昭也)
成國不過半天子之軍　高誘吕覽注云成國成千
　乗之國也
師曠　王逸楚辭章句曰師曠聖人字子壄生無目而
　善聴
纂乃祖考無忝乃舊　棟案舊謂祖考之舊法也管子
　牧民篇云恭祖舊
詩曰行歸于周萬民所望　服虔曰逸詩也都人士首
　章有之康成緇衣注云此詩毛氏有之三家則亡案
　西漢毛詩不列于學官故服氏謂之逸詩猶鄭氏尚
　書古文二十四篇也
十五年經秋八月丁巳日有食之　隋志曰推合丁巳
　朔
傳王及公侯伯子男甸采衛大夫各居其列所謂周行
　也　左氏説詩此古訓也詩云古訓是式漢時謂之
　故訓天謂之詁訓詁訓者雅言也魯語曰詩書執禮
　皆雅言也周之古訓仲山式之子之雅言門人記之
　爾雅以觀于古故又謂之爾雅俗儒不信爾雅而仲
　山之古訓夫子之雅言皆不存矣後之學者省諸爾
　雅釋故釋訓乃周公所作以敎成王故詩曰古訓是
　式
十六年傳戰于湛阪　京相璠曰昆陽縣北有蒲城蒲
　城北有湛水者是酈元曰湛水出犨縣北魚齒山西
　北東南流厯魚齒山下為湛浦今水北悉枕翼山阜
　於父城東南湛水之北山有長阪葢即湛水以名阪
　故有湛阪之名
方城之外　戰國䇿曰楚不守方城之外高誘曰方城
　楚寒也外北也
十七年傳遂幽其妻　漢書幽作就
瘈狗　説文引作狾从犬折聲云狂犬也
澤門之晳　詩正義引云皋門之晳陸氏釋文云本或
　作皋者誤棟案古皋澤字相同孫叔敖碑云收九睪
　之利婁壽以為澤字但皋為白下本(土刀/切)睪為四下
　㚔本一字漢碑从四下羊者誤(今馬援傳/注亦誤羊)服虔漢書
　注云皋澤也詩鶴鳴于九皋王仲任薛夫子(薛漢父/撰韓詩)
　(章/句)皆以為九折之澤諸侯本有皋門何獨宋不然也
晏嬰麤衰斬　鄭康成曰麤衰斬者其縷在齊斬之間
　謂縷如三升半而三升不緝也斬衰以三升為正微
　細焉則屬於粗也
唯卿為大夫　鄭康成曰此平仲之謙辭也言己非大
　夫故為父服士服耳王肅聖證論曰喪禮自天子以
　下無等故曽子云哭泣之衰齊斬之情饘粥之食自
　天子達且大國之卿與天子上士俱三命故曰一也
　晉士起大國上卿當天子之士也平仲之言唯卿為
　大夫謂諸侯之卿當天子之大夫非謙辭也春秋之
　時尊者尚輕簡喪服禮制遂壞羣卿専政晏子惡之
　故服麤衰枕草於當時為重是以平仲云唯卿為大
　夫遜辭以避害也杜氏从王説
十八年傳跪而戴之　李登聲類曰跪跽也
齊侯禦諸平隂塹防門而守之廣里　京相璠曰平隂
　齊地也枉濟北盧縣故城西南十里(杜氏云抂縣/東北非也)平
　隂城南有長城東至海西至濟河道所由名防門去
　平隂三里司馬彪郡國志曰濟北盧縣有平隂城有
　防門有光里京相璠曰防門北有光里齊人言廣音
　與光同杜氏以為平隂城南有防防有門於門作塹
　横行廣一里皆臆説也
巫山　京相璠曰巫山在平隂東北
必斾而疏陳之　淮南子曰疏隊而擊之高誘曰疏分
　也司馬法曰凡陳行惟疏戰惟密
有班馬之聲注夜遁馬不相見故鳴班别也　棟案班
　還也郭璞引作殷齊師夜遁馬鳴聲漸逺故云班馬
　之聲尚書班瑞于羣后史記班作還古字通
戊戌及秦周　子惠子曰吕覽慎大篇曰齊達子帥其
　餘䘚以軍于秦周高誘曰秦周齊城門名也案秦周
　當是齊地名杜氏以為魯大夫失之
伐雍門之萩　戰國䇿孫子謂田忌曰使輕車鋭騎衝
　雍門髙誘曰雍門齊西門名也萩酈元引作荻案玉
　篇音且留切云蒿也當从萩又七肖反釋文云本又
　作秋
斬其槆以為公琴　棟案公琴頌琴也頌與公古字通
焚申池之竹木　淮南子墬形訓曰申池在海隅髙誘曰海
　隅藪劉逵據以注齊都賦京相璠言申門即齊城南面第
　一門外為申池杜於文十八年傳依京氏為説非也
以枚數闔注枚馬檛也　案枚猶个也廿一年傳云識其
　枚數則枚不得為馬檛
扣馬　吕諶字林曰扣牽馬(史記/注)
甚雨及之　甚古文湛字見詛楚文莊子天下篇云沭甚
　雨節疾風崔撰本甚作湛音淫湛雨猶久雨也或云
　檀弓云雨甚至甚當讀如字亦通
吾驟歌北風又歌南風南風不競多死聲　服虔曰北
　風夾鍾無射以北南風姑洗南吕以南南律氣不至
　故死聲多吹律而言歌風者出聲曰歌以律是候氣
　之管氣則風也故言歌風
十九年傳先吴壽夢之鼎注以璧馬為鼎之先　子惠
　子曰馬為庭實未聞以馬為先且馬不上堂安得先
　之先吴鼎亦不辭先吴猶言先秦先漢歟
癉疽　玉篇引作疽多但切
作林鐘而銘魯功　吕諶字林曰銘題勒也
亡之道也　唐石經云亡之之道也
顔懿姬鬷聲姬　杜此注全用服氏服氏又云傳家從
　後言之故舉諡也
諸子注諸妾姓子者　杜亦用服注此當从傳遜説以
　諸子為内官也
屬諸戎子　服虔曰戎子子牙養也棟案養謂養母也
廢常不祥　服虔曰立長為祥立而廢之為不祥也
閒諸侯難　服虔曰閒犯為光已列於諸侯難成
是專黜諸侯　服虔曰専獨也光比於諸侯列於㑹盟
　不可黜也
而以難犯不祥也　服虔曰以難成之事犯不善
崔杼微逆光　服虔曰微隐匿也棟案哀十六年傳其
　徒微之是微為隐匿也
疾病而立之　服虔曰立為太子
子孔當罪　鄭康成曰當謂值其罪音丁浪反
問守備焉以無備告揖之乃登　服虔曰彭仲博以為
　齊侯號衛衛慙而下云問守備焉問衛之守高唐者
　衛無恩信故令守者以無備告齊侯善其言故揖之
　乃命士卒登城此説近之棟案經典序錄曰汝南彭
　汪字仲博説先師竒説及舊注又昭廿七年傳云母
　老子弱是無若我何彭仲博云當言是無我若何我
　母無我當如何我字當在若上正義所載惟此二説
廿年傳陳慶虎慶寅　王符曰慶氏媯姓
廿一年經漆閭丘注南平陽縣西兆有顯閭亭　闞駰
　十三州記曰山陽南平陽縣有閭邱鄉伍氏從征記
　曰杜氏謂顯閭邱今案漆鄉狂縣東北漆鄉東北十
　里有邱鄉顯閭非也
公姑姊　子惠子曰成公同宗之女于公為姑姊故云
　公姑姊注及正義皆失考
妬叔虎之母美而不使　唐石經云而不使視寢(二字/旁增)論
　衡引此傳與石經同
深山大澤實生龍虵　王充曰妖氣生美好故美好之
　人多邪惡火有光耀亦有容貎龍虵東方木舍火精
　故美色貌麗膽附於肝故生勇力火氣猛故多勇木
　剛强故多力也
欒盈過於周周西鄙掠之　唐石經云欒盈奔楚過於
　周又一本云欒盈出奔楚過於周周西鄙人略之
得罪于王之守臣注范宣子為王所命故曰守臣　子
　惠子曰守臣指晉君書匄同為上卿書稱陪臣匄稱
　守臣有是理乎范氏矯君命逐盈故盈以為得罪于
　晉君
使候出諸轘轅　棟案候候人也周禮夏官候人職云
　若有方治則帥而致于朝及歸送之于竟
臣食其肉而寢處其皮矣　鄭康成曰古者殺牲食其
　肉坐其皮
　
　
　
　
　
　
　
　
　春秋左傳補註卷三
欽定四庫全書
　春秋左傳補註卷四
　　　　　　　　　　　　　　元和惠棟撰
廿二年傳焉用聖人　風俗通曰聖者聲也言聞聲知
　情故曰聖家語顔回曰武仲世稱聖人何休膏肓曰
　說左氏傳者春秋之志非聖人孰能脩之言夫子聖
　人乃能脩之御叔謂臧武仲爲聖人是非獨孔子𤣥
　箴之曰武仲者述聖人之道魯人稱之曰聖今使如
　晉過御叔御叔不説學見武仲而雨行敖之云焉用
　聖人爲左氏傳載之者非御叔不說學不謂武仲聖
　與孔子同
與執燔焉釋文云燔又作膰　案僖廿四年傳及成十
　三年傳皆作膰說文曰㸋宗廟火孰肉从炙番聲春
　秋傳曰天子有事㸋焉以饋同姓諸矦此傳燔字當
　从㸋轉寫誤爲燔耳
執事實重圖之　高誘曰重深
貴而能貧　能猶耐也
未益祿而有馬數十椉　荀卿子曰大功已立士大夫
　益爵官人益秩庶人益祿未益祿而有馬士庶同于
　卿
三日棄疾請尸　周禮掌戮曰凡殺人者肆之三日
廿三年傳禮爲鄰國闕　服虔曰鄰國尚爲之闕樂况
　甥舅之國乎顧氏補正用其說而不稱服註
右撫劒　案古制舞劒于左軍禮從右
斐豹　廣韻引作奜甫微切
戍郫邵　棟案郫邵晉二邑文六年傳云趙孟殺公子
　樂于郫說文曰郫晉邑司馬彪郡國志曰河東垣縣
　有邵亭張華博物志曰垣縣東九十里有郫邵之阨
晏氂　徐邈音來棟案外傳作萊古字通徐音是也
新樽絜之　釋文云本亦作尊又昭十五年傳樽以魯
　壼釋文云樽本或作尊又作罇棟案曹憲文字指歸
　云檢字無此从缶从木者說文云字从酋寸酒官法
　度也今之尊卑從此得名故尊亦爲君父之稱
禍福無門唯人所召　無門言同一門出入也荀卿子
　曰禍與福鄰莫知其門管子禁藏篇曰福不擇家禍
　不索人
美疢不如惡石　服虔曰砭石也戰國策曰扁鵲怒而
　投其石高誘曰石砭所以砭彈人癰腫也(砭石見/山海經)
娶于鑄注鑄國　樂記曰武王未及下車封帝堯之後
　于祝康成云祝或爲鑄髙誘曰鑄讀作祝古音通故
　或作鑄或作祝
盍以其犯門斬闗　周禮司盟曰盟萬民之犯命者故
　孟椒欲用之當其罪
季孫用之　疾疢之言騐矣
下妾不得與郊弔　子惠子曰賤者野受弔謂之郊弔
　所謂君遇柩於路使人弔者庶人則然士喪君視斂
　則郊弔非士也注與正義皆失之
不穴於寢廟　子惠子曰廟日祭月祀朝聘饗燕皆行
　之於廟故鼠不穴疏以爲廟幽静失之
廿四年傳旣殁其言立　髙誘呂覽注曰立猶見也
恕思以明德　周書程典曰愼德必躬恕恕以眀德李
　登聲類曰恕人心度物也(文/選)
輔躒　說文引作䟏釋文曰本又作櫟
部婁無松栢　説文引作附婁云小土山也應邵風俗
　通曰部者阜之類也今齊魯之間田中少髙卭名之
　為部矣周伯琦六書正誤□从􁃟仅聲俗用培塿非
皆居轉而鼔琴　傅遜曰轉當為軫棟案文選注引許
　愼淮南子注曰軫轉也或是古軫字有作轉耳方言
　曰軫謂之枕郭璞曰車後横木
敢問降階何由　君禮臣有降階之儀程鄭下人非所
　宜問故云惑也
廿五年經諸侯同盟于重丘　應劭地理風俗記曰安
　德縣北五十里有重邱鄉故縣也
傳困于石往不濟也據于蒺藜所恃傷也　往不濟謂
　九四為石所情傷謂九二為蒺藜初至四互未濟故
　往不濟
公拊楹而歌　服虔曰公為姜氏不知已在外故歌以
　命之也一日公自知見欺恐不得出故歌以自悔
陪臣干掫　史記作爭趣棟案左傳掫字亦有作趣者
　昭廿年傳云賔將掫杜子春注周禮引此作趣史記
　本作干趣(徐廣/云)後人改為爭趣非也(掫趣二字古/皆从取聲)
故君為社稷死則死之為社稷亾則亾之　服虔曰謂
　以公義為社稷死亾也如是者臣亦隨之死亾案杜
　義未完
若為己死而為己亾非其私暱誰敢任之　服虔曰言
　君自以己之私欲取死亾之禍則私近之臣所當任
　也
南史氏　新序云南史氏是其族也
執簡以往　服虔曰古文篆書一簡八字案齊崔杼弑
　其君光則一簡之文也
四翣　高誘呂覽注曰翣棺飾也畫黼黻之狀如扇於
　僂邊天子八諸侯六大夫四也又淮南子注曰翣狀
　如今要扇畫文揷置棺車箱以為飾多少之差各從
　其爵命之數也翣本作歰古文也周禮縫人云衣翣
　桞之材注云故書翣柳作接櫍鄭司農云接讀為歰
　櫍讀為柳皆棺飾檀弓曰周人牆置翣春秋傳曰四
　歰不蹕先鄭引檀弓作翣引左傳作歰明古文春秋
　傳本作歰杜氏改為翣失之矣
當陳隧者　高誘曰隧道也司空治軍隧道王肅以為
　墓道非也
昔虞閼父　陳球碑作遏髙誘曰閼讀曰遏止之遏然
　則閼遏同音故或作遏也
為周陶正　王應麟曰有虞氏上陶舜陶河濵器不苦
　窳周陶正猶以虞閼父為之
以備三恪　說文引作愙从心客聲敬也義雲章亦以
　愙為恪魏封孔羡碑又作愘焦弱侯以為恪卽古客
　字未詳(禮記正義熊氏云周之三恪越少昊髙辛逺/存黄帝者取其制作之人故易繫辭云神農)
　(氏没黄帝/堯舜氏作)
授手于我　手古首字士喪禮云載魚左首進鬐注云
　古文首為手成二年經曹公子首公羊作手是字通
　之證
天子之地一圻　鄭康成引作畿髙誘曰方千里為畿
　方百里為同周禮大司馬九近之籍先鄭司農云近
　當言畿葢古圻字或作近禮記相近于坎檀王肅讀
　近為祈齊侯鎛鐘云用□眉壽□本古文近字通為
　祈詩有祈父尚書酒誥作祈父鄭康成詩箋云祈圻
　畿同
書曰愼始而敬終終以不困注逸書　案周書常訓解
　云愼微以始而敬終乃不困正義以蔡仲之命云云
　證之此晉時偽古文襲左傳而為之者也(徐榦中論/引書云愼)
　(始而敬終/以不困)
廿六年傳頷之而已　説文引作顉云低頭也玉篇引
　杜氏注亦作顉又音欽曲頤也列子云巧夫顉其頤
　而歌合律注云顉猶搖頭也
子産其將知政矣　吕覽仲冬紀曰申矦伯如鄭三年
　而知鄭國之政髙誘曰知猶為也
乃立囚　子惠子曰立囚為證也
赤而毛　服䖍曰其身色赤而生毛也
平公入夕　服䖍曰視夕也
而視之尤　服䖍曰尤過也意悦之視之過也
姬納諸御　服䖍曰納之平公之御
嬖生佐惡而婉大子痤美而很　服䖍曰婉順也佐貌
　惡心順太子貎美而心很很戾不從教案後傳云元
　公無信多私不得如服注惡而婉謂內惡而外婉也
　美而很謂內美而外很也以伊戾之讒慝小人而不
　爲太子所寵而元公獨嬖寺人桞則二人之賢不肖
　顯然矣
寺人惠牆伊戾　服䖍曰寺人宋閹士惠牆皆發聲實
　爲伊戾以公寺人爲太子內師掌內官
過宋　服䖍曰楚客道過宋
夫不惡女乎　服䖍曰夫謂太子伊戾無寵於太子故
　曰夫不惡女
縱有共其外莫共其內　服䖍曰言我內師也當共內
　使
加書徵之　服䖍曰以書爲之徵騐也書盟書
欲速　服䖍曰速疾也欲疾代公得位故與楚客謀弑
　其父也
固聞之　服䖍曰固久也久聞太子欲爲亂
唯佐也能免我　佐內惡而外婉太子不知而謂其能
　免我實不然也
左師聞之　服䖍曰聞太子與佐期日中
乃縊而死　服䖍曰經書宋公殺其世子痤平公用伊
　戾之譖信夫人左師之言世子無罪而死故稱宋公
　殺罪之也
左師見夫人之歩馬者　廣韻曰□馬習馬孫愐案左
　傳步馬字不从馬
君夫人氏也　正義曰夫人氏者氏猶家也棟案正義
　非也弃本芮司徒女與宋同姓故不云某氏始言君
　夫人氏後言君之妾弃也公羊傳曰宋三世無大夫
　三世內娶也
君與夫人不善是也　唐石經云君與大夫下云君大
　夫謂椒舉石經是也案林堯叟本仍作夫人知傳譌
　已久韋昭曰是理也
楚之良在其中軍王族而已　唐固國語注云族親族
　同姓也韋昭曰族謂部屬棟案韋説是也成十六年
　傳云欒范以其族夾公行劉光伯曰族者屬也非謂
　公族之兵
欒范易行以誘之　鄭衆曰易行中軍與上下軍易䘚
　伍也中軍之䘚良故易之賈逵又一説見正義皆勝
　杜注
廿七年傳皆取其邑而歸諸侯諸侯是以睦于晉
　劉光伯云晉宋古本皆不重言諸侯則唯謂齊魯宋
　三國睦耳棟案不重言諸侯是也謂唯三國睦非也
　上文云使諸侯偽效烏餘之封者是時三國皆在故
　下云皆取其邑而歸為絶句重言諸侯者衍文也
唯卿備百邑注此一椉之邑正義曰一椉之邑毎邑方
　十里　棟案熊安生禮記義疏云卿備百邑者鄭志
　以為邑方二里與百乘别
欲弭諸侯之兵　弭亦彌周禮小祝彌烖兵杜子春讀
　弭如彌兵之彌康成云彌讀如敉敉安也
仲尼使舉是禮也以為多文辭　服䖍曰以其多文辭
　故特舉而用之後世謂之孔氏聘辭以孔氏有其辭
　故傳不復載也此與公羊昭二十五年齊侯唁公于
　野井以遇禮相見孔子曰其禮與其辭足觀矣皆仲
　尼之所取者也
楚氛甚惡　王逸楚辭章句曰氛惡氣也
晉楚争先　子恵子曰楚人衷甲為争先也
以誣道蔽諸侯　陸氏曰服䖍王肅董遇竝作弊婢世
　反云踣也正義曰服本作弊云斃踣也一曰罷也棟
　案蔽與弊通昭十四年傳云叔魚蔽罪邢侯周禮大
　司宼職云以邦成弊之鄭衆曰敝之㫁其獄訟也是
　蔽與弊通
何以恤我我其收之　顧炎武云見周頌棟案頌云假
　以溢我説文及廣韻引詩云誐以謐我誐與何音相
　近伏生尚書云維刑之謐哉古文作恤恤慎也故毛
　傳亦訓溢為慎(釋詁/文)今傳作恤與毛傳義合古謐溢
　字通(荘子齊物曰以言其老洫也釋文云洫本亦作/溢古書篆作立心與水相近故恤誤為洫又為)
　(溢/也)鄭氏訓為盈溢失之杜氏訓恤為憂尤誤説文云
　誐嘉善也毛傳訓假為嘉義亦同
齊崔杼生成及彊而寡　墨子辭過篇曰内無拘女外
　無寡夫又云天下之男多寡無妻女多拘無夫顧炎
　武案小尒疋云凡無夫無妻通謂之寡
棠無咎　唐石經無作无棟案无字見衛宏古文竒字
　今易无咎字皆从此釋文云本亦作无
崔宗邑也　案宰相世系表崔氏之先齊丁公之嫡子
　季子讓國叔乙食采于崔遂為崔氏故曰宗邑猶晉
　之曲沃也
崔明來奔　宰相世系表曰子明奔魯生良十五世孫
　意如為秦大夫封東萊侯
廿八年傳歲在星紀而淫于𤣥枵注星紀在丑斗牛
　之次𤣥枵在子虚危之次　漢律厯志星紀在子𤣥
　枵在丑正以嵗星右行于天星紀為子而貞于丑故
　丑其次𤣥枵貞于丑則在子如是則十二辰皆合
　合樂用焉漢法陽左行隂右行右行者毎退一辰以
　次為貞故星紀貞于丑時俗以星紀為丑𤣥枵為子
　失之(合辰合樂本坤/彖喪朋之説)
子雅子尾注二子皆恵公孫　棟案髙誘吕覽注云子
　雅恵公之孫公子欒堅之子竈也子尾恵公之孫公
　子高祈之子蠆也杜氏髙氏皆據世本唐時世本已
　非全書故正義不詳所出(韓非子日子夏子尾者景/公之二弟也夏與雅古字)
　(通/)
得慶氏之木百車于荘注六軌之道　下云反陳于嶽
　注云嶽里名案荘亦里名昭十年傳云又敗諸荘哀
　六年戰于荘孟子曰荘嶽之閒趙岐曰荘嶽齊街里
　名
欒髙陳鮑之徒注欒子雅髙子尾　案欒堅髙祈以字
　為氏故日欒髙
慶封汜祭　鄭康成讀汜與窆同補鄧反
吴句餘注句餘吴子夷末也　司馬貞曰計餘祭襄十
　九年卒則二十八年賜慶封邑不得是夷末棟案服
　䖍以句餘為餘祭是也
朱方　顧夷吴地記曰朱方秦改曰丹徒
在外不得宰吾一邑　得罪出亡在外則不得宰一邑
　故下云恐失富也正義以宰為益失之
夫民生厚而用利于是乎正徳以幅之使無黜嫚　子
　恵子曰此夏書九歌中三事之義疏也
武王有亂臣十人　唐石經無臣字石經論語亦然又
　昭二十四年傳引大誓亦無臣字後人皆據晉時所
　出古文大誓以益之非也辨見論語考
榮成伯　王符曰榮氏魯公族韋昭曰成伯魯大夫聲
　伯之子名灓
以徵過也　子恵子日徵讀從楚辭不清徵其然否之
　徵
廿九年傳璽書追而予之　髙誘曰璽讀如移徙之
　徙印也韋昭曰古者大夫之印亦稱璽璽書璽封書
　也應劭漢官儀曰封太山以金泥銀澠印之以璽璽
　施也信也古者尊卑共之月令曰固封璽春秋傳璽
　書追而與之是也秦漢以來尊者以為名乃使避衛
　宏漢舊儀曰秦已前民皆以金銀銅犀象為方寸璽
　各服所好漢以來天子獨稱璽又以玉羣臣莫敢用
　也棟案璽惟周禮月令及此傳有明文餘無聞焉唐
　六典引周書曰湯放桀大㑹諸矦取天子之璽置天
　子之座云云據此則商以前已有璽名矣
祗見疏也　棟謂疏當為□字之誤也吕覽先識篇云
　無由接而言見□髙誘曰□讀為誣妄之誣下云欺
　其君何必使余明疏為誣欲之而言叛非誣乎杜氏
　好改古文故古文古義存者少矣
固辭　鄭康成曰固之言如故也言如故辭者重辭也
　(投壺/注)唐石經云辭固疑非
不尚取之　服䖍曰不尚尚也尚當取女叔矦殺之
武獻以下兼國多矣　吕覽曰獻公即位五年兼國十
　九
毋寧夫人而焉用老臣　服䖍曰毋寧寧也寧自取夫人
　将焉用老臣乎劉炫是服説
請觀于周樂　服䖍曰周樂魯所受四代之樂
猶未也　賈逵曰言未有雅頌之成功也服同
吾聞衛康叔武公之徳如是　賈逵曰康叔遭管叔蔡
　叔之難武公罹幽王褒姒之憂故曰康叔武公之徳
　如是
為之歌王　服䖍曰王室當在雅衰微而列在風故國
　人猶尊之故稱王猶春秋之王人子惠子曰王者采
　風畿内故有王風周官六詩比賦興風雅頌安得謂
　王者無風後儒以詩亡為雅亡失之甚矣
其細已甚民弗堪也　服䖍曰其風細弱已甚攝乎大
　國之閒亡逺慮持乆之風故曰民不堪将先亡也
泱泱乎大風也哉　服䖍曰泱泱鈎緩深逺有大和之
　意其詩風刺辭約而義微體疏而不切故曰大風
國未可量也　服䖍曰國之興衰世數長短未可量也
此之謂夏聲　服䖍曰與諸夏同風故曰夏聲棟按後
　世言秦夏本此
大而婉險而易行　賈逵曰其志大直而有曲體歸中
　和之徳難成而易行按史記險作儉古文也漢劉脩
　碑云動乎儉中今易作險
則明主也　史記作盟主按古盟字从囧賈侍中説讀
　與明同嘯堂集古錄載齊矦鏄鐘曰繼命于外内之
　事中敦􁓄㓝􁓄㓝即明刑也毛詩黄鳥曰此邦之人
　不可與明箋云明當為盟釋名盟明也吿其事于神
　明也
怨而不言　王肅曰非不能言畏罪咎也
其周徳之衰乎　服䖍曰此歎變小雅也自鹿鳴至菁
　菁者莪道文武脩小政定大亂致太平樂且有儀是
　為正小雅陳文王之徳武王之功自文王以下至鳬
　鷖是為正大雅
遷而不淫　服䖍曰遷徙也文王徙酆武王居鄗
若有他樂吾不敢請已　服䖍曰周用六代之樂堯曰
　咸池黄帝曰雲門魯受四代下周二等故不舞其二
　季札知之故曰有他樂吾不敢請
子速納邑與政　服䖍曰入邑與政職于公不與國家
　之事子惠子曰古者有政便有邑邑者田邑也古禄
　以田
慎之以禮　服虔曰禮所以經國利社稷也
辨而不徳必加於戮　服虔曰辨若鬭辨也夫以辨爭
　不以徳居之必加於刑戮也
吾子好直　服虔曰直不能曲橈以從衆
禆諶　古今人表作卑湛師古曰卑音脾湛音諶風俗
　通曰卑氏鄭大夫卑湛之後漢有卑躬為北地太守
　杜改卑為禆俗又改湛為諶古文盡亡矣釋文猶作
　湛
卅年傳正月甲子朔四百有四十五甲子矣其季於今
　三之一也　熊朋來曰魯襄公三十年歳次戊午二
　月辛酉朔初四日甲子二十三日癸未日其季於今
　三之一者言甲子數至癸未日正得二十日是三分
　六十甲子之一也季者餘數也積四百四十四甲子
　零二十日算得二萬六千六百六十日除五十三日
　在本年正二月(戊午正月大該三十/日二月二十三日)止有二萬六千
　六百零七日逆推得絳縣老人是魯文公十一年乙
　丑歳三月生故曰臣生之歳正月甲子朔注謂夏正
　月若以周正則三月也本合云七十四年此時方是
　二月若夏正則十二月故除本年不算曰七十三年
　也
亥有二首六身　子惠子曰史趙以亥字推算其年者
　葢以亥乃絳縣人之名即孟子之亥唐韓非子言晉
　平公於唐亥云云或孟子傳寫倒其名氏也
或叫于宋大廟曰譆譆出出　叫説文引作訆云大呼
　也唐石經作□傳遜曰説文云譆痛也案説文引傳
　云誒誒出出云誒然从言矣聲説文訓譆為痛與此
　傳無渉傅氏非也(鄭氏周禮注引/作譆譆出出)
公焉在　士喪禮曰升公卿大夫繼主人東上鄭注云
　公大國之孤四命也賈疏典命云公之孤四命鄭為
　伯爵不命言孤但良宵鄭之公族大夫貴重之極比
　于大國之孤故家臣尊其主亦號為公耳
印段　説文作碫字子石
介于襄庫　案介甲也取襄庫之甲以入代襄廿六年
　齊烏餘襲髙魚介其庫注云入髙魚之庫而介其甲
　是也襄廿七年傳云介慶氏之甲
上下有服　高誘曰服法服也君子小人各有制
斗城　案水經注斗城在陳留沙水所經也
吾其與之　髙誘曰與猶助也
卅一年傳古之道也　何休膏肓曰若其以卜隠桓以
　禍皆由此作乃曰古制固亦謬矣鄭箴之曰立長以
　嫡不以賢固立長矣立子以貴不以長固以貴矣若
　長均貴均何以别之故須卜禮有詢立君卜立君是
　有卜也
是謂不度　顔籀曰不度不遵禮度也棟案孝經援神
　契云天子之孝曰就諸侯曰度抂戚而有嘉容故謂
　之不度
猶有童心　服虔曰言其無成人之志案士冠禮曰弃
　爾㓜志順爾成徳㓜志猶童心也諸侯十二而冠昭
　公十九年矣猶有童心故不終(荀子曰天子諸侯十/九而冠弃爾㓜志今)
　(有童心故/不終也)
髙其閈閎注閎門也　匡謬正俗曰下文云門不容車
　杜元凱云門庭之内廹迮又有牆垣之限尒疋云所
　以止扉謂之閎郭景純云門辟旁長橛也左傳曰髙
　其閈閎案若館門實髙而直庭内廹迮者即當云庭
　不容車不應云門也又髙為門戸非闗止盜之方文
　伯所稱不應云以無憂客使若門得車入則子産止
　須引車入門何勞壞垣云不可踰越葢是門既不大
　而止扉又髙以牢固扞禦寇賊子産為其不容車入
　故壞垣耳㝷文究理郭説得之
繕完葺牆　李涪刋誤曰案文當云繕宇葺牆書云峻
　宇彫牆足以為比
圬人以時塓館宫室　劉逵引此傳塓作冪云墁也館
　宫室諸侯傳也
夭厲不戒　正誤曰夭厲注疏及臨川本作天地之天
　興國本及建本作夭閼之夭據注當作天然經中有
　言厲疾夭札則夭厲亦不為非姑示達者
子太叔美秀而文　案説苑政理篇亦載此事葢本左
　傳乃云子太叔善決而文善決訛為美秀
公孫揮能知四國之為而辨於其大夫之族姓班位
　説苑政理篇作族姓變立愚案變立即古文班位字
　也古讀變為辨辨為班古文位作立劉歆傳曰春秋
　傳多古字古言乃知向所據者皆古字也
故委政焉　倉頡篇曰委任之也(文/選)
令尹似君矣　正義曰服虔云言令尹動作以君儀故
　云以君矣服言以君儀者明年傳云二執戈者前矣
　是用君儀也俗本作似君若云似君不須言矣今定
　本亦作似君恐非棟案古以字作㠯與似通故誤作
　似此條正義見宋槧本故備録之
衛詩曰　十九年傳歌弼鄘衛季札曰是其衛風乎知
　弼鄘衛皆為衛詩詩序亦云
紂囚文王七年諸侯皆從之囚　汲郡古文曰帝辛廿
　三年囚西伯于羑里廿九年釋西伯諸侯逆西伯歸
　于周周書程典商王用宗讒震怒無彊諸侯(闕/)娱逆
　諸文王
昭元年傳伍舉為介　孫叔敖碑作五舉案唐石經初
　刻亦作五後改从人非也伍尚伍員字同(古今人表/伍子胥亦)
　(不从/人)
梁其踁　孫愐曰梁其踁魯伯禽子梁其之後
牆之隙壞　韓非子曰牆之壞也必通隙
周有徐奄　案周書周公相天子殷東徐奄从三叔為
　亂又汲郡古文云成王二年奄人徐人及淮夷入于
　邶以叛賈景伯杜元凱皆云徐即淮夷失之
趙孟欲一獻　鄭𤣥曰一獻士飲酒之禮
具五獻之籩豆於幕下注朝聘之制大國之卿五獻
　禮記正義曰卿大夫俱三獻故昭六年傳云得貺不
　過三獻五獻者亂世之法非禮之正也
大國省穯而用之　周書程典曰生穯省用不濫其度
弁冕端委注弁冕冠也　案釋文云弁端委無冕字石
　經及正義皆云弁冕端委説文云㝸(古弁/字)冕也故杜
　訓為冕冠弁冕之冕衍文也
子盍亦逺績禹功而大庇民乎　周譜云定王五年河
　徙故道及穀雒鬬後河勢愈甚劉子以治河事委趙
　孟故有是言齊人城郟晉未聞焉鄭大叔曰晉國不
　恤宗周之闕是也
諺所謂老將知而耄及之者　大雅抑詩曰借曰未知
　亦聿既耄葢當時之語云亦然
徐吾犯　廣韻曰鄭公子有食采於徐吾之鄉後以為
　氏據此則子南子晳爭同姓以為室也
及衝擊之以戈　説文引云及衝以戈擊之
將行子南　鄭康成詩箋云行亦放也(下文子將/行之同)
周公殺管叔而蔡蔡叔注蔡放也　釋文云上蔡字音
　素葛反説文作􁆦从殺下米玉篇云􁆦䊝􁆦散也書
　作蔡字(正義/同)漢書宣帝元康三年詔曰骨肉之親粲
　而不殊稽康琴賦云新衣翠粲李善云子虚賦翕呷
　翠粲張揖曰翠粲衣聲也案子虚賦又作萃蔡愚謂
　漢書文選粲字皆􁆦字之誤􁆦本與蔡通故又作蔡
　禹貢曰二百里蔡鄭康成注云蔡之言殺(鄭注尚書/大傳云蔡)
　(衰也衰/猶殺也)減殺其賦減殺者猶末減也叔非首謀慮从
　未減之科故不殺而囚之如此則不必改字而義亦
　得矣(上文云余不女忍殺宥/女以逺亦謂从末減)小尒疋曰蔡法也
造舟于河　徐堅曰在蒲反夏陽津今蒲津浮橋是其
　處
鮮不五稔　王充曰王者有過異見於國不改災見草
　木不改災見於五糓不改災至身若年榖和孰不至
　及身而亡故云鮮不五稔
兩於前伍於後専為右角參為左角偏為前拒　服䖍
　引司馬法曰五十椉為兩百二十椉為伍八十一椉
　為専二十九椉為參二十五椉為偏阮逸謂荀呉用
　車法雖舍車而法在其中服氏之説未可非也
實沈臺駘為祟　説文曰祟神禍也
曠林　賈逵曰曠大也
遷閼伯於商丘　賈逵曰商邱在漳南
主辰　服䖍曰主祀也
及成王滅唐而封太叔焉　史記封作國(鄭世/家)棟案尚
　書序云武王既勝殷邦諸侯又康誥序云以殷餘民
　邦康叔孔氏云國康叔為衛侯此傳依史記當云邦
　太叔古字邦封同(見書/正義)漢諱邦改為國故云國太叔
　也(論語邦域之中今作/封域是字同之騐)下文封諸汾川同
宣汾洮　正義曰洮水闕子惠子曰洮即涑川酈氏以
　為涑水一名洮水水出河東聞喜縣黍葭谷俗謂之
　華谷至周陽與洮水合司馬彪曰洮水出聞喜縣故
　王莽以縣為洮亭
山川之神則水旱癘疫之災於是乎榮之日月星辰之
　神則雪霜風雨之不時於是乎榮之　鄭康成注周
　禮引此傳云日月星辰之神則雪霜風雨之不時於
　是乎禜之山川之神則水旱癘疫之災於是乎禜之
　賈公彦曰鄭君所讀春秋先日月與賈服不同説文
　曰榮者設緜蕝為營以禳風雨雪霜水旱癘疫於日
　月星辰山川也是許君所讀春秋亦與鄭同(史記所/載同於)
　(服/賈)
中聲以降　荀卿子曰詩者中聲之所止也楊倞曰詩
　謂樂章所以節聲音至乎中而止不使流淫也
風淫末疾　賈逵以末疾為首疾謂風眩也逸周書曰
　元首曰末易卦初為本上為末故上為首為角杜據
　素問以四支為四末故謂未疾為四支然不及賈注
　之當
榖之飛亦為蠱　釋器云康謂之蠱郭璞曰米皮簸之
　揚之康秕在前故云榖之飛外傳云蠱之慝榖之飛
　實生之
將㑹孟子餘　史記趙世家云趙夙生共共生孟孟生
　衰古今人表云趙孟夙子生衰世本云公明生共孟
　及夙案文當云共孟及衰史記分共孟為兩人傳寫
　之誤孟子餘謂共孟及衰
甲辰朔烝于温　服䖍曰甲辰朔夏十一月朔也祭人
　君用孟月人臣用仲月
二年經叔弓注叔老子　世本曰叔肸生聲伯嬰齊齊
　生叔老老生叔弓
傳見易象與魯春秋曰周禮盡抂魯矣吾乃今知周公
　之徳與周之所以王也　古謂易為象故曰易象九
　家説卦云乾為衣坤為裳繫曰黄帝堯舜垂衣裳而
　天下治葢取諸乾坤尚書皋陶謨帝曰予欲觀古人
　之象古人之象即易也法乾坤而制衣裳觀象方知
　故欲觀古人之象古人當謂黄帝伏羲畫八卦神農
　重之黄帝通之杜子春以歸藏為黄帝易有以也在
　天成象伏羲法之作八卦故謂之象商謂之坤乾周
　謂之易左氏稱易象猶不失古意觀書于太史氏上
　自易象下至魯春秋中與周禮而周禮一書于宣子
　口中叙出此左氏行文之妙也周禮為周公致治之
　書觀周禮故知周公之徳易為聖人贊化育之書故
　觀易象而知周之所以王謂文王也讀者不考周禮
　一語遂謂易象爻辭乃周公所作以實周公之徳一
　語失之逺矣
季氏有嘉樹焉宣子譽之注譽其好也　服䖍曰譽游
　也宣子游其下夏諺曰一游一譽為諸侯度今孟子
　作豫趙岐章句曰豫亦遊也春秋傳曰季氏有嘉樹
　宣子豫焉周易序卦曰豫必有隨鄭康成注引孟子
　吾君不豫以為證則知此傳譽字本作豫故服趙互
　引為證孫子兵法曰人效死而上能用之雖優游暇
　譽令猶行也外傳作暇豫李善曰譽與豫古字通
三年經北燕伯欵出奔齊　此與衛侯衎出奔齊一例
　杜注謬
傳張趯　宰相世系表曰周宣王時有卿士張仲其後
　裔事晉為大夫張侯生老老生趯趯生骼
豆區釜鍾　顧氏補正云毛晃曰豆當為斗後人誤作
　俎豆之豆用之考工記一獻而三酬則一豆矣豆古
　斗字棟案考工梓人云爵一升觚三升獻以爵而酬
　以觚一獻而酬則一豆矣一獻三酬則十升不得為
　四升之豆故鄭注云豆當為斗陶人云庾實二觳先
　鄭云觳讀為斛觳受三斗聘禮記有斛案聘禮記云
　十斗曰斛案得云觳受三斗故鄭據旊人云豆實三
　而成觳則觳受斗二升明觳不得為斛豆不得為斗
　矣
三老凍餒注三老謂上夀中夀下夀皆八十已上不見
　養遇　服䖍云三老者工老商老農老棟案杜説是
　也晉姜鼎銘云保其子孫三夀是利魯頌曰三夀作
　朋三代養老之法于國老中取三人焉謂之三老于
　庶老中取五人焉謂之五更
道殣相望　荀悦曰道瘞謂之殣亦作墐韋昭依毛傳
　曰道冢為墐
女富溢尤　周書酆保十敗所謂女貨速禍也
君日不悛以樂慆憂注慆藏也　棟案慆過也言君不
　思悛改可憂而樂與日俱慆(訓慆為過/見毛詩傳)劉光伯云慆
　慢也好音樂而慢易憂禍義亦通
讒鼎之銘　韓非子説林曰齊伐魯索讒鼎魯以其鴈
　徃齊人曰鴈也魯人曰真也是古鼎之名(已見困/學紀聞)葢
　當時鼎已在齊故晏子述之
公事有公利無私己　韓非子曰私怨不入公門一説
　忌忌日故云私忌
小人糞除先人之敝廬　聘禮卿館于大夫游吉卿也
　張趯大夫也吉送少姜𦵏館焉故今云糞除先人敝
　廬舍廟中故云先人
　春秋左傳補註卷四
欽定四庫全書
　春秋左傳補註卷五
　　　　　　　　　　　　　　元和惠棟撰
昭四年傳冀之北土馬之所生　盧毓冀州論曰冀州
　北接燕代(初學/記)後世謂代為馬郡故吕覽曰馬郡宜
　馬
以亨神人注亨通也　亨古文享字杜訓為通故古文
　獨存新序載此事作享
冬無愆陽　周書時訓曰草木不黄落是為愆陽
秋無苦雨　服䖍曰害物之雨民所苦
夏啟有鈞臺之享　汲郡古文曰夏啟元年帝即位于
　夏邑大饗諸侯于鈞臺歸蔵啟筮曰昔夏后啟筮亨
　神于大陵而上鈞臺枚占皋陶曰不吉連山易曰啟
　筮亨神于大陵之上酈元曰即鈞臺也魏大饗碑云
　夏啟均臺之亨均古鈞字亨古享字
商湯有景亳之命　汲郡古文云帝癸二十八年昆吾
　氏伐商商㑹諸侯于景亳遂征韋商師取韋遂征顧
成有岐陽之蒐　汲郡古文曰成王六年大蒐于岐陽
　晉語云昔成王盟諸侯于岐陽楚為荆蠻置茅蕝設
　望表與鮮牟守燎故不與盟
康有酆宫之朝　汲郡古文曰康王元年朝于豐宫服
　䖍曰酆宫成王廟所在也
穆有塗山之㑹　汲郡古文曰穆王三十九年㑹諸侯
　于塗山
寡君将墮幣焉　服䖍曰墮輸也子恵子曰墮幣謂祭
　也周禮肆師大祀用玉帛又守祧蔵墮大祝墮釁小
　祝賛墮特牲少牢又有墮祭然則禮神之幣亦曰墮
　謂祭後乃相見故曰敢謝後見如服杜解則與上文
　宗祧之事不相連屬而文亦不順葢楚之武城有先
　君之廟也服云将受宋之幣于宗廟謂薦陳之亦可
　備一説
夏桀為仍之㑹有緡叛之　汲郡古文曰帝癸十一年
　㑹諸侯于仍有緡氏逃歸遂滅有緡
商紂為黎之蒐東夷叛之　汲郡古文曰帝辛四年大
　蒐于黎韓非子曰紂為黎丘之蒐而戎狄叛之服䖍
　曰黎為子姓
周幽為大室之盟戎狄叛之　汲郡古文曰幽王十年
　春王及諸侯盟于大室明年申人繪人及犬戎入宗
　周弑王
無或如齊慶封弑其君弱其孤以盟其大夫　吕氏春
　秋載此事曰母或如齊慶封弑其君弱其孤以亡其
　大夫弱其孤謂弑崔成崔彊亡其大夫謂崔杼强而
　死哀六年傳云不必亡一大夫左氏傳世既久或先
　秦以來所據本異當以吕覽為正
鄭子産作丘賦　服䖍曰作丘賦者賦此一丘之田出
　一馬三牛復古法耳丘賦之法不行久矣今子産復
　脩古法民以為貪故謗之子恵子曰春秋作丘賦當
　久服説作丘甲當久穀梁説(下引詩禮義不愆何恤/于人言若依杜注加賦)
　(病民何不愆之/有服注是也)
詩曰禮義不愆何恤于人言　荀卿子載是詩云長夜
　漫兮永思騫兮大古之不慢兮禮義之不愆兮何恤
　人之言兮愆當作諐久籀文見尒疋疏
作法于涼注涼薄也　説文曰尒疋􁓅薄也从旡京聲
　廣雅曰􁓅禣也曹憲曰良音世人作􁓅禣之􁓅水旁
　著京失之矣䙏即薄字郭忠恕汗簡云古尔疋涼作
　􁓅
姬在列者注在列國　案列位也言姬姓之君僖十五
　年傳云入而未定列
八棘櫟麻　酈元曰汝水東逕櫟亭北春秋之棘櫟也
　今城抂新蔡故城西北半淪水杜預以為抂東北未
　詳司馬貞曰解者以麻即襄城縣故麻城是也
曰唯　皇侃禮記義疏曰唯謂人應爾是也
饗大夫以落之　服䖍曰釁以豭豕為落
牛謂叔孫見仲而何　正義曰牛謂叔孫曰以仲見君
　何問何故以仲見君其説非是案韓非子載此事云
　豎牛謂叔孫何不見壬于君乎叔孫曰孺子何足見
　也豎牛曰壬固已數見于君矣君賜之玉環已佩之
　矣玩傳義與韓非合
夫子疾病不欲見人　秦越人難經五十一難曰病有
　欲見人者有不欲見人者欲見人者病在府也不欲
　見人者病在蔵也府者陽也陽病者欲得寒之又欲
　見人蔵者隂也隂病欲得温又欲閉户獨處惡聞人
　聲
牛弗進則置虗命徹　張衡集舊注引傳云牛不進叔
　孫覆器空而選之示君已食葢增益傳文而為之或
　本左氏舊説意亦與杜注同也
五年傳毁中軍于施氏成諸臧氏　棟案臧氏為司寇
　古者兵獄同制故質成于臧氏
葬鮮者自西門　列子曰越東有輒木之國其長子生
　則鮮而食之張湛注引此為證云鮮謂鮮少也
卿喪自朝注從生存朝覲之正路　服䖍云言卿葬三
　辭于朝從朝出正門卿佐國之楨幹君之股肱必過
　于朝重之也案杜臆説當从服氏
既葬而行注善杜洩能辟禍　唐宰相世系曰杜洩避
　季子之難奔于楚生大夫綽綽生段段生赫赫為秦
　大将軍食采于南陽衍世稱為杜衍
使亂大從注使從于亂　服䖍曰使亂大和順之道案
　從順也服注是
故有十時亦當十位　古言時皆謂四時此十時謂分
　一日為十時以當王至臺之十位杜注用十二時與
　傳不合(十時據日十/二時據辰)
明而未融　服䖍曰融髙也謂日髙也
純離為牛　荀九家序卦曰離為牡牛
莵氏　酈元曰野兎水上承兎氏亭北野兎陂鄭地也
　陂水東北入八里溝溝水南逕右倉城西又南逕兎
　氏亭東鄭伯勞屈生于兔氏即此
子家羈注羈莊公𤣥孫懿伯也　司馬貞曰子家駒魯
　大夫仲孫氏之族字懿伯楊倞曰子家羈公子慶之
　孫歸父之後名羈字駒案仲孫氏出自桓且懿伯為
　子家諡非字也司馬失之世本云述産子家歸父(述/與)
　(遂古/字通)楊氏謂羈為歸父之後則是桓公𤣥孫非莊公
　也世本已亡無可是正
索氏　索音栅故水經或作柵
朝聘有珪　案説文珪古文圭
羊舌四族注四族銅鞮伯華叔魚叔虎兄弟四人　案
　世本叔向兄弟有季夙故服氏數伯華叔向叔魚季
　夙正義以季夙即叔虎非也叔季兄弟之次且叔虎
　已死不得與四族之數劉氏以為别有季夙而規杜
　氏其言是也宰相世系曰羊舌職五子赤肸鮒虎季
　夙赤字伯華肸字叔向鮒字叔魚虎字叔罷號羊舌
　四族
揚肸　漢名臣奏載張衡説云晉大夫食采于揚為揚
　氏食我有罪而揚氏滅揚字从手不从木宰相世系
　曰晉公族食邑于羊舌凡三縣一曰銅鞮二曰揚氏
　三曰平陽
六年傳昔先王議事以制不為刑辟　李竒曰先議其
　犯事議定然後乃㫁其罪不為一成之刑著于鼎也
聳之以行　漢書引此傳作𢥠晉灼曰古悚字(裴光遠/集綴亦)
　(以𢥠為悚/見汗簡)案十九年傳云駟氏聳説文引作𢥠云懼
　也从心雙省聲(説文耳部云生而聾曰聳/从耳從省聲不得為懼)因驗左氏
　古文為後人竄易者多矣
商有亂政而作湯刑　汲郡古文曰祖甲二十四年重
　作湯刑外傳云元王勤商十有四世帝甲亂之七世
　而隕祖甲賢君事見尚書止以改作湯刑故云亂之
　吕氏春秋孝行覽云商書曰刑三百罪莫大于不孝
　髙誘曰商湯所制法也荀子正名篇云刑名從商康
　誥云殷罰有倫葢自祖甲以後刑始頗矣
周有亂政而作九刑注周之衰亦謂之刑書謂之九刑
　　案九刑者刑書有九篇成王時所造(見周/書)周衰重
　作之定為成科亦若祖甲之作湯刑也
火未出而作火以鑄刑器蔵争辟焉火如(漢書/作而)象之不
　火何為　古春秋左氏説曰火星出于周五月而鄭
　以三月作火鑄鼎刻刑辟書以為民約是為刑器争
　辟故火星出于五行之火争明為災其象然也服氏
　解誼从其說棟案漢書五行志許叔重五經異義所
　載左氏説及古春秋左氏說皆前漢諸儒傳左氏者
　之言唐人正義以為賈逵非也顧君補正亦采五行
　志數條而不言左氏説没其義矣
寡君以為驩也　左氏懽字皆作驩此古文之異者髙
　誘戰國䇿注云懽猶合也
見于左師　子恵子曰向戍與寺人比而害太子華亥
　與寺人比而逐右師戍亥黨寺人則同而戍之罪浮
　于亥也戍不思前事而責亥此目睫之論耳其後元
　公并逐華向有以哉
以其椉(鄭氏引/作良)馬八匹私面　鄭康成曰面亦見也其
　謂之面威儀質也又云私面私覿也
主不慁賔　鄭康成曰慁猶辱也杜訓為患从小尔疋
七年傳天子經畧　劉逵曰天子經畧土地定城國制
　諸侯略分畍也一曰遠界為經畧也
願與諸侯落之　庾蔚之禮記略解曰落謂與賔客燕
　㑹以酒食澆落之
日月以冀　案索隠冀亦作㡬讀曰冀
使長鬣者相注鬣須也　說文引作儠云長壯儠儠也
　子恵子曰杜訓鬣為須亦臆説
正義汲冡書瑣語　案御覽備引汲冡瑣語乃共工事
　非鯀也
張叔皮論　張姓叔名叔曽作反論引見御覽作皮誤
　也
傳余敢忘髙圉亞圉注二圉周之先也為殷諸侯亦受
　殷王追命者正義曰二圉之受殷命無文也　子恵
　子曰二圉受命見竹書紀年棟案杜氏此注葢本汲
　郡古文外傳云髙圉大王能帥稷者也周人報焉故
　服䖍注此傳云周人不毁其廟報祭之馬融曰周人
　所報而不立廟杜氏以經傳無報亞圉之文故異説
孟僖子病不能禮　今本禮上有相字(下云苟能禮者/從之則相字衍)
　葢襲上文相儀之誤當从釋文
聖人有明徳者若不當世　王肅曰武仲謂弗父何殷
　湯之後而不繼世為宋君
或憔悴事國　漢書引此傳作盡顇與詩同如淳曰顇
　古悴字
何謂六物對曰嵗時日月星辰是謂也　服䖍曰嵗星
　之神左行于地十二嵗而一周時四時也日十日也
　月十二月也星二十八宿也辰十二辰也是為六物
八年傳或馮焉　子恵子曰漢書引云神或馮焉案注
　當有神字
莫保其性　宋淳化元年本保作信案漢書五行志引
　此傳亦作信顔籀曰信猶保也戰國䇿甘茂曰以曾
　子之賢與母之信也而三人疑之則慈母不能信也
　髙誘曰信猶保也
商衛　子恵子曰宋衛稱商衛踊為定公諱也昭公事
　當紀于定公時也
寘徳于遂　世本曰陳舜後宋忠曰虞思之後箕伯直
　柄中衰殷湯封遂于陳以祀舜
自幕至于瞽瞍無違命　賈逵曰幕舜後虞思也至于
　瞽瞍無聞違天命以廢絶鄭衆曰幕舜之先也裴駰
　从賈侍中説杜用先鄭説
九年傳以夷濮西田益之　京相璠曰以夷之濮西田
　益也
暴蔑宗周　唐石經及宋本皆如此俗本蔑作滅非
辰在子夘謂之疾日　賈逵曰桀以乙夘亡紂以甲子
　喪惡以為戒張晏曰云夏殷以亡不推湯武以興此
　說非也翼奉曰北方好行貪狼申子主之東方怒行
　隂賊亥夘主之貪狼必待隂賊而後動隂賊必待貪
　狼而後用二隂竝行是以王者忌子夘也禮經避之
　春秋諱焉孟康曰北方水水生于申盛于子東方木
　木生于亥盛于夘李竒曰北方夘也夘又隂賊故為
　二隂王者忌之不舉樂翼奉又言師法用辰不用日
　甲乙為日子夘為辰故云辰在子夘
孟僖子如齊殷聘　大行人職云凡諸侯之邦交嵗相
　問也殷相聘也鄭氏注云小問曰問殷中也久無事
　又于殷朝者及而相聘也先鄭引此傳以證之服䖍
　云殷中也自襄二十年叔老聘于齊至今積二十年
　故中復脩盛聘之禮
十年傳邑姜晉之妣也　李厚菴曰䢴應韓皆無國矣
　武之穆惟晉存故曰邑姜晉之妣也然不自齊者以
　出于婺女故推本邑姜
齊恵欒髙氏　棟案恵公子欒堅髙祈後皆為氏故云
　欒髙詳襄廿七年注(正義作子欒子髙盖/欒髙字堅祈名也)
彊于陳鮑氏　尔疋曰彊當也言其族盛與陳鮑相當
　值
請㫁三尺焉而用之　服䖍曰㫁三尺使至于較
孤斬焉在衰絰之中注既葬未卒哭故猶服斬衰　家
　君曰預既葬除喪之説至此乃窮故復作遁辭下云
　喪禮未畢如預説則卒哭而喪禮遂畢乎葬與卒哭
　為時無㡬諸大夫何不少待
十一年經厥憖釋文云憖魚靳反徐五巾反　棟案公
　羊作屈銀是憖讀為銀徐音是也説文云憖从心猌
　聲又犬部云猌从犬來聲讀又若銀是古音皆以憖
　為銀
傳擇子莫若父擇臣莫若君　管子大匡云鮑叔曰先
　人有曰知子莫若父知臣莫若君
五大不在邉五細不在庭　此當用賈逵鄭衆之注
鄭京櫟實殺曼伯注厲公得櫟又幷京　案楚語范無
　宇曰叔段以京患嚴公鄭㡬不封櫟人實使鄭子不
　得其位明京屬叔段櫟屬厲公左氏約舊史而為傳
　取其文勢之便兼舉京櫟而單舉曼伯此傳之漏義
　得櫟幷京既無明文何必遷就而曲為之説也
十二年傳司墓之室有當道者　家君云周官墓大夫
　帥其屬而巡墓居其中之室以守之故云司墓之室
　有當道者
請免喪而後聴命　此與下六月葬鄭簡公杜二注繆
　戾皆當刪之李厚菴曰未葬而朝晉有是理乎李以
　傳為未可信棟謂非傳之誤乃杜以免喪之語而移
　其傳之次也
六月葬鄭簡公　杜注云經書五月誤此謬耳古文左
　傳當在齊侯衛侯鄭伯如晉之前鄭伯欲如晉故速
　葬而往杜預欲附㑹短喪之説而移其次于後耳亂
　左氏者非預而誰
供養三徳為善　董遇注本為共養解云盡其所以養
　成三徳棟謂古供字作共董季直本是也訓為盡共
　恐未然三徳謂黄裳元也注亦誤
且可飾乎　漢儒言易以黄裳元吉為坤五降乾二乾
　二升坤五故曰且可飾乎
司馬裻　唐石經作督釋文音篤云本亦作裻棟案督
　與裻通説文云裻背縫莊子養生云縁督以為經亦
　謂背縫也方言云繞䋸謂之□裺郭氏云衣督脊也
王孫牟注衛康叔子康伯　世本云衛康伯名髠宋忠
　曰即王孫牟也事周康王為大夫司馬貞曰牟髠聲
　相近故不同耳譙周古史考無康伯而云子牟伯立
　盖以不宜父子俱諡康故因其名曰牟伯也棟案馬
　融王肅尚書傳皆云康國名在千里之㡬内既滅管
　叔更封為衛侯其子始以康為諡索隠之説未盡然
鏚柲　髙誘曰鏚音七
摩厲以須　説文曰摩研也从手麻聲
祗宫　子恵子曰祗宫在南鄭見竹書
祈招之愔愔　韓詩章句曰愔愔和悦兒李登聲類曰
　愔愔和静兒
形民之力　家語作刑案古刑字皆作形王肅曰形以
　刑傷民力
十三年傳将欲入鄢　服䖍曰鄢别都
卜尹　服䖍曰卜尹卜師大夫官
康王跨之　服䖍曰兩足各跨璧一邉
再拜皆厭紐　王充曰後共王死招為康王(傳作/昭)至子
　失之圉為靈王(當作/圍)及身而殺子千為王(當作/干)十有
　餘日子晳不立又懼誅死皆絶無後棄疾立竟續楚
　祀如其神符
城外屬焉　史記云方城外屬焉故杜注云城方城也
苛慝不作釋文云苛音何本或作荷　棟案古苛字本
　作荷檀弓曰泰山婦人曰無苛政釋文曰苛本亦作
　荷毛詩序云哀形政之荷今本作苛漢書酈食其傳
　云好荷禮師古曰荷與苛同漢張表碑亦以荷為苛
齊桓晉文不亦是乎　服䖍曰皆庶子而出奔
鄭伯男也　董仲舒春秋繁露云周爵五等春秋三等
　合伯子男為一爵故云伯男外傳作伯南古南男字
　通　公羊桓十一年鄭忽出奔衛傳云忽何以名春
　秋伯子男一也辭無所貶何休云春秋改周之文從
　殷之質合伯子男為一
子服湫從湫徐邈音椒　案湫本與椒同音説文湫从
　水秋聲荀卿子引詩曰鳳凰秋秋其翼若干其聲若
　簫秋與簫協韻明秋亦作椒音恵伯名椒獨此作湫
　者聲之誤也晉以來唯徐仙民識古諸儒皆不及也
　(文九年經楚子使椒來聘穀梁椒作萩五經文字云/萩子遥反見穀梁及春秋左氏傳史記伍子胥列傳)
　(云夫差二年敗越于夫湫注云湫音椒今傳作椒古/今人表有楚湫舉師古云即椒舉周語亦作湫舉)
及中人注中山望都縣西北有中人城　杜此注本京
　　相璠春秋土地名酈元謂望都城東有一城名堯始
　　城本無中山之傳璠或以為中人未詳張華博物志
　　曰中山在唐縣西四十里
十四年傳司徒老祁慮癸　當用服䖍注
然丹簡上國之兵　鄭康成曰簡謂比數之
收介特注介特單身民也　馬融廣成頌察滛侈之華
　譽顧介特之實功注介特謂孤介特立也杜氏以為
　單身民非馬義也
蔽罪刑侯　先鄭引曰弊獄邢侯
鮒也鬻獄　周書酆保曰十敗六曰佞説鬻獄韋昭曰
　鬻賣也
乃施邢侯　服䖍曰施罪于邢侯施猶劾也邢侯亡故
　劾之韋昭曰施捕也周禮卿士云辨其獄訟異其死
　刑之罪而要之鄭氏云要之為其罪法之要辭如今
　劾矣晉語云秦人殺冀芮而施之韋昭云陳尸曰施
　愚謂施陳也謂殺而陳其罪哀廿七年傳云周人施
　公孫有山氏是羅泌曰施者殺而肆之也内則施羊
　亦如之施麋施鹿施麕皆如牛羊秦施冀芮晉施邢
　侯與叔魚于市山海經殺而施之晉語入從欒氏者
　大戮施莊子云萇𢎞胣史拖陳餘盖同也開元五經
　文字作弛云廢亦非
十五年傳吾見赤黒之祲非祭祥也喪氣也　祲説文
　引作祲云精氣感祥从示侵省聲王逸楚辭章句云
　祲惡氣貌韋昭曰氛祲氣象也凶曰氛吉曰祥
叔氏　顔籀曰叔父之使故謂之叔氏
闕鞏之甲　説文引作䂬从石巩聲(定四年傳封唐/叔以闕䂬同)
及辛有之二子董之晉　晉語曰秦伯納公子董因迎
　于河韋昭曰因晉大夫周太史辛有之後也引此傳
　為證
王一嵗而有三年之喪二焉　子恵子曰喪妻三年春
　秋之末造也事見墨子棟案墨子公孟篇云子墨子
　謂公孟子曰喪禮君與父母妻後子死三年喪服伯
　父叔父兄弟期族人五月姑姊舅甥皆有數月之喪
　後子為後之子猶太子也又非儒篇云儒者曰親親
　有術尊賢有等言親疎尊卑之異也其禮曰喪父母
　三年妻後子三年伯父叔父弟兄庶子其戚族人五
　月若以親疎為嵗月之數則親者多而疎者少矣是
　妻後子與父同也若以尊卑為嵗月數則是尊其妻
　子與父母同而親伯父宗兄而卑子也逆孰大焉墨
　子所據喪禮與傳合與喪服傳異喪服傳云父必三
　年然後娶達子之志也又云為妻何以期也妻至親
　也必三年然後娶不得為三年喪服也且天子絶期
　安得引以為證公孟子即公明儀
三年之喪雖貴遂服注天子諸侯除喪當在卒哭今王
　既葬而除故譏其不遂　雖貴遂服指后世子之喪
　若父母之喪無貴賤一也安得為此抑揚之語乎預
　邪説亂經孔氏扶非皆不足取
十六年傳㡬為之笑而不陵我　當用服注
刑之頗類　服䖍曰類讀為纇頗偏也纇不平也
宣子有環其一在鄭商注玉環同工共樸自共為雙
　淮南子曰元玉同工髙誘曰二玉為一工故云同工
　昭公三十二年傳云賜子家雙琥倉頡篇云雙玉為
　珏是共樸也
不亦銳乎注銳細小也正義曰説文云鋭芒也鋒芒尖
　故為細小言得利小也服䖍云鋭拆也鋭是鋒芒不
　得為拆　自説文云至鋭拆也二十四字今本脱去
　宋本有之故備錄焉
執政弗義　髙誘戰國䇿注云弗義不以為義也
庸次比耦　庸傭也廣雅次比代也言代為傭代為耕
　也
習實為常　周書曰習實為常(闕/)美惡一也
十七年傳唯正月朔至庶人走　古文左傳説曰正月
　謂周六月夏四月正陽純乾之月也慝謂隂爻也冬
　至陽爻起初故曰復至建巳之月為純乾亡隂爻而
　隂侵陽為災重故伐鼓用幣責隂之禮降物素服也
　不舉去樂也移時避正堂須時移災復也嗇夫掌幣
　吏庶人其徒役也
少暤氏鳥名官何故也　子恵子曰周書嘗麥曰乃命
　少暤清司馬鳥師以正五帝之官昭子見周志有是
　言而未之詳也故問之棟案史記言黄帝二子其一
　曰元囂是為青陽降居江水張衡集條上司馬遷所
　叙與典籍不合者十餘事其一事曰帝系黄帝産青
　陽昌意周書曰乃命少暤清清即青陽也今宜實定
　之故世本及春秋緯皆言青陽即是少暤黄帝之子
　代黄帝而有天下號曰金天氏史記言青陽降居江
　水不為帝故張平子正之汲郡古文云或曰少暤名
　清不居帝位帥鳥師居西方以鳥紀官盖本周書之
　説律厯志引考徳曰少昊曰清清者黄帝之子清陽
　　也(考徳者考五/徳之書也)
九扈　説文作雇或作□籀文作鳸
請有事于雒與三塗　髙誘曰三塗之山陸渾之南故
　假道于周
萇𢎞　淮南子曰萇𢎞周室之執數者也天地之氣日
　月之行風雨之變律厯之數無所不通
天事恒象　先鄭司農曰象謂災變雲物如衆赤鳥之
　屬有所象似易曰天垂象見吉㓙
夏數得天　周書周月曰萬物春生夏長秋收冬蔵天
　地之正四時之極不易之道夏數得天百王所同商
　周改正以垂三統至于敬授民時巡守祭亨猶自夏
　焉故易乾鑿度曰三王之郊一用夏正
若火作其四國當之　唐石經此下又云六物之占御
　覽八百七十五卷所引有此四字盖據賈服本如此
　(案石經四字滂増當是晁公武據蜀石經増入晁曾/以蜀石經校唐石經碑中所増疑皆出晁氏之手學)
　(者詳焉盖蜀時或/服䖍左氏猶存也)
水火之牡也其以丙子若壬午作乎水火所以合也
　子恵子曰水為夫火為妻夫從妻所好故以合日為
　災
十八年傳毛得以濟侈于王都　薛綜曰濟謂度也度
　于奢侈謂僭也
是謂融風火之始也注東北曰融風　淮南子墜形曰
　東北曰炎風髙誘曰艮氣所生也一曰融風張晏曰
　融風立春木風也火之母也火所始生也
七日其火作乎　張晏曰火以七為紀
使司寇出新客禁舊客勿出于宫　髙誘曰有新客􁄭
　出之為觀釁也禁舊客為露情也
屏攝　韋昭曰周氏云屏者并攝主人之位昭謂屏屏
　風也攝形如要扇皆所以分别尊卑為祭祀之位近
　漢亦然先鄭司農曰攝束茅以為屏祭神之處草易
　然故巡行之案周氏者漢儒説春秋者周仲文也
祈于四鄘　案鄘水庸也
十九年傳許悼公瘧　服䖍曰悼公靈公之子許男買
　瘧寒疾也
書曰弑其君　服䖍曰禮醫不三世不使君有疾飲藥
　臣先嘗之親有疾飲藥子先嘗之公疾未瘳而止進
　藥雖嘗而不由醫而卒故國史書弑告于諸侯
若大城城父而寘太子焉以通北方王收南方　髙誘
　曰城父楚北境之邑今屬沛國北方宋鄭魯衛也南
　方謂吴越也
駟氏聳　説文引作愯云懼也廣韻引作𢥠詳六年注
諺曰無過亂門　吕覽引詩云無過亂門所以遠之也
　髙誘曰逸詩
沈尹戍注莊王曾孫葉公諸梁父也　王符潛夫論曰
　左司馬戍者莊王之曾孫也葉公諸梁者戍之第三
　弟也髙誘吕覽注曰沈尹戌莊王之孫沈諸梁葉公
　子髙之父也三説不同
廿年傳自以為猶宋鄭也　髙誘吕覽注曰猶如也
其事集矣　髙誘曰集合也
棠君尚　風俗通作堂云堂楚邑大夫伍尚為之其後
　氏焉(廣/韻)案堂與棠古字通見魯峻碑
賔将掫　杜子春引作趣讀為造次之造謂擊鼓夜戒
　守也又云趣與造音相近(造與遭同故云/與趣音相近)故曰終夕
　與燎賈公彦曰賈服讀字與子春異棟案子春受學
　于劉歆歆傳左氏春秋以趣為掫必有據依(史記亦/以趣為)
　(掫/)賈服後于劉杜唐人咸所尊尚故不從其説
終夕與于燎　於字衍當从釋文刪古本無於字杜子
　春注可據
若琴瑟之専壹　董遇本作搏司馬貞曰搏古専字管
　子(内業/篇)史記(樂/書)皆以搏為専
蒲姑氏　亦作薄姑古文通闞駰曰周成王時薄姑與
　四國作亂周公滅之以封太公陸澄地理書曰吕尚
　封于齊郡薄姑故城在臨菑縣西北五十里近濟水
取人于萑苻之澤　唐石經初刻作雚蒲後改萑苻案
　韓非子内儲説引此事作雚詩小弁曰萑葦渒渒韓
　詩作雚(外/傳)古字通也
遺愛　賈逵曰愛恵也
廿一年傳天子省風以作樂　應邵曰風土地風俗
　也有中和之風以作樂然後可移惡風易惡俗也
小者不窕　髙誘吕覽注云窕不滿密也
窕則不咸　釋文云本或作感漢書同唐石經初刻作
　咸後作減愚案咸本古文感故下云心是以感从咸
　為是也
王心弗堪　漢書作􁂽孟康曰古湛字尚書西伯戡黎
　説文引作􁂽郭璞尒疋注又作堪黎(釋文本/又作􁂽)古字􁂽
　堪通詳見尚書考
張匄尤之　小尒疋云尤怪也杜訓從之
是何物也注物事也　子恵子曰嵗時日月星辰謂之
　六物是何物也謂六物之占當何屬也注未詳
鄭翩願為鸛　陸佃引舊説江淮為羣鸛旋飛為鸛井
　則鸛善旋飛盤薄霄漢與鵞之成列正異故古之陳
　法或願為鸛也
不死伍椉　衛詩曰死生契濶與子成説鄭箋云從軍
　之士與其伍約死也尉繚子云凡伍臨陳若一人有
　不進死于敵則教者如犯法者之罪
軍之大刑也　周禮條狼氏職曰凡誓執鞭以趣于前
　且命之誓僕右曰殺誓馭曰車轘
廿二年傳盟于稷門之外　劉向别錄曰齊有稷門
　齊城門也齊地記曰齊城西門側系水出故曰稷門
　古側稷音近耳司馬貞云棟案稷齊地名昭十年傳
　云戰于稷顧炎武曰七國時齊有稷下館
鄩肸伐皇　肸周大夫(水經注/作肹)食采于鄩因氏焉説文
　鄩周邑
焚諸王城之市　焚如之刑周法也
敗績于前城　服䖍曰前讀為泉周地也京相璠曰今
　洛陽西南五十里伊闕外前亭
毁其西南　顧炎武曰唐石經此下有子朝奔郊四字
　棟案碑四字非初刻當是晁公武據蜀石經增入非
　杜本也案下傳云二師圍郊郊鄩潰杜氏云二邑皆
　子朝所得是杜本無奔郊之文
　廿三年經狄泉注時在城外　京相璠曰今大倉西
　南地水名狄泉舊説狄泉本在洛陽北萇𢎞城成周
　乃繞之
傳尹辛敗劉師于唐　司馬彪郡國志云洛陽有唐聚
去備薄威　尉繚子曰兵有去備徹威而勝者以其有
　法故
先君之力可濟也　服䖍曰獻公亦欲立子猛不欲令
　子朝得國今南宫極震死為天所弃先君之功事可
　成也
薳澨注楚地　酈元曰服䖍或謂之邑又謂之地京相
　璠亦云水際及邉地名也禹貢曰道漢水過三澨春
　秋傳有句澨雍澨及此而三(水經注/作蓬澨)
明其伍候注使民有部伍為候望正義曰賈服王董皆
　作五候　賈逵曰五侯五方之侯也敬授民時四方
　中央之侯也王肅云五侯山侯林侯澤候川候平地
　候也董遇云五候四方及中國之姦謀也杜作伍候
　棟案周書程典曰協其三族固其四援明其伍候習
　其武誡依其山川通其舟車利其守務古伍字皆作
　五傳本文也杜氏依周書為説故从人旁
廿四年傳今王室實蠢蠢焉　説文引作□□云亂
　也三體石經作□(尚書蠢字説文引作□/古蠢字皆作□俗作蠢)
日過分而陽猶不克　孟康曰謂春分後隂多陽少為
　不克陽勝則盛故言甚
王子朝用成周之寳珪于河　漢書曰湛于河釋文云
　本或作沈于河
與之東訾注鞏縣西南訾城是也　司馬彪曰縣有東
　訾聚今名訾城王隠晉書地道記曰在縣之東
吴踵楚　依説文當作㣫㣫相迹也
　
　
　
　
　
　春秋左傳補註卷五
欽定四庫全書
　春秋左傳補註卷六
　　　　　　　　　　　　　元和惠棟撰
廿五年經宋公佐卒于曲棘　圈稱陳留志曰外黄於
　春秋為宋之曲棘里故宋之别都矣
傳天地之經而民實則之　案古文孝經實作是是即
　古寔字見尚書秦誓及詛楚文鄭康成詩箋云趙魏
　之東寔實同聲故此傳又作實
生好物也死惡物也　周書度訓曰凡民之所好惡生
　物是好死物是惡
有鸜鵒來巢書所無也　服虔曰鸜鵒不隃濟今隃宜
　穴而又巢故曰書所無也
吾聞文武之世童謡有之　唐石經作文成謂魯文公
　成公時也史記漢書論衡皆作文成舊本左氏傳亦
　有作成者若云周之文武上下數百年豈能逆知童
　謡為魯昭徴騐乎今本皆作文武俗誤行之久矣
徴褰與襦　方言曰袴齊魯之間謂之䙭郭璞云傳云
　徴褰與襦音騫
郈氏為之金距　服䖍曰金距以金踏距高誘吕覽注
　云以利鐡作鍛距沓其距上沓即踏也又淮南子注
　云金距施芒于距
郈昭伯　案世本昭伯名惡
臧昭伯之從弟㑹　賈逵曰昭伯臧伯賜也案世本臧
　㑹臧頃伯也宣叔許之孫與昭伯為從父昆弟也司
　馬貞曰為讒于臧氏史記為作偽(月今云無或作為/滛巧注云今月令)
　(無于時作為為詐偽左傳偽字亦有作為者/定十二年傳云子偽不知釋文作為讀為偽)
拘臧氏老　服䖍曰老臧氏家之大臣
萬者二人其衆萬於季氏　呉仁傑曰淮南書亦云禱
　于襄廟舞者二人案傳氏言四人為列尚不成樂況
　二人乎人當作八傳文誤也
請以五椉亡　服䖍曰言椉自省約以出
日入慝作　周禮環人察軍慝康成曰慝隂姦也謂軍
　中有為慝者
司馬鬷戾　鄭康成曰大夫家臣為司馬者
大子欒　黄伯思曰祕閣古寳器有宋公䜌餗鼎考汲
　冢師春書䜌乃宋景公名與鼎銘合董遇曰竹書有
　宋景公䜌而史為頭曼孫炎以䜌為頭曼合聲以辨
　周秦之語則䜌為古文欒也
楄柎所以藉幹者　説文引云楄部薦榦云楄部方木
　也幹脅也
計於季氏　上計也
廿六年傳百兩一布　先鄭云布泉也墨子曰商人用
　一布不敢繼苟而讎焉必擇良者
齊子淵㨗　王符曰齊子淵氏姜姓
鑋而椉於它車注鑋一足行正義云說文云鑋金聲也
　　棟案說文鑋讀若春秋傳曰􁓁而椉它車則傳本
　作􁓁(五經文字/亦誤作鑋)故杜氏訓為一足行若从金輕聲與
　斷足無涉必傳寫之譌正義失考
女寛　韋昭曰女齊之子叔褒
是亂國而惡君王也　服䖍曰廢而不立是謂亂國追
　惡君王也
國有外援不可黷也　服䖍曰外援謂太子任秦之外
　孫黷易也秦為任外援不可易
奉周之典籍以奔楚　周之典籍盡在楚矣三墳五典
　八索九丘左史倚相觀射父讀之而楚檮杌之書頗
　可觀國語采之流及屈宋而楚騷比于周雅書之益
　人如是乎
王愆于厥身　汲郡古文云夷王八年王有疾諸侯祈
　于山川王陟
諸侯釋位以閒王政　服䖍曰諸侯釋其私政而佐玉
　政案閒氣為臣故云閒
宣王有志　鄭康成周禮注云志古文識有志謂長而
　有知識也王伯厚以為有撥亂之志恐非外傳曰宣
　王長而立之彘之亂宣王尚少至始有知識乃授之
　政猶周公復子眀辟也
貫瀆鬼神　説文引作摜訓與杜同
君無違徳　論衡引作囘徳回邪也與下文囘亂合
廿七年傳與呉師遇於窮　京相璠曰今安豐有窮水
　北入淮水經曰淮水又東北窮水入焉注云水出安
　豐縣窮谷窮音戎唐石經窮下有谷字酈元所引同
　正義曰此為定七年敗尹氏于窮谷涉彼而誤非也
左尹郤宛　王符曰郤氏之班有州氏祁氏伯宗以直
　見殺其子州黎奔楚郤宛直而和故為子常所妬受
　誅其子嚭奔呉為太宰懲祖禰之行仍正直遇禍也
　乃為謟諛而亡呉徐廣史記注云伯州犂者晉伯宗
　之子也伯州犂之子曰郤宛郤宛之子曰伯嚭宛亦
　姓伯又别氏郤司馬貞曰郤宛州犂子伯嚭郤宛子
　伯氏别族案定四年傳云楚之殺郤宛也伯氏之族
　出注云郤宛黨又云伯州犂之孫為呉大宰楚世家
　云宛之宗姓伯氏子嚭則嚭乃宛之族也與左傳合
　王符徐廣司馬貞皆以為郤宛子非也韋昭又以為
　伯州犂子尢誤趙長君又以郤宛即白州犂
此時也　服䖍曰時言可殺王時也
不索何獲　服䖍曰不索當何時得也
我王嗣也注光呉王諸樊子也故曰我王嗣正義曰呉
　世家云餘昧之子僚公子光者王諸樊之子公芈云
　云世本云夷昧及僚夷昧生光服䖍云夷昩生光而
　廢之僚者夷昩之庶兄夷昩卒僚代立故光曰我王
　嗣也是用公羊為説也杜言光呉王諸樊子用史記
　為說也　棟案司馬遷採世本為史記然亦有旁采
　諸國之書不與世本左傳合者今以左傳證之服氏
　之説是也襄公卅一年傳呉屈狐庸曰若天所啟其
　抂今嗣君乎有呉國者必此君之子孫實終之注云
　嗣君謂夷昧則光夷昧之子審矣世本左傳本出一
　人之手正義以世本多誤不足依馮豈其然乎
母老子弱是無若我何正義曰彭仲博云當言是無我
　若何我母無我當如何我字當在若上　案彭注說
　唐時已亡此當采自服氏解誼
王使甲坐於道　荀卿子曰庶士介而坐道楊倞曰庶
　士軍士也介而坐道被甲坐於道側以禦非常
鈹交於胷　唐石經初刻作匈古文胷
以待天命　服䖍曰待其天命之終也
不足以辱令尹　高誘吕覽注曰辱屈辱也
吾無以酬之　高誘曰酬報也
或取一秉秆焉　秆說文引作稈或从干
邇無極也　邇讀為爾燕禮曰公南鄉爾鄉爾大夫鄭
　注云爾近也移也揖而移之近之也
使宰獻而請安注比公于大夫也　案管子㓜官篇云
　三千里之外諸侯世一至置大夫以為延安齊君飲
　昭公酒故使宰獻而仍用延安之禮非卑公也杜氏
　以為比公于大夫失之
廿八年傳憖使吾君聞勝與臧之死也以為快注憖發
　語之音　棟案憖願也言鈞死耳願使吾君先聞二
　人之死以為快注言發語音非外傳云吾憖置之於
　耳以憖御人又云憖庇州犂韋昭皆訓為願大夫稱
　主今稱君者葢其臣三世仕於祁氏矣詩云不憖遺
　一老箋云憖者心不欲自彊之辭也釋文云憖尔疋
　願也彊也且也韓詩云憖誾也(憖讀為銀與寧同音/又讀為甯古寧甯同)
　(字說文寧與/甯皆訓為願)
其母欲取其黨　案論衡叔向之母姬姓
吾懲舅氏矣　列子曰北山愚公懲山北之塞出入之
　迂注韓詩外傳云懲苦也
樂正后夔取之　伏生書大傳曰樂正定樂名八伯貢
　樂九奏具成則自唐虞已有樂正之名尚書不詳耳
成鱄曰昔武王克商光有天下其兄弟之國者十有五
　人姬姓之國者四十人　案荀子以為天下立七十
　一國姬姓獨居五十三人與此異也
心能制義曰度　服䖍曰心能制事使得其宜言善揆
　度事也棟案自此至經緯天地曰文皆見周書諡法
　惟闕曰莫曰君張守節所引諡法云賞慶刑威曰君
　孔晁注云能行四者徳正應和曰莫注云正其徳應
　其和
徳正應和曰莫　服䖍曰抂己為徳施行為正發號施
　令天下皆應和之言皆莫然無讙譁也
昭臨四方曰明　服䖍曰豫見安危也
教誨不倦曰長　服䖍曰教誨人以善不懈倦言善長
　以道徳也
慈和徧服曰順　服䖍曰上愛下曰慈和中和也為上
　而愛下行之以中和天下徧服從而順之
擇善而從之曰比　服䖍曰比方損益古今之宜而從
　之
經緯天下曰文　服䖍曰徳能經緯順從天地之道故
　曰文
閻没　韋昭曰閻没閻明
不夕食　服䖍曰昨顧酒醉故不夕食案二人謂昨不
　夕食故始饋而恐不足耳杜注不及服氏之分明
屬厭而已　韋昭曰屬適也厭飽也已止也適小飽足
　則自節止
廿九年傳主君　服䖍曰大夫稱主
豢龍氏御龍氏　賈逵曰豢養也榖食曰豢
乃擾畜龍　應邵曰擾音柔擾馴也能順養得其嗜慾
　案玉篇擾當作犪(尚書擾而毅徐廣曰擾一作柔字/本作犪音柔今人字與音皆失之)
　(廣雅曰/馴擾也)
其後有劉累　後古文作后服䖍曰后劉累之為諸侯
　者夏后賜之姓
以更豕韋之後　史記更作愛(夏本/紀)周禮巾車云嵗時
　受讀杜子春云受當為更儀禮燕禮及大射儀注皆
　云古文更為受是更與受古今字也(汲郡古文云孔/甲元年廢豕韋)
　(氏使劉/累豢龍)
魯縣　汲郡古文曰孔甲七年劉累遷於魯陽班固曰
　南陽魯陽縣有魯山古魯縣御龍氏所遷
遂濟窮桑　服䖍曰濟渡也言四叔子孫世不失職遂
　渡少暤之世
遂賦晉國一鼓鐡以鐵刑鼎　服䖍曰鼓量名也曲禮
　曰獻米者操量鼓取晉國一鼓鐵以鑄之禮記音義
　隠義曰東海樂浪人呼容十二石者為鼓以量米王
　肅曰三十斤謂之鈞鈞四謂之石石四謂之鼓與隠
　義合顧氏云葢用四百八十斤鐵
卅一年傳十二月辛亥朔日有食之是夜也趙簡子夢
　童子臝而轉以歌旦占諸史墨曰吾夢如是今而日
　食何也對曰六年及此月也呉其入郢乎終亦弗克
　入郢必以庚辰日月在辰尾庚午之日日始有謫火
　勝金故弗克　服䖍曰是嵗嵗在析木後六年在大
　梁大梁水宗十一月日在星紀為呉國分楚之先顓
　頊之子老童童子楚象行歌象楚走哭姬姓日日在
　星紀星紀之分姬姓呉也楚衰則呉得志呉世世與
　楚怨楚走去其國故曰呉其入郢呉屬水水數六十
　月水位故曰六年及此月也有適而食故知呉終亦
　不克後六年定四年十一月閏餘十七閏在四月後
　其十一月晦庚辰呉入郢在立冬後復此月也十二
　月辛亥日㑹月於龍尾而食庚午日初有適故曰庚
　辰一曰日月在辰尾尾為亡臣是嵗呉始用子胥之
　謀以代楚故天垂象午火庚金也火當勝金而反有
　適故為不克晉諸侯之霸與楚同盟趙簡子為執政
　之卿逺夷將伐同盟日應之食故夢𤼵簡子　周禮
　占夢職以日月星辰占六夢之吉凶鄭注云日月星
　辰謂日月之行及合辰所在春秋昭三十一年史墨
　云云此以日月星辰占夢者其術則今八㑹其遺象
　也鄭志張逸問占夢注云云不知何術占之前問不
　了(前問載鄭/志今無考)答曰日月在辰尾夏之九月辰在房末
　有尾星建戌厭寅(建戌則辰抂夘/前一次故厭寅)寅與申對辰與戌
　對(對酒/衝也)申近庚(孝經援神契曰斗指申處/暑指庚白露故知申近庚)辰與戌對
　故知庚辰辰下為主人故知為主人(翼奉曰辰為/客時為主人)金
　侵火故不勝雖不勝即復故云弗克日有適氣時九
　月節者以庚午在甲子篇辛亥在甲辰篇也(古五字/書每甲)
　(為一/篇也)中有甲戌甲申甲午成一月也從庚午以下四
　日從甲辰至辛亥八日并之十二日通同四十二日
　如是庚午之日當在八月十九日故言時得九月節
　也言雖不勝即復者以其庚金午火位相連故云雖
　不勝即復也言雖不勝者呉君臣爭官秦救復至不
　能定楚是其不勝不能損呉是明即復也問曰何知
　有此厭對之義乎答曰按堪輿黄帝問天老事云(蓻/文)
　(志堪輿金/匱十四卷)四月陽建於巳破於亥(巳亥為對/月建為破)隂建於
　未破於癸是為陽破隂隂破陽故四月有癸亥為隂
　陽交㑹十月丁巳為隂陽交㑹言未破癸者即是未
　與丑對而近癸也(援神契曰斗指癸小寒指丑大/寒故知丑近癸為未所破也)交
　㑹惟有四月十月也若有變異之時十二月皆有建
　厭對配之義也問曰周之十二月夏之十月　夏體
　正應在析木而云在星紀何答曰據此月中有十一
　月節(析木十月星/紀十一月)故舉言之成長以為誤也　賈公
　彦曰今八會其遺象者按堪輿大㑹有八小㑹亦有
　八賈不疏八㑹者賈葢據鄭志唐時堪輿已亡故不
　詳也案越絶書言太嵗八會淮南天文曰北斗之神
　有雌雄十一月始建於子月從一辰雄左行雌右行
　五月合午謀刑十一月合子謀徳太隂所居辰為厭
　日(雄為建雌為厭厭抂/日前一次謂之隂建)厭日不可以舉百事堪輿徐
　行雄以音知雌故為竒辰數從甲子始子母相求所
　合之處為合十日十二辰周六十日凡八合合於嵗
　前則死亡合於嵗後則無殃即八㑹法也葢六十日
　之中大合八小合八(詳禮/說)
卅二年傳史墨曰不及四十年越其有呉乎越得嵗而
　呉伐之必受其凶　服䖍曰嵗在星紀呉越之分野
　蔡復之嵗嵗在大㑹距此十九年昭十五年有事於
　武宫之嵗龍度天門龍嵗星也天門在戌是嵗越過
　故使今年越得嵗龍東方宿天徳之貴神其所抂之
　國兵必昌向之以兵則凶呉越同次呉先與兵故凶
　也或嵗星在越分中故云得嵗史墨知不及四十年
　越有呉者以其嵗星十二年一周天存亡之數不過
　三紀三者天地人之數故嵗星三周星紀至𤣥枵哀
　二十二年越滅呉至此三十八年
遲速衰序注衰差也　案襄廿九年正義云衰者差也
　九章算術謂差分為衰分是衰與差通故訓衰為差
　士冠禮記云以官爵人徳之殺也注云殺猶衰也亦
　以衰為差
定二年傳閽乞肉焉　子惠子曰諸侯燕禮賓醉而出
　必取所薦脯重君賜也以所執脯賜鐘人于門内霤
　廣君惠也夷射姑私出無脯奪枝敲閽無禮甚矣
三年傳閽以缾水沃廷　韓非子云損水郎門霤下類
　溺者之狀
有兩肅爽馬　子惠子曰當用賈逵注載見正義漢注
　多舊典遺言杜預盡去之而益以臆說正義所載者
　千百之十一而已
四年經許遷于容城　地理志南郡華容縣應邵曰春
　秋許遷于容城是
戰于柏舉　高誘吕覽注云柏舉楚鄙邑京相璠曰柏
　舉漢東地夏有洰水或作舉疑即此也　柏二傳皆
　作伯郭璞穆天子傳注云古伯字多从木
傳社稷不動　劉炫以社稷動為軍行是也杜注非
君以軍行祓社釁鼓　案即周禮大祝所謂設軍社也
夏后氏之璜　高誘曰半圭曰璜夏后氏之珍玉也
封父之繁弱　鄭康成曰封父國名荀卿子曰繁弱鉅
　黍古之良弓也繁亦作蕃古字通上林賦云彎繁弱
　文潁曰蕃弱夏后氏良弓之名
備物典筴釋文云本又作册或作笧　説文云冊符命
　也諸侯進受於王也象其札一長一短中有二編之
　形古文作笧从竹今作䇿从俗
命以伯禽　當用劉炫説伯禽唐誥百篇不載封伯禽
　事别見洛誥唐叔有歸禾故皆不載也(孔子刪書亦/用春秋一書)
　(不再書/之例)
管蔡啟商惎閒王室注惎毒也　棟案惎當訓為教(宣/十)
　(二年注訓/惎為教)言管蔡開商叛周之心而教之棄閒以圖
　王室張衡西京賦云天啟其心人惎之謀與傳意合
　左傳惎字凡四見宣十二年傳楚人惎之當依說文
　作卑哀元年傳少康惎澆當訓為毒(説文云/惎毒也)廿七年
　傳趙襄子惎知伯當訓為忌(小尒疋云/惎忌也)此傳當訓為
　教(小尒疋云/惎教也)杜唯哀元年注得之餘皆非也
無始亂　賈逵曰無為亂始
還塞大隊直轅冥阨　案冥阨九塞之一高誘曰在楚
　史記蘇秦傳云塞鄳阨徐廣曰鄳江夏鄳縣棟謂鄳
　阨即冥阨也墨子非攻篇曰呉闔閭次注林出於冥
　隘之徑(隘即阨傳/亦作隘)戰於柏舉中楚國而朝當子常不
　從司馬之計濟漢轉戰至於柏舉其時呉已出隘而
　西楚事不可為矣
季芈畀我　當用服䖍注
申包胥　服䖍曰楚大夫王孫包胥
封豕長蛇　高誘曰封大也豕蛇喻貪也
虐始於楚　高誘曰虐害也始先也言將以次至秦也
五年傳陽虎將以璵璠斂　高誘曰璵璠君佩玉也昭
　公在外平子行君事入宗廟佩璵璠故用之正義曰
　璵璠是一玉名案説文孔子曰美哉璵璠逺而望之
　奐若也近而視之瑟若也一則理勝一則孚勝明是
　兩王正義非也
改步改玉　周語襄王謂晉文公曰先民有言曰改玉
　改行韋昭曰玉佩玉所以節行步也君臣尊卑遲速
　有節案荀子王霸篇云國者世所以新者也是憚憚
　非變也改王改行也與周語同是玉從古文作王成
　二年齊侯朝于晉將授玉玉本作王故張平子誤以
　為尊晉侯為王乃知古文春秋玉字皆作王也
公山不狃　王符曰公山氏魯公族姬姓
奔楚為堂谿氏　王符曰堂谿谿名抂西平司馬彪郡
　國志云汝南呉房有堂谿亭廣韻引作棠古字通
藍尹亹涉其帑　廣韻引世本云楚大夫涉其帑則亹
　帑為二人然外傳云載其孥則孥非人名未知世本
　何據
六年經仲孫忌　賈逵曰公羊曰仲孫何忌公羊疏云
　賈經無何字案下經云仲孫忌當無何字
傳小惟子　吕覽云小帷子陸氏釋文云本又作帷
八年傳士皆坐列　案坐謂坐作列謂表正行列(司馬/法云)
　(徒以坐固又/云行愼行列)
吾志其目也　鄭康成云志意所擬度也商書曰若射
　之有志
主人焚衝　高誘淮南子注曰衝車大鐡著其轅端馬
　被甲車被兵所以衝於敵城也
或濡馬褐以救之注馬褐馬衣　高誘淮南子注曰褐
　毛布如今之馬衣
捘衛侯之手及捥　說文云捘推也捥唐石經初刻从
　定本後作腕腕俗字也經傳皆作掔郊祀志云海上
　燕齊之間莫不搤掔游俠傳云搤掔而游談師古曰
　掔古手腕字說文曰掔手掔也从手臥聲今傳作捥
　者儀禮士喪禮云設決麗于掔(今作掔/字之誤)鄭康成注云
　古文掔作捥史記樊於期偏祖搤捥索隠曰捥古腕
　字史記多古文今人知者鮮矣(高誘吕覽注云掔/讀如棬椀之椀)
戒都車　案戒讀為駴鄭康成云疾雷擊鼓曰駴易歸
　藏曰君子戒車小人戒徒
林楚怒馬　高誘曰怒讀如强弩之弩方言曰弩猶怒
　也匡謬正俗曰怒字古讀有二音今山東河北人讀
　書但知怒有去聲不言本有二讀曾不尋究失其真
　矣
子言辨舍爵　辨古文徧
陽虎入于讙陽闗以叛　讙應劭引作酄云今泰山鉅
　平縣陽闗亭是也
九年傳兹陽貨所欲傾覆也　韓非子載其語曰陽虎
　有寵於季氏而欲伐季孫貪其家也今君富於季而
　齊大於魯陽貨所以盡詐也
載蔥靈　賈逵云蔥靈衣車也尚書大傳云未命為士
　不得有飛軨鄭康成注云如今窻車也軨與靈古字
　通
趙氏其世有亂乎　此語非實事春秋後事左氏不及
　知故云然案韓非子曰陽貨逐於魯疑於齊走而之
　趙趙簡主迎而相之左右曰虎善竊人國政何故相
　也簡主曰陽貨務取之我務守之遂執術而御之陽
　貨不敢為非以善事簡主興主之强幾至於霸也
吾從子如驂之靳　毛詩小戎云游環脅驅傳云游環
　靳環也沈重曰靳者言無常處游在驂馬背上以驂
　馬外輿貫之以止驂之出猛葢言靳所以輔驂非相
　違也而相從也何仇難之有
龜焦　焦說文引作□云龜□不兆□讀若焦(哀二年/龜□同)
晳幘　傅遜曰晳白晳幘以巾髪卑賤所服此説非也
　古者有冠無幘秦漢以來始有其制此傳幘字説文
　引作䶦云齒相值也故杜訓從之古省或以幘為䶦
衣貍製注製裘也　子惠子曰說苑呉赤市使於智氏
　假道於衞甯文子具紵絺三百製將以送之左傳貍
　製注云裘此云紵絺非裘也乃衣耳裘名為製不見
　經傳疑杜注誤棟案傳曰貍製故注云裘謂貍裘也
　哀廿七年陳成子救鄭及濮雨成子衣製杖戈注云
　製雨衣也杜皆望文為義然以製為裘似有脱文
十年經鄆讙龜隂田　服䖍曰三田汶陽田也龜山名
　隂之田得其田不得其山也
傳步左右皆至　劉熙曰徐行曰步步捕也如有所伺
　捕務安詳也
叔孫氏之甲有物注物識也　周禮閽人職云潛服賊
　器不入宫注云賊器盜賊之任器兵物皆有刻識棟
　案刻識之語出于漢時梁冀傳云刻其毛以為識是
　也
十二年傳登武子之臺　酈元曰曲阜上有季氏宅宅
　有武子臺王肅曰季孫宿所築
十三年傳歸告其父兄　服䖍曰午之諸父兄及邯鄲
　中長老
戍也驕注戍文子之子　世本曰衛獻公生成子當當
　生文子㧞(傳作/發)㧞生朱為公叔氏鄭康成云朱春秋
　作戌
十四年傳使死士　戰國䇿蘇秦曰厚養死士高誘曰
　死士勇戰之士也先鄭司農曰死士欲以死報恩者
　大公六韜曰有貧窮忿怒欲快其志者聚為一卒名
　曰必死之士賈景伯以死士為死罪人非也
哀元年傳如子西之素　案功命日謂之素宣十一年
　令尹蒍艾獵城圻三旬而成不愆于素是也
蔡人男女以辨　辨讀曰班徐廣史記註曰辨音班漢
　書王莽傳辨社諸侯義作班襄廿五年傳云男女以
　班賂晉侯劉炫曰哀元年蔡人男女以辨與此同士
　虞禮曰明日以其班祔鄭康成云古文班或為辨是
　辨為古文班也
敗越于夫椒　賈逵曰夫椒越地杜氏云夫椒呉縣西
　南大湖中椒山司馬貞曰賈説得之杜以為大湖椒
　山非戰所夫椒與椒不得一且夫差以報越為志又
　伐越當抂越地何乃不離呉境近抂大湖中又案越
　語云敗五湖也
大夫種　高誘曰大夫種姓文字㑹楚鄞人
樹徳莫如滋去疾莫如盡　戰國䇿引書曰樹徳莫
　如滋除害莫如盡今在大誓與此異
滅夏后相　汲郡古文曰帝相九年居於斟灌廿六年
　寒浞使其子澆帥師滅斟灌廿八年寒浞使其子澆
　弑帝公羊傳云君死于位曰滅
生少康焉　服䖍曰后緍遺腹子
而邑諸綸　司馬彪郡國志曰梁國虞縣有綸城少康
　邑
以收夏衆撫其官職　服䖍曰因此基業稍收取夏遺
　民餘衆撫修夏之故官憲典
祀夏配天不失舊物　服䖍曰以鯀配天也物職也
注猶言天與不取　漢書蕭何曰書云天與不取反受
　其咎
欲與楚者右　此與絳侯右祖意同懷公意欲從呉故
　使與楚者右
在軍孰食者分而後敢食　案劉向説苑載此事云在
　軍食孰者半而後食故服䖍注云以其半分軍士而
　後自食其餘若簞醪注流也公羊傳曰師喪分焉分
　亦訓平杜訓為徧古訓之亡自杜始
二年傳郢不足以辱社稷　服䖍曰郢自謂己無徳不
　足立以汚辱社稷
八人衰絰偽自衛逆者　服䖍曰衰絰為若從衞來迎
　太子也較杜注為明
上大夫受縣下大夫受郡　周書作雒曰國方千里分
　以百縣縣有四郡郡有四鄙高誘曰周制天子地方
　千里分為百縣縣有四郡郡有四鄙故言上大夫受
　縣下大夫受郡周時縣大郡小秦始皇兼天下初置
　三十六郡以監縣耳
志父　注志父趙簡子之一名也杜意言趙鞅一名志
　父今俗本作改名誤
桐棺三寸不設屬辟　荀卿子曰罪人之𦵏棺椁三寸
　衣衾三領不得飾棺鄭𤣥引此傳作屬椑
樸馬　荀卿子云若馭樸馬楊倞曰未調習之馬
羅無勇麋之　廣韻引作□(八年傳云及潞麋之注云/麋亦束縛疑麇麋字通)
無折骨無面傷　鄭仲師引云無破骨無面夷案外傳
　晉惠公韓之誓曰將止無面夷死此求勝之辭故云
　無面夷
大命不敢請　晉語曰死不敢請韋昭曰言不敢請歸
　之神也
三年傳鬱攸從之　尒疋曰鬱氣也攸所也火氣出之
　所也襄九年傳云奔火所杜注欠分明
命藏象魏曰舊章不可忘也　服䖍曰象闕也法令縣
　之朝謂其書為象魏案象魏六官所縣之象如治政
　教刑之類繪為圖象唐虞所謂畫象是也此說本程
　大昌棟案風俗通云光武中興以來五曹詔書題鄉
　亭璧嵗補正多有闕謬永建中兖州刺史過翔箋撰
　卷别改著版上一勞而久逸漢之五曹猶周之六官
　又漢時教令皆奏可施行尚書掌之故謂之五曹詔
　書亦見應劭傳
拾瀋注瀋汁也　釋名曰宋魯人皆謂汁為瀋高誘引
　作瀋
四年傳諸大夫恐其又遷也承注承音懲葢楚言正義
　曰懲創往年之遷也　棟謂承讀為懲經傳無文詩
　魯頌曰戎狄是應荆荼是懲則莫我敢承毛傳曰承
　止也傳言承者謂諸大夫皆欲止之也
五年傳范氏之臣王生惡張栁朔　墨子所染篇云范
　吉射染於長栁朔王□王□即王孫也古張字省作
　長見楚相孫叔敖碑此古文也
齊燕姬　服䖍曰燕姬齊景公之嫡夫人昭七年燕人
　所歸
諸子鬻姒之子　服䖍曰諸子諸公子鬻姒景公妾淳
　于人所納案諸子内官傳氏遜據管子辨正杜沿服
　氏之譌耳淳于人所納未詳所出
諸大夫恐其為子也言於公曰君之齒長矣未有太子
　若之何　服䖍曰為子為太子也荼少故恐立之言
　君長未有太子一旦不諱當若之何欲齊侯早立長
　也案今本為子作為太子疑後人所增杜無注或杜
　所増也
二三子閒於憂虞則有疾疢亦姑謀樂何憂於無君
　服䖍曰言二三子當國家閒暇無憂虞恐疾疹在其
　間今無疹疾何為不自謀樂何憂無君乎
寘羣公子於萊　服䖍曰寘置萊齊東鄙邑欲使逺齊
萊人歌之曰景公死乎不與埋三軍之事乎不與謀師
　乎師乎何黨之乎　服䖍曰萊人見五公子逺遷鄙
　邑不得與景公𦵏埋之事及國三軍之謀故愍而歌
　師衆也黨所也言公子徒衆何所適也
六年傳楚子使問諸周太史　服䖍曰諸侯皆有太史
　主周所賜典籍故曰周太史一曰是時往問周大史
　棟案楚靈王言齊衞晉魯皆有分而楚獨無有則楚
　不當有周所賜典藉葢自王子朝奉周之典藉以奔
　楚是時當有掌典藉之太史從子朝奔楚楚子在外
　而使問周太史也
三代命祀祭不越望　服䖍曰謂所受王命祀其國中
　山川為望
冀方　高誘淮南子注曰冀九州中謂今四海之内糓
　梁傳曰鄭同姓之國也在乎冀州詳顧炎武日知録
闞止　案吕覽以闞止為宰予高誘曰宰予字子我史
　記亦言宰我與田常作亂皆秦漢人相傳之語未必
　然也
以安孺子如賴　古今人表作晏孺子晏與安古文通
　今文尚書欽眀文塞晏晏今尚書文思安安司馬彪
　曰濟南管縣有賴亭
君大訪於陳子而圖其小　子惠子曰必欲殺孺子而
　先以政授陳子此齊之所以亡也一言喪邦朱毛之
　謂
七年傳執玉帛者萬國今其存者無數十焉　戰國䇿
　顔斶曰大禹之時諸侯萬國及湯之時諸侯三千今
　乃二十四
邾茅夷鴻以束帛椉韋自請救於呉　告請者無庭實
　此云椉韋者賈公彦曰求救非法故有椉韋為庭實
　也
社宫　鄭衆曰社宫中有室屋者
乃背晉而奸宋　賈逵曰以小加大
八年傳所託也則隱　所託也者謂所寄託之國則隱
　者隱本國之惡也杜注不明
魯雖無與立必有與斃　國於天地必有與立魯無與
　立言弱也必有與斃言公賓庚之屬
拘鄫人之漚菅者　鄭康成注考工記引作渥菅釋文
　渥烏豆反與漚同是渥為古文漚也
何故使吾水滋　說文引作兹云黒也釋文云本又作
　兹
景伯負載　鄭𤣥詩箋云載猶戴也謂負戴器物劉光
　伯說是也
栫之以棘　説文曰以柴木壅也从木存聲本又作存
　釋文作薦音在薦反非也
遂殺之　悼公弱安能殺鮑子必陳乞之謀也陳乞所
　畏者鮑高國耳乞既除高國所畏者鮑氏耳故希公
　意并除之而後行簒弑以并齊耳有馬千乘之言亦
　乞所搆
十年傳呉子三日哭于軍門之外　服䖍曰諸侯相臨
　之禮
十一年傳黨氏之溝　黨氏魯大夫猶云子駒之門也
注有子冉求也　正誤曰論語冉求稱冉子有若稱有
　子冉求字有亦稱冉有二者必有一誤春秋權衡曰
　案有子當為子有子有者冉求字也仲尼門人字多
　云字某者不得云有子也傳冩誤之矣
見保者而泣　王肅曰保縣邑小城也案晉語尹鐸曰
　抑為保障乎韋昭曰小城曰保禮記曰遇入保者(後/世)
　(作/堡)
壤地同而有欲於我　吕覽載子胥語曰夫呉之與越
　接土鄰境壤交通屬習俗同言語通我得其地能處
　之得其民能使之越于我亦然故云有欲於我
得志於齊猶獲石田也無所用之　吕覽載子胥語曰
　夫齊之與呉也習俗不同言語不通我得其地不能
　處得其民不得使故謂之石田也
鳥則擇木　服䖍曰鳥喻己木以喻所之國
如是則以丘亦足矣　丘賦作於前故云以丘亦足矣
十二年傳呉人藩衛侯之舍注藩離　案杜注非也藩
　藩盾扶胥之屬名為宿衛實因之也
效夷言　觀此則春秋時已重呉音矣不始于晉也
十三年傳為二隧注隧道也　軍法司空治軍隧道義
　見淮南子
彌庸見姑蔑之旗　墨子旗識篇曰建旗其署令皆明
　知之曰某子旗
十四年經齊陳恒執其君寘于舒州　史記齊世家云
　田常執簡公于俆州司馬貞曰俆字从人說文作䣄
　竝音舒續漢志云薛本國六國時曰徐州戰國䇿齊
　一篇曰楚成王戰勝于徐州高誘曰徐州或作舒州
　是時屬齊棟案徐舒古字通易困之九四曰來徐徐
　子夏傳作荼荼先鄭考工注云荼讀為舒舒徐也荼
　本古舒字是徐與舒同説文䣄讀若塗易釋文云荼
　音圖然則舒亦有塗音歟非也司馬貞得之
傳諸御鞅　世本曰陳桓子産子亹亹産子獻獻産鞅
　司馬貞曰鞅為僕御之官故曰御鞅
子行舍於公宫　服䖍曰止于公官為陳氏作内閒也
成子兄弟四椉如公　服䖍曰成子兄弟八人二人共
　一椉杜氏云成子之兄弟昭子莊簡子齒宣子夷穆
　子安廩丘子意兹芒子盈惠子得凡八人二人共一
　椉司馬貞案世本曰東僖子乞産成子常簡子齒宣
　子其夷穆子安廩丘子尚毉(意與/毉通)兹子芒盈惠子得
　凡七人杜預又取昭子莊以充八人之數案世本昭
　子將來是桓子之子成子之叔父又不名莊强相証
　㑹言四椉有八人耳今按田完世家田常兄弟四人
　如公宫與此事同今此惟稱四椉不言人數知四椉
　謂兄弟四人椉車而入非二人共車也然其昆弟三
　人不見者葢時或不在不同入公官不可强以四椉
　為八人添叔父為兄弟之數服杜殊失之(正義引世/本云僖子)
　(生昭子莊云云豈亦/因杜注而附㑹之歟)
太史子餘　子餘陳氏黨
侍人御之　服䖍曰閹豎以兵御陳氏
何以見魯衛之士　服䖍曰子方將欲奔魯衛也
公文氏攻之　王符曰衛之公族有公文氏
十五年傳寡君是以寒心　高誘戰國䇿注曰寒心懼
　也
二人䝉衣而椉　服䖍曰䝉衣為婦人之服巾䝉其頭
　而共椉也
孔氏之老欒寧問之　服䖍曰家臣稱老問其姓名
遂入適伯姬氏　服䖍曰入孔氏家適伯姬所居
孔伯姬杖戈而先　服䖍曰先至孔悝所
遂刼以登台　服䖍曰於衛台上召衛羣臣
使告季子　子路二十字也季子五十字
召獲駕椉車　服䖍曰駕椉車不駕兵車也言無距父
　之意也
行爵食炙　王充曰車行酒騎行炙案古人皆以車騎
　行酒肉(嘯堂集古録載周叔邦父簠云叔邦父作簠/用征用行用従君王又叔夜鼎云叔夜釁其)
　(饋鼎以征以行用饘用羮/知古人有行爵食炙之事)故西都賦云陳經騎以行
　炰騰酒車而斟酌馬融廣成頌云清醪車湊燔炙騎
　將行爵食炙而行示無懼也正義以為此句顛倒辭
　氣不允葢未通於古
奉衛侯輒來奔　服䖍曰召獲奉衛侯
弗及不踐其難　賈逵曰言家臣憂不及國不得踐履
　其難鄭衆曰是時輒已出不及事不當踐其難子羔
　言不及以為季路欲死難也
無入為也　服䖍曰言輒已出無為復入
必或繼之　王肅曰必有繼續其後攻大子
十六年傳旻天不淑不憖遺一老俾屏余一人以在位
　　應邵曰憖且詞也言旻天不善於魯不且遺一老
　使羣蔽我一人也鄭𤣥所引與此同今不淑作不弔
　憖作憗王肅曰屏輔也
㷀㷀余在疚　鄭康成許叔重引此傳皆作嬛嬛
嗚呼哀哉尼父　鄭𤣥曰尼父因目字以為之諡孔氏
　駁之案字諡見糓梁非康成臆說以字為諡左傳有
　眀文孔氏之駁未為得也
使貳車反祏於西圃　魯語曰天子有虎賁習武訓也
　諸侯有旅賁禦災害也大夫有貳車備承事也士有
　陪椉告奔走也許叔重五經異義曰或曰卿大夫有
　主不答曰卿大夫非有土之君不得祫享昭穆故無
　主古春秋左氏傳曰衞孔悝反祏於西圃祏石主也
　言大夫以石為主謹案大夫以石為主禮無明文大
　夫士無昭穆不得有主今山陽民俗有石主𤣥之聞
　也(以上鄭/氏駁)少牢饋食大夫祭禮也束帛依神特牲饋
　食士祭禮也結茅為菆主者神象也孝子既𦵏心無
　所依以虞而立主以事之唯天子諸侯有主卿大夫
　無主尊卑之差也卿大夫無主者依神以几筵故少
　牢之祭但有尸無主三王之代小祥以前主用桑者
　始死尚質故不相變既練易之遂藏於廟以為祭主
　孔悝祐主者祭其所出之君為之主耳(以上皆鄭氏/説鄭志張逸)
　(問許氏異義駁衞孔悝之反祏有主者何謂也答云/禮大夫無主而孔獨有者或時末代之君賜之使祀)
　(其所出之君者諸侯不祀天而魯郊諸侯/不祖天子而鄭祖厲王皆時君之賜也)正義曰以
　為孔氏姞姓仕於衛已歴多世不知本出何國安得
　有所出公之主知是僭為之此說非也管子山至篇
　曰君人之主弟兄三世則昭穆同祖十世則為祏三
　世則同祀所出之公故不立主十世為祏所以别于
　宗也案世本莊叔達至孔悝凡七世上歴三世當在
　春秋之前至孔叔時合為祏主春秋以來兼國多矣
　未必皆書于經何得以所出之公無考而遂謂之僭
　耶鄭氏之言不為無本若以舊章放失追議先儒恐
　違闕疑之義(昭十九年傳云懼隊宗主服䖍/云祏主藏于宗廟故曰宗主)
市南有熊宜僚　高誘曰熊宜僚勇士居楚市南
請以戰備獻　子惠子曰戰備猶家備備甲兵也
齊管修　風俗通曰管修自齊適楚為隂大夫
高府　淮南子曰闔閭伐楚五戰入郢燒高府之粟葢
　宫中府名
圉公陽　史記曰惠王從者屈固
其徒微之　説文曰微隱行也
十七年傳戎州　司馬貞曰陳留濟陽縣東南有戎城
　濟陽與衛相近故莊公登台望見戎州又隠七年云
　戎伐凡伯于楚邱是戎近衛
酁般　説文曰酁宋地也讀若讒疑殷采邑
十八年傳宋殺皇瑗　汲郡古文曰敬王四十三年宋
　殺其大夫皇瑗于丹水之上丹水雍不流
廿年傳呉公子慶忌　高誘曰慶忌呉王僚之子又淮
　南子注云呉王僚之弟子
史黯　高誘曰史黯史墨也
廿一年傳使我高蹈　吕覽曰子胥高蹶高誘曰蹶蹈
　也傳曰魯人之高使我高蹈瞋怒兒(高與皋通/見釋名)
廿二年傳甬東　賈逵曰甬東越東鄙甬江東也
廿三年傳其可以稱旌繁乎　繁説文引作緐云馬髦
　飾也
廿五年傳褚師聲子韈而登席注古者見君解韤　東
　昌彭氏軏以為古無見君解韤之禮棟案燕禮云賓
　反入及卿大夫皆說屨升就席鄭志云凡燕坐必説
　屨屨不在堂也蕭山毛氏甡以為脱屨非解韤也棟
　又案少儀云凡祭於室中堂上無跣燕則有之鄭志
　云祭不跣者主敬也燕則有跣為歡也毛甡曰燕飲
　君但脱屨而臣必解韤記曰燕則有跣跣者解韤也
　　閻百詩曰陳氏禮書謂漢魏以後朝祭皆跣韤又
　謂梁天監問尚書奏議案禮跣韤事由燕坐今極恭
　之所莫不皆跣清廟崇嚴既絶常禮凡有履行者應
　皆跣韤葢是時有不跣韤者故議者及之杜氏謂見
　君解韤見君字不確須易為古者燕飲解韤耳　棟
　又案宣二年左傳云晉侯飲趙盾酒其右提彌明趨
　登曰臣侍君宴過三爵非禮也遂扶而下服䖍本作
　遂跣以下注云趙盾徒跣而下走此本書燕飲解韤
　之明文也左傳古本盡為杜預所改故學者毎有疑
　義莫能詳焉
君將㱿之　説文引作嗀云歐兒从口㱿聲玉篇同案
　釋文作嗀與説文合與石經異釋文是也
君何所不逞欲　説文引云何所不逞云楚人謂疾行
　為逞
廿六年傳后庸　唐石經作舌庸廿七年傳同(呉語亦/作舌庸)
掘褚師定子之墓　掘玉篇引作搰云掘也釋文云本
　或作搰(戰國䇿禽滑厘古/今人表作禽屈厘)
公遊于空澤　酈元曰獲水東南逕空桐澤北澤在虞
　城東南左傳公遊于空澤即此然則空澤者空桐之
　澤也
今君無疾而死　汲冢古文瑣語曰初刑史子臣謂宋
　景公曰從今以徃五祀日臣死後五年五月丁亥呉
　亡後五祀八月辛巳君薨刑史子臣至死日朝見景
　公夕而死後呉亡景公懼思刑史子臣之言將死日
　乃逃於𤓰圃遂死焉求得已蠱矣
使祝為載書　周禮詛祝作盟詛之載辭
廿七年傳設椉車兩馬　服䖍曰一曰兩飾
及留舒　鄭康成引作栁舒孔氏曰留栁不同葢所據
　書異棟案裴松之三國志注云古劉留聊栁同用卯
　字以从聲故也(律厯志云/留孰於夘)
吾乃今知所以亡　子惠子曰恨其語不審
　　惠定宇先生左傳補註六卷向在京師假閲未及
　　録乾隆壬辰冬厯城周書昌寄副至羊城乃戴東
　　原先生手挍本予覆挍其半將歸潮陽以付順徳
　　胡先生常刻之明年癸巳三月胡生書至云刻未
　　竣而病久之始知其是月已死其冬予再至羊城
　　屬順徳張君錦芳蕆其事而胡生不及見矣胡能
　　詩古文精六書予辛夘分挍鄉試所得士㑹試報
　　罷與東原同舟行月餘慕其學歸益鑽研經義豁
　　然有心得而天弗假以年惜哉甲午二月益都李
　　文薻記
　
　
　
　
　
　
　
　
　
　
　
　
　春秋左傳補註卷六
