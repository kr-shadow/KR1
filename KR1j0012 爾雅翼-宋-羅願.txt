#+TITLE: 爾雅翼-宋-羅願
#+DATE: 2016-06-11 12:20:45
#+SOURCE: github.com/kanripo/KR1j0012 master b3dd30ff                
　　欽定四庫全書　　　　經部十

　　爾雅翼目録　　　　　小學類一(訓詁之屬)

　　卷一　　　　釋草

　　黍　　　稷　　　稻　　　粱

　　麥　　　麰　　　麻　　　菽

　　秬　　　秠　　　苽

　　卷二

　　蘭　　　蕙　　　蕳　　　薰草

　　江離　　杜若　　茝　　　杜衡

　　蘼蕪　　卷施　　菉　　　竹

　　女蘿　　兎絲

　　卷三

　　芍藥　　芝　　　菊　　　荃

　　芸　　　龍　　　萱　　　薜荔

　　款冬　　卷耳　　芣苢　　陵苕

　　射干　　木堇　　燕支

　　卷四

　　藍　　　葴　　　巵　　　　茈草

　　茹藘　　艾　　　薺　　　蕨

　　薇　　　葵　　　蔞　　　蘩

　　蒿　　　蔚　　　蕭

　　卷五

　　韭　　　葱　　　䪥　　　蒮

　　茖　　　葝　　　葫　　　蒚

　　􁖝　　　莪　　　萍　　　藻

　　荇　　　茒　　　芹

　　卷六

　　蘋　　　芡　　　䔖　　　􁓌

　　蘧蔬　　鳬茨　　藷藇　　芋

　　蒻　　　薑　　　葑　　　葖

　　堇　　　藜　　　藋

　　卷七

　　蘦　　　芐　　　菋　　　參

　　薚　　　蓍　　　茨　　　烏喙

　　門冬　　顛棘　　蘘荷　　活莌

　　蓼　　　蘇　　　荏　　　芥

　　卷八

　　芙蕖　　鬱　　　𤓰　　　瓠

　　匏　　　枲　　　葛　　　雞齊

　　蓷　　　榮　　　菺　　　荍

　　牛蘄　　苜蓿　　臺　　　莎

　　稗　　　稂　　　莠

　　卷九　　　　釋木

　　檜　　　樅　　　榛　　　楛

　　檿　　　檉　　　桐　　　棘

　　椇　　　梧　　　梓　　　棟

　　榖　　　六駮　　并閭

　　卷十

　　梅　　　杏　　　桃　　　李

　　櫻桃　　棗　　　栗　　　樝

　　棃　　　橘　　　柚　　　橙

　　柿　　　梬　　　柀

　　卷十一

　　楙　　　椒　　　榝　　　欓

　　槐　　　柟　　　楚　　　楓

　　樞　　　栘

　　卷十二

　　柞　　　櫟　　　豫章　　櫧

　　檆　　　木蘭　　樺　　　茶

　　椐　　　棎　　　楊梅　　石榴

　　漆　　　桂　　　盧橘　　離支

　　仁頻　　椰　　　竹　　　箭

　　卷十三　　　釋鳥

　　鵬　　　鳳　　　鸞　　　孔雀

　　鶴　　　雞　　　雉　　　鷩

　　烏　　　鵲

　　卷十四

　　鳲鳩　　隹鳩　　雎鳩　　鷑鳩

　　鶌鳩　　鸜鵒　　反舌　　倉庚

　　斵木　　子雟　　鵙　　　鴇

　　鸚鵡

　　卷十五

　　燕　　　雀　　　鶉　　　鷸

　　鷽　　　鳽　　　鸛　　　鴗

　　鶂　　　比翼

　　卷十六

　　鷹　　　隼　　　鵰　　　鶡

　　梟　　　鵩　　　鴆　　　服翼

　　蟁母　　戴鵀

　　卷十七

　　鳬　　　鷖　　　鶩　　　鵞

　　鴈　　　鷀　　　鵜　　　鶖

　　鶬　　　鷺　　　鷫鷞　　鴛鴦

　　屬玉　　昆雞　　鶺鴒

　　卷十八　　　釋獸

　　麟　　　狻麑　　騶虞　　廌

　　夔　　　貘　　　騊駼　　六駮

　　馼　　　犀　　　兕　　　象

　　卷十九

　　虎　　　虪　　　甝　　　豹

　　貔　　　貙　　　䝢　　　熊

　　羆　　　豺　　　狼　　　豻

　　類　　　猩猩　　狒狒　　猛氏

　　角端　　挑拔

　　卷二十

　　鹿　　　麋　　　麕　　　麈

　　􁊔　　　麝　　　麢　　　猴

　　猨　　　玃　　　􁖚　　　蜼

　　卷二十一

　　犛　　　羱　　　豪　　　獺

　　鯪鯉　　兎　　　貂　　　蟨

　　彚　　　貓　　　貍　　　狐

　　貉　　　窮奇　　檮杌　　饕餮

　　卷二十二

　　牛　　　騋　　　駵　　　騵

　　騧　　　馵　　　駥　　　魚

　　驢　　　驘　　　駃騠　　閭

　　駞

　　卷二十三

　　羜　　　羒　　　牂　　　羭

　　羖　　　羍　　　􁇤　　　豝

　　豵　　　鼠　　　鼷　　　鼯

　　鼵　　　鼢

　　卷二十四　　釋蟲

　　蠶　　　􁒸　　　蟓　　　蜀

　　蝤蠐　　尺蠖　　蛅蟖　　蟫

　　蚰蜒　　蚓

　　卷二十五

　　莎雞　　蜉蝣　　蟋蟀　　螳蜋

　　蜱蛸　　青蛉　　蜣蜋　　蜘蛛

　　蠨蛸　　胡蝶

　　卷二十六

　　蠭　　　蜜蠭　　蜾臝　　蠆

　　蚊　　　蝱　　　蚤　　　蝨

　　螻　　　蝍蛆

　　卷二十七

　　螢　　　蜩　　　螘　　　螱

　　螓　　　青蠅　　蒼蠅　　蜚

　　螟　　　蟘

　　卷二十八　　釋魚

　　龍　　　鯉　　　鱣　　　鮪

　　魴　　　鱮　　　鮒　　　鱒

　　鱧　　　鰷　　　鯊

　　卷二十九

　　鱖　　　䲅　　　鯼　　　鮆

　　鮧　　　鱓　　　鰌　　　鱖鯞

　　比目　　王餘　　烏鰂

　　卷三十

　　鯨　　　鯢　　　鰐　　　鰩

　　鮫　　　蝦　　　䖳　　　蜮

　　蜎　　　蛭　　　科斗　　蝸牛

　　蟾蠩

　　卷三十一

　　龜　　　攝龜　　鼈　　　能

　　黿　　　鼇　　　鼉　　　蟹

　　鱟　　　螺　　　貝　　　蜃

　　蛣

　　卷三十二

　　蛇　　　蝮　　　枳首蛇　螣蛇

　　巴蛇　　蜥蜴　　蝘蜓

　　(臣)等謹案爾雅翼三十二卷宋羅願撰元洪
焱祖音釋願字端良歙縣人孝宗時為鄂州
守焱祖字潛夫亦歙縣人官休寜縣尹是書
卷端有願自序及王應麟序後有方回及焱
祖跋語應麟序謂以淳熙庚午刻之郡齋而
其所為玉海藝文志内乃失載葢偶踈也焱
祖後跋稱釋草八卷凡一百二十名釋木四
卷凡六十名釋鳥五卷凡五十八名釋獸六
卷凡七十四名釋蟲四卷凡四十名釋魚五
卷凡五十五名今按之全書名數皆合惟謂
獸七十四名今書乃有八十五疑原跋字畫
有誤或後人有所附益非復焱祖舊本矣其
書考據精博在陸佃埤雅之上應麟序稱其
即物精思體用相涵本末靡遺非溢美也乾
隆四十三年九月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀










　　爾雅翼

　　羅願自序

　　惟宋十一世淳熈改元(孝宗朝甲午歲)羅子次爾雅翼(羅子願字端良
徽州歙縣人爾雅十九篇郭璞釋曰爾近也雅正也言可近而取正也翼謂編次此書所以羽翼爾雅並行於
世也)定著五萬餘言(論語曰詩三百一言以蔽之曰思無邪左傳趙簡子稱子大叔遺我以九
言此以一句為一言漢東方朔誦二十二萬言此以一字為一言今云五萬餘言者以字計也)乃論古
初造化始耑(耑俗作端説文物初生之體也上象生形下象根)萬彚芒忽並生
其間(芒音荒忽本作芴有無也莊子亂體有無也莊子芒乎芴乎萬物職職皆從無為出)民生如
標枝鹿豕為羣(標上聲一音杓又去聲言木抄之枝無心在上也枝一作校音效莊子天地篇)
自以為一物不自貴珍有聖人者立桀出其倫使同類
相收異類區分正名百物毛羽介鱗(周官大司徒之職辨其山林川澤丘
陵墳衍原隰之名物毛物貂狐貒貉之屬羽物翟雉之屬介物龜鼈之屬鱗物魚龍之屬貒它丸切又它畔切)
圜首方趾自別為民(大戴禮曽子天圓篇曰天之所生上首地之所生下首注人首圓足
方因繫之天地)乃佃乃漁乃栞乃焚(易繫注陸佃以羅鳥獸水漁以罔魚鼈栞通作刋書
隨山刋木孟子益烈山澤而焚之)選百羞百榖以為常珍(周官内饔選百羞醬物珍
物以俟饋羞出於牲及禽獸以備滋味　揚泉物理論曰梁者黍稷之緫名稻者溉種之緫名菽者衆豆之緫
名三榖各二十種為六十蔬果之實助榖各二十凡為百榖)味其辛毒俾相君臣(淮南
子云神農嘗百草之滋味一日而七十毒　程子曰若小毒亦不當嘗若大毒一嘗而死矣安得生其所以得
知者自然視色嗅味知得是甚氣作此藥使可攻此病古者因藥物之性分為君臣佐使以相攝故其合和
有一君二臣三佐五使或一君三臣九佐使沈括曰君為藥雖衆主病者在一物其他則節級相為用)靈
智以為畜猛虣服循(畜音嗅禮運四靈以為畜故飲食有由也麟鳳龜龍謂之四靈虣音
暴周禮服不氏掌養猛獸而阜蕃教擾之注教習使之馴服)異物著之鼎別姦與神
遂超萬物莫之與鄰號名三才與天地均裁制萬品皆
由於人(左傳昔夏之方有徳也逺方圖物貢金九牧鑄鼎象物百物而為之備使民知神姦故民入山
林川澤不逢不若)物患既去其利畢陳(患去如周公驅虎豹犀象而逺之利陳如虎豹
之皮為侯與為裘犀兕為甲象以飾輅而為笏)智者用其實因既其文有所著
作假之而論故詩首闗雎春秋感麟易八卦始畫仰天
俯地窮鳥獸之文書契因之是生典墳禮觀象作服贄
死生之物以明卑尊龡竹聴鳳為樂本原(漢志黄帝使伶倫制十二
筩聴鳳鳴其雄鳴為六雌鳴亦六比黄鍾之宫而皆可以生之是為律本)魯論貴多識譏五
榖不分聖有所不語亦有所常言(子不語怪力亂神雅言詩書執禮此結上
文意謂異物神姦固聖所不語易書詩春秋禮樂皆假物而論則聖所常言也)至王㑹紀逺物
則多異聞(周書王㑹解篇所記雜物奇獸皆四夷逺國各齎土地異物以為貢贄篇名王㑹者王城
既成大㑹諸侯及四夷也唐太宗時逺方諸國來朝者甚衆服裝詭異顔師古請圖以示後作王㑹圖　自王
㑹以下不敢上紊聖經故於過脉處下一至字先生作文不茍如此)離騷志潔唯掇其芳
芬(王逸章句曰行清潔者佩芳徳屈平以清潔一介自處故楚辭取象於草木之芳潔者無所不備)不
若爾雅博洽雅馴起於漢世學者自為顓門欲輔成詩
道廣摭旁穿萬物異名始著于篇先師説之義多不鮮
由古學廢絶説者無所旁縁(郭璞序曰若乃可以博物不惑多識於鳥獸草木之
名者莫近於爾雅爾雅盖興於中古隆於漢世雖注者十餘然猶未詳備　愚按爾雅之作經傳莫言其人及
時世郭氏以為興於中古者經典通謂伏羲為上古文王為中古孔子為下古中古盖指周公時言邢昺疏有
曰釋詁一篇盖周公所作釋訓以下或言仲尼所増子夏所足其説皆不足信故羅公斷定以為起於漢世專
門之學為輔成詩道而作也郭氏雖曰興於中古然亦云盖以疑之　朱文公曰爾雅是取傳注以作後亽却
以爾雅證傳注趙岐説孟子爾雅皆置博士在漢書亦無可攷)風土不同各据所偏(夾漈
鄭氏曰物之難明者為名之難明也名之難明者謂五方之名既已不同而古今之言亦自差別)江南
之産踰北而遷(考工記云橘踰淮而北則為枳鸜鵒不踰濟貉踰汶則死此地氣然也汶毛氏
音岷陸徳明音問誤)至其語音亦不相㳂(楚語虎為於菟蠻名魚為娵隅東漢書註零陵
南康人呼蜼音餘建平人呼蜼音贈遺之遺又音余救反皆土俗輕重不同)鄭人命死鼠儗
於璵璠(璵音餘璠音煩按類要載尹文子曰鄭人謂玉未琢者為璞周人謂鼠未腊者為璞周人謂鄭
賈人曰欲買璞乎鄭賈曰欲之出璞示之乃䑕也因謝不取)六書之相假鱓則為鱣
(漢書楊震傳冠雀銜三鱣魚注冠音貫即鸛雀也鱣音善韓子云鱣似蛇臣賢案續漢及謝承書鱣字皆作鱓
然則鱣鱓古字通也鱓魚長者不過三尺黄地黒文故都講云蛇鱓卿大夫之服象也郭璞云鱣魚長二三丈
音知然反安有鸛雀能勝二三丈乎此為鱣音善明矣)物亦固有難識不可汎觀
惡莠亂苗豫章須七年(𫐠異記曰豫章生七年而後與衆木異)非好古博
雅身履藪澤孰能究宣野人能別之不能見於傳(鄭氏曰儒
生家多不識田野之物農圃人又不達詩書之㫖二者無由參合遂使鳥獸草木之學不傳)至謂鴞
女匠魚罟為荃(詩鴟鴞郭云鴟類陸璣疏云似黄雀而小其喙尖如錐取茅秀為窠以麻紩之
如刺襪然縣著樹枝或曰巧婦或曰女匠陸説盖誤周易王弼明象曰得魚忘荃廣韻筌者魚笱也从竹莊
子作荃注香草可以餌魚愚按罟字疑當作笱)六駁以為馬不可駕牽(秦風隰有六駁
六駁本名其皮青白駁犖逺而望之似六駁之獸因以為名其木則梓榆也毛直以為獸之六駁則與苞櫟棣
檖不相類故陸不從)謂芍藥無香説芳草者初不識蕙與蘭(鄭詩贈之
以勺藥毛萇云香草陸璣云無香氣盖醫方但用其根陸不識其華故云無香蕙蘭説見翼中)羅子疾
之乃探其原因爾雅為資略其訓詁山川星辰(爾雅有釋詁釋
訓釋山釋水釋天畧謂闕而不述)研究動植不為因循(周官大司徒之職以土㑹之灋
辨五地之物生生音性動物謂毛鱗羽介臝植物謂皁膏覈莢叢注云天覆地載地有五等所生無過動植及民
耳)觀實於秋玩華於春俯瞰淵魚仰察鳥雲(列子注察見深淵之
魚淮南子鳥飛於雲又大戴禮烏魚皆卵魚遊於水鳥飛于雲)山川皐壤遇物而欣(莊子
外物篇曰山林與皐壤與使我欣欣然而樂與注山林皐壤未善於我而我樂之此為無故而樂也與音余)有
不解者謀及芻薪農圃以為師釣弋則親用相參伍必
得其真(農圃釣弋四字本論語易參伍以變荀子曰窺敵制變欲伍以參趙廣漢傳參伍其賈以類相
凖盖紀數之法以三數之則遇五而齊以五數之則遇三而會參伍者前後多寡更相反覆以不齊而要其齊)
此書之成為雅羽翰其涵如海其負如山(韓文海涵地負)其稱
物小義炳而寬(易繫曰其稱名也小其取類也大注所稱物名多細小若見豕負塗之屬雖是
小物而喻大事是所取義類而廣大也)不强所不知義無不安宇中所有
目擊而存(莊子目擊而道存擊動也郭云日裁往意已達)指毛命獸見末知根
(古之命獸皆以其毛色命之如馬驪白襍毛曰駂黄白襍毛曰駓隂白襍毛曰駰凡此皆指毛以命之也　草
木之根未易察識觀於柯葉可以知之如葉大有毛為白术葉細小為赤术松葉栢身為樅柏葉松身為檜凡
此皆見末以知根也)可用閎覽虞悦性情玩化無窮以觀我生率
是佐時人主以裁成通之于六籍疑義以明千世之下
與雅並行後有子雲君山之儔乃知其精(揚雄作大𤣥法言時人皆
忽之惟桓譚以為絶倫君山譚字也韓文後有楊子雲必好之矣)雅道復顯功亦宏矣
(郭序爾雅云豹䑕既辨其業亦顯此云復顯者言其書行於千世之下當與爾雅同功而復顯也)
王應麟後序

　　右爾雅翼三十有二卷歙羅公願端良譔惟大學始教
格物致知萬物備於我廣大精㣲一草木皆有理可以
類推(程子曰一草木亦皆有理不可不察但於一事上窮盡其它可以類推)卓爾先覺即
物精思體用相涵本末靡遺(先覺指下文周程邵朱四先生)水華庭草
玩生意以自怡(周子有愛蓮説程氏遺書明道先生曰周茂叔牕前草不除去問之云與自家
意思一般朱子贊云庭草交翠)雞雛觀仁乾坤具梅枝(程子曰觀雞雛可以觀仁朱子
曰凡物皆可觀此偶見雞雛而言耳小小之物生理悉具又曰初與嫩底便是盖當時飲啄自如未有爭鬭侵
陵之患便是仁也　二程語録早梅冬至以前發方一陽未生然則發生何也其榮其枯此萬物一箇隂陽升
降大節然逐枝自有一箇榮枯分限不齊此各有一乾坤也)鉅而苞萬彚乎觀物纖
而析衆芳乎楚辭(邵康節皇極經世書十二卷觀物篇六卷　朱子作楚辭集註辨證)約
不膚陋博不支離蓄徳致用一原同歸彼謏聞者誤荔
挺杜若不識蟹蜝(顔氏家訓載月令云荔挺出鄭𤣥注馬薤也説文荔似蒲而小根可為刷
廣雅云馬薤荔也髙誘注吕氏春秋云荔草挺出也然則月令著荔挺為草名誤矣江陵嘗有一僧面形上廣
下狹劉縚呼為荔挺法師縚親講禮名儒尚誤如此小説舊聞宋謝朓詩云芳洲采杜若貞觀中醫局求杜
若度支郎乃下坊州令貢州司判報云不出杜若應由謝朓詩誤也太宗聞之大笑判司改雍州司法度支郎
免官　彭蜝似蟹而小蔡謨初渡江見之曰蟹有八足加以二螯既食方知非謝尚曰卿讀爾雅不熟幾為勸
學死)騶牙重常徒語恠而麃鳻售欺(史記建章宫後閣重櫟中有物出焉其狀
似麋以聞武帝詔東方朔視之朔曰所謂騶牙者也逺方當來歸義而騶牙先見其齒前後若一齊等無牙故
謂之騶牙其後一歲匈奴渾邪王果來降索隱曰此朔以意自立名而偶中也以有九牙齊等故謂之騶牙猶
騶䛴然也　王充論衡第十三卷别通篇第三十八禹益並治洪水禹主治水益主記異物海外山表無逺不
至以所聞見作山海經董仲舒覩重常之鳥劉子政曉貳負之尸皆見山海經故能立二事之説使禹益行地
不逺不能作山海經董劉不讀山海經不能定二疑愚按今山海經無有鳥名重常者惟劉子政貳負事見注
中或者漢時山海經本未至脱簡董仲舒見其全王充時亦未泯而今已亡此簡也然騶牙重常二事可謂恠
矣　麃顔師古曰鹿属形似麞牛尾一角音蒲交反郊祀志漢武帝郊雍得一角獸若麃然謂之麟史記封禪
書曰獲一角獸盖麟云盖疑辭也　鳻本作鶡漢書注音芬鳻鶡字通用鶡雀大而色青出羌中俗謂鶡鷄宋
景文音介以為□雀黄霸傳鶡雀飛集丞相府霸以為神爵議欲以聞張敞奏霸挾詐偽以奸名譽霸甚慙售
欺謂妄以麃為麟以鶡為神爵也)矧編絶簡脱之餘舄虎魚豕栁卯荄
兹(舄古鵲字陸佃云舄通為舄履之舄古人居欲如燕行不欲如鵲故借為鵲字所以為行戒也殷氏子抄
曰舄九寫而為烏虎三寫而為帝言書之轉易如此佩觽集曰帝成虎魚成魯三豕當為己亥皆字誤也　吴
志虞翻傳注古大篆卯讀當為栁古栁卯同字宋景文筆記亦謂卯本栁字後借為辰卯之卯沈存中筆談劉
字從丣音酉從金如桺駵畱皆從丣非卯字也詩言采其茆音卯徐音栁毛氏曰茆本作􁉲從寅夘之卯案其
字從草從申丣之丣音酉音義與栁同乃􁉲也非鳬葵之茆諸儒音釋互用誤矣愚按韻書卯為春門酉為秋
門丣乃一卯閉門象也　漢書蜀人趙賓好小數書以為箕子明夷箕子者萬物方荄兹也)至於菉
緑桋荑(毛公解衛詩分緑竹為二物曰緑王芻也竹萹竹也郭云今呼鴟脚莎即菉蓐豆萹竹似小藜
赤節好生道旁可食陸璣草木疏則以為草之莖葉似竹而青合緑與竹為一草洪容齋隨筆謂漢書下淇園
之竹以為楗衛詩又有籊籊竹竿以釣于淇之句所謂緑竹豈不明甚若鴟脚莎菉豆安得云猗猗青青哉此
則直以緑為色竹為今笋生之竹朱子詩傳亦然　詩隰有把桋注桋赤梀也本亦作荑音夷愚按脂韻有桋
荑二字注桋木名莁荑藥名並音夷又齊韻亦有桋荑二字注桋女桑也荑初生草也詩手如柔荑自牧歸荑
易枯楊生稊是也並音題此二字字同而音義不同如此梀山革切玉篇云赤梀木也)薠蘋薺茨
(詩采蘋項氏曰白蘋水生似萍青蘋陸生似莎相如賦薜莎青薠毛氏謂青薠似蘋而大屈原九歌登白薠兮
騁望朱文公注薠音煩一作蘋非是薠草秋生今南方湖澤皆有之似莎而大鴈所食也愚按九歌中四句上
言登白薠兮騁望下言鳥何萃兮蘋中一薠一蘋本不相亂而注或亂之非也　詩牆有茨説文作有薺薺茨
古通用嚴氏曰詩有二茨如茨如梁福禄如茨為盖屋之茨牆有茨楚茨皆蒺藜也)苹蓱萊棗(詩鹿
鳴食野之苹毛云苹蓱也孔疏云蓱是水中草非鹿所食愚按爾雅苹有二種一云苹蓱其大者蘋此水生之
苹也一云苹藾蕭今藾蒿也此陸生之苹即鹿所食埤雅亦以鹿食之苹為水中之蓱盖承毛氏之誤　東漢
馮衍遺田邑書曰外無桃萊之利李賢注云案謝息得桃邑萊山萊字似棗文又連桃後李者以桃棗易明桃
萊難悟輒改萊為棗衍集文作萊或故作棗展轉乖僻為謬矣愚按謝息為孟孫守郕邑季孫與之桃辭以無
山與之萊柞事見昭七年)熊能螭离(韓文羽窟無底幽黄能集注能有兩音奴來切者三足鼈也奴
登切者熊属足似鹿者也堯殛鯀于羽山其神化為黄能以入于羽淵國語作黄能音賢能之能東海人祭禹
廟不用熊白及鼈為饌疑鯀化為二物則兩音亦可通用　螭音摛离音醨漢書相如上林賦蛟龍赤螭文頴
曰龍子為螭張揖曰赤螭雌龍也如淳曰螭山神也獸形師古曰許慎云离山神也字則單作螭形若龍字乃
從虫此作螭別是一物既非山神又非雌龍龍子三家之説皆失之虫音許尾反)鵠鶴鷻鶉襍
糝而紛披(陳涉世家燕雀安知鴻鵠之志史記音義云鴻鵠音紅鶴鴻鵠一聳千里自是一鳥名鸞
鳳之屬非鴻鴈與黄鵠也漢書司馬相如子虚賦弋白鵠連駕鵞雙鶬下𤣥鶴加師古注鵠水鳥也其鳴聲鵠
鵠鵠音胡沃反𤣥鶴黒鶴也鶴壽滿二百六十歲則色絶黑愚按鴻鵠音紅鶴則鵠鶴疑為一物賦四句既言
鶴又言鵠自為二物然莊子鵠不日浴而白陸徳明音義直云鵠又作鶴並胡洛切則是一物陸佃埤雅有鶴
又有鵠今翼中謂鵠即鶴音之轉鶴之外無所謂鵠詩小雅四月匪鶉匪鳶鶉徒丸切毛氏曰鶉鵰也説文
作鷻鄘國風鶉之奔奔音純䳺鶉鳥此二字字同音異兩物也)諼藼導䆃夆蜂嚶鸎訓
義之參差(詩焉得諼草言樹之背諼忘也説文從艸憲又作萱作蕿俱以况袁為飜傅㑹程泰之又
謂古詩字本作蕿自唐明皇改古文代以今字乃訛蕿為諼耳　導亦作䆃顔氏家訓曰相如封禪書䆃一莖
六穗於庖犧雙觡共抵之獸此導訓擇光武勅郡國異味不得有所獻詔云非徒有豫養導擇之勞是也而説
文云䆃是禾名引封禪書為證無妨自當有禾名䆃非相如所用也禾一莖六穗於庖豈成文乎縱使相如鄙
拙强為此語則下句當云麟雙觡共抵之獸不得云犧也觡音格　周頌小毖莫予荓蜂毛傳云荓蜂􁄛曳也
從旁牽挽使離正道茾甹夆蜂音義同愚按文公詩傳茾使也蜂小物而有毒者也蜂為蜂蝶之蜂則與下文
辛螫義協毛説非也􁄛尺制反曳以制反　詩伐木丁丁鳥鳴嚶嚶注兩鳥聲正文與注皆未嘗及黄鳥自禽
經稱鸎鳴嚶嚶白樂天作六帖類入鶯門中又作詩每用之於是詩人例用遷鶯求友事雖宋之碩儒如舒王
山谷亦所不免要皆承襲唐人之誤東皐襍録緗素襍記辨之甚詳)芑有菜草粟之別(詩有
三芑薄言采芑菜名豐水有芑草名維穈維芑白梁粟)把有梓栁檵之殊名之相
混(詩有三把將仲子母折我樹把栁属也南山有臺有把湛露在彼把棘山木也即梓把也宫室之良材枤
杜北山言采其把四月隰有把桋四牡集于苞把枸檵也即今枸把檵音計)獸則蛭蜩蝦蛤
(上林賦蛭蜩蠷蝚漢書注如淳曰蛭音質張揖曰蛭蟣也蜩蟬也師古曰方言獸属而引蛭蟣水蟲又及蜩蟬
乖於事類如説非也文選注引山海經曰不咸之山飛蛭四翼飛蛭音翡窒不咸乃肅慎氏之國有此獸郭璞
曰蛭蜩未聞　上林賦格蝦蛤孟康曰獸名蝦音遐蛤音閤愚按蛭蜩蝦蛤四字皆從虫而獸類乃有此二名
也)艸則鼈蝱虉鵻(詩及爾雅説文皆云蕨鼈也孰氏曰江西謂之虌草木疏云周秦曰蕨齊
魯曰虌俗云初生似鼈脚因以名焉　鄘風載馳陟彼阿丘言采其蝱陸云今藥草貝母也　陳風卭有㫖虉
疏云綬草　鵻朱惟切詩大車傳菼鵻也　愚按鼈從黽蝱從虫虉鵻並從鳥而草類乃有此四名也)女
摰之□與榛異鳴蛭之雚與□異校諸經而多違(春秋傳曰
女摰不過□栗説文榛木也□果實也今果實字通作榛者非　詩東山鸛鳴于垤説文作雚鄭氏曰水鳥也
將隂雨則好水長鳴而喜也爾雅別有鸛鷒之鳥如鵲短尾射之銜矢射人玉篇作□音歡非鳴垤者鷒音團)
小大同稱有鯤有麑(國語魯宣公夏濫於泗淵里革斷罟而棄之曰魚禁鯤鮞獸長麑䴠
韋昭注鯤魚子也鮞未成魚也鹿子曰麑麋子曰䴠按此則鯤麑皆為小物也如莊子所謂北溟大鯤化鵬如
西域師子曰狻猊亦作麑則皆大物此四者名同物異所謂小大同稱也)新雉之木以為草
(廣韻雉字内有薙字音直凡切注云辛薙辛夷別名又音替甘泉賦列新雉於林薄乃書辛為新書薙為雉李
善注辛夷也一名辛矧服䖍曰香草也雉夷聲相近愚按楚辝露申辛夷死林薄兮此甘泉賦語所本也九歌
曰辛夷楣兮葯房王逸注辛夷香草以作户楣惟朱文公注辛夷樹木連合抱高數仞其花初發如筆北人呼
為木筆乃知服王二注皆誤以木為草)類苑紀鸒斯(鸒音豫詩弁彼鸒斯注鵯鶋也錢氏引孔
疏曰此鳥曰鸒而云斯者語辭猶蓼彼蕭斯菀彼栁斯以劉孝標之博學而類苑鳥部乃立鸒斯之目是不精
也愚按楊子云頻頻之黨甚於鸒斯則承誤乆矣爾雅亦作鸒斯惟邢疏本毛傳以斯為語辭藝文志劉類苑
一百二十卷注闕則其書亡乆矣)王㑹芣苢伊尹書盧橘荒異物其誰
咨(周書王㑹篇康民以稃苡其實如李食之宜子詩周南采采芣苢陸璣疏云馬舄草一名車前王肅引王
會為據王基駁之以為王㑹所記皆四夷逺國貢物非周南婦人所得采是芣苢為馬舄之草非西戎之木
上林賦盧橘注應劭引伊尹書曰箕山之東青鳥之所有盧橘夏熟晉灼曰盧黒也愚按蘇子瞻詩以盧橘為
枇杷張嘉甫嘗辨其非矣西漢藝文志有伊尹五十一篇注湯相)娵隅以音變烏啄以
字迷(世説郝隆為桓公南蠻參軍作詩云娵隅躍清池桓問何物荅曰蠻名魚為娵隅桓公曰何得作蠻
語　筆談陸龜䝉作藥名詩云烏喙蠧根迴乃是烏喙非烏啄也又斷續玉琴哀乃是烏喙非斷續也)堯
韭舜榮儷句為嬉(堯韭昌蒲也舜榮即詩舜華木堇也梁元帝𤣥覽賦始用之盖戲借堯舜
二字為對李羣玉詩又以堯韭對禹糧)豆逼莫解(顔氏家訓曰吾在益州與數人同坐初晴日晃
見地上小光問左右此是何物有一蜀竪就視荅曰是豆逼耳相顧愕然不知所謂命將取來乃小豆也窮訪
蜀土呼粒為逼時莫之解吾云三蒼説文此字白下為七皆訓粒通俗文方力切衆皆歡悟)荇蓴曰
莧葵(謂誤以荇為莧以蓴為葵也顔氏家訓曰詩參差荇菜爾雅云荇接余也先儒解釋皆云圓葉細莖
隨水淺深今是水悉有之劉芳具有注釋而河北俗人多不識之博士皆以差參者是莧菜呼人莧為人荇可
笑之甚　世有蔡朗諱純既不涉學遂呼蓴為露葵菜承聖中一士大夫聘齊齊主客郎李恕問梁使曰江南
有露葵否荅曰露葵是蓴)問稻何草而謂羊蹲鴟(世説簡文見田稻不識問是何草左
右荅是稻簡文還三日不出云寧有賴其末而不識其本愚按簡文諱昱晉元帝少子謝安稱為惠帝之流或
以為梁簡文者非　顔氏家訓江南有一權貴讀誤本蜀都賦注解蹲鴟芋也乃為羊字人饋羊肉荅書云損
惠蹲鴟舉朝驚駭)候氣廢葭莩(候氣見東漢律厯志宋白續通典載晉律厯志陽泉記云取河
内葭莩為灰或云以竹莩灰漢書音義云莩蘆裏白皮也楊雄又云莩亦只竹膜也北史載信都芳算厯𤣥妙
機巧精㣲每一沉思不聞雷霆之聲也丞相倉曹祖珽謂芳曰律管吹灰術甚㣲妙絶來既乆吾思所不至卿
試思之芳留意十餘日便報珽云吾得之矣然終須河内葭莩灰祖對試之無驗後得河内灰用術應節便飛
餘灰即不動也為時所重竟不行用故此法遂絶愚按古人候氣用灰必有㣲妙之術如祖珽所言吹灰之法
在當時已稱乆絶降及後世則又廢絶可知所以廢者由無其人而其術不傳亦以律管之分寸不的故也)
議樂昧秬秠(宋皇祐初置詳定大樂局范鎮上書論樂畧曰按詩誕降嘉種維秬維秠許慎云秠
一稃二米今秬黍皆一米又權衡起於黍而黍未真臣固知聲音不可得而和也請權罷局俟真黍至然後為
樂)或有能辨蒲盧表枸把別象膽與駮而問天雞(中庸蒲盧
鄭注以為果臝夏小正傳謂蜄筆談以為蒲葦朱子從之　筆談藥議枸把陜西極邊生者髙丈餘大可作柱
葉長數寸無刺根皮如厚朴甘美異於它處者千金翼云甘州者為真葉厚大者是大體出河西諸郡其次江
池間埂上者實圓如櫻桃全少核暴乾如餅極膏潤有味　宣和中順州進枸把羣臣當賀莫能為此表者綦
崈禮叔厚為學官擬為之或以轉達遂取用之其起聫云靈根夜吠變異質於千年驛騎朝馳薦聖人之萬壽
又有云驗西河之遺法盖推服餌之良詢南丘之故封厥有延長之益能致飛仙之變化更傳伏犬之精英又
有云疑彼舐鼎之畱形宛若結芻而取象特用工狗字也又云天心垂佑上符所屬之辰徽廟生於戌而狗属
戌也一時流傳名譽大振叔厚維州人事見樓攻媿所作綦北海文集序　本草圖經云象膽不附肝隨月左
諸肉間淳化中上苑一馴象斃太宗命取膽不獲使問徐鉉鉉曰當在前左足既而剖之果得又問其故鉉曰
象膽隨四時春在前左夏在前右今其斃在春故知左足也愚按酉陽襍爼云象膽隨四時如龜無定體又云
熊膽春在首夏在腹秋在左足冬在右足以此知不獨象膽能轉也　劉原父奉使契丹時順州山中有異獸
如馬而食虎豹遼人不識以問曰此所謂駮也為言其形狀聲音皆是遼人嘆服　楊文公談苑淮南張佖知
舉進士試天鷄㺯和風詩佖但以文選中詩句出題未曽詳究也有進士白試官云爾雅天雞有二未知孰是
佖大驚不能對亟取爾雅檢釋蟲有螒天雞小蟲黒身赤頭一名莎雞一名樗雞釋鳥有䮧天雞赤羽逸周書
曰文䮧若綵雞成王時蜀人獻之江東士人深於學問有如此者螒䮧並音汗)指不勉之善取
騶虞竊脂(蘇子由古史序曰古之帝王皆聖人也其於為善如水之必寒如火之必熱其於不為不
善如騶虞之不殺竊脂之不榖不學而成不勉而得朱文公深喜此語數稱之騶虞見詩注竊脂桑扈也見爾
雅注)然洽通之彦猶蒟醬失對謬剥棗於豳詩(蒟醬者蒟音矩廣蜀
皆有之實草類也蜀中者縁木而生子如桑椹熟時正青長二三寸以蜜藏而食之劉淵林注蜀都賦云爾廣
中者蔓生葉似王𤓰而厚大味辛香實似桑椹皮黑肉白其苗為浮留藤取葉合檳榔食之唐注本草西戎亦
時時持來細而辛烈本草云溫無毒主下氣溫中破痰積其功效如此然唐䝉所見謂來自牂牁則廣生殆蜀
本也淳熈末孝宗間為大臣言昔漢武感蒟醬而開南越想其味極美朕欲問蜀中士大夫其味如何周益公
對曰想不過如今之醬耳此事載於史冊益公在近世朝臣中號該博者而謬誤乃爾豈不甚可笑哉劉禹錫
補注本草謂渝瀘等州出焉今瀘州乃無之盖蒟醬之味全類蓽撥而蓽撥辛烈尤甚世人惟貴蓽撥而不用
蒟醬故士大夫鮮有知者耳出建炎以來朝野襍記乙集卷十二　王荆公説詩剥棗者剥其皮而進之養老
故也古注音朴讀為剥皮之剥非也集中已有奏狀乞刪改)盖騖逺略近躐高忽卑
孰知爾雅附于經多識是資諸儒箋釋角立墨畦歆炎
樊李文學犍為(爾雅邢昺疏載郭氏言作注者十餘家陸徳明叙録犍為文學注二卷劉歆注
三卷孫炎注三卷樊光注六卷李巡注三卷惟此五家而已郭氏言十餘者典籍散亡未知誰氏犍為文學姓
名不傳墨畦謂翰墨畦逕)景純之後顧謝沈施(東晉郭璞字景純為爾雅注又為賛注今
行於世景純之後有顧野王謝嶠沈璇施乾四家)陸音邢疏分轡並馳(唐國子博士陸
徳明名元朗以字行撰爾雅音義三卷邢昺杜鎬等爾雅疏十卷咸平四年上)鮒演以小絫矩
疊規(孔子八世孫鮒字子魚仕陳勝為博士著書二十一篇名曰孔叢子第十一篇為小爾雅廣詁第一
廣言第二廣訓第三廣義第四廣名第五廣服第六廣器第七廣物第八廣鳥第九廣獸第十跬量衡宋咸注
曰經傳字義有所未暢繹而言之於爾雅為小焉按夾漈藝文畧楚孔鮒撰小爾雅一卷有李軌解　唐楊炯
少室山銘重規疊矩)揖廣憲博劉續陸埤(張揖字稚讓清河人魏大和中為博士作廣雅
四卷　隋秘書學士曹憲用張揖之説附以音釋撰博雅十卷易廣為博者避煬帝諱　唐貞觀中諌議大夫
劉伯莊撰續爾雅一卷唐藝文志注闕　宋陸佃字農師著埤雅二十卷晁公武讀書志謂佃王安石客而其
學不專主王氏　愚按髙氏緯略曰爾雅注今所傳者郭璞孫炎耳所謂樊光李巡注沈璇集注已不可復見
郭璞有爾雅圖江灌有爾雅圖賛皆為奇書張揖既作廣雅劉伯莊又有續爾雅草木蟲魚該括無盡選中諸
賦惟郭璞特著上林賦張揖又注之他人不及其精確也其他所謂孝經爾雅石經爾雅蜀爾雅蕃爾雅小爾
雅皆自成一書爾按蜀爾雅李商隱撰郭璞爾雅圖十卷江灌圖賛二卷)斟酌羣言嚌醇擩
醨(嚌才詣切嘗也擩音乳取物也唐文藝傳擩嚌道真)理無窮書有賾未窺夫浩
倉槃物化育亡厓(班固賓戲顥蒼師古曰顥顥天也元氣浩汗故曰顥天其色蒼蒼故曰蒼
天浩倉古通用槃轉也賈誼賦大專槃物專讀曰鈞鄒陽傳注陶家名模下圓轉者曰鈞言其形制器大小以
比之於天)益不殫名𨽻首難徧稽(張平子西京賦曰伯益不能名𨽻首不能紀李善注
引列子北海有魚名鯤有鳥名鵬大禹行而見之伯益知而名之夷堅聞而志之世本曰𨽻首作數宋均曰𨽻
首黄帝史)山經所有恢詭譎奇(按越絶書禹治水巡行天下所厯山川命伯益記之遂為
山海經南山經第一西山經第二北山經第三東山經第四中山經第五并海外内大荒經通為一十八卷漢
劉歆所定也)地員九十物草十二襄(管子地員篇房𤣥齡注員位也土地高下水泉
深淺各有其土上土三十物種十二物中土三十物種十二物下土三十物種十二物凡土物九十其種三十
六凡草土之道各有榖造注謂此地生某草某榖造成也又云或高下各有草土葉下於􁈗即鬰也􁈗下於莧
莧下於蒲蒲下於葦葦下於雚雚下於蔞蔞下於荓荓下於蕭蕭下於薜薜下於萑萑下於茅凡彼草物有十
二襄注葉亦草名惟生葉無莖在鬱之下襄謂草上下相重次也)考工記卻行紆行之
屬(考工記注卻行螾衍之屬紆行蛇屬)鴻烈庶鳥庶魚之類萬耑千岐(淮南
子鴻烈解曰飛龍生鳳皇鳳皇生鸞鳥鸞鳥生庶鳥凡羽者生於庶鳥又蛟龍生鯤鯁鯤鯁生建邪建邪生庶
魚凡鱗者生於庶魚　按淮南王名安厲王長子也與蘇飛李尚左吴田由雷被伍被魯昌等八人及諸儒大
山小山之徒共講論道徳而著此書號曰鴻烈者鴻大也烈明也以為大明道之言也)物物而察
必研其幾匪淹綜沉潜貫璣組絲鱻克鉤索幼眇甄剖
是非(後漢元帝紀窮極幼眇幼音要眇通作妙精㣲也)淵哉若人如五緫龜(淵哉
若人出漢書揚雄傳此借以指羅公　殷踐猷傳學賀知章號五緫龜謂龜千年五聚問無不知)筆為
鉏耒迺芸迺菑覽故考新揆叙物宜根極六藝氷渙昔
疑囊括百家抉廋擿玼(玼音疵玉中石一曰玉病也)豈惟傳騷説詩
亦解頥(謂羅公著翼有傳騷説詩之功也解頥見匡衡傳)篹次有典則班馬可
追為雅忠臣翼之以飛(篹與撰同唐書顔師古傳杜征南顔秘書為左丘明班孟堅忠
臣杜預注左傳師古注漢書也)本立言之志欲率是佐時陶冶旁薄卬
賛範圍中和位育與物春熈(羅自序云率是佐時人主以裁成)匪衒豹
鼠之辯以貽蟲魚譏(爾雅豹文鼮鼠者郭云鼠文彩如豹漢武帝得此䑕孝㢘郎終軍知
之賜絹百匹郭序爾雅云豹䑕既辯其業亦顯愚按漢書終軍傳無此事亦未嘗為孝亷郎不知郭注何所本
而云爾也文選任彦昇為蕭楊州薦士表有曰鼮鼠有必對之辨竹書無落簡之謬李善注引摯虞三輔决録
注曰竇攸舉孝廉為郎世祖大㑹靈臺得䑕如豹文熒熒光澤世祖異之以問羣臣莫能知者攸對曰鼮䑕也
詔問何以知之攸對曰見爾雅詔案秘書如攸言賜帛百匹按李善所引如此則豹鼠之辨乃竇攸非終軍明
矣終軍傳但有對一角獸奇木事以郭之博洽豈亦不攷而冇所誤耶不然李善之注何為不取郭説摰虞字
仲治才學通博晉武帝世舉賢良拜中郎注三輔决錄郭璞渡江後名始顯竹書落簡事見束晳傳鼮音廷
韓退之詩爾雅注蟲魚定非磊落人)入國問喬木誦其文為師昔者朱子
稱經緯縝宻惜其先萎(朱文公稱羅公文有經緯細宻欲為願附名集後又云羅端良
止此可惜盖公年四十九而卒)小集僅傳知此者希(公有鄂州小集五卷行世然僅文之
什一此指爾雅翼謂其書未傳知之者少也)歳甲午書成迨庚午九十七載
出若有期(咸淳庚午王公知徽州)自今顯行式永厥垂繇是進大
學之道學者葆之(晁公武讀書志謂爾雅乃訓詁之書置于小學之首今此書為爾雅之翼
故欲學者由小而進於大也)先是公之從曽孫裳錄藏家楹訪求得
其書則前大學博士方君回也識卷後而刋于郡者浚
儀王應麟也(此篇凡有五節大學始教至一原同歸為一節首明濓洛諸大儒格物之學彼謏聞
者至躐高忽卑為一節備述傳記訓義之訛孰知爾雅至甄剖是非為一節厯敘爾雅諸家因言格物之不易
淵哉若人至貽蟲魚譏為一節推本羅公次翼之志而贊美之入國問喬木以下為一節盖喜得其書而刋布
之又勉學者進於大學之道以終首章之意)







　　欽定四庫全書

　　爾雅翼卷一

　　宋　羅願　撰

　　釋草

　　黍　　　稷　　　稻　　　梁

　　麥　　　麰　　　麻　　　菽

　　秬　　　秠　　　苽

　　黍

　　禾屬而黏者也以大暑而種故謂之黍從禾雨省聲孔
子曰黍可為酒禾入水也然則又以禾入水三字合而
為黍不但從雨而已黍以大暑而種故農家以三月上
旬為上時四月上旬為中時五月上旬為下時然月令
仲夏之月農既登黍矣天子以雛嘗黍羞以含桃先薦
寢廟為鄭説者以為黍非新成直是舊黍盖以鄭解孟
秋所登之榖為黍稷故以仲夏為未熟若其未熟何得
言登且所謂舊黍者自去歲孟冬與彘併食數月於此
矣豈待今而後嘗耶黍固有早晚其晚者不妨至孟秋
始熟故庶人秋乃薦黍此天子之禮自重其先熟者而
嘗薦之耳故蔡邕以為今之蟬鳴黍亦猶十月穫稻而
天子所嘗乃九月熟者謂之半夏稻亦其類也黍之秀
特舒散故説者以其象火為南方之榖詩亦云芃芃黍
苗以此也又云彼黍離離彼稷之苗者黍大體似稷故
古人併言黍稷今人謂黍為黍穄行役之人有憂於内
則有不察於外故於此或不能辨也黍有赤黍黑黍黒
黍已別見虋稱赤苗恐是赤者其類有黏不黏如稻之
有粳糯其不黏者以為飯黏者別名秫以為酒説文秫
稷之黏者即謂此也月令造酒命大酋秫稻必齊盖以
此秫與稻之糯為酒北人謂秫為黄米亦謂之黄糯釀
酒比糯稻差劣黍之為物黏而香故凡香之馨馥黏之
□䵒皆從之又古人作履黏以黍米謂之黎其雪桃亦
用黍以黍黏去桃毛也孔子先食黍以黍為五榖之先
(考)桃為五果之下故捨不用耳黍又𢷬以為餳謂之餦
餭楚辭曰粔籹蜜餌有餦餭言以蜜和米麫煎熬作粔
籹又有美餳衆味甘具也及屈原死楚人以菰葉裹黍
祠之謂之角黍

　　稷

　　稷者五榖之長故陶唐之世名農官為后稷其祀五榖
之神與社相配亦以稷為名以為五榖不可徧祭祭其
長以該之稷所以為五榖長者以其中央之榖月令中
央土食稷與牛五行土為尊故五榖稷為長又古者號
稷為首種孟春行冬令則雪霜大摰首種不入蔡邕以
首種為麥以麥常隔歲而種故以為首而鄭康成以為
稷者盖以考靈耀云日中星鳥可以種稷是一歲之初
所先種者唯稷况又孟春正種稷之時而云首種不入
即是極寒種不入土不待歲收然後為入也稷又名齋
或為粢故祭祀之號稷曰明粢而言粢盛者本之故諸
榖因皆有粢名小宗伯所謂辨六齍之名物與其用是
也杜子春又欲讀酒正五齊皆為粢以禮運有粢醍在
堂意以粢榖為醍則餘四齊亦皆以粢榖為之然破五
齊從一粢於義不可故後鄭但以為齊者以度量節作
之更讀禮運粢醍為齊此説之不同者也稷又名為穄
吕氏春秋曰飯之美者有陽山之穄髙誘曰闗西謂之
糜冀州謂之䵖説文􁌖穄也廣雅曰䵖穄也穆天子傳
曰赤烏之人獻穄百載見今人皆謂之穄然則稷也粢
也穄也特語音有輕重耳大抵塞北最多如黍黒色稗
有二種一黄白一紫黑紫黑者芑有毛北人呼為烏禾
今人不甚珍此惟祠事用之農家種之以傋它榖不熟
為糧耳

　　稻

　　稻米粒如霜性尤宜水故五榖外別設稻人之官掌稼
下地以瀦畜水以防止水以溝蕩水以遂均水以列舎
水以澮寫水以涉揚其芟作田而漢世亦置稻田使者
以其均水利故也古者之於榖菽與苴以食農麥以接
續至於食稻衣錦則以為生人之極樂以稻味尤美故
也稻一名稌然有黏有不黏者今人以黏者為糯不黏
者為秔然在古則通得稻稌之名説文曰稻稌也沛國
謂稻曰稬秔稻屬或作稉是則直以稬為稻耳若鄭康
成注周禮稌稉也則稻是稉然要之二者皆稻也故氾
勝之云三月種秔稻四月種秫稻字林云糯黏稻也秔
稻不黏者今人亦皆以二榖為稻若詩書之文自依所
用而解之如論語食夫稻則稻是稉月令秫稻必齊則
稻是糯周禮牛宜稌則稌是秔豐年多黍多稌為酒為
醴則稌是糯又稻人之職掌稼下地至澤草所生則種
之芒種是明稻有芒有不芒者今之稉則有芒至穤則
無是通得稱稌稻之明驗也然説文所謂沛國謂稻曰
稬至郭氏解爾雅稌稻乃云今沛國稱稌不知説文亦豈
謂此稌訛為稬耶將與郭自異義也又有一種曰秈比
於稉小而尤不黏其種甚早今人號秈為早稻稉為晚
稻蘇氏云稉一曰秈亦未盡也又今江浙間有稻粒稍
細耐水旱而成實早作飯差硬土人謂之占城稻云始
自占城國有此種真宗聞其耐旱遣以珍寳求其種始
植于後苑後在處播之按國朝㑹要大中祥符五年遣
使福建取占城禾分給江淮兩浙漕并出種法令擇民
田之髙者分給種之則在前矣

　　粱

　　粱今之粟類古不以粟為榖之名但米之有孚殻者皆
稱粟今人以榖之最細而圓者為粟則梁是其類内則
曰飯黍稷稻粱白黍黄粱稰穛説者曰下言白黍則上
是黄黍下言黄粱則上是白粱今粱有三種青粱殻穂
有毛粒青米亦微青而細於黄白米也夏月食之極為
清涼但以味短色惡不如黄白粱故人少種之亦早熟
而收少作餳清白勝餘米黄粱穂大毛長殻米俱麤於
白粱而收子少不耐水旱食之香味逾於諸粱人號為
竹根黄白粱穂亦大毛多而長殻麤扁長不似粟圓米
亦白而大其香美為黄粱之亞古天子之飯所以有白
粱黄粱者明取黄白二種耳今人大抵多種粟而少種
粱以其損地力而收穫少耳然古無粟名則是以粱統
粟今粟與粱功用亦無別明非二物也粱比它榖最益
胃但性微寒其聲為凉盖是亦借凉音如許叔重説黍
大暑而種則以黍從暑粱從涼其義一也古食醫㑹膳
食之宜則犬與粱相副先儒以為犬味酸而溫粱甘而
微寒亦氣味相成也粱食之美者故稱膏粱之性難正
以其養厚而易驕若歲凶則大夫無故不食粱又喪禮
沐尸君沐粱大夫沐稷士沐粱粱貴故君用之士亦用
者大夫近君則嫌於同士去君逺則不嫌於同也然士
喪禮言士沐稻與喪大記之文頗異故解者以沐粱為
天子之士沐稻為諸侯之士又以為差次而上則天子
當沐黍至於飯含之米與飯餘之粥説者以士喪禮三
者文皆相續故以為用米同然則君與士亦皆粱也又
有熬榖與魚腊皆錯於棺旁所以惑蚍蜉使不向棺士
喪禮熬黍稷各二筐君與大夫按喪大記雖有四種八
筐三種六筐之文而無其物故釋者云四種八筐者黍
稷稻粱各二筐三種六筐者黍稷粱各二筐盖漢承秦
滅學所存者士禮故但推士禮以至於天子未必皆可
㨿予因粱而及之

　　麥

　　麥者接絶續乏之榖方夏之時舊榖已絶新榖未登民
於此時乏食而麥最先熟故以為重董仲舒曰春秋於
它榖不書至無麥禾則書之以此見聖人於五榖最重
麥與禾也因説武帝勸闗中種麥而明堂月令亦有仲
秋勸種麥之文其有失時行罪無疑凡以接續所賴懼
民不以為意耳又禾下即種為稍勞故鄭司農注稻人
稱今時謂禾下麥為荑下麥言芟荑其禾於下種麥又
注薙氏云俗間謂麥下為夷言芟夷其麥以其下種禾
豆則是卒歲之間無曠土閒民此惰農所難故勸之麥
比他榖獨隔歲種故號宿麥説者亦或以為首種傳曰
秋昬虚星中可以種麥説文曰麥芒榖秋種厚薶故謂
之麥麥金也金王而生火王而死小麥生於桃二百四
十日秀秀後六十日成盖秋種冬長春秀夏實具四時
之氣自然兼有寒溫熱冷故小麥微寒以為麯則溫麫
熱而麩冷其地暖處亦可春種至夏便收然比秋種者
四氣不足故有毒河渭以西白麥麫涼以其春種缺二
時氣使然也麥既備有四時之氣而説文以麥為金者
特以其金王而生又遇火而死鄭注月令則云麥實有
孚甲屬木黍秀舒散屬火麻實有文理屬金菽實孚甲
堅合屬水稷五榖之長屬土此據明堂月令四時與中
央所食為説養生家則以為麥心之榖養心氣心病宜
食是又以為南方之榖皆各自為義然麥性微寒以為
金則許氏之説優矣古稱髙田宜黍稷下田宜稻麥今
小麥例須下田故歌有曰髙田種小麥終乆不成穗若
大麥則不然詩所謂青青之麥生於陵陂者謂大麥也
已別具於麰中古者朝事之豆有麷蕡先儒以麷為熬
麥許叔重以為煮麥又小麥屑皮謂之麩小麥屑之覈
謂之䵀麥覈屑十斤為三斗者謂之□麥末謂之麫麥
甘鬻謂之麮餅􁖞謂之黂若䴭䴳䃺麥若𢷬謂之䴾堅
麥謂之麧又相謁食麥謂之䬯陳楚之間謂之餥楚人
謂之飵秦人謂之䭡䭓

　　麰

　　麰者周所受瑞麥來麰也一作牟又作􁇬即今之大麥
説文云牟大也盖生於杏二百日而秀秀後五十日而
成孟子曰麰麥播種而耰之其地同樹之時又同勃然
而生至於日至之時皆熟矣此麰之候也吕氏春秋曰
孟夏之昔殺三葉而𫉬大麥其始盖后稷受之於天
故詩曰貽我來牟又曰於皇來牟劉向以為釐麰麥也
始自天降此皆以和致和獲天助也然則來麰一物唯
廣雅以麰為大麥來為小麥按説文云來周所受瑞麥
來麰一來二縫象芒束之形天所來也故謂行來之來
説文以此解來則來麰不應為二物然則來麰為大麥
明矣后稷憂勤萬民天賜之麥盖使其麥豐稔則謂之
貽我來牟爾不必雨之種也然古今雨粟事亦甚多安
知其始不如此乎雖然后稷所植多矣而獨言此者以
其至艱書曰暨稷播奏庶艱食鮮食今麥早種則蟲而
有節晚種則穗小而少實又為性多穢一種之終歲不
絶耘耡之功此所以為艱食歟方言曰□䴭䴳麰䴽䵆
䴹麴也自闗而西秦豳之間曰□晉之舊都曰䴭齊右
河濟曰䴳或曰麰北鄙曰䴽麴其通語也盖大麥以為
麴還得麰之本名䴽是小麥為之䴽細餅麴也䵆有衣
麴也大麥宜為飯又可為酢其蘖可為餳

　　麻

　　麻實既可以養人而其縷又可以為布其利最廣然麻
之屬緫名麻別而言之則有實者別名苴而無實者別
名枲子夏喪服傳曰苴絰者麻之有蕡者也牡麻者枲
麻也蕡即實也牡即無實之名也然此類亦通名麻枲
故或以蕡為枲實盖假借言之爾麻實有文理故屬金
為西方之榖明堂月令秋則食麻與犬秋氣既涼又向
寒無害故食當方之榖牲而至仲秋則又以犬嘗麻先
薦寢廟也若豳風則九月菽苴盖食農夫者不嫌於晚
耳麻實既謂之蕡故古者朝事之籩熬麻麥以實之謂
之䵄蕡又麻於植物中最為多子故詩稱桃之夭夭有
蕡其實言桃花色既盛又結子之多如麻子然以况室
家之相宜而其繼嗣繁衍者如此説文亦云萉枲實或
作□則音雖異而意同後世説本草者或以蕡為牡麻
之華則與詩雅所説大異麻華亦自古人所貴故九歌
云折疏麻兮瑤華將以遺兮離居説者曰麻華色白故
比於瑤此華香服食可致長年故以為美將以贈逺則
是華亦可用特不可為蕡耳又有檾者亦麻類有實音
如頃畆之頃説文引詩衣錦檾衣盖禮所謂衣錦尚絅
(褧)惡其文之著者字或作䔛作苘又作犬迥切則通於
褧顈要皆此布之衣也又胡麻亦有實本生大宛一名
油麻一名狗蝨一名方莖淳黒者名巨勝亦曰一葉兩
莢為巨勝或曰莖圓名胡麻莖方名巨勝又説角作四
稜者名胡麻八稜者為巨勝俗云必夫婦同種即生而
茂盛道家以為飯陶隱居言八榖之中胡麻最為良以
詩黍稷稻粱禾麻菽麥為八榖而引董仲舒云禾是粟
苗麻是胡麻按胡麻大宛之種張騫得之以歸詩人所
稱豈應近捨中國之苴而逺述大宛之巨勝此説非是
又以其胡物而細故別謂中國之麻為漢麻亦曰大麻

　　菽

　　菽豆也其類最多故九榖之中居其二又古人説百榖
以為粱者黍稷之揔名稻者溉種之捴名菽者衆豆之
捴名三榖各二十種為六十疏果之實助榖各二十凡
為百榖然予以為榖之種類毎物不下十數亦何假疏
果而後為百耶廣雅曰大豆菽也小豆荅也豍豆豌豆
䝀豆也胡豆䜶䝄也角謂之莢葉謂之藿巴菽巴豆也
又廣志曰種小豆一歲三熟味甘白豆麤大可食剌豆
亦可食秬豆苗似小豆紫華可為麫生朱提建寧胡豆
有青有黄者此亦其大略也然大豆以二月中旬種者
為上時至三四月則費子小豆以五月為上時上伏中
伏次之盖秋而成故八月之雨謂之豆花雨吕氏春秋
曰得時之菽長莖而短足其莢二七以為族多枝數節
競葉繁實菽榖之薄者故豳風九月叔苴采荼薪樗食
我農夫叔苴榖之微者荼菜之苦者樗薪之惡者故以
食農夫明俗之勤儉而民方以為樂亦猶孔子云啜菽
飲水盡其歡斯之謂孝不假於物之豐也漢書曰今嵗
饑民貧卒食半菽言軍中無糧以菽襍他榖食之亦貧
乏之義也然菽於用甚多故羞籩之實糗餌粉餈皆稻
米黍米所為合蒸則曰餌餅之則曰餈以其黏著故擣
粉熬大豆以為表餌言糗餈言粉盖互相足此後鄭之
義先鄭則別以粉為豆屑所不同也又以為豉楚辭曰
大苦鹹酸辛甘行説者曰大苦豉也言取豉汁調以鹹
酢椒薑飴蜜則辛甘之味皆𤼵而行又以為粥説云共
工氏有不才子以冬至日死為疫鬼畏赤小豆故冬至
日以為粥厭之嵇康養生論云豆令人重説者以為啖
豆三年則身重而行止難常食令人肥肌麤燥定公元
年十月隕霜殺菽先儒以為菽草之難殺者言殺菽知
草皆死

　　秬

　　秬黑黍也古者薦籩有白黑形鹽白為熬稻黒即秬也
至藏冰則用黒牡秬黍以享司寒盖此倣其方之色亦
以為酒謂之秬鬯既芬香調暢矣若將用則鬯人以鬯
酒入鬱人鬱人得之築鬱金草煮之以和此酒則謂之
鬱鬯故鬯人掌共秬鬯而鬱人和鬱鬯以此也既實之
於彝先祭未殺牲之前則以圭瓉璋瓉挹此酒灌地灌
地以求神謂之祼將圭瓉者以圭為杓柄璋瓉則以璋
為柄圭璋皆美玉而鬱正黄色故詩曰瑟彼玉瓉黄流
在中祭祀之可觀者也故禮曰周人尚臭灌用鬯臭鬱
合鬯臭隂達於淵泉灌以圭璋用玉氣也既灌然後迎
牲致隂氣也蕭合黍稷臭陽達於牆屋故既奠然後焫
蕭合羶薌臭鬱與鬯皆隂而玉為陽物圭璋又東南陽
方之玉故假之嫌於無陽至蕭與黍稷皆陽物又𤼵之
以火不假隂者不嫌於無隂也鬯無所不用故春祠夏
禴秋嘗冬烝追享朝享至於社壝禜門廟及山川四方
皆有祼事王齊又以鬯酒給淬浴所謂凡王之齊事共
其秬鬯者也天子適諸侯必舎於其祖廟則使介執鬯
以禮於鬼神所謂凡王弔臨共介鬯者也大喪又以此
沃尸使之香所謂大喪之大渳設斗共其釁鬯者也至
其用於賔客者上公則使宗伯攝酌圭瓚而祼王拜而
送爵又攝酌璋瓚而祼后拜而送爵賔乃酢焉號為再
祼而酢侯伯一祼而酢子男一祼不酢又所謂諸侯為
賔灌用鬱鬯者也若諸侯則天子賜之圭瓚然後為鬯
未賜圭瓚則資鬯於天子故先儒説王度記天子以鬯
諸侯以薰者謂未得圭瓚之賜則用薰得賜自用鬱耳
故自詩書所載召虎及晉文侯仇皆嘗受秬鬯圭瓚之
賜惟文公重耳獨言秬鬯一卣不言圭瓚者圭瓚自與
秬鬯相副不言可知也古者尊以彝為上卣為中罍為
下故祭祼皆用彝酢皆用罍而賜皆用卣所為賜之者
將使以天子錫命之意告其始祖當賜之時雖實之於
卣至其祭自陳之於彝也若既賜之後得自為鬯故又
有諸侯相朝灌用鬱鬯之禮古以此禮為重禮官之屬
六十肆師次宗伯固以築鬻祼將為職而鬱人鬯人者
乃遂以下士次之孔子論詩至於殷士膚敏祼將于京
喟然歎曰大哉天命善不可以不傳于子孫是以富貴
無常不如是則王公其何以戒懼民萌其何以勸勉至
歎魯之微則曰禘自既灌而往者吾不欲觀之矣祼者
先王之盛禮聖人所觀商之國已亡而其遺臣乃相與
行禮於周之庭魯雖未亡而先王之禮已去此所為歎
息也然先儒言鬯猶有不同者皆言釀秬為酒便謂之
鬯至祭則以鬱合之而盧氏乃言取草芬芳香者與秬
鬱合釀之成為鬯盖惑於禮緯鬯草生庭及王度記鬯
薰芝蘭之屬盖鬱既專用以和酒故其後遂謂之鬯草
亦事之宜若始釀秬中已有鬯則鬯人一官自足何必
令鬯人共秬鬯而鬱人和鬱鬯耶先王以鬱為香物乆
則失其芬芳故至時旋取以和鬱則色香俱新絜芬香
調達故肆師職言及祼築鬻大賔客涖筵几築鬻則祭
之入鬱在臨祼之時而賔客入鬱在已陳筵几之後其
序可見矣此亦新尊絜之之義也子榖秬黍(漢書律厯志度者分
寸尺丈引所以度長短也本起黄鍾之長以子榖秬黍中者一黍之廣度之九十分孟康曰子北方北方黒謂
黒黍也顔師古曰子榖猶言榖子耳中者不大不小也言取黒黍榖子大小中者率為分寸也)

　　秠

　　釋草曰秬黑黍秠一稃二米是秬與秠之所以異者在
此然則秠必不黒秬必不一稃二米也而鄭氏釋春官
鬯人既云秬如黑黍一稃二米則是以秠之狀襍之於
秬郭氏解釋草又云秠亦黑黍則是又以秬之色襍之
於秠秬既欲兼秠之狀秠又欲兼秬之色凡物之所以
紊亂不復可推究者由此故也郭氏又引漢和帝時任
城生黑黍或三四實實二米得黍三斛八斗以顯二米
者為黑黍且任城所生漢之異事厯世所未有詩歌后
稷降播乃民事之常如必待任城所生而後降之則沒
世不可待矣至唐説者又言今上黨民間黑黍或值豐
歲往往得二米者但稀闊而得之不以充貢耳以此附
成郭氏之説且后稷所降既謂之種何得以豐歲偶有
一二為説若皆以豐歲言之則禾有同頴麥有兩岐又
可待以為種耶按今百榖之中一桴二米者唯麥為然
捨麥未有二米者説文解秠亦云一稃二米詩曰誕降
嘉種維秬維秠天賜后稷之嘉榖也而解來字云周所
受瑞麥來麰一来二縫秠與來麰皆后稷所受於天皆
一稃二米則是秠者正此来麰爾但生民臣工所稱不
同來麰又為釐麰古者來釐丕三字相通故方言貔陳
楚江淮之間謂之猍北燕朝鮮之間謂之􁋊闗西謂之
貍彼雖説獸亦以一名通三音然則此禾亦然来猶□
也秠猶􁋊也釐猶貍也要是一物鄭志自以所解鬯人
不合釋草之文故荅張逸併以秠稃皆解為皮且云爾
雅重言以曉人然則不唯二物相混而秠但得為秬之
皮轉失實矣予詳而論之

　　苽

　　苽者蔣草也生水中葉如蔗荻江南人呼為茭草刈以
飼馬甚肥其生兩浙下澤者根既相結歲乆則并土浮
於水上土人謂之葑田刈去其葉便可耕植其苗有莖
梗者謂之菰蔣至秋則為此米大抵葑是其根苽是其
葉耳古者食醫㑹六榖六牲之宜則牛宜稌羊宜黍豕
宜稷犬宜稻鴈宜麥魚宜苽釋者以為牛味甘平羊甘
而熱稻與黍苦而溫豭酸而牝苦稷以甘濟之皆甘苦
相成犬酸而溫粱甘而微寒鴈甘而平大麥酸溫小麥
如粱亦氣味之相成者魚族甚多寒熱酸苦兼有而云
宜苽者或同是水物相宜予按禮經古者婦人將嫁教
成而祭之則牲用魚芼之以蘋藻是以水物相從也又
今菰中生菌如小兒臂爾雅謂之蘧蔬者以芼鮒為羮
則開胃而去酒毒是物自有相宜者至他物不皆爾是
以常豆之葅水土之和氣其醢陸產之物加豆陸產其
醢水物至如明堂月令所食麥與羊菽與雞稷與牛麻
與犬黍與彘及内則蝸醢而苽食雉羮麥食脯羮雞羮
析稌犬羮兎羮皆不一一與食醫合但倣之而已又説
者以食醫既有麥苽則舂人所共齍盛之米當亦兼有
二物而喪禮熬榖君四種八筐則天子當加麥苽為六
種十筐亦其理宜也此米一名彫胡故宋玉賦云為臣
炊彫胡之飯烹露葵之羮又枚叔七𤼵云楚苗之食安
胡之飯摶之不解一啜而散或曰安胡亦彫胡也古人
以為美饌今飢歲猶採以當糧然不知貴西京襍記云
漢太液池邊皆是彫胡紫蘀綠節蒲叢之類菰之有米
者長安人謂為彫胡葭蘆之未解葉者謂之紫蘀菰之
有首者謂之綠節其實彫胡之名由來已乆矣菰首者
菰蔣三年以上心中生臺如藕至秋如小兒臂大謂之
茭首本草所謂菰根者也可蒸煮亦可生食其或有黑
縷如墨點者名烏鬱或云別種非也但是植之黑壤歳
乆不易地汙泥入其中耳以潘水漚則去之此菰首之
不臧者也其菰葉荆楚俗以夏至日用裹黏米煮爛二
節日所尚一名糭一名角黍(子虚賦東蘠雕胡張揖曰東蘠實可食雕胡菰米也
曹子建七啟曰芳菰精粺)

　　音釋

　　黍　穄(音祭)虋(音門)酋(子由反酒熟曰酋大酋酒官之長)秫(音述)□(許羊切今作香)□
(户吴切)䵒(尼質切)餳(除盈切飴也)粔(其吕切)籹(音汝)餦餭(音張皇)　稷
六齍(音粢謂六榖黍稷稻粱麥苽)五齊(音劑謂泛醴盎緹沉)醍(音體糟床下酒赤色)䵖(音撁)
􁌖(忙皮切)稗(旁封切)　稻　瀦畜(勅六反)澮寫(如字)以列(禄計反田之畦
㽟也㽟音劣)舎水(後鄭為止舎之舎)芟(彫銜切開遂舎水於列中因渉之揚去前年所芟之草而
治田種稻)稌(音吐)秔(或作稉俗作粳)汜(音㠶漢有汜勝之撰書十八篇言種植之事)稼下地
(周禮注以水澤之地種榖也謂之稼者有似嫁女相生)芒種(章勇反稻麥也)秈(音仙)　粱
稰(思吕反)　穛(側角反熟穫曰稰生穫曰穛)食醫(上音嗣)沐(音木淅飯米取其潘以為
沐也)含(胡暗反)熬(音敖煎也)錯(音措設也)蚍蜉(音毗浮)　麥　薙(音替除草)薶
(音埋藏也)麷(芳充芳鳳二切熬麥也)蕡(音墳枲實也按周禮籩人朝事之籩其實麷蕡鄭司農云朝事
謂清朝未食先進寒具口實之籩鄭𤣥謂祭宗廟薦血腥之事)䵀(蘇果切)□(直隻切)䰞(煑)麮
(丘據切釋名煮麥曰麮)□(空谷切)䴭(音才)䴳(户八切)䃺(音磨)䴾(昨何切)麧(胡没切)
䬯(女兼切)餥(非尾切)飵(在各切)䭡䭓(上烏困切下五困切)　麰　雨粟(上玉
遇切)□(音哭)䴳(于八切)䴽(音脾)䵆(音䝉)䴹(胡瓦切)酢(醋)　麻　絰(徒結切麻
在首腰皆曰絰)萉(房未切)大宛(音鴛西域國名)　菽　䜶(胡江切)豍(方迷切)豌
(於丸切)朱提(上音殊下音匙属益州地產銀)苴(音疽)糗(起九切𢷬熬榖也)餈(音茨)厭(益涉
切禳也當也)　秬　祼(音灌)瓚(才旱切瓉之言贊進也以進於神)􁋽(與爇字同)禴(音藥
或作礿)追享朝享(周禮注謂禘祫也在四時之間故曰間祀追享謂追祭遷廟之主以事有所請
禱朝享謂朝受政於廟春秋傳曰閏月不告朔猶朝于廟朝直遙反)壝(以醉切委土為壇墠所以祭也)禜
(音泳祭國門也)淬(七内切洗浴)舎(去聲停也)介鬯(周禮疏天子所徃停在諸侯之廟祝致辭告廟
介使則致此鬯於神前曰介鬯)弔臨(周禮鬯人注以尊適卑曰臨春秋傳曰照臨敝邑力鴆切)渳(音弭
杜子春讀為泯以秬鬯浴尸使之香斗所以沃尸)設斗(依注音主)釁鬯(上音徽以鬯徽尸為莊飾
義)酢(音昨)卣(夷周切又音酉卣中尊謂犧象之屬)築䰞(下音煑築香草煮以為鬯)肆師(周禮
注肆猶陳也肆師佐宗伯陳列祭祀之位及牲器粢盛)　秠(音丕爾雅孚鄙切)　苽(古胡切)
蔣(音將)葑(方用切)豭(古遐)菌(音窘)芼(莫報切)蝸(音螺)脯(析乾牛羊肉)析稌(上之
列切)楚苗(文選注楚之苗山出禾可為食)搏(音團以手團之也)啜(穿劣切嘗也)潘(音翻淅米
汁)漚(於姤切)糭(作㺯切)


　　爾雅翼卷一

　　欽定四庫全書

　　爾雅翼卷二

　　宋　羅願　撰

　　釋草

　　蘭　　　蕙　　　蕳　　　薫草

　　江離　　杜若　　茝　　　杜衡

　　蘼蕪　　卷施　　菉　　　竹

　　女蘿　　兎絲

　　蘭

　　蘭是香草之最而古今㳂習但以蘭草當之陸璣解溱
洧所秉之蕳以為蕳即蘭也莖葉似澤蘭廣而長節節
中赤髙四五尺漢諸池館及許昌宫中皆種之可著粉
中藏衣著書中辟白魚劉次莊説樂府又引離騷秋蘭
兮青青緑葉兮紫莖以為沅澧所生花在春則黄在秋
則紫春黄不若秋紫之芳馥二家所説皆是蘭草一名
都梁香一名水香以之解秉蕳可也何闗古之所謂蘭
乎予生江南自幼所見蘭蕙甚熟蘭之葉如莎首春則
茁其芽長五六寸其杪作一花花甚芳香大抵生深林
之中㣲風過之其香藹然達於外故曰芝蘭生於深林
不以無人而不芳又曰株穢除兮蘭芷覩以其生深林
之下似慎獨也故稱幽蘭與蕙甚相類其一幹一花而
香有餘者蘭一幹五六華而香不足者蕙今野人謂蘭
為幽蘭蕙為蕙蘭其名不變於古然江南蘭只春芳荆
楚及閩中者秋復再芳故有春蘭秋蘭至其緑葉紫莖
則如今所見大抵林愈深而莖愈紫爾近世惟黄太史
豫章人説蘭蕙合此餘皆蘭草蘭草生水傍非深林之
物又稱紫莖而解以紫花皆非其理矣蘭為王者香草
故夢蘭者以其有國香離騷滋蘭九畹植蕙百畆留夷
掲車則畦之杜衡芳芷則襍種之又云覽椒蘭其若兹
兮又况掲車與江離可知蘭之最貴而説者稱古者之
摰天子鬯諸侯蕙大夫芝蘭士庶人艾則蘭何以為王
者之草也蘭雖天子諸侯所服又女子之事故古者女
子佩之左傳曰季蘭尸之言有齊季女佩蘭而尸祭事
又燕姞夢天與蘭亦曰人服媚之文公遂與之蘭而御
之内則曰婦或賜之茞蘭則受而獻諸舅姑此蘭女事
故一名女蘭淮南子曰男子植蘭美而不芳繼子得食
肥而不澤情不相與往來也屈平滋蘭之九畹盖知愛
芳矣而植之者非其人所以不免於萎絶也歟

　　蕙

　　蕙大抵似蘭花亦春開蘭先而蕙繼之皆柔荑其端作
花蘭一荑一花蕙一荑五六花香次於蘭大抵山林中
一蘭而十蕙故黄太史曰光風轉蕙汜崇蘭離騷蘭九
畹蕙百畆以是知楚人賤蕙而貴蘭矣按離騷滋蘭九
畹植蕙百畆畦留夷與掲車襍杜衡與芳芷王逸章句
曰十二畆曰畹或曰田之長為畹二百四十步為畆五
十畆為畦然則蘭得一百八畆蕙百畆留夷掲車合百
畆則多少亦不相逺矣若以説文言之田三十畆曰畹
則蘭得二百七十畆多於蕙兩倍留夷掲車各五十畆
多於兩草一倍亦多少之差然言蘭者每及蕙畹蘭而
畆蕙也汜蘭而轉蕙也蕙殽蒸蘭籍也蕙雖不及蘭勝
於餘芳逺矣楚辭又有菌閣蕙樓盖芝草幹杪敷華有
閣之象而蕙華亦於幹杪重重累積有樓之象云

　　蕳

　　蕳毛氏曰蕳蘭也陸璣曰其莖似藥草澤蘭但廣而長
節節中赤高四五尺漢諸池苑及許昌宫中皆種之可
著粉中蔵衣著書中辟白魚盖今之蘭草都梁香也陸
氏所説皆是惟引以解左傳楚辭之蘭為非矣蘭草大
都似澤蘭其澤蘭葉尖微有毛不光潤方莖紫節八月
花白人多種於庭池此蘭生澤畔葉光潤其隂小紫所
以一名都梁者盛洪之荆州記曰都梁縣有山山下有
水清淺其中生蘭草因名都梁因山為號其物可殺蟲
毒除不祥故鄭人方春之月於溱洧之上士女相與秉
蕳而袚除因以淫泆韓詩云今三月桃花水下以招魂
續魄袚除氛穢又周禮女巫歲時袚除舋浴鄭氏云今
三月上已水上之類舋浴以香藥薰草沐浴然則用蕳
可知矣曽晳曰暮春者春服既成冠者五六人童子六
七人浴乎沂風乎舞雩詠而歸春浴沂水則與溱洧事
類盖人情所樂聖賢同之但詠道而歸不曰觀乎既且
也荆楚之俗三月三日亦出水渚沙洲間或園宅池沼
内為曲水飲不復用香草矣

　　薰草

　　蘭蕙之名實已詳辨之諸家説蕙乃蕙草盖即薰草今
之零陵香南越名燕草者西山經曰浮山有草名曰薰
草麻葉而方莖赤華而黑實臭如蘪蕪可以已厲盖能
去惡臭令身香故古之袚除以此草熏之因謂之薰草
齊得管仲三釁三浴之釁或為薰是也古稱薫蕕不同
器而藏又曰一薰一蕕十年尚猶有臭以薰香而蕕臭
慮為臭所奪故也未始以為蕙至王逸章句始云菌薰
也葉曰蕙根曰薰陳藏器亦云薰草一名蕙草薰草為
蕙盖始於此古今稱蕙草晚莫知其説博物志乃云君
子國多薰華之草薫華朝生而夕死然則蕙草之晚盖
亦謂薰又七諫曰飲菌若之朝露言此草既朝生而夕
死則飲其露者尤不可遲也莊子所謂朝菌豈亦謂此
耶然司馬云大芝支遁云舜華許慎云朝生暮死之蟲
其説各異故不可得而一

　　江離

　　江離之草屈原幼時所先采盖自其初度則固已扈江
離辟芷矣然顔監以諸家義説之亦不能了郭璞曰江
離似水薺張勃云江離出臨海縣海水中正青似亂髮
郭義恭曰江離赤葉莫知孰是吴都賦云江離之屬海
苔之類亦生臨海水中正青似亂髮以類求之張勃之
言似矣然物有名同而實異者楚辭之於江離畦而種
之又云江離棄於窮巷則非水物其他解者多以本草
蘪蕪一名江離為説然子虚賦稱□藭菖蒲江離蘪蕪
上林賦又云被以江離揉以蘼蕪又不應是一物予按
博物志云芎藭苗曰江離根曰蘪蕪本草亦云蘪蕪芎
藭苗也芎藭有兩種一種似芹葉一種如蛇床香氣相
似用亦不殊古今説者皆云蛇床亂蘪蕪陶隱居亦云
蘪蕪葉似蛇床又蜀本云蛇床似小葉芎藭然則蘪蕪
江離既皆芎藭之苗此小葉如蛇床者既名蘪蕪則大
葉似芹者當名江離爾蘪蕪一名江離而子虚上林説
異故推而別之

　　杜若

　　杜若苗似山薑花黄赤子赤色大如棘子中似豆蔻有
杜連白連白芩若芝之名亦一名杜衡九歌湘君曰采
芳洲兮杜若將以遺兮下女湘夫人云搴汀洲兮杜若
將以遺兮逺者其用物同而所贈異學者莫能説夫湘
君夫人之事予已於神姦中説之盖二女死於湘有神
奇相配焉奇相湘君也二女湘夫人也故湘君之歌稱
君稱夫君其美稱也而其言女與下女者謂湘夫人也
湘夫人之歌稱帝子者其美稱也而其言公子佳人逺
者謂湘君也湘君則捐袂遺佩而采杜若以遺夫人夫
人則捐袂遺褋而搴杜若以遺湘君此則交相歡之義
矣然楚辭所用物各自有㫖不可一槩以香草言之二
湘相贈同用杜若杜若之為物令人不忘搴采而贈之
以明其不相忘也如伯兮願得諼草而植之背是又欲
忘之而不可得也

　　茝

　　楚辭以芳草比君子而言茝者最多盖茝今香白芷也
一物而多名茝也芷也芳也葯也䖀也説文曰楚謂之
蘺晉謂之䖀齊謂之茝故離騷有辟芷有芳芷有白芷
有白茝有芬香有葯有芳嘗試論之楚辭取象於草木
之芳潔者無所不備而君子比徳於玉乃獨畧焉王逸
章句曰行清潔者佩芳徳仁明者佩玉能解結者佩觽
能决疑者佩玦故孔子無所不佩也詳屈平之意盖以
清潔一介自處自仁明以下有所不敢居焉故其言曰
覽草木其猶未得兮豈珵美之能當以言楚之君臣於
草木臭香猶未能別而况能知玉之美耶此所以有所
詳有所畧芷出近道下濕地處處有之可作面脂其葉
名蒚麻可用沐浴故曰浴蘭湯兮沐芳古者婦或賜之
飲食衣服布帛佩帨茝蘭則受而獻諸舅姑明不敢專
爾

　　杜衡

　　西山經曰天帝之山有草焉狀如葵其臭如蘼蕪名曰
杜衡可以走馬食之已癭郭氏曰帶之令人便馬或曰
馬得之而健走山海經雖載異物其實皆世所有今杜
衡生山之隂水澤下濕地根葉都似細辛惟氣小異俗
以其似馬蹄名曰馬蹄香能香人衣體道家服之九歌
山鬼章曰被石蘭兮帶杜衡杜衡之帶亦以其便馬不
特香人衣體而已又其名謂之衡古者天子大輅側載
睪芷所以養鼻明車上亦有香草此衡既便於馬或當
亦載之衡歟又杜若亦有杜衡之名草木所以難言者
以其名實相亂每每如此杜衡或只名杜釋草一名土
鹵又謂之杜衡葵今俗以及已代之及已獨莖莖端四
葉葉間白花有毒而無芳氣

　　蘼蕪

　　芎藭之苗葉為蘼蕪其葉盖似蛇床而香故云蛇床亂
蘼蕪郭璞贊曰蘼蕪善草亂之蛇床不隕其實自別以
芳古人珍之魏文帝以蕙草為香燒之以薇蕪藏衣中
少司命曰秋蘭兮蘼蕪羅生兮堂下緑葉兮素枝芳菲
菲兮襲予夫人兮自有美子蓀何以兮愁苦蘭有國香
人服媚之古以為生子之祥而蘼蕪之根主婦人無子
故少司命引之少司命主人子孫者也古詩曰上山采
蘼蕪下山逢故夫案崔豹古今注牛亨問董仲舒曰將
離相贈以芍藥者何荅曰芍藥一名可離故將別以贈
之亦猶相招贈以文無文無一名當歸也文無盖即蘼
蕪以夫當歸故下山逢之爾如藁砧刀頭之義也然今
當歸自是一種非蘼蕪之類唐本注云當歸有兩種一
似大葉芎藭一似細葉芎藭惟莖葉卑下於芎藭也然
則古亦以蘼蕪為當歸矣

　　卷施

　　離騷經曰朝搴阰之木蘭兮夕攬洲之宿莽王逸章句
曰攬采也水中可居曰洲草冬生不死者楚人名曰宿
莽言巳旦起升山采木蘭上事太陽承天慶也夕入洲
澤采取宿莽下奉太隂順地數也動以神祗自勅誨也
木蘭去皮不死宿莽遇冬不枯以喻讒人雖欲困己巳
受天性終不可變易也案宿莽稱宿者盖以經歳為名
猶其稱宿麥宿草也然遇冬不枯在草木尚多有之釋
草曰卷施草拔心不死郭璞以為宿莽此則宿莽之堅
貞異於庶草然後與木蘭去皮不死之説相為表裏此
所以上采木蘭下采宿莽以明在此者非一日之好修
而在彼者愈取而愈無窮也故璞又為其贊曰卷施之
草拔心不死屈平嘉之諷詠以比取類雖邇興有逺㫖
南越志曰寧鄉草多卷施拔心不死江淮間謂之宿莽

　　菉

　　毛詩菉竹作緑竹先儒皆以緑為王芻竹為萹竹説文
亦曰菉王芻也引詩曰菉竹猗猗則緑與菉同本草名
藎草俗亦呼淡竹葉所謂終朝采緑不盈一匊者上林
賦稱香草云揜以緑蕙被以江離張揖亦以緑為此王
芻又一名鹿蓐今呼鴟脚莎衛風引以為首盖必其義
有可取者不以物薄也説者以為菉之與竹所以美盛
者由得淇水浸潤之以况武公道學自修之効則菉與
竹嘉草也而離騷云薋菉葹以盈室兮判獨離而不服
以菉及蒺藜枲耳三者皆惡草喻讒佞盈滿於側又九
章曰擥大薄之芳茝兮搴長洲之宿莽惜吾不及古之
人兮吾誰與玩此芳草解萹薄與襍菜兮備以為交佩
王逸曰言已解折萹蓄襍以香菜合而佩之修飾彌盛
也然萹蓄襍菜皆非芳草逸義非是盖言解去萹蓄與
襍菜而備芳茝宿莽為交佩爾然則菉與竹又皆惡物
與衛風相反詩騷所取各有義耳

　　竹

　　竹萹蓄似小藜赤莖節好生道旁可食又謂之萹竹蜀
本圖經云葉如竹莖有節細如釵股生下濕地其微既
似竹則宜謂之竹爾衛風緑竹猗猗竹盖謂此陸璣草
木疏云緑竹一草名其莖葉似竹青緑色高數尺今淇
隩旁生此色青言為緑竹按璣所説則又合緑與竹為
一草未知其審然古今説者皆言淇水旁自生竹箭故
古人言伐竹淇衛又曰淇衛之箭又曰下淇園之竹以
為楗伐淇園之竹以為矢如此多矣盖淇水宜竹箭自
古以然又詩卒章曰緑竹如簀簀牀笫以竹為之其大
堪為簀則非草也然説文引詩作菉竹韓詩作緑􁇂菉
既非色而􁇂又非竹不可合為緑色之竹箭故析而解
之云菉王芻􁇂萹筑也又韓詩如簀乃作如簀簀積也
薛君云簀緑䓯盛如積也西京賦芳草如積亦祖此義
然則淇澳自出竹箭不妨兼有菉竹二草耶

　　女蘿

　　女蘿兎絲其實二物也然皆附木上釋草云唐蒙女蘿
女蘿兎絲郭曰別四名則是謂一物矣廣雅云女蘿松
蘿也莵丘莵絲也則是兩物陸璣亦云今兎絲蔓連草
上正黄赤如金藥中兎絲子是也非松蘿松蘿自蔓松
上生枝正青與莵絲殊異以予考之誠然今女蘿正青
而細長無襍蔓故山鬼章云被薜荔兮帶女蘿蘿青而
長如帶也何與兎絲事然兩者皆附木或當有時相蔓
古樂府云南山羃羃兎絲花北陵青青女蘿樹由來花
葉同一根今日枝條分兩處唐樂府亦云兎絲故無情
隨風任傾倒誰使女蘿枝而來强縈抱兩草猶一心人
心不如草則古今多知其為二物者博物志魏文帝所
記諸物相似亂者女蘿寄生兎絲兎絲寄生木上根不
著地然則女蘿有寄生兎絲上者釋草女蘿兎絲或亦
此義爾

　　兎絲

　　龜筴傳曰下有伏苓上有兎絲下有靈龜上有叢蓍(考)
伏苓千歲松脂也兎絲因之生其上而無根吕氏春秋
曰或謂兎絲無根非無根也其根不屬地伏苓是也然
則兎絲蓋受氣於伏苓以生故曰伏苓掘兎絲死葛稚
川乃云兎絲之草下有伏兎之根無此兎則絲不得生
於上又曰兎絲初生之根其形似兎掘取割其血以和
藥然則非伏苓比矣今言枸把者亦云其根乆而有物
如狗又云人參之下其狀如人盖草木積乆精華所成
略有形象古人名物亦具有其義故伏苓亦名伏莵説
伏苓者云形如鳥獸龜鼈者良又云似人龜鳥形者佳
是不專似兎也又今兎絲田野墟落中甚多皆浮生藍
紵麻蒿上不必皆有伏苓也一名唐蒙詩爰采唐矣以
刺男女相奔期於幽逺者唐則采藥麥則采榖葑則采
菜多為名以來逺適又唐尤浮游無根之物蓋逐之而
不反矣

　　音釋

　　蘭　蕳(古閑切)著(音斫)滋(與㘽同一作□蒔也)掲車(上丘謁反又起例切)姞(音吉)茝
(昌亥切)　蕙　荑(音題初生草)汜(音泛)　蕳　祓(音弗)舋(與薫同)　薰
草　薰(山海經音訓)　江離　扈(音户被也)辟芷(上匹亦切芷生幽辟之處故曰
辟芷)蘪(忙皮切)　杜若　搴(音搴拔取也)遺(以醉切贈也遺佩遺褋之遺平聲)捐
(音沿)玦(古穴反)袂(迷蔽反)褋(音蝶注襟褋襜褕事神所用)　茝(昌亥切)䖀(音枵)觽
(音攜角銳耑可以解結)珵(音呈佩玉也珩謂之珵相玉書云玉大六寸光自照)蒿麻(上音厯)帨
(音稅佩巾也)　杜衡　睪芷(荀子側載睪芷所以養鼻也又曰代睪而食注睪未詳盖香草
也或曰睪讀為藁即所謂蘭茝本也或曰當為澤澤蘭也)　蘼蕪　蓀(音孫或作荃也全反蓀猶
汝也盖為巫之自汝也言彼神之心自有所美而好之者矣汝何為愁苦而必求其合乎)　卷施(上音
捲下與葹同)　搴(音□援取也)莽(莫補反)阰(音毗山名在楚南)　菉(力玉反)萹
(布緬切)藎(疾刃反)薋(音茨)葹(音施)擥(力敢反本作檻)　竹　楗(臣偃切)笫(咀史
反)􁇂(冬毒切)　女蘿　羃羃(音覔)







　　爾雅翼卷二

　　欽定四庫全書

　　爾雅翼卷三

　　宋　羅願　撰

　　釋草

　　芍藥　　芝　　　菊　　　荃

　　芸　　　龍　　　萱　　　薜荔

　　款冬　　卷耳　　芣苢　　陵苕

　　射干　　木堇　　燕支

　　芍藥

　　芍藥華之盛者當春暮祓除之時故鄭之士女取以相
贈董仲舒以為將離贈芍藥者芍藥一名可離猶相招
贈以文無文無一名當歸也然則相謔之後喻使去爾
其根可以和五臟制食毒古者有芍藥之醬合之於蘭
桂五味以助諸食因呼五味之和為芍藥七發曰勺藥
之醬子虛賦曰勺藥之和具而後御之南都賦曰歸鴈
鳴鵽香稻鮮魚以為芍藥酸甜滋味百種千名是因致
其滋味也故孔子曰不得其醬不食非以備味自愛之
至矣服䖍文頴伏儼輩解芍藥稱具美也或以為勺藥
調食或以為五味之和或以為以蘭桂調食雖各得彷
彿然未究名實之所起至韋昭又訓其讀勺丁削切藥
旅酌切則并没此物之名實矣今人食馬肝馬腸者猶
合芍藥而煮之古之遺法馬肝食之至毒者文成以是
死言食之毒莫甚於馬肝則制食之毒者宜莫良於芍
藥故獨得藥之名猶食醫掌和膳羞稱醫之類而醬又
因以為名也毛萇云香草陸璣云今藥草芍藥無香氣
非是也孔頴達曰未審今何草盖醫方但用其根陸不
識其華故云無香氣孔又云何草今芍藥人家庭户種
之翫其芳無不識者何云何草(本草曰一名餘容)

　　芝

　　芝瑞草一歲三華故楚辭謂之三秀無根而生故其字
從之説文之字曰出也象草枝莖益大有所之一者地
也芝生於土故宜從焉言芝者多異説唯論衡云芝生
於土土氣和故芝草生最為簡要古以為香草大夫之
摰芝蘭又曰與善人居如入芝蘭之室乆而不聞其芳
則與之化矣今芝不香未知何故芝乃多種故方術家
有六芝其五芝備五色五味分生五嶽惟紫芝最多昔
四老人避秦入商洛山采芝食之作歌曰曄曄紫芝可
以療飢是也古稱上藥養命中藥養性下藥治病養命
則五石之鍊形六芝之延年養性則合歡蠲忿萱草忘
憂治病則大黄除實當歸止痛芝之品其略有六至葛
稚川則云芝有石芝有木芝有草芝有肉芝有菌芝各
百許種則芝類非特六矣孝經援神契曰威喜辟兵威
喜亦木芝之一也松柏之脂入地千歳化茯苓茯苓萬
歲上生小木如蓮華名曰木威喜芝夜視有光持之甚
滑燒之不然帶之辟兵又建木實生都廣皮如纓蛇實
如鸞鳥者亦謂之芝則無所不備然大抵紫芝最多爾
陶隱居獨怪今俗所用紫芝乃是朽木株上所生狀如
木檽者然古人言芝蓋只如此内則人君燕食所加庶
羞有芝栭蔆椇之屬庾蔚云無華葉而生者曰芝栭盧
氏云芝木芝也王肅云無華而實者名栭皆芝屬芝栭
春夏生於木可用為菹其有白者不堪食賀氏亦云芝
木椹獨別謂栭為軟棗則多一物不合鄭氏三十一物
之數然則檽椹類揔名芝矣莊子朝菌司馬亦云大芝
也天隂生糞上見日則死崔云糞上芝朝生暮死簡文
云欻生之芝也是菌皆得芝名(太𤣥曰黄菌不誕俟于慶雲靈芝也漢藝文志
有黄帝襍子芝菌十八卷)

　　菊

　　菊季秋寒露後五日始有華華得土之正色蔡邕月令
章句曰菊草名也有者非所有也黄華者土氣之所成
也季秋草木皆成非榮華之時也故言菊有明它無有
也周書曰菊不黄華土不稼穡是應土之驗古者王后
六服有鞠衣先鄭以為黄衣後鄭云黄桑服色如鞠塵
象桑葉始生引月令三月薦鞠衣于先帝告桑事盖後
鄭之意以季春桑葉始生故后服色象之又薦之先帝
太□之屬之坐所謂告桑事也然其説不取於菊華之
菊而取於麴蘖之麴又捨麴而象桑葉唯蔡邕以為菊
華之色似合先鄭以鞠為黄之意今月令鞠有黄華正
與鞠衣之字同又漢武帝時黄鵠下建章宫作歌曰金
為衣兮菊為裳然則以菊比衣如是古矣古者茹菊故
離騷有夕餐秋菊之落英至崔實月令以九月九日採菊
而費長房亦教人以是日飲菊酒以禳災然則自漢以來
尤盛也菊與薏花相似菊甘而薏苦所謂苦如薏者漢南
陽酈縣北八里有菊水其源旁悉芳菊水極甘香中有
三十家不復穿井仰飲水上夀百二十三十中夀百餘
七十者猶以為夭漢司空王暢太傅袁隗為南陽太守
令縣月送三十餘石飲食澡浴皆用之太尉胡廣乆患
風羸常汲飲此水疾遂瘳此菊莖短花大食之甘美異
於餘菊廣又收其實種之京師遂處處傳植之近世譜
菊者有八十一種有黄白緗及色如桃花者又白者遇
霜皆殷然終不摽落故説者疑離騷落英之語或以為
爾雅落始也(考)然與墜露相配為文不當為始靈均盖
自有意(夏小正九月鞠榮而植麥)

　　荃

　　荃昌蒲也或讀若孫音(莊子音義云)又一名蓀春秋運斗樞
曰玉衡星散為昌蒲逺雅頌著倡優則玉衡不明昌蒲
冠環孝經援神契曰昌蒲益聰生水中葉長數尺而上
鋭中有脊如劒其根九節者食之仙其本芳辛每以一
握為限一握則四寸切之為菹謂之昌歜或謂之昌本
以實朝事之豆文王好食之豆以昌本為首魯僖公時
王使周公閲來聘饗有昌歜白黑形鹽而周公以為薦
五味也此盖朝事之常故郊特牲云常豆之菹水草之
和氣也又可以餌魚故莊子稱荃者所以在魚得魚而
忘荃或以此當之楚辭言香草皆以喻羣臣唯言蓀者
喻君盖蓀於藥性為君也其曰數惟蓀之多怒曰蓀佯
聾而不聞曰夫人自有兮美子蓀何以兮愁苦盖蓀能
輔性治氣逆則怒非所宜能益聰則聾非所應又治小
兒溫瘧身積熱不解者可作浴湯則其主人之美子宜
也少司命君也而又主人之子孫有蓀之義焉蓀從孫
亦主子孫之義也

　　芸

　　仲冬之月芸始生芸香草也謂之芸蒿似邪蒿而香可
食其莖幹婀娜可愛世人種之中庭故成公綏賦云莖
類秋竹葉象春檉是也沈括曰芸類豌豆作小叢生其
葉極芳香秋後葉間㣲白如粉汙南人採寘席下能去
蚤虱今謂之七里香老子曰夫物芸芸各歸其根芸當
一陽初起復卦之時於是而生又淮南説芸可以死而
復生此則歸根復命取之於芸雖卷施拔心不死蓋不
足貴也洛陽宫殿簿曰顯陽徽音含章殿前各芸香一
二株而已而晉宫閣名曰太極殿前芸香四畦式乾殿
前芸香八畦乃知離騷所謂蘭九畹蕙百畆畦留夷與
掲車盖有之也江南茹為生菜甚香古者祕閣藏書置
芸以辟蠧故號為芸閣(夏小正曰正月采芸二月榮芸)

　　龍

　　龍紅草也一名馬蓼葉大而赤白色生水澤中高丈餘
今人猶謂之水紅草而爾雅又謂之蘢古鄭詩稱山有
橋松隰有游龍云游龍者言其枝葉之放縱也龍與荷
華是隰草之偉者然所配扶蘇橋松不同按管子有五
粟五沃五位五蘟五壤五浮之土謂之上土五沃之土
則桐柞枎櫄秀生莖起五臭疇生蓮與蘪蕪藁本白芷
然則首章言扶蘇荷華應此五沃之土也其五位曰其
山之淺有蘢與斥羣木安逐條長數大其桑其松其杞
其茸次章言橋松㳺龍應此五位之土也此皆土之最
美者特非子都子充而狂且狡童之為見則所美非美
矣淮南言水草之始海閭生屈龍屈龍生容華容華生
蔈蔈生萍藻萍藻生浮草凡浮生不根茇者生於萍藻
屈龍豈亦此龍草邪歛為屈縱為㳺是或一道也

　　萱

　　詩曰焉得諼草言樹之背諼忘也衛之君子行役為王
前驅過時不反其婦人思之則心痗首疾思欲暫忘之
而不可得故願得善忘之草而植之庶幾漠然而無所
思然世豈有此物也哉盖亦極言其情説者因萱音之
與諼同也遂命萱以為忘憂之草盖以萱合其音以忘
合其義耳然忘草可也而所謂忘憂憂之一字何從出
哉此亦諸儒傅㑹之語也説文曰藼令人忘憂草也引
詩安得藼草又作蕿及萱而嵇叔夜養生論云合歡蠲
忿萱草忘憂博物志因以為中藥之例崔豹云欲忘人
之憂則贈以丹棘丹棘一名忘憂皆因解詩者之言而
廣之爾又名宜男草周處風土記以為其花宜懐姙婦
人佩之必生男傅𤣥賦云充后妃之盛飾兮登紫微之
内庭則古之婦人盖佩之矣茍以當詩之忘草則服而
佩之適所以増怨曠之思爾此草又名鹿葱鹿所食九
草之數而沈約鹿葱詩云野馬不任騎莵絲不任織既
非中野華無堪麕䴥食約意以為野中所無鹿不得而
食之今人亦取其華為茹(晏元獻公謂鹿葱花中有鹿斑文與萱小同大異開花亦
不並時)

　　薜荔

　　薜荔白芷蘪蕪椒連謂之五臭管氏之正天下也五臭
所校謂之土小華之山草多薜荔薜荔狀如烏韭而生
於石上食之止心痛亦縁木生在屋曰昔邪在牆曰垣
衣今薜荔葉厚實而圓多蔓好敷巖石上若㒺故云㒺
薜荔兮為帷也或寅縁上木古木之上有絶大者開華
結實其實上銳而下平外青而中□經霜則□紅而甘
鳥烏所啄童兒亦食之謂之木饅頭亦曰鬼饅頭其狀
如餅餌中饅頭也食之𤼵瘴嶺外尤多州郡待客取以
為髙飣或言嶺外郡刻木作饅頭狀言之過也雖云藤
蔓枝葉勁厚如木之屬非復草也離騷云貫薜荔之落
蘂王逸章句曰薜荔香草縁木而生蘂實也累香草之
實執持忠信貌也薜荔雖有實然所取芳者不於實又
按説文蘂花須頭㸃也則蘂乃謂此逸之意以薜荔之
花小盖不可貫故以為實要之詩騷當以意逆志但貫
其須蘂以見用心之精潔爾山鬼歌亦稱被薜荔兮帶
女蘿逸云薜荔兎絲皆無根縁木而生山鬼亦奄忽無
形故衣之以為飾古者喻物意深如此又九歌曰采薜
荔兮水中搴芙蓉兮木末言責其所無必不能也至九
章曰令薜荔以為理兮憚舉趾而縁木因芙蓉以為媒
兮憚褰裳而濡足此皆因其所宜而任之顧不為耳薜
荔芳草故楚辭特殷勤焉

　　款冬

　　莵奚顆涷郭氏曰款涷也紫赤華生水中盖款涷葉似
葵而大叢生花出根下十一十二月雪中出花述征記
曰洛水至嵗末凝厲則款冬茂悦曽冰之中盖至隂之物
能反至陽故玉札畏款冬也楚辭曰款冬而生兮凋彼
葉柯萬物麗於土而款冬獨生於冰下百草榮於春而
款冬獨榮於雪中以况附隂背陽為小人之類至傅咸
作款冬賦稱其華豔春暉既麗且殊以堅冰為膏壤吸
霜雪以自濡則又賞其稟精淳粹不變於寒暑為可貴
所取義各異也

　　卷耳

　　卷耳菜名也幽兾謂之襢菜雒下謂之胡枲江東呼為
常枲葉青白色似胡荽白華細莖可煮為茹滑而少味
又謂之常思菜傖人皆食之又以其葉覆麴作黄衣崔
寔四民月令曰伏後二十日為麴至七月七日干之覆
以胡枲故古人采之卷耳之詩后妃志欲輔佐君子求
賢審官知臣下之勤勞先儒多異説盖采采卷耳職之
賤者淮南子稱瞽師庶女位賤尚葈權輕飛羽許叔重
曰尚主也葈者葈耳菜名也主是官者至微賤也瞽師
庶女復賤於主枲之官故曰權輕飛羽觀此則主枲之
官位之微者周禮顧不可考或成周以前周南之官有
之不然則醢人酒人之屬也於采葈者而猶知其勤勞
則凡臣下之勤勞不遺可知矣審官而至於此則所審
之詳又可知矣此有以見憂勤之至也其實如鼠耳而
蒼色上多刺好着人衣今人通謂之蒼耳其一名葹離
騷以譬小人所謂薋菉葹以盈室是也一名羊負來博
物志曰洛中有人入蜀胡枲着羊毛蜀人種之曰羊負
來也陶隱居乃云昔中國無此言從外國逐羊毛中來
據此物既稱胡枲必是胡物但國風爾雅所載則其來
已乆而羊負來之名僅出後代則此名恐言自洛入蜀
者得之亦卷耳野中所多日夕羊下多負以歸爾

　　芣苢

　　芣苢婦人所采今車前草是也大葉長穗生道邊喜在
牛跡中生故曰車前又名當道也幽州人謂之牛舌草
江東呼蝦蟆衣可煮作茹其子主易產故婦人樂有子
者以為興説文乃云芣苢一名馬舄其實如李令人宜
子周書所説韓詩云芣苢是木似李食其實宜子孫王
肅亦引周書王㑹云芣苢如李出於西戎故王基駮云
王㑹所記雜物奇獸皆四夷逺國各賫土地異物以為
貢摰非周南婦人所得采是當為草不當為木也不妨
西戎自有芣苢亦名馬舄宜子者爾郭氏芣苢贊亦曰
車前之草別名芣苢王㑹之云其實如李名之相亂在
乎疑似夫采采者芣苢耳何以知其樂有子盖采采者
不已之意也薄言者不滿之辭也始曰采采而遂至於
有之又從而掇捋之又從而袺襭之盖已多矣而猶曰
薄言則以采之之多為未足也亦婦人樂於其事而猶
愧於人之問故雖采而又采乃若不經意亦曰我姑采
之而已此詩人所以深述其情也而列女傳言宋人之
女為蔡人之妻既嫁而夫有惡疾其母將改嫁之女曰
且夫采采芣苢之草雖其臭惡猶始於捋采之終於懐
襭之浸以益親况於夫婦之道乎乃作芣苢之詩韓詩
亦同此義言芣苢臭惡之菜詩人傷君子有惡疾芣苢
雖臭惡猶采采而不已者以興君子雖有惡疾我猶守
而不離去也辯命論曰顏回敗其叢蘭冉耕歌其芣苢
則遂以芣苢比惡疾矣詳蔡人之妻或因説母引芣苢
之義以自况因賦其詩不必始作於此也宋女而蔡妻
何名為周南哉今芣苢亦不臭未知所謂臭惡者又何
物故附著其説於後

　　陵苕

　　苕陵苕黄華蔈白華茇華色既異名亦不同今淩霄花
是也蔓生喬木上極木所至開花其端詩云苕之華芸
其黄矣鄭箋以為陵苕之華紫赤而繁華衰則黄盖非
也是物雖名紫葳而花不紫又或以瞿麥根為紫葳瞿
麥花紅亦非此類然則芸其黄者正自華開之色耳周
室之於諸夏猶衣服之有冠冕木水之有本原盖有深
根固植之義不特以其在物上而已今苕雖居高在物
之上然荏弱而託於物所自恃者微矣雖華而芸黄葉
而青青識者知其將不乆也故見其華則為之憂傷逮
其華落而葉存則不如無生矣此華亦彌絡石壁盛夏
視之如錦繡不可仰望露滴目中有失明者

　　射干

　　荀子勸學篇曰西方有木焉名曰射干莖長四寸生於
高山之上而臨百仞之淵木莖非能長也所立者然也
以為物雖微然能自處者如此春生苗高二三尺葉似
蠻薑而狹長排列如翅羽故名烏翣烏蒲烏扇翣亦扇
也花以六月開如萱草而小上有紅㸃人家庭砌多植
以為玩或説別有花青黑而莖長似射人之執竿者此
即一類然射為夜音猶漢官僕射而亦音夜爾易通卦
驗曰冬至射干生後漢陳寵傳陽氣始萌十一月有蘭
射干芸荔之應射干嘉物故九歎云掘荃蕙與射干兮
耘藜藿與蘘荷盖荃蕙貴而藜藿賤射干生高山層城
而蘘荷依隂之物今掘去嘉者而惡物則為之耘除使
之茂繁以見去取之失當也古者瑞草有萐莆生於庖
厨扇暑而涼今此亦有萐扇之名又蒲之字類莆豈亦
此類但以自生為祥耶或曰萐莆大如扇

　　木蓳

　　木蓳今人植為籬易生之物也抱朴子曰夫木蓳楊栁
斷殖之更生倒之亦生横之亦生生之易者莫過斯木
也仲夏應隂而榮月令取之以為候其花朝開暮落一
名為舜或呼為日及陸機賦云如日及之在條常雖及
而不悟潘尼云朝菌者詩人以為舜華莊生以為朝菌
其物向晨而結終日而殞則又以為朝菌矣詩曰有女
同車顏如舜華又曰顔如舜英舜乃華之甚茂者又枝
葉相當有同車之象亦如舜朝開而暮落少過時則後
之矣太子忽當有功於齊之時可以取齊女於是時而
不取則若日及之不可待矣木蓳作飲令人得瞑與榆
同功其花用作湯代茗可以治風然茗令人不睡木蓳
令人睡為異爾説文䑞艸也楚謂之葍秦謂之藑蔓地
連華象形䑞則今𨽻變為舜即堯舜之舜然云蔓地則
不同又□華榮也讀若皇引爾雅曰□華也或从艸皇
作葟

　　燕攴

　　燕攴本非中國所有盖出西方染粉為婦人色謂為燕
攴粉習鑿齒與謝侍中書曰此有紅藍北人采取其花
作烟攴婦人粧時作頰色用如豆許按令徧頰殊覺鮮
明匈奴名妻閼氏言可愛如燕攴也故匈奴有烟攴山
西河舊事歌曰失我祁連山使我六畜不繁息失我閼
氏山使我婦女無顏色今中國謂之紅藍或只謂之紅
花大抵三月初種花出時日日乗凉摘取之頃一日須
百人摘五月種晚花七月中摘深色鮮明耐乆不黦勝
於春種者花生時但作黄色茸茸然故又一名黄藍杵
碓水淘絞去黄汗更𢷬以清酸粟漿淘之絞如初即收
取染紅然後更𢷬而暴之以染紅色極鮮明按崔豹所
言則漢雖有紅藍然不可以為烟攴其染亦未盛今則
盛種而多染謂之真紅賽蘇方木所染崔豹古今注曰
今人以重絳為烟攴非燕攴花所染也燕攴花自為紅
藍爾舊説赤白之間為紅即今所謂紅藍也其謂之蒨
紅者即漢重絳顏色黯暗相去逺矣又為婦人粧色以
緜染之圓徑三寸許號緜燕攴又小薄為花片名金花
烟攴特宜粧色盖種一頃者歲收絹三百疋此千畆巵
茜之類博物志曰黄藍張騫所得

　　音釋

　　芍藥　鵽(説文鳩也丁刮切)　芝　建木纓蛇(山海經建木其狀如牛引之有
皮若纓黄蛇注謂牽之皮剥如人冠纓及黄蛇也)栭(如之反)椇(俱禹反)檽(音軟)　菊
隗(胡罪反)標(婢小切)殷(公閑切赤黑色)　荃　歜(徂感切)菹(臻魚切説文酢菜也)
　芸　婀娜(上音舸下乃可切美貌又舒遲貌)檉(癡貞切)豌(於丸切)　龍
蘟(於謹切晦也管子五蘟之狀黒土黑菭青怵以肥芬然若灰注菭地衣也芬然壤起貌)柞(才各子各
二切)枎(輔虞切)㮔(與杶同)蘢(盧功切草名馬藻又音龍管子注蘢斥並古草名)數大(上音
朔管子注數謂速長爾雅數疾也)茸(管子注木名)蔈(芳燒切淮南子注流也無根水中草也)容
華(美蓉草華許注)茇(蒲達切草根也)　萱　痗(音毎)藼(與萱同)麕(音君)䴥(音加)
薜荔(上蒲計反下郎計反)　校(管子注校謂馨烈之鋭)□(音攘)　欵冬　莵(音兎)
奚(爾雅作蒵音兮本草欵冬一名莵奚)涷(音東)顆涷(爾雅注欵冬也)　卷耳　襢(與袒
同又陟扇反)枲(音徙)　荽(音綏)傖(鋤庚切音與桭同吴人罵楚人曰傖晉陽秋云吴謂中州人曰
傖)　芣苢(上音浮下音以)　掇(都奪切)捋(力活切)袺(音結)襭(户結反)　陵
苕　蔈(匹沼反苕華)葳(音威)荏(如葚切)　射干(上音夜)翣(色甲切)蘘(汝羊
切)萐(所洽切)莆(音甫)　木菫(下音謹)菌(音窘)瞑(莫定切翕目也)葍(音福)藑(音瓊)
　燕攴　蒨(音倩或作茜)
















　　爾雅翼卷三

　　欽定四庫全書

　　爾雅翼卷四

　　宋　羅願　撰

　　釋草

　　藍　　　葴　　　巵　　　茈草

　　茹藘　　艾　　　薺　　　蕨

　　薇　　　葵　　　蔞　　　蘩

　　蒿　　　蔚　　　蕭

　　藍

　　藍者染青之草荀子曰青出於藍而青於藍言染反勝
於其質菘藍其汁抨為澱堪染青蓼藍苗似蓼而味不
辛不堪為澱雅作碧色爾崔寔曰榆莢落時可種藍五
月可刈藍故小雅曰終朝采藍不盈一襜五日為期六
日不詹襜衣蔽膝也箋云期至五月而歸今六月猶不
至五月者正藍之候月令仲夏之月乃云令民毋刈藍
以染注云此月藍始可別引夏小正曰五月啟灌藍蓼
灌謂叢生也種藍之體初必叢生藍兒長大始可分移
使之稀散以言正養藍之時非刈藍之候也夫民之於
利甚勤其於物也封植養長者惟恐不至茍藍於勢未
可刈當分移之候豈不知養之以待其成何待上之人
屑屑出令而止之乎茍如是則蓼菜之行菜茹之畦在
上者不勝禁矣夫藍之禁刈必於民有私利而於隂陽
或國事有不便者故禁而止之盖自四月㣲隂始起為
政者繼長増高毋有壊墮此月又隂陽爭死生分之月
君子戒靜以待晏隂之所成則㣲隂未成也盖刈藍以
損生氣恐微隂不勝故也又是月班馬政游牝別羣縶
駒之月馬之為性畏新出之灰駒遇者輒死石礦之灰
亦能令馬落駒刈藍以染也燒灰也暴布也三者皆有
出灰之氣令而禁之者盖為馬歟秦法棄灰於道者棄
市棄灰或古法但刑重耳刈藍之禁與馬質禁原蠶
同意不然蠶之再養藍之早刈聖人何留意哉藍於草
中獨有禁故字從監漢楊震伯起常種藍自業又趙岐
邠卿道經陳留此境人皆以種藍染紺為業藍田彌望
黍稷不殖慨其遺本遂作賦一章

　　葴

　　藍數種總謂之藍其大葉者別名馬藍釋草云葴馬藍
郭氏曰今大葉冬藍也疏云今為澱者是也凡物大於
其類者多以馬名之今人言亦然盖諸藍之類菘藍惟
堪染青蓼藍不堪為澱雅作碧色故以馬藍為作澱之
藍崔寔曰榆莢落時可種藍五月可刈藍六月可種冬
藍冬藍大藍也八月用染子虚賦曰其高燥則生葴菥
苞荔薜莎青薠葴馬藍也菥似燕麥苞藨也荔馬荔薜
藾蒿莎鎬侯青薠似莎而大凡此皆非佳草於用亦希
何足以侈雲夢盖古之君子觀地之所產以知其土之
美惡今髙燥埤濕衆物居之則地之美富可知故自馬
藍以下皆載之也本草唐本注云藍圓徑二寸許厚三
四分出嶺南云療毒腫太常名此草為木藍子

　　巵

　　巵可染黄其華實皆可觀花白而甚香五月間極繁茂
凡草木之花大抵不過五出唯巵六出大者至七出其
實黄赤亦以七稜者為良即七出花所成就也經霜取
之以染故染字從木字學家以為木者巵茜之流也一
名木丹一名越桃上林賦謂之鮮支欲其顏色鮮明也
漢世千畆巵茜此其人與千户侯等巵茜千石亦比千
乗之家晉令諸宫有秩巵子守護者置吏一人或云此
即西域之薝蔔花或曰薝蔔者金色花小而香西方甚
多非巵也

　　茈草

　　釋草云藐茈草郭氏曰可以染紫一名茈䓞説文亦曰
茈藐紫草蓋茈即紫也以其可染紫故名茈上林賦有
茈薑司馬彪亦云紫色之薑則茈之與紫古字通爾列
仙之傳商客能致紫草賣與染家本草説云其利勝藍
按種藍一畆已敵榖田一頃矣而此復勝焉有以見後
世末作之盛夫紫間色奪朱者也韓子曰齊桓公好服
紫一國盡服紫五素不得一紫公患之用管仲言謂左
右曰吾惡紫臭三日境内莫有衣紫蘇代遺燕王書曰
齊紫敗素也而賈十倍然則由春秋戰國以來重之矣
漢相國丞相皆秦官金印紫綬髙帝相國緑綬徐廣曰
金印緑綟綬□草名也以染似緑又云似紫紫綬名緺
綬音𤓰其色青紫綟與盭同公加殊禮特服之何承天
云緺音媧青紫色綬綟紫色也字説曰綟紫也綟以䓞
染故系在左紫或染或不故系在下綟人染也其為此
也有戾焉或不則無戾也此而已䓞可染紫謂之茈䓞
則茈言本紫䓞言所染所染戾彼而此者也

　　茹藘

　　茹藘染絳之草葉似棗葉頭尖下濶莖葉俱澁四五葉
對生節間蔓延草木上根紫赤色今所在有八月採根
説文曰人血所生故一名地血今茹藘能治血又所染
亦赤盖其類爾古者士爵弁服弁色赤而㣲黑如爵頭
裏亦纁色士冠禮曰爵弁服纁裳純衣緇韎帯韐韎韐
縕韍也士縕韍幽衡合韋爲之染以茅蒐因名焉説文
曰茅蒐染韋一入為韎詩曰韎韐有奭左傳韎韋之跗
注是也其女子之染則毛氏云茹藘茅蒐之染女服也
鄭箋云茅蒐染巾也則縞衣茹藘為婦人服矣國風曰
東門之墠茹藘在阪其室則邇其人甚逺東門之栗有
踐家室豈不爾思子不我即盖茹藘女所以染也今方
在阪栗者女所以為䞇也今方在門則衣服䞇見之物
未備也時方喪亂則不待禮而相奔矣齊人謂之蒨蒨
或作茜漢書千畆巵茜是也今人染蒨者乃假蘇方木
非古所用

　　艾

　　庶草治病各有所宜惟艾可用灸百疾故名醫草歲或
多病則艾生之亦天預備以救人爾荆楚之俗五月五
日未雞鳴采之或曰見似人者攬而取之用灸有驗采
葛懼讒之詩曰彼采葛兮一日不見如三月兮盖葛纔
春莫則已可刈只三月而成此采葛者所以一日不見
如三月也彼采蕭兮一日不見如三秋兮釋草蕭荻其
字從秋生於春待秋三月而成此采蕭者所以如三秋
也彼采艾兮一日不見如三歲兮艾以乆蓄為善孟子
所謂七年之病求三年之艾艾之乆蓄者至三年此采
艾者所以如三歲也雖然此小臣之事所謂泄栁申詳
無人乎繆公之側則不能安其身者爾蕭與艾本皆香
草古者天子摰鬯諸侯蕙大夫蘭士蕭庶人艾至離騷
則薄之曰户服艾以盈要兮謂幽蘭其不可佩又曰何
昔日之芳草兮今直為此蕭艾也蕭艾雖非惡物然要
之庶人所服比之蘭蕙芳草君子所服則有間矣老人
五十曰艾言其厯年之久然孟子稱人知好色則慕少
艾少女亦稱艾者盖艾者外也春秋外傳曰國君好艾
大夫殆好内適子殆社稷危韋昭亦以艾為外彼好外
者謂嬖臣此少艾盖是少年外舎之婦及其有妻子則
慕妻子矣妻子為内則知少艾者外也予併及之(庶氏除蠱
以嘉草攻之)

　　薺

　　薺之為菜最甘故稱其甘如薺亦應隂之物淮南以為
金勝木禾木也春木王而生秋金王而死水勝火菽火
也夏火王而生冬水王而死火勝金麥金也秋金王而
生夏火王而死土勝水薺水也冬水王而生仲夏土王
而死又其枝葉細靡通謂之靡月令孟夏之月靡草死
麥秋至斷薄刑决小罪出輕繫鄭氏稱舊説云靡草薺
亭歴之屬祭統曰草艾則墨謂立秋後也刑無輕於墨
者今以純陽之月斷刑决罪與毋有壊墮自相違似非
按經以此月物有死者故斷薄刑而鄭氏以萬物尚生
故以為不宜斷然按斷薄刑决小罪出輕繫薄刑用鞭
朴非墨劓之類盖憫萬物始有死者不忍久人以狴犴
故可决者决之可出者出之乃是明謹用刑而不留獄
非與壊墮相違也薺既亭厯其死同時其生亦早而所
主不同蓋師曠之占以薺為甘草亭厯為苦草水藻為
惡草蒺蔾為旱草艾為病草歲將豐或苦惡旱疫則輒
有一草應而先生之唯土以稼穡作甘而薺又草之甘
者故以為歲豐之候

　　蕨

　　蕨生如小兒拳紫色而肥詩及爾雅説文皆云蕨鼈也
郭氏曰江西謂之虌草木疏云周秦曰蕨齊魯曰虌俗
云其初生似虌脚因以名焉召南陟彼南山先蕨而後
薇蕨薇盖賤者所食爾今野人今歲焚山則來歲蕨菜
繁生其舊生蕨之處蕨葉老硬敷披人誌之謂之蕨基
廣雅云蕨紫萁(物性云非也)基豈萁之轉耶厥其二字古皆
以為助語互用或當同名以物但加草以為志爾今道
路負荷轉移者皆不肯食云令人脚弱盖見其形似拘
攣之狀亦或其性自當爾未可知也名之從蕨盖謂蹷
矣薇猶禮家用之蕨不復用當知其賤

　　薇

　　薇垂水言生於水邊而召南之詩陟南山以采之故陸
璣云山菜也莖葉皆似小豆蔓生其味亦如小豆藿可
作羮亦可生食今官園種之以共宗廟祭祀又詩稱山
有蕨薇而伯夷采薇於首陽山其歌曰登彼西山兮采
其薇矣其後説者以為普天之下莫非王土食其土之
所自出即為之臣於是不食而死文王之時歌采薇之
詩以遣戍役一章薇亦作止二章柔止三章剛止作生
也柔謂脆脕之時剛謂小堅忍時遣戍而有三時故先
儒以為所遣有先中後輩首章則二月中旬遣之次章
則三月上旬遣之三章則三月中旬遣之其到有先後
各能獲捷故曰一月三捷也菜茹以柔時為美詩所謂
柔則茹之剛則吐之亦以菜為喻也薇亦剛止不足食
矣薇既戍役之所采故王文公曰薇㣲者所食也

　　葵

　　葵為百菜之主味尤甘滑魯漆室之女葵為馬踐知憂
及國公儀休相魯食於舎而茹葵慍而抜之不欲奪園
夫之利葵有赤莖白莖復有大小之異又有鴨脚葵葵
子雖經歲不浥㣲炒令熚炸散著濕地遍踏之朝種暮
生逺不過宿早種者十月末地將凍散子勞之正月末
亦可五月初更種之以春者既老秋菜未生種此相接
六月一日種白莖秋葵白莖者宜乾九月作葵菹乾葵
盖葵一歲凡得三輩士虞禮夏秋用生葵冬春用乾荁
皆滑物道家之法十日一食葵菜所以調和五臟古者
葵稱露葵又終葵一名繁露今摘葵必待露解語曰觸
露不搯葵日中不翦韭各有宜也又葵性向日孔子以
比鮑莊子智不如葵葵猶能衛其足曺植曰若葵藿之
傾葉太陽雖不為回光然向之者誠也淮南曰聖人之
於道猶葵之與日也雖不能以終始哉其鄉之誠也夫
天有十日葵與之終始故葵從癸説文云揆葵也即所
謂揆之以日者

　　蔞

　　蔞蔞蒿也説文曰蔞可以烹魚其葉似艾白色長數寸
髙丈餘好生水邊及澤中正月根牙生旁莖正白生食
之香而脆美又可蒸為茹江東用羮魚漢廣之詩曰翹
翹錯薪言刈其蔞夫翹翹錯薪不敢斥采也言刈其蔞
而已之子于歸不敢斥求也言秣其駒而已刈楚猶薪
之薇者也蔞則菜耳此言無思犯禮之甚也古者芻蕘
之過取以喻非禮春秋左氏傳曰羊舌鮒求貨於衛淫
芻蕘者盖芻蕘各有疆禁多取則為淫故以喻男女之
非禮今錯薪猶不思冒取焉則無思犯禮可知矣蔞今
古以為珍菜大招曰吴酸蒿蔞不沾薄只王逸曰蒿蘩
草也蔞香草也蒿一作芼芼菜也言吴人善為羮其菜
若蔞味無沾薄言其調也又曰沾多汁也薄無味也言
吴人工調鹹酸爚蒿蔞以為虀其味不醲不薄適其美
也盖蔞多生於吴郭氏亦云江東用羮魚則吴人尤能
調和之如後世千里蓴羮未下鹽豉之比淮南子曰煎
熬焚炙調齊和之適以窮荆吴甘酸之變此遁於火也
此之謂也

　　蘩

　　釋草曰蘩之醜秋為蒿此大略之言也又曰蘩皤蒿此
指一物之言也故予以水草之蘩為莪而皤蒿則此別
説之皤蒿盖今之白蒿也比青蒿而麤從初生至枯白
於衆蒿春始生及秋香美可生食又可蒸以為菹甚益
人故詩箋云以豆薦蘩菹然非水物故非召南所謂也
春初此蒿前諸草生云可以生蠶盖所以繁育庶物此
物非唯生蠶又白兎食之而仙又駏驉亦食菴䕡子而
仙駏驉馬類兎食繁駏驉食菴䕡物各有所宜本草又
稱茵蔯蒿白兎食之仙盖茵蔯似青蒿而背白故説者
誤以白蒿説之其苗細經冬不死更因陳根而生故名
茵蔯凡蘩之醜艾可灸蓍可占蕭可燎蔞莪蒿蘩通可
茹啖説者別而論之

　　蒿

　　蒿今之青蒿荆豫之間汝南汝隂皆云菣今人呼青蒿
香中炙啖者為菣人亦取襍香菜食之鹿鳴所食三物
一曰苹今藾蒿始生香可食二曰蒿蒿甚香三曰芩芩
亦香草盖草木之臭味相同有同類食之之義莊子稱
今之君子蒿目而憂世之患今蒿細弱而隂潤最易棲
塵故以比蒿目言世之君子眯眼塵中而憂世也蒿乃
佳蔬而古者言蒿以為非美物者盖蘩之醜秋為蒿凉
秋九月枝榦益髙荒壇枉徑蕪穢不治故蒿者農惡之
明堂月令違天時則藜莠蓬蒿並興管仲戒桓公封禪
亦稱今鳳凰麒麟不至嘉禾不生而蓬蒿藜莠茂鴟鴞
羣翔而欲封禪無乃不可乎桓公為是而止然則蒿者
盖非農祥也博物志曰周時徳澤盛蒿大以為宫柱名
曰蒿宫

　　蔚

　　蒿菣郭氏曰今人呼青蒿香中灸啖者為菣又曰蔚牡
菣郭曰無子者盖牡菣三月始生七月華華似胡麻華
而紫赤八月為角角似小豆鋭而長言無子者盖今青
蒿葉端皆作子如米大蔚獨無爾蓼莪之詩曰蓼蓼者
莪匪莪伊蒿哀哀父母生我劬勞又曰蓼蓼者莪匪莪
伊蔚哀哀父母生我勞瘁蒿生子以喻母牡蒿以喻父
凡人之情念其父母則因物而感今夫作詩之人望見
莪之蓼蓼然而采之迫而察之則蒿也蒿有母道焉復
見若莪者而采之迫而察之則蔚也蔚有父道焉興於
物雖各不同然念父則及母念母則及父故皆曰哀哀
父母也一説曰匪莪伊蒿蒿猶有子者匪莪伊蔚蔚則
無子以見父母得我之難也今皆無報矣則有我之不
如無也且蔚又治無子亦寓其意焉本草謂之馬先蒿

　　蕭

　　蕭今人所謂荻蕭者是也或曰牛尾蒿似白蒿白葉莖
麤科生多者數十可作燭有香氣故祭祀以脂爇之為
香生民詩云取蕭祭脂后稷之祭也蓋宗廟之祭薦熟
之時堂上事尸竟延入户内更從熟始於薦熟時祝先
酌奠於鉶羮之南訖尸未入乃取蕭染以牲腸間脂合
黍稷燒之於宫中后稷之祀乃郊雖非宗廟然將郊為
軷道之祭其用亦同爇之於行神之位故曰取羝以軷
祭脂者即此羝之脂也蓋自后稷之時已如此故周宗
廟用之昔有虞氏尚氣血腥爓祭用氣商人尚聲以聲
音之號詔告天地之間周人尚臭以鬱合鬯灌以圭璋
而使臭隂達於淵泉既奠然後焫蕭合黍稷羶薌爇之
而使臭陽達於牆屋臭隂以水而報魄臭陽以火而報
氣古人以神之道㣲不可搏執故求萬物之理以為同
聲相應同氣相求水流濕火就燥故用百物之英華庶
幾麗而留之此蕭之氣遶於牆屋則牆内乃爇蕭之地
故孔子曰吾恐季孫之憂不在顓㬰而在蕭牆之内也
其蕭蓋甸師所供周禮甸師祭祀共蕭茅先鄭以為蕭
或用莤但作縮茅解之杜子春始讀為蕭詩歲聿云莫
采蕭管子葉(草名)下於􁈗(即鬰也)􁈗下於莧莧下於蒲蒲下
於葦葦下於雚雚下於蔞蔞下於荓荓下於蕭蕭下於
薜薜下於萑萑下於茅

　　音釋

　　藍　抨(普耕反)澱(音殿)襜(蚩占反)別(筆別切)壊(音怪)墮(許規切)別羣(注彼
列切孕姙之欲上也)縶(注如字為其牡氣有餘相蹄齧也)礦(音穬)暴(步卜反)馬質(質平也主
買馬平其賈)　葴(之林切)　菥(斯厯反)苞(音包)荔(音𨽻)薜(蒲計切子虚賦作薜)鎬
(文選注作薃胡暠切)藨(皮表切)薠(音煩)埤(音婢卑下也)　巵　薝(音膽俗音占誤)蔔
(鼻墨切)　茈(草茈與紫通)　䓞(音戾)藐(亡角反)盭(通作戾)　茹藘(上音如下
力居反)　純衣(純與緇同)靺(音昧茅蒐所染色也)鞈(音閣韠也)縕(音溫赤黄間色)韍(音弗
韠也以韋為之禮記玉藻韠之言蔽韍之言亦蔽詩采菽注疏古者佃漁因衣其皮先知蔽前後知蔽後後王
易之以布帛不忘本也)幽衡(上初糾切黑也衡謂佩玉之衡)跗注(上方俱切左傳注跗注戎服若
袴而屬於跗與袴運)墠(音善)阪(音反)　艾　萩(音秋)要(音腰)注庶(音煮掌以藥煮去病)
　薺　王(去聲)草艾(下音乂)壊(音怪)墮(許規反)狴(音陛獸名)犴(音岸北地野狗
謂獄為犴者犬所以守也)　蕨　攣(閭員反)蹷(音厥與蹶同僵也)　薇　脆(音翠
小耎物易斷也)脕(音問又音萬肥澤也佩觽音晚)　葵　浥(音邑漬也潤也又業切)熚(音畢)
炸(音咤)荁(音丸似堇而葉大也)勞之(上即到反齊民要術注古曰擾今曰勞要術又曰犁欲廉勞欲
再)搯(音恰㧓也)　蔞(龍珠切)　沾(音添)齊和(並去聲)　蘩　皤(音婆)菹
(音疽酢菜)駏驉(音巨虚)菴閭(子虚賦注蒿也子可醫疾菴音淹)　蒿　菣(丘刃反)
藾(力盖反)芩(其今切莖如釵股葉如竹蔓生)眯(説文草入目中也莊子簸糠眯目音米)治(平聲)
　蔚(於貴切)　菣(去刃切)　蕭　鉶(音刑三足兩耳有盖和羮之器)羝(都禮反牡
羊)軷(蒲末切祭行道之神也)爓(徐廉切説文湯中瀹肉也)號(平聲禮記疏用樂之音聲號呼告於
天地之間庶神明聞之而來是先求陽之義)莤(通作縮)莧(狹澗反又刑甸反)雚(音貫爾雅釋雚
一名芄蘭)蔞(龍珠切)荓(薄丁切馬帚也)薜(蒲計切)萑(胡官切説文薍也易為萑葦俗作雚非薍
五患切陸璣云薍或謂之荻至秋堅成謂之萑)













　　爾雅翼卷四

　　欽定四庫全書

　　爾雅翼卷五

　　宋　羅願　撰

　　釋草

　　韭　　　葱　　　䪥　　　蒮

　　茖　　　葝　　　葫　　　蒚

　　􁖝　　　莪　　　萍　　　藻

　　荇　　　茒　　　芹

　　韭

　　韭說文云一種而久者故謂之韭象形在一之上一地
也諺亦曰韭者懶人菜以其不須嵗種也又利病人可
久食大抵高三寸即翦初種之嵗止一翦之一嵗之中
不過五翦矣首春色黄未出土時最美故云春初早韭
冬末晚菘(夏小正曰正月囿有韭)豳風四之日獻羔祭韭庶人春
亦以薦新詳庶人四時之薦夏及秋冬乃薦麥黍與稻
而春乃薦菜茹之物又三時用魚豚鴈為配而韭獨以
卵豈春物未成可薦者少故耶而祭祀之牲號亦以稻
曰嘉蔬韭曰豐本聯而言之豈古所重歟其見於調和
之適則豚春用韭秋用蓼蓋各有宜物久必變故老韭
為莧然後秦姚興及後周宣帝大象中葱皆化為韭説
者以為戰伐之祥(易稽覽圖云政道得則陰物變為陽鄭康成注云若葱變為韭是也)

　　葱

　　葱本白而末青青色尤美爾雅曰青謂之葱(考)古者佩
玉有葱珩以玉色如葱色得名馬之青驪稱驄亦取義
於葱而望氣者言鬱鬱葱葱言條暢也古作膾春用葱
脂亦用葱菹軒辟雞宛脾皆切葱薤實諸醯以柔之物
之用葱者多故禮為君子擇葱薤則絶其本末至進食
之禮葱㳿處末㳿烝葱也在豆處醯醬之左言末者殊
加也而漢世太官園種冬生葱韭菜茹覆以屋廡晝夜
㸐藴火待温氣乃生召信臣為少府以為此皆不時之
物有傷於人不宜以奉供養奏罷之漢孔奮為姑臧長
妻子但食葱菜而義熈中太常謝澹坐遣四人還家種
葱菜免官人之貪亷不同如此西域有葱嶺河源所自
出西河舊事云其山高大上悉生葱故以名焉

　　䪥

　　薤似韭而無實亦不甚葷古禮脂用葱膏用薤脂羊牛
麋鹿之屬膏犬豕之屬蓋物各有所宜今薤與牛肉同
食令人作㿂瘕是也少儀曰為君子擇葱薤則絶其本
末為其本末有萎乾者也麋鹿魚為菹麕為辟雞野豕
為軒兎為宛脾切葱若薤實之醯以柔之言此四物其
作之狀以醋與葷菜淹之悉皆濡孰殺肉及腥氣蓋雖
葷物乃能去腥故古人不棄而用之今人種薤皆以大
蒜置硫黄其中久則種别分為薤薤有赤白二種赤者
主金瘡及風苦而無味白者補而美又雖有辛不葷五
藏養生者服之可以安神養氣夫物英華之美者莫如
芝故蓮曰水芝芋曰土芝蜜曰衆口芝薤曰菜芝蓋書
之記務光翦薤以入清泠之淵今有薤葉篆傳者以為
務光所作(潘岳賦曰䪥負霜)

　　蒮

　　蒮者山韭形性與韭相類但根白葉如燈心苗其音羊
六切韓詩六月食鬱及蒮謂此物也毛詩蒮作薁以鬱
為棣屬薁為蘡薁鄭氏云食鬱薁薁葵菽棗皆以助男
功蓋鬱實大如李正赤食之甜五月時孰蘡薁亦是鬱
類而小别即薁李是也豳土務農所植皆百榖百蔬有
益於民者然七月所述不及一二若果蔬之屬唯𤓰足
以去時暑棗足以救嵗乏故重而記之鬱薁等果不登
於籩不用於䞇正爾食之何補饑渴似兒戱爾不若鬱
菜及蒮之可以食賤老也然齊韓毛鄭其詩異說故並
存著之説文又曰□山韭也

　　茖

　　茖山葱釋者引說文云葱生山中者名茖細莖大葉者
是也葱有冬葱漢葱胡葱茖葱凡四種冬葱夏衰冬盛
莖葉俱軟美山南江左有之漢葱冬枯其莖實硬而味
薄胡葱莖葉麤短根若金䔲能已腫茖葱生於山谷不
入藥用管子云齊桓公五年北征山戎出冬葱與戎菽
布之天下也戎菽胡豆也與冬葱皆得之山戎古者此
等通名葷菜西方則以大蒜小蒜興渠慈葱茖葱列為
五葷以為熟之則發媱生噉増恚皆有損於性情故絶
而不食今北人好生食葷菜雖其天性獷戾亦食性所
染致然故鴞食桑椹則革暴鳩食之則好淫醍醐發性
中藥養性皆其類故為教者因其所甚謹而戒之今道
家亦有五葷乃謂韭蒜芸薹胡荽薤也無茖葱等此自
隨中國所多者為說故不同焉

　　葝

　　葝與䪥畧相似而根長葉差大僅如鹿葱體性亦與薤
同釋草云蒮山韭茖山葱葝山䪥蒚山蒜皆謂生山中
者别得蒮茖葝蒚之名物類相感志乃稱列仙傳昔有
人隱葝山服亢䪥之葉又引孫炎云帝登蒚山遭蕕芋
草毒得蒜乃嚙之解毒乃收植之是則以葝蒚為兩山
之名出此䪥蒜爾葝蒚既為兩山則蒮茖又為山名古
文薜山蘄术山薊獨不可通可知其妄也且古言服䪥
者唯商時務光故道家說云務光翦薤以入清泠之淵
若云亢䪥則是天地間六氣之名非山中之草也王逸
楚辭注言六氣者春食朝霞朝霞日欲出時黄氣也秋
食淪陰淪陰者日没已後赤黄氣也冬食沆瀣沆瀣者
北方夜半氣也夏食正陽正陽者南方日中氣也并天
𤣥地黄之氣是為六氣又豈䪥之類乎古之仙人徃徃
却食服此六氣中亢䪥因訛為薤既謂之曰薤則不當
復稱亢䪥也葝山又當安在乎説文曰䪥菜山中者名
蓺

　　葫

　　蒜有大小大蒜為葫小蒜為蒜本草所别葫又稱胡蒜
陸法言切韻曰張騫使西域得大蒜胡荽則此物漢始
有之以自胡中來故名胡蒜爾種宜良輭地三遍熟耕
之五寸一株諺曰左右通鋤一萬餘株收條中種者一
年為獨瓣種二年者則成大蒜科皆如拳又逾於凡蒜
矣今并州無大蒜朝歌取種一嵗之後還成百子蒜其
瓣麤細正與條中子同其蔓菁根大如椀口雖種他州
子一年亦變然大蒜瓣變小蔓菁根變大二事相反其
理難推又八月中方得熟九月子始剛得花子至於五
榖蔬果與餘州早晚不殊亦一異也又并州豌豆度井
陘以東山東榖子入壺關上黨苗而無實信土地之異
也葫性最葷不可食俗人作虀以鱠魚肉久食傷人損
目眀嵇叔夜養生論曰薰辛害目謂諸葷菜也此為甚
爾說者乃又曰此物煑為羮臑極美葷氣亦微又云初
食不利目多食却明久食令人血清似皆好嗜者之辭
今北人以大蒜等塗體愛其芳氣又以䕶寒且生啖之
南人所不習效之者無不目腫(蒜髪白齊人千金月令蒜多食髪早白)

　　蒚

　　釋草蒚山蒜釋曰說文云葷菜也一云菜之美者雲夢
之葷菜生山中者名蒚蒿不注其狀今蒜有大蒜小蒜
本草蜀本注圖經云小蒜野生小者一名蒚苗葉根子
似葫而細數倍然則小蒜即蒚爾小蒜生葉時可煮和
食至五月葉枯取根名薍子正爾噉之味甚薰臭食之
損人不可長服崔寔曰布榖鳴收小蒜六月七月可種
小蒜八月可種大蒜蓋皆謂此爾雅則以小蒜為蒜大
蒜為葫承俗稱爾孫炎乃云帝登蒚山遭蕕芋草毒將
死得蒜乃嚙之解毒乃收植之能殺蟲魚之毒攝諸腥
羶則是蒚是山名其上出蒜耳與郭異說也

　　􁖝

　　字書曰􁖝百合蒜也說文則曰􁖝小蒜也小蒜已見蒚
說中不與百合蒜類百合蒜近道處有根小者如大蒜
大者如椀數十片相累狀如白蓮花故名百合言百片
合成也人亦蒸煮食之味極甘非葷辛類也但以根似
大蒜故名蒜爾根上一榦特起葉皆環列榦上至杪則
結花花有兩種其一如萱草花紅斑而小故一名連珠
其一種白花者極芳香花重常傾側連莖如玉手爐狀
亦搗為麫百合一名强瞿今俗人亦呼為强仇聲之訛
爾説者云是蚯蚓相纒結變作之(南都賦藷蔗薑䪤)

　　莪

　　莪蘿蒿也生澤田漸洳之處葉似邪蒿而細科生二月
中莖可生食又可烝香美味頗似蔞蒿詩曰蓼蓼者莪
匪莪伊蒿又曰匪莪伊蔚蓋皆蒿類視之不察則不得
莪生於水澤詩曰菁菁者莪在彼中阿在彼中沚在彼
中陵蓋莪水中所生陵阿亦通有之此雖可食之菜然
彼中阿沚陵有在者焉而未采蓋育之而使成也亦地
之良者善養物君之仁者善養士故以為能長育人材
焉凡莪即古之蘩風有采蘩采蘋其詩曰于以采蘩于
沼于沚于以采蘩于澗之中春秋左氏傳曰澗谿沼沚
之毛蘋蘩蕰藻之菜筐筥錡釡之器潢汙行潦之水號
之為澗谿沼沚之毛合之以潢汙行潦之水所采者則
于沼于沚于澗所列者則有蘋有蕰有藻其為水草明
矣説者乃曰蘩皤蒿夫皤蒿陸草不妨亦謂之蘩顧非
夫人之所采爾釋草曰蘩之醜秋為蒿以醜言之則其
類多矣春時雖各有種名至秋老成皆通呼為蒿今莪
謂之莪蒿又謂之蘿蒿又謂之䕲蒿然則可謂蘩之醜
矣又莪在中沚即與于沼于沚澗谿沼沚之毛所在符
合水草之蘩自當謂此爾釋草曰莪蘿釋蟲又曰蛾羅
字異而音皆同謂蠶蛾也莪豈有用於蠶故同其兩名
耶古蘩皜蒿以為可以生蠶然則此水草之蘩莪亦當
爾耳故曰莪即蘩也

　　萍

　　萍水上小浮萍江東謂之薸韓詩說沈者曰蘋浮者曰
薸高誘曰蘋大萍水薸也字並同皆從漂蕩之漂音簞
瓢之瓢薸之字似薻說者遂以相紊蓋非其類也季春
榖雨之日萍始生號為一夕而七子無根但有小鬚垂
水中而已說文曰萍無根浮水而生楚辭曰竊傷乎浮
萍兮無根然淮南云萍植根於水木植根於地蓋萍以
水為地垂根於中則所垂者乃是根今或反根於上為
日所暴即死是與失土同也萬畢術曰老血變之謂聚
血之精至黄泉止作此物不為徑就水上變之爾今有
紫萍直如血色亦復可怪周禮萍氏掌國之水禁㡬酒
謹酒禁川游者夫萍水物爾而名官以謹酒先儒以其
不沈溺於酒如萍之浮然水萍之性勝酒水萍雖非小
萍類亦萍之揔名故以戒人㡬酒謹酒也小雅鹿鳴食
野之苹毛氏以為此鄭氏以為非野所生非鹿所食易
之曰藾蕭然古人以水草之交為麋則麋鹿亦食水草
今鹿豕多就水傍食又人家養豕皆以萍食之何嫌於
鹿不食乎下章食蕭自陸草爾

　　藻

　　藻水草也生水底横陳於水若自澡濯然若流水之中
隨波衍漾莖葉條暢尤為可喜故采藻於行潦也有二
種其一種葉如雞蘇莖大如箸長五六尺其一種莖大
如釵股葉如蓬蒿謂之聚藻横被水下有自然之文故
古者象服有藻火之屬乂畫於梲以為飾亦以厭火魚
藻之詩言萬物不得其性王居鎬京不能以自樂蓋察
見淵魚者則魚無所逃有所自蔽蓋魚之潛於藻若鳥
之集於林一章曰魚在在藻有頒其首魚樂而出游於
藻之外也二章曰魚在在藻有莘其尾言魚樂復樂而
反戱於藻之内也三章曰魚在在藻依于其蒲樂既極
而止于蒲蓋樂而不知反則樂有窮故有靜而止息之
地則時出而樂有餘矣惟王亦然自樂豈出而飲酒自
飲酒入而樂豈終而那其居以休息皆若魚之得所矣
今鳬雁屬亦樂於藻故曰鳬藻楚辭曰鳬鴈皆唼夫梁
藻是也

　　荇

　　莕接余其葉苻陸璣云白莖葉紫赤色正圓徑寸餘浮
在水上根在水底與水深淺等大如釵股上青下白鬻
其白莖以苦酒浸之脆美可案酒本草别本注云荇菜
生水中葉似蓴莖澁根極長江南人多食唐本云是猪
蓴全為誤也猪蓴與絲蓴並一種以春夏細長肥滑為
絲蓴至冬短為猪蓴亦呼龜蓴此與鳬葵殊不相似案
荇菜今陂澤多有今人猶止謂之荇菜非難識也葉亦
卷漸開雖圓而稍羡不若蓴之極圓也葉皆隨水高低
平浮水上花則出水黄色六出今宛陵陂湖中彌覆頃
畝日出照之如金俗名金蓮子狀既似蓴又猪亦好食
民皆以小舟載取以飼猪又可糞田或因是亦得猪蓴
之名顧但非蓴菜耳唐本注萍云水中萍有三種大者
名蘋水中又有荇菜亦相似而葉圓并水上小浮萍為
三以蘋喻之蓋似之耳詩參差荇菜左右流之已而采
之已而芼之流者並流而取之也采者導擇之也芼者
芼以為羮也禮曰牲用魚芼之以蘋藻荇亦可以為芼
爾陸德明曰天官醢人陳四豆之實無荇菜者以商禮
詩詠時事故有之案風有采蘩采蘋又有采藻采苑采
芹之屬水草甚多而醢人所薦止於昌本苑芹深蒲而
已物之為菹蓋自有所宜餘或為芼羮之用豈可四物
之外便謂商禮耶顔之推云荇先儒解釋皆云水草圓
葉細莖隨水淺深今是水悉有之黄花似蓴江南俗亦
呼為猪蓴或呼為荇菜而河北俗人多不識之博士皆
以參差者是莧菜呼人莧為人荇亦可笑矣

　　苑

　　苑杜子春讀為夘説文作力久切以泮宫詩讀之思樂
泮水薄采其苑魯侯戾止在泮飲酒說文音為叶陸璣
云苑與荇葉相似葉大如手赤圓有肥者著手中滑不
得停莖大如匕柄葉可以生食又可鬻滑美江南人謂
之蓴菜或謂之水葵諸陂澤水中皆有鄭小同亦云江
南名之蓴菜生陂澤水中但今蓴小於荇陸璣所說蓴
則大於荇今蓴菜自三月至八月莖細如釵股黄赤色
短長隨水深淺名為絲蓴九月十月漸麤硬十一月萌
在泥中麤短名瑰蓴味苦體澁取以為羮猶勝雜菜冝
雜鮒鯉為羮又宜老人又今呉人呼蓴菜鱸魚蓋魚之
美者復因水菜以芼之兩物相宜獨為珍味然以鱓鼈
為之更足生病古人云俗無良醫枉死者半拙醫療病
不如不療喻如宰夫以鱔鼈為蓴羮食之更足成病豈
充饑之可望乎周禮有苑菹用此物為菹鄭大夫讀苑
為茅謂茅初生者故杜音鄭義並不從然苑既為蓴後
鄭及許叔重皆云鳬葵而蜀本圖經稱蓴葉似鳬葵則
有異同本草有蓴又有鳬葵者蓋本草以荇為鳬葵也
干寶又解苑云今之􁇱蹗草堪為菹江東有之何承天
云此菜出東海堪為菹醬益不可用

　　芹

　　水芹二月三月作英時可作菹及熟爚食之葉似芎藭
花白色而無實根赤白色周禮醢人加豆之實用水草
則有芹菹深蒲其朝事之豆則有昌本苑菹禮記曰常
豆之菹水草之和氣也其醢陸産之品也加豆陸産也
其醢水物也水草之和氣則芹苑深蒲昌本之屬然亦
或在加豆耳魯詩頌僖公能脩泮宫一章采芹二章采
藻三章采苑三者水物泮水之所生泮水備則宫之備
可知鄭氏云辟廱則築土雝水之外圓如璧泮之言半
也蓋東西門以南通水北無也許叔重說泮諸侯鄉射
之宫西南為水東北為牆蓋始入學者必釋奠于先師
又有釋菜以菜為摯故即水中采三品之水草以薦之
采菽之詩刺幽王於諸侯之至不能錫命以禮故首章
采菽者大豆之葉可以為臛乃牛爼之鉶羮次章采檻
泉中之芹蓋微物矣然古人不以微薄廢禮使王能脩
之猶愈於無禮也此與瓠葉同意今釋奠先聖猶用之
或曰不如高田者宜人高田者多白芹今舒蘄多有之
故蘄蛇用於世者體皆作此物香蓋所嗜云土人名為
水白芷或曰蘄之為蘄以有芹也蘄即芹亦有祈音

　　音釋

　　葱　軒辟雞宛脾(皆葅類也肉腥細者為膾大者為軒軒讀為憲藿葉切也膾者必先軒之
所謂聶而切之也葅軒聶而不切辟雞宛脾聶而切之聶之涉反辟必益反宛于晚反脾婢支
反)㳿(以制反)㸐(音然陸佐公石闕銘云刑酷㸐炭)　䪥(胡戒反)㿂(知陵切腹内㿂結病也)瘕(公遐
公詐二切腹病本音遐)　　蒮(音育)　薁(於六切)蘡(於盈切)□(息亷
切)　茖(音格)　䔲(音登草名)恚(於避切)獷(音穬)醍醐(音提胡)
　葝(居政其聲二切)　蒚(音力)亢䪥(上合浪切下胡戒切)薜(音百)山蘄(爾雅
注引廣雅曰山蘄當歸當歸今似蘄而麄大蘄音芹)薊(古麗切)　葫　荽(音綏)輭
(音軟)瓣(皮莧切)臑(乃到切)蒚(音力)　薍(魚患切)蕕(與周切)
　􁖝(扶袁切)　注藷(之餘切)注䪤(音煩小蒜也)　莪
漸洳(上平聲下人恕切)蕰(於粉切一音温)錡(冝綺反有足曰錡無足曰釡)䕲(爾雅作廩)
萍　薻(音早)㡬酒(㡬與譏同苛察沽買過多及非時者)　藻　梲(音拙)厭(
益涉切)頒(符云切大首貎)唼(色卑切)　荇　莕(音杏)苻(輔俱切)
脆(此芮切)並(蒲浪切)芼(莫報切)深(韻書作藻醢人注蒲蒻入水深故名深蒲)
苑(音夘又力久切)　苑　􁇱(晉語音押王篇􁇱與鴨同)蹗(力谷切)　芹　雝
(音壅)臛(音壑說文肉羮也王逸注楚詞有菜曰羮無菜曰臛)檻(與攬同)








　　爾雅翼卷五

　　欽定四庫全書

　　爾雅翼卷六

　　宋　羅願　撰

　　釋草

　　蘋　　　芡　　　䔖　　　􁓌

　　蘧蔬　　鳬茨　　藷藇　　芋

　　蒻　　　薑　　　葑　　　葖

　　堇　　　藜　　　藋

　　蘋

　　苹蓱其大者蘋葉正四方中拆如十字根生水底葉敷
水上不若小浮萍之無根而漂浮也故韓詩曰沈者曰
蘋浮者曰薸薸音瓢即小萍也蘋亦不沈但比萍則有
根不浮游爾五月有花白色故謂之白蘋吕氏春秋曰
菜之美者崑崙之蘋萍焉陸璣詩義疏曰可糝蒸為茹
又苦酒淹以就酒采蘋之詩大夫妻所以承先祖共祭
祀故采蘋於南澗之濱又采藻菜於行潦而享之鄭箋
曰問蘋藻者於魚湆之中是鉶羮之芼古者婦人將嫁
三月教以四德教成之祭牲用魚芼之以蘋藻蘋藻水
物與魚相宜如㑹膳食者魚則宜苽皆水物所以明婦
順也亦蘋之言賓藻之言澡柔順潔清取以為戒左傳
曰茍有明信澗谿沼沚之毛蘋蘩蕰藻之菜筐筥錡釜
之器潢汙行潦之水可薦於鬼神可羞於王公蘋之極
大者則有實楚王渡江有物觸王舟其大如斗而赤食
之而甘孔子以童謡決之曰萍實也雖皆萍之類然實
蘋矣非無根者所能生也又天問曰靡蓱九衢言其枝
葉分為衢道猶今言花五出六出也靡蓱九衢異方之
物故特奇偉今浮萍三衢蘋雖大四衢而已九衢而大
於蘋則亦大蘋非特萍也又本草稱水萍亦謂此物陶
隱居云非今浮萍子此三事皆得萍名而實蘋也故詳
著之使覽者無惑焉(說文薲大萍也)

　　芡

　　芡雞頭也幽州人謂之鴈頭葉如荷而大葉上蹙衂如
沸有芒刺兼有觜若雞鴈之頭又名鴈喙實内有米圓
白如珠久食宜人說者曰與小兒食不能長大故駐年
或曰芡實蓋温平耳然食之必枚食而細嚼足以致上
池之津故能益人猶如馬齧短草則肥恱今芡與菱皆
水物而性異芡華向日菱華背日其陰陽向背不同故
損益亦不同也周禮亦以為加籩之實龔遂為渤海太
守勸民冬益蓄果實菱芡淮南子曰雞頭已瘻許叔重
以雞頭為水中芡愈頭□之疾案上下文狸頭愈䑕雞
頭已瘻䖟散積血斵木愈齲此類之可推者詳書本意
皆謂此禽蟲平日所啄食故能治此病類可推尋雞頭
似不謂此然或當亦能已瘻爾此物水草陂澤多有陶
隱居乃云此即今蒍子形上花似雞冠故名雞頭雞冠
乃陸草長五六尺榦葉皆紅其華正紅狀如雞冠何預
芡耶(莊子雞壅疏云雞頭草也服之延年韓文公詩鴻頭排刺芡陳士良云有軟根名䓈菜)

　　䔖

　　䔖生水中實兩角或四角一名芰古者嘉籩之實蔆芡
㮚脯䔖芡㮚脯再言之者兩設之盛禮乃用焉楚令尹
屈到嗜芰且死以為屬及祥將薦而屈建去之其說引
祭典君大夫士庶人有牛羊豚犬魚炙之差籩豆脯醢
則上下共之不羞珍異不陳庶侈於是乎有羊饋而無
芰薦君子曰違而道蓋籩豆脯醢雖上下所共然以多
少為差則珍異庶侈者非大夫所宜昔者季武子聘晉
晉侯享之有加籩辭曰寡君猶不敢請徹加而後卒事
則非屈到所宜薦明矣芰以為加籩則為貴者所珍用
以接糧則為賤者所食朱厲事莒穆公不見識焉冬處
於山林食杼栗夏處洲澤食蔆藕以愧穆公菱葉覆被
水上其花黄白色其實餌之可以斷榖古者洲澤之利
與民共之呉楚之風俗當菱熟時士女相與采之故有
采菱之歌以相和為蘩華流蕩之極招䰟云涉江采菱
發陽阿陽阿者采菱之曲也淮南曰欲學謳者必先徴
羽樂風欲美和者必先始於陽阿采菱許叔重曰陽阿
采菱樂曲之和一曰陽阿古之名俳善和者蓋采菱者
衆所共故取節奏宜和為曲以與衆樂之風俗通曰殿
堂象東井形刻為荷菱荷菱皆水物所以厭火也又昔
人取菱花六觚之象以為鏡離騷曰製芰荷以為衣兮
集芙蓉以為裳蓋芰葉雜遝荷葉博大有為衣之象而
芙蓉若可緝者也古者士服𤣥衣纁裳屈原恐進而遇
禍故退脩初服初服則士服耳芰荷緑色有𤣥之象芙
蓉朱色似纁故反離騷曰衿芰茄之緑衣被芙蓉之朱
裳也原之始而結茞貫薜也已曰願依彭咸之遺則然
此佩之小者又皆陸草衣者身之章也用以自表而皆
取水物焉則其從彭咸也審矣彭咸商之介士不得其
志投江而死者也至王褒九懷云紅采兮騂衣翠縹兮
為裳則與此取象不類(子虛賦外發夫容䔖華說文楚謂之芰秦謂之薢茩)

　　􁓌

　　􁓌海薻郭璞曰藥草也一名海蘿如亂髪生海中按陶
隱居稱海薻生海島上黒色如亂髪而大少許葉大都
似藻葉陳藏器則有馬尾藻大葉藻二種之辨馬尾藻
生淺水如短馬尾細黒色大葉藻生深海中及新羅葉
如水藻而大爾雅云綸似綸組似組正謂二藻也夫綸
組東海有之蓋綸乃有秩嗇夫所帶紏青絲綸楊子所
謂五兩之綸半通之銅者也組綬也海中草生采理有
象之者因以名云然則馬尾藻為綸大葉藻為組矣馬
尾藻細黒色與陶郭所謂亂髪者相符然呉都賦叙水
草有江蘺海苔綸組紫菜石㠶水松之屬其類甚多江
蘺似亂髪海苔亦云狀如亂髪則水草之似髪者蓋已
多此既以海藻為名當如常藻而稍異大葉藻其是歟
海人取大葉藻正月深海底以繩繫腰没水下刈得旋
繫繩上五月已後當有大魚傷人不可取也然本草稱
海藻一名藫而釋草藫石衣􁓌海藻相異既云主結氣
癭瘤則又是大葉藻云一名藫者非也

　　蘧蔬

　　出隧蘧蔬郭氏曰蘧蔬似土菌生菰草中甜滑今江東啖
之菰蔣草也江南呼為茭草根久盤厚則夏月生菌菌
即謂之菰菜利五臟雜鯉為羮吕氏春秋曰菜之美者
越駱之菌則古者重之久矣荆楚嵗時記九月九日事
中稱菰菜地菌之流作羮甚美鱸魚作膾白如玉一時
之珍張季鷹在洛忽思呉中鱸魚菰菜請假而反斯之
謂也此明亦用菰菜芼鱸羮今說者或云翰所思是蓴
菜恐不然爾說文曰菰葑也葑即謂此菌然非詩所謂
葑菲者陳藏器乃云菰葑上如菌葑是菰根歲久浮水
上者今菰首亦佳蔬可食别見苽中

　　鳬茨

　　鳬茨生下田中苗似龍鬚而細根似指頭黒色可食名
為鳬茈當是鳬好食之爾又有一種根苗似鳬茈而白
亦生下田中葉有兩岐如燕尾又如翦刀開白花三出
名為茈菰本草云藉姑今人亦謂之翦刀草其生陂池
中者高大比於荷蒲然其味稍苦不及鳬茈之美茈菰
種水中一莖收十二實嵗有閏則十三實今黄楊嵗長
一寸遇閏年則否牡丹者遇閏嵗花輒小以此知先王
之正時歸餘於終非意之也鳬茨在爾雅一名芍漢長
安有蓮芍說者讀為輦酌未必不以此地生蓮與芍而
名之也東觀漢記曰王莽末南方枯旱民多餓羣入野
澤握鳬茨而食之

　　藷藇

　　山海經曰景山北望少澤其草多藷藇郭璞曰根似芋
可食今江南人單呼藷語或有輕重耳按藷藇二字或
音如儲余范蠡計然曰儲餘本出三輔白色者善是也
或音如署預本草署預味甘温是也唐代宗諱預故呼
署藥至本朝又諱上字故今人呼為山藥一名山芋秦
楚名玉延鄭越名土藷今近道處處有根既入藥又復
可食人多掘食之以充糧異苑曰若欲掘取嘿然則獲
唱名便不可得人有植之者隨所種之物而象之古者
因藥物之性分為君臣佐使以相攝故其合和有一君
二臣三佐五使或一君三臣九佐使至如諸芝使署預
署預復使紫芝豈所謂兩賤相使者耶

　　芋

　　芌説文曰大葉實根駭人故謂之芌徐鍇曰芌猶□□
驚辭故曰駭人又曰齊謂芌為莒按孝經援神契曰仲
冬昴星中收莒芋陶隱居乃云種芋三年不採成梠芌
然則芌之與莒本同末異耳卓王孫有云吾聞岷山之
下沃野下有蹲鴟至死不饑詳其始意本謂壤土肥美
粒米狼戾鴟鳶下啄因蹲伏不去耳而前世相承謂蹲
鴟為芋言蜀川出者形圓而大狀若蹲鴟云芋或訛作
羊故南朝有謝人饋羊者以蹲鴟為言顔之推記之以
訓子孫唐開元中蕭嵩奏請注文選東宫衛佐馮光進
解蹲鴟云今之芋子即是着毛蘿蔔嵩聞大笑又芋之
大者前漢謂之芋魁後漢書謂之芋渠渠魁皆言大也
廣志又言有君芋車轂芋等凡四種大如瓶葉如繖蓋
緗色紫莖長丈餘易熟長味芋之最善者也有百果芋
畝收百斛又有百子芋凡為十四種而本草唐本注有
青芋紫芋白芋等凡六種青芋毒多須灰汁易水煮熟
乃堪食紫芋正爾蒸煮食之白芋等兼肉作羮大佳野
芋大毒不堪噉也翟方進為丞相時奏壞鴻隙大陂民
追怨之而為歌言壞陂之後五榖不登但為下澤飯豆
羮芋食之薄者也而袁安為陰平長時年饑租入不畢
安聽使輸芋曰百姓饑困長何得食榖先自引芋吏皆
從之汝南薛包歸先人冡側種稻芋稻以祭祀芋以充
饑而蜀李雄克成都衆甚饑餒乃將民就榖於郪掘野
芋而食之則芋之利厚矣蜀都賦稱𤓰疇芋區汜勝之
書區種芋法區收三石博物志曰野芋食之殺人家芋
種之三年不收後旅生亦不可食此即陶隱居所謂梠
芋也本草芋一名土芝

　　蒻

　　蜀都賦曰其園則蒟蒻茱萸劉淵林曰蒟蒟醬也縁木
而生其子如桑椹熟時正青長二三寸以蜜藏而食之
辛香温調五藏又解蒻云蒻草也根名蒻頭大者如斗
其肌正白以灰汁煮則凝成可以苦酒淹食之蜀人珍
焉則是蒟與蒻為二物而本草蒻頭味辛擣碎以灰汁
煮成餅五味調和為茹食生呉蜀一名蒟蒻是蒟蒻為
一物耳今人相㳂亦呼蒟蒻又有班杖苗相似至秋有
花直出生赤子根如蒻頭毒猛不可食崔豹古今注乃
云為班杖不知食之(漢書南粤食唐䝉蜀拘醬顔注云子又不長二三寸)

　　薑

　　說文曰䕬禦溼之菜也春秋運斗樞曰璇星散為薑舉
無失德逆時則薑有翼辛而不臭薑生於陰故蜀都賦
曰甘蔗辛薑陽蓲陰敷宋玉曰薑桂因地而生不因地
而辛女因媒而嫁不因媒而親古者諸侯燕食所加三
十一物有牛鹿田豕爵鷃蜩范蔆椇棗栗之屬而終於
薑桂而孔子亦不徹薑食言齊雖禁葷物薑辛而不臭
故不徹去之非特齊也䘮有疾飲酒食肉必有草木之
滋焉以為薑桂之謂也南都賦曰蘇蔱紫薑拂徹羶腥
蓋去羶腥之最紫薑者紫色之薑而上林賦又有茈薑
張揖則以茈薑為子薑云魏志倭國有薑不知為滋味
而梁代裴子野言從來不食薑或譏之云孔稱不徹裴
乃不嘗又何異也吕氏春秋和之美者陽樸之薑招摇
之桂越駱之菌呉孫權使介象買蜀薑作虀(管子曰五位之土羣
藥安生薑與桔梗小辛大䝉)

　　葑

　　谷風曰采葑采菲無以下體毛氏曰葑須也菲芴也下
體根莖也箋云此二菜蔓菁與葍之類也皆上下可食
然其根有美時有惡時采之者不以根惡時并棄其葉
據鄭此注則以葑為蔓菁之類菲為葍之類耳至解桑
中曰爰采葑矣沬之東矣則曰葑蔓菁禮記坊記注亦
云葑蔓菁也陳宋之間謂之葑陸璣云葑蕪菁幽州人
或謂之芥方言曰蘴蕘蕪菁也陳楚謂之葑齊魯謂之
蕘關西謂之蕪菁趙魏之部謂之大芥蘴與葑字異而
音同則葑也須也蕪菁也薞蕪也蕘也芥也七者一物
也蔓菁南北通有之北土種之尤多四時仍有春食苗
夏食心秋冬食根菜中之最有益者塞北并汾河朔間
燒食其根呼為蕪根猶是蕪菁之號昔漢桓帝永興中
令災傷郡國皆種蔓菁以助民食劉備歸曹公公使覘
之閉門將入種蔓菁而諸葛亮所止令軍士獨種蔓菁
者取其纔出甲可生啖一也葉舒可煮食二也久居則
隨以滋長三也棄不令惜四也回則易尋而採之五也
冬有根可斸而食六也三蜀江陵之人今呼為諸葛菜
蔓菁根葉及子乃是菘類與蘆菔全别陶隱居言其子
與蘆菔子相似兼言小葷故說者疑江表不産注失其
真耳有人將菘菜北種初一年半為蕪菁二年菘種都
絶將蕪菁子南種亦二年都變其子亦隨色變大率菘
子黒蔓菁子紫赤大小相似蘆菔子黄赤而大又不圓
也亦梗長葉瘦高者為菘葉闊厚短肥而庳及梗細者
為蕪菁荆楚嵗時記十一月採經霜蕪菁葵等雜菜乾
之為鹹菹有得其和者並為金釵色菹既甜脆汁亦酸
美呼其莖為金釵股醒酒所宜也急就章曰老菁蘘荷
冬日藏詩曰我有旨蓄亦以御冬蓋此之謂也按禹貢
荆州包匭菁茅孔氏曰菁以為菹吕氏春秋亦曰菜之
美者具區之菁則菁之見貴舊矣然說者或以菁茅為
茅之名而言老菁冬藏者為韭花云今蔓菁園中無蜘
蛛是其所畏也(南都賦秋韭冬菁注廣雅曰韭其華謂之菁)

　　葖

　　葖蘆萉爾雅釋曰紫花菘也俗呼温菘似蕪菁大根一
名葖俗呼雹葖一名蘆菔今謂之蘿蔔說者曰紫花菘
温菘皆南人所呼呉人呼楚菘廣南人呼秦菘方言曰
蕪菁紫者謂之蘆菔劉盆子在長安掖庭中宫女幽閒
掘庭中蘆菔根食之隋張威為青州刺史遣家奴於人
間鬻蘆菔根坐廢於家即此也昔有婆羅門僧東來見
食麥麫者云此大熱何以食之及見食中有蘿菔曰賴
有此以解之耳自此相傳食麫必食蘿菔談苑曰江東
居民嵗課種藝初年種芋三十畝計省米三十斛次年
種蘿菔三十畝計益米三十斛可知蘿菔消食也久服
亦澁榮衛令人髪早白其嫰葉可為生菜陶隱居乃云
其根可食葉不中噉故說者至疑江左不産云

　　菫

　　齧苦菫釋曰可食之菜也郭云今菫菜葉如栁子如米
汋食之滑者本草唐本注云此菜野生非人所種俗謂之
菫菜葉似蕺花紫色本草云菫汁味甘說者以為菫苦
而言甘者古人語倒猶甘草謂之大苦也觀緜之詩言
沮漆之間土地肥美則曰周原膴膴菫荼如飴菫荼皆
苦菜也地既饒美其所生菜雖有性苦者皆甘如飴則
此地將可居矣是菫得地味亦甘也内則曰棗栗飴蜜
以甘之菫荁枌榆免薧滫瀡以滑之脂膏以膏之言養
老者懼其腸澁故用此物調和飲食荁亦菫類冬用菫
夏用荁廣雅曰夏荁秋菫滑如粉是也士虞禮則曰夏
用葵冬用荁鄭注云荁菫類也乾則滑夏秋用生葵冬
春用乾荁此蓋隨文解之故不同三十國春秋曰劉殷
曽祖母王氏盛冬思菫殷入澤中慟有菫生焉得斛餘
又後魏書崔和為平昌太守性鄙恡其母季春思菫惜
錢不買二人用心不同如此菫久食令人身重懈墯又
令人多睡廣雅曰菫藋也今三輔之言猶然未知同異

　　藜

　　藜菜之微者也故韓子曰堯之王天下也糲粱之食藜
藿之羮莊子曰孔子窮於陳蔡間七日不火食藜羮不
糝糝米糝也言其絶糧雖藜羮中不辦有糝又曽子以
蒸藜不熟出其妻季路食藜藿之實而為親負米於百
里之外物雖微矣聖賢多食之山海經曰秦山有草焉
名曰藜如荻可以為菹郭璞曰為治也毛詩北山有萊
義疏曰萊藜也莖葉皆似王芻今兖州蒸以為茹謂之
萊案藜乃蒿蓬類故月令則藜莠蓬蒿並興淮南子曰
藜藿之生蝡蝡然日加數寸不可以為櫨棟楩柟豫章
之生也七年而後知故可以為棺舟藜者人所習識秦
山治菹之草名適同耳又爾雅葥王蔧釋曰此則藜之
科大為樹可作埽彗者一名葥一名王蔧一名王帚江
東呼落帚按藜亦可以為杖原憲杖藜應門是也

　　藋

　　拜蔏藋釋曰亦似藜而葉大者名拜一名蔏藋莊子云
藜藋柱宇是也(左傳云蓬蒿藜藋)按爾雅有灰藋子炊為飯香
滑葉心有白粉似藜心赤莖大堪為杖亦殺蟲人食為
藥不如白藋也按今灰藋絶似苜蓿但苜蓿苗葉紅可
愛而灰藋則苗葉上微白如灰色為異耳而廣雅以藋
為菫淮南子曰藜藋蝡而長日加四寸不可以為櫨棟
(又曰蔐苗類絮而不可為絮黂不類布而可以為布)

　　音釋

　　蘋　糝(桑感切說文以米和羮)共(本或作供)湆(去急反汁也)筥(居吕反方曰筐圎曰筥)
錡(其綺反三足釡)　茨　衂(女六反)瘻(音漏頭腫也一曰乆創)□(時冗切亦作尰)
䖟(音盲)齲(驅雨切齒病)蒍(韋委切)注䓈(弋菙切䒞也古今注羊捶切廣韻音役注
燕人呼芡)　䔖　杼(神吕切橡也)朱厲(事見說苑莒穆公有臣曰朱厲附云云莒公以難死
朱厲附徃死之)徴羽樂風(許注徴南方火羽北方水五音正樂樂風者上以風化下下以風刺上故
謂之風)和(去聲)芰茄(下音加)縹(敷沼切青黄色)注薢茩(上音皆下音狗)　□
(徒南切)綸(音鰥張華云綸如宛轉繩)組(音祖)有秩嗇夫(漢書鄉有三老有秩嗇夫
嗇夫掌獄訟有秩郡所置秩百户皆紏青絲為綸以帶佩之)　　蘧蔬(上巨俱切下山俱切)
隧(音遂一名出隧一名蘧蔬)菌(音窘)蔣(音將)葑(芳用切菰根也)　鳬茨
茈(音疵)芍(都了切)　藷藇(上音儲又音署下音余又音預)　芋　郪(七稽反音
與雌同縣名在廣漢)　蒻(音弱)蒟(音矩)　薑　蓲(許于切賦注引太𤣥經曰陽蓲萬物
言陽氣蓲照生萬物也陰敷薑生於陰也)鷃(音晏鴽也)蜩(音條蟬也)范(音犯蜂也)蔱(音殺一作榝似
茱萸出淮南)　葑(音封)　菲(音匪)芴(爾雅音勿注菲芴即土𤓰)葍(音福)蘴
(音豐)蕘(音饒)薞(音孫)　葖(他勿切)蘆(爾雅音羅)萉(爾雅音蒲北切)菔
(一音服蘆菔一名來服言來麰所服也又蒲北切與萉蔔音同)　菫(音謹)　齧(五結切爾雅釋
齧一名苦菫)汋(煮也音芍又土角切)蕺(菜名爼及切)荁(音桓)免(音問草木新生者)薧
(苦老切乾也)滫(思酒反溲也)瀡(音髓滑也)膏之(去聲)藋(徒弔切)　藜
糲(力葛反米麄者之稱)蝡(如兖切動也)楩(鼻綿切)柟(奴含而鹽二切)葥(音箭)彗(音遂)
　藋(徒弔切)　注黂(爾雅音扶刃切枲實也)




　　爾雅翼卷六

　　欽定四庫全書

　　爾雅翼卷七

　　宋　羅願　撰

　　釋草

　　蘦　　　苄　　　菋　　　參

　　薚　　　蓍　　　茨　　　烏喙

　　門冬　　顚棘　　蘘荷　　活茺

　　蓼　　　蘇　　　荏　　　芥

　　蘦

　　蘦大苦今之甘草味甘而無毒能安和七十二種石千
二百種草(考)故於人譬之國老不入君臣佐使之列雖
非君而為君所宗以其能爕和故也詩稱山有榛隰有
蘦以况西方之美人又采蘦首陽之顚以刺獻公之信
䜛蓋一章采蘦二章采苦三章采葑蘦甘而苦若䜛者
之入人必先甘而後苦而葑則甘苦相半所謂采葑采
菲毋以下體下體惡而上體美者也則䜛人之所以嘗
試其君者無所不用矣此草蔓生葉似荷青黄莖赤有
節節有枝相當然不惟葉似荷古之蓮字亦通於蘦故
龜䇿列傳稱龜千嵗乃遊蓮葉之上徐廣曰蓮一作苓
聲相近借字也將以龜老而神故形小而陸游以為奇
若水中之蓮凡龜皆可游不足言矣又詩采苓以首陽
之顚叶之豈蘦亦有蓮音耶然蘦甘而名大苦者猶牽
牛有三黒㸃而名為三白㸃此蓋秦俗所㳂見禮記或
素或青注

　　芐

　　芐者今之地黄古以為菜鉶羮用之禮記曰鈃毛牛藿
羊芐豕薇考蓋物各有所宜古者祭祀賔客有大羮鉶
羮大羮者太古之羮鑊中煑肉汁不調以鹽菜及五味
盛之於登鉶羮者謂陪鼎膷臐膮用藿芐薇調以五味
盛於鉶器蓋鉶羮以所盛器為名盛於豆則名庶羞爾
皆天官亨人供之三牲所以用此者猶婦教成之祭牲
用魚芼之以蘋藻各有所宜亦牛羊山陸之物藿芐山
陸之菜豕近水薇垂水魚及蘋藻生水中以類求之今
禮記羊芐作苦則苦菜爾(考)古之說方者一生咸陽川
澤中黄土地者佳則名之為地黄蓋有所自又生者以
水試之浮者名天黄半沈半浮名人黄沈者名地黄以
沈者為良宜其以地為名而芐字又從下亦趨下之義
也淮南子曰今夫地黄主屬骨而甘草主生肉之藥也
以其屬骨責其生肉以其生肉論其屬骨是猶王孫綽
之欲倍偏枯之藥而欲以生殊死之人亦可謂失論矣
今地黄能生肌肉與淮南說異又方藥煎忌鐵器鉶羮
用之未知其審

　　菋

　　菋荎藸郭氏以為五味今五味子是也皮肉甘酸核中
辛苦都有鹹味味既具矣故其字從味且能兼養五藏
也典術曰五味者五行之精仙人羡門子服之而本草
直云味酸者木以酸為主又所出不同亦各偏勝如出
高麗者多肉而酸甘出青冀者過酸出建平者味苦不
害其兼有五味也其莖赤斑花黄白生青熟紫亦具有
五色聖賢冢墓記曰孔子墓上有五味木

　　參

　　春秋運斗樞曰摇光星散為人參廢江淮川瀆之利則
摇光不明人參不生禮斗威儀曰君乗木而王有人參
生說文云人薓出上黨薓即參也所以名為人參者本
草云如人形者有神范蠡計然亦曰狀類人者善說者
曰出新羅國所貢有手脚狀如人形長尺餘或云生邯
鄲者根有頭足手面目如人或曰生上黨者人形皆具
能作兒啼說益侈則益誕大率生深山中近椵漆下濕
潤處椵似桐而多蔭故人參生其下高麗人作人參讚
曰三椏五葉背陽向陰欲來求我椵木相尋欲試上黨
人參者當使二人同走一與人參含之度走三五里許
其不含者必大喘含者氣息自如潛夫論曰治疾當得
真人參反得蘿菔梁阮孝緒母疾須得生人參舊傳鍾
山所出孝緒躬歴幽險見鹿前引就鹿滅處視之得此
草傅子曰先王之制九州異賦天不生地不養君子不
以為禮若河内諸縣去北山絶逺而各調出御上黨真
人參上者十斤下者五十斤所調非所生民以為患其潞州
太行山所出者謂之紫團參

　　薚

　　蓫薚馬尾郭璞曰廣雅云馬尾蔏陸本草别名薚今闗
西亦呼為薚江東呼為當陸生人家園圃中高三四尺
葉青如牛舌而長莖青赤至柔脆夏秋開紅紫花作朶
根如蘆菔而長如人形者有神案人參亦言如人形者
有神而采艾見若似人處攬而取之用灸有驗物理乃
不可勝窮易曰莧陛夬夬莧與陸皆陰類也或曰此一
物即名莧陸今俗名章柳根又一名夜呼莫知其義據
荆楚嵗時記三月三日杜䳌初鳴田家候之此鳥鳴晝
夜口赤上天乞恩至章陸子熟乃止然則章陸子未熟
以前為杜鵑鳴之候故稱夜呼

　　蓍

　　聖人幽贊於神明而生蓍蓍草也初不待聖人而生蓋
通天之道窮物之理備物致用以為天下利故能擇物
之神者用之夏商欲卜者乃取蓍龜已則棄去之以為
龜藏則不靈蓍久則不神至周室之卜官常寶藏蓍龜
天子蓍長九尺諸侯七尺大夫五尺士三尺蓍陽故數
奇其藏蓍之器曰韇韇有二以皮為之其一從上而下
韜之其一從下而上韜之少牢禮曰史西面于門西抽
下韞左執筮右兼執革以擊筮將問吉凶故擊之以動
其神蓍雖寶藏猶有時以易故筮人上春相筮先儒以
為相謂更選擇之龜筮嵗易者歟蓋龜人以春攻龜筮
人春相之故知以新易故古者國之大事先筮而後卜
然魯生季友晉戰城濮皆先卜而後筮者蓋太史公所
謂三代蓍龜大小先後各有所尚要其歸等耳是也春
秋傳稱筮短龜長不如從長莫能得其說案龜䇿傳江
南長老云龜千嵗乃遊蓮葉之上蓍百莖共一根其所
生獸無虎狼草無毒螫說者曰蓍百年則百莖矣蓋龜
歴年深故知來亦長蓍歴年近故知來亦短亦龜象筮
數物生而後有象象而後有滋滋而後有數則龜在先
筮在後短長之驗也龜筮皆靈物用既相須故生亦相
附龜䇿傳又曰上有叢蓍下有神龜蓍生滿百莖者其
下必有神龜守之其上常有青雲覆之固靈氣相召亦
天地鬼神所保守然則其龜即周禮十龜中所謂筮龜
者也龜為卜蓍為筮龜而謂之筮以其生於蓍叢也蓍
之為字從耆耆者六十嵗也王充論衡孔子曰蓍之為
言耆也老人歴年多而更事久似能前知然何獨六十
龜䇿傳曰天下和平王道得而蓍莖長丈其叢生滿百
莖方今世取蓍者不能中古法度不能得滿百莖長丈
者取八十莖已上長八尺即難得也人民好用卦者取
滿六十莖以上長滿六尺者即可用矣然則自其可用
者而言之廣為六十莖從為六十寸故應耆爾(論衡曰蓍七十
嵗生一莖七百嵗生十莖漢藝文志有蓍書二十八卷)蓍實服之亦聰慧先知

　　茨

　　茨蒺藜也布地蔓生細葉子有三角狀如菱而小刺人
生道上長安最饒人行多著木屐故易以據于蒺藜言
所恃傷也七諫曰江離棄於窮巷兮蒺藜蔓乎東廂東
廂者宫室所嚴禮樂所在觀其所生以知治忽故瑞應
圖云王者任用賢良則梧桐生於東廂今蒺藜生之以
見所任之非人趙簡子曰夫植桃李者夏得其休息秋
得其食焉植蒺藜者夏不得休息秋得其刺焉以言陽
虎所植之非其人則與七諫義同也詩牆有茨言衛公
子頑國人疾之而不可道蓋茨雖可惡依牆以生欲埽
去之則恐傷牆以喻公子頑雖可疾欲道之則恐傷國
體叔孫怒季孫指楹而言曰雖惡是其可去乎亦此義
也正義引媒氏云凡男女陰訟聽之于勝國之社勝國
亡國也亡國之社掩其上而棧其下使無所通故就之
以聽陰訟明不當宣露則其社之牆亦有茨不可知爾
今軍旅亦以鐵作茨以布敵路謂之鐵蒺藜或云鐵蒺
藜菱角等起於隋煬帝征遼為之然六韜中已有此物
(考)晁錯傳謂之渠答諸葛亮卒於五丈原魏人追之長
史楊儀多布鐵蒺藜則其來已久

　　烏喙

　　烏喙今之烏頭也釋草云芨堇草郭璞云即烏頭今江
東呼為菫晉驪姬譖申生寘鴆於酒寘菫於肉者是也
非菫荁之菫(說文云萴烏頭也)今烏頭與附子同根春時莖初
生有腦形似烏鳥之頭故謂之烏頭或曰有兩岐相合
者名烏喙要之烏喙即烏頭之異名耳本草冬月採為
附子春月採為烏頭博物志亦曰物有同類而異用者
烏頭天雄附子一物春夏秋冬採之各異謝靈運山居
賦曰三建異形而同出而說者又以烏頭烏喙附子側
子輩色理形狀亦各不同而長三寸已上為天雄蓋種
烏頭而不生附子側子之類經年獨長大者是也蜀人
種之忌生此以為不利如養蠶而為白殭之類也廣雅
則曰一嵗為萴子二嵗為烏喙三嵗為附子四嵗為烏
頭五嵗為天雄蘇秦曰人之饑所以不食烏喙者以其
雖偷充腹而與死同患也後魏書曰匈奴秋收烏頭為
毒藥以射禽獸淮南子曰天下之物莫凶於雞毒然而
良醫槖而藏之有所用也奚毒即附子漢霍顯使醫擣
附子入與許后后曰我頭岑岑也藥中得無有毒是其
事

　　門冬

　　蘠蘼虋冬郭璞曰今門冬也一名滿冬按虋冬有二其
一則天門冬一名顚棘釋草所謂髦顚棘也故郭璞注
顚棘云細葉有刺蔓生其一則麥門冬生山谷肥地葉
如韭四季不凋根有鬚作連珠形似穬麥顆故名麥門
冬四月開花淡紅如紅蓼花實圓碧如珠秦名羊韭齊
名愛韭楚名馬韭越名羊蓍謝靈運山居賦曰二冬並
稱而殊性潛夫論曰夫理世不得眞賢譬猶治疾不得
眞藥也治疾當得麥門冬反得蒸穬麥已不識眞合而
飲之疾以寖劇而不知為人所欺也山海經曰條谷之
山其草多芍藥虋冬

　　顚蕀

　　髦顚蕀釋曰一名商棘廣雅云女木也(考)郭云細葉有
棘蔓生按本草天門冬一名顚勒道家方云天門冬一
名顚棘在東嶽名淫羊藿在中嶽名天門冬在西嶽名
菅松在北嶽名無不愈在南嶽名百部在京陸山阜名
顚勒雖處處皆有其名各異其實一也張華博物志云
莖間有刺而葉滑者名曰郄休一名顚棘根以浣縑素
白越人名為浣草似天門冬而非也凢服此先試浣衣
如法者便非天門冬按此說則顚棘刺而滑可浣衣與
天門冬異而圖經曰天門冬春生藤蔓大如釵股高至
丈餘葉如茴香極尖細而踈滑有逆刺亦有澁而無刺
者其葉如絲杉而細散皆名天門冬是滑而有刺者亦
門冬也蓋兩者皆門冬而有刺者别名顚棘耳棘即刺
也列仙傳赤松子食天門冬齒落更生細髪復出甘始
服之在人間三百餘年杜紫微服之御妾多子日行三
百里

　　蘘荷

　　蘘荷宜在林木陰下種之故古人云蘘荷依陰時藿向
陽言各有所宜也葉似初生甘蔗根似薑牙其葉冬枯
其根為菹亦可醬中藏古之為味者雜用膾炙切蘘荷
以為香是為珍味大招曰醢豚苦狗膾苴蒪只苴蒪即
蘘荷也蘘荷有白有赤神農經書白蘘荷今人乃呼赤
者為蘘荷白者為覆葅(說文曰葍蒩)葉同一種爾於人食之
赤者為勝藥用白者中蠱者服其汁並卧其葉即呼蠱
主姓名亦主諸溪毒沙蝨輩人家種之辟蛇又有預知
子傳云取二枚綴衣領上遇蠱毒物則聞其有聲當便
知之故名預知子若行蠱毒之鄉食飲不可知非仗此
何以愛身(栁子厚種白蘘荷詩庶氏有嘉草攻禬事乆泯炎帝垂靈編言此殊足珍)

　　活莌

　　離南活莌今通脫木也山海經名㓂脫(考)生山側高丈
許葉如萆麻花上有粉莖中有瓤輕白可愛女工取以
飾物按此物為飾不知起自何世漢王符潛夫論固已
譏花采之費至梁宗懔記荆楚之俗四月八日有染絹
為芙蓉捻蠟為菱藕亦未有用此物者今通行於世矣
亦用蜜藏食之今俗謂之通草按通草作藤蔓大如指
其莖稈大者徑三寸每節有二三枝枝頭出五葉夏秋
開紫花或白花白花結實如小木𤓰核白瓤黒食之甘
美南人謂之燕􁖟亦云烏􁖟非此類也

　　蓼

　　薔虞蓼郭氏云即蓼之生水澤者也蓼類甚多有紫蓼
赤蓼青蓼馬蓼水蓼香蓼木蓼等紫赤二蓼葉小狹而
厚青香二蓼葉相似馬水二蓼葉俱濶大上有黒㸃諸
蓼花皆紅白子赤黒木蓼一名天蓼蔓生葉如柘花黄
白子皮青滑其最大者名蘢已見别章中蓼者妨稼之
草故詩曰以薅荼蓼荼蓼朽止黍稷茂止然於調和有
用故内則云膾秋用蓼鶉羮雞羮鴽釀之蓼釀謂切雜
之也漢尹都尉書有種芥葵蓼韭葱諸篇而長沙定王
故宫有蓼園周頌曰未堪家多難予又集于蓼蓼辛物
故以為多難之喻越王苦思報呉卧則以蓼楚辭曰蓼
蟲不知徙乎葵菜言蓼辛葵甘蟲各安其故不知遷也
而魏文子曰蓼蟲在蓼則生在芥則死非蓼仁而芥賊也
本不可失(南都賦蓼蕺蘘荷)

　　蘇

　　蘇桂荏郭氏曰蘇荏類故名桂荏說者曰以其味辛而
形類荏故名之葉下紫色而氣甚香今俗呼為紫蘇煮
飲尤勝取子研汁煮粥良長服令人肥白身香亦可生
食與魚肉作羮沙州記曰乞佛虜不識五榖唯食蘇子
南都賦曰蘇蔱紫薑拂徹羶腥今蘇有數種皆是荏類
白蘇方莖圓葉不紫亦甚香實亦入藥魚蘇似茵蔯大
葉而香呉人以煮魚者一名魚􁂖其生山石間者名山
魚蘇又有水蘇一名雞蘇或言雞蘇水蘇是兩種又有
假蘇者亦以香氣似蘇故名蘇說者云假蘇即荆芥或
曰假蘇葉銳而圓非荆芥也

　　荏

　　荏陶隱居云荏狀似蘇而高大白色不甚香其子研之
雜米作糜甚肥美下氣補益江東人呼為䔡以其似蘇
字但除禾邉也笮其子作油煎之即今油帛及和漆所
用者服食斷榖亦用之名為重油蓋江東以荏子為油
北土以大麻為油又其言名為䔡似是蘇中魚蘇耳蕭
炳云有大荏形似野荏高大葉大於小荏一倍不堪食
人收其子以充油絹帛其小荏子欲熟人採其角食之
甚香美蘇荏之屬宜近人種以小鳥好食之禽經曰(闕)
　者不上桑櫻活者不下荏言鳥之食含桃者乃不下

　　顧荏耳

　　芥

　　芥似菘而有毛味極辛辣其類甚多似菘者名青芥有
紫芥莖葉皆紫作虀食之最美有白芥子麤大色白如
梁米舊云從西戎來謂之白胡芥其餘南芥旋芥花芥
石芥皆菜茹之美者梁周興嗣次千文云菜重芥薑左
傳季郈之雞鬭季氏介其雞謂以芥播其羽大抵南土
多芥嶺表録異曰廣州地熱種麥則苗而不實北人將
蔓菁子就彼種者出土即變為芥嶺南異物志曰南土
芥高者五六尺子如雞卵廣州人以巨芥為鹹菹埋地
中有三十年者貴尚親賔以相餉遺

　　音釋

　　蘦(來丁切)　芐(音户)　鈃(通作鉶)鑊(黄郭切)膷(音香牛臛也)臐(許云切羊
臛也)膮(許堯切豕臛也)　菋(音未)　荎藸(音遲除)　參　椵(音賈)
　薚　蓫(抽六切詩言采其蓫)薚(爾雅音他羊切廣韻吐郎切)蔏(音商)　蓍
韇(音牘)相(去聲)螫(音釋)從(音縱)　烏啄　芨(音急)堇(音謹)
萴(音色)　門冬　蘠(音牆)蘼(音美)虋(音門)穬(古猛反)寖
(通作浸)　蘘荷(上如章反)　苴(即魚反)蒪(普各反一匹沃反一作□蘘荷一名苴蒪)
苦(以膽和醬也世所謂膽和者也)膾(音㑹又古外切)庶(音煮)　活莌(音奪)瓤(音攘)捻(奴協反)□(音福)　蓼　薔(師力切)薅(音蒿抜去田草也)鴽(音如鴿也)
　蘇　荏(而錦反)蔱(音殺)􁂖(外諸切)笮(音窄壓也)　芥　郈
(音候魯邑名)

　　爾雅翼卷七

　　欽定四庫全書

　　爾雅翼卷八

　　宋　羅願　撰

　　釋草

　　芙蕖　　鬱　　　𤓰　　　瓠

　　匏　　　枲　　　葛　　　雞齊

　　蓷　　　檾　　　菺　　　荍

　　牛蘄　　苜蓿　　臺　　　莎

　　稗　　　稂　　　莠

　　芙蕖

　　荷芙蕖其莖茄其葉蕸其本蔤其華菡蓞其實蓮其根
藕其中的的中薏李廵曰芙蕖其總名也别名芙蓉郭
璞曰蔤莖下白蒻在泥中者今江東人呼荷華為芙蓉
北方人便以藕為荷亦以蓮為荷蜀人以藕為茄或用
其母為華名或用根子為母葉號此皆名相錯習俗傳
誤失其正體者也毛詩義疏曰芙蕖莖為荷其葉未發
為菡蓞已發為芙蕖其實蓮青皮裏白子為的的中有
青長三分如鈎為薏語曰苦如薏者也的五月中生生
噉脆至秋表皮黒的成可食可磨以為飯輕身益氣令
人强徤又可為糜周書曰魚龍成則藪澤竭藪澤竭則
蓮藕掘宋時太官作血䘓庖人削藕皮誤落血中遂散
不凝醫乃用藕療血多効葉可裹物漢鄭敬為新遷功
曹與同郡鄧敬折芰為米以荷為肉齊師伐梁以糧運
不繼調市人餽軍建康令孔奐以麥屑為飯用荷葉裹
之一宿之間得數萬裹古詩有魚戱蓮葉間魚戲蓮葉
東魚戲蓮葉西魚戲蓮葉南魚戲蓮葉北今人言池中
養蓮者莖葉茂宻魚動輒損鱗不得遂長古今注一名
水芝一名澤芝一名水花管子曰五沃之土生蓮

　　鬱

　　鬱鬱金也其根芳香而色黄古者釀黒黍為酒所謂秬
者以鬱草和之則酒色香而黄在器流動詩所謂黄流
在中者也周禮有鬱人掌祼器凡祭祀賔客之　事和
鬱鬯以實彞而陳之又有鬯人掌共秬鬯而飾之先儒
以為鬱者築鬱金煮之以和鬯酒鬱草名為草若蘭十
葉為貫百二十貫為築以煮之鐎中停於祭前鬯謂不
和鬱者釀黍為酒芬芳條暢於上下也其祭社禜門共
秬鬯雖云無鬱亦尸所飲以灌地其汁下入於地其氣
上升於天故云條暢於上下然則黒黍為酒謂之鬯加
鬱則為鬱爾然秬鬯亦是兼鬱之通名故鄭注汁獻涗
于醆酒云秬鬯者中有煑鬱和以盎齊說苑云鬯者百
草之本也上暢於天下暢於地無所不暢故天子以鬯
為贄說文解鬯字云以秬釀鬱艸芬芳攸服以降神也
又解鬱字云鬱鬯百艸之華逺方鬱人所貢芳草合釀
之以降神鬱今鬱林郡也然則自常言之鬯亦可以兼
鬱自鬱與鬯對言之則當致其辨爾(晉左九嬪鬱金頌曰越自殊域厥珍
來尋)

　　𤓰

　　𤓰古人以紀時故遣戍者稱𤓰時而徃及𤓰而代大戴
禮夏小正五月乃𤓰乃𤓰者治𤓰之辭也𤓰也者始食
𤓰八月剥𤓰蓄𤓰時也周詩則以七月為食𤓰之候蓋
夏之五月也詩云中田有廬疆埸有𤓰是剥是葅獻之
皇祖曽孫壽考受天之祐蓋薦𤓰之重如此故天子樹
𤓰華不歛藏之種而為天子削𤓰者副之巾以絺副析
也既削又四析之乃横斷之而巾覆焉為國君者華之
巾以絺華中裂之不四析也為大夫累之累倮也謂不
以巾覆士㚄之不中裂但横斷去㚄而已庶人齕之不
横斷也𤓰祭則上環食中棄所操古之用𤓰者其嚴如
此周詩𤓰無所出之地至秦漢間東陵侯種𤓰長安城
東而美故謂之東陵𤓰又謂之青門𤓰其後以遼東廬
江燉煌之種為美而𤓰州大𤓰如斛御𤓰也故名其州
曰𤓰其它𤓰名尚多說文曰寙x嬾也草木皆自豎立唯
𤓰瓠之屬卧而不起似若嬾人常卧室故字從宀荆楚
之俗七月七日牽牛織女㑹乃設𤓰果於庭中有喜子
網於𤓰上則以為得巧以織女主𤓰云

　　瓠

　　瓠匏之甘者詩甘瓠纍之古者王政𤓰瓠果蓏植於疆
埸正月可種瓠六月可畜瓠八月可斷瓠作菑詩云斷
壺瓠中白膚所謂張蒼肥白如瓠者也可以飼豕致肥
其瓣可以作燭致明其葉又可為菜詩所謂幡幡瓠葉
采之亨之是也然與匏不異但當以大小長短甘苦為
間爾然古今亦通言惠子稱魏王貽我大瓠之種世有
種大瓠法鑿坎方廣四五尺先糞其地及生擇取四本
每兩本相近處各以竹刮去半皮併而封之俟其活除
去一穗又復取此兩大本相併復去一穗如前法蓋四
本同發一穗自然易大及著子獨留兩枚如此則一斗
之種變為一石此魏惠王大瓠法也(周禮鬯人禜門用瓢齎注謂取甘瓠
割去柢以齊為尊)

　　匏

　　河汾之寶有曲沃之懸匏焉鄒魯之珍有汶陽之孤篠
焉良工取以為笙崔豹古今注曰匏瓠也壺盧匏之無
柄者也瓠有柄曰懸瓠可為笙曲沃者尤善秋乃可用
用則漆其裏匏在八音之一古者笙十三簧竽三十六
簧皆列管匏内施簧管端通典曰今之笙竽以木代匏
而漆殊愈於匏荆梁之南尚存古制南蠻笙則是匏其
聲甚劣則後世笙竽不復用匏矣匏既為樂器又以為
飲器詩酌之用匏孔子稱繫而不食者良以待其堅而
為用故也詩稱匏有苦葉濟有深涉說者徒以為苦葉
之生乃濟深之候按叔嚮稱苦匏不材於人共濟而已
(注佩匏可以度水)魯叔孫賦匏有苦葉必將涉矣是苦匏可刳
以涉水鶡冠子曰賤生於無所用中流失船一壺千金
壺即匏也其性浮得之可以免沈溺故當失船之時其
直千金也此亦如天竺涉水帶浮􁂫之類又孔子稱匏
𤓰繫而不食者近世洪氏說以為天之匏𤓰星天官星
占曰匏𤓰一名天雞在河皷東匏𤓰繫而不食猶言南
箕不可簸揚北斗不可以挹酒漿也按楚辭王褒九懐
稱援匏𤓰兮接糧曹植洛神賦曰歎匏𤓰之無匹兮詠
牽牛之獨處阮瑀止慾賦曰傷匏𤓰之無偶悲織女之
獨勤則古稱匏𤓰皆謂星爾

　　枲(有實為苴無實為枲)

　　麻與麥互相為候麥黄種麻麻黄種麥蓋夏日至之時
麥熟而種麻者以至日前十日為上時至日為中時至
後為下時諺曰夏至後不没狗或答曰但雨多没槖駝
蓋雨多則頓盛矣種枲太早則剛堅厚皮多節晚則皮
不堅寧失於早不失於晚詩曰蓺麻如之何横從其畝
按韓鄂四時纂要云種麻熟耕地從横七遍已上生則
無葉是蓺麻欲熟之驗故以比娶妻者欲其告父母熟
思而行之也管子曰五沃之土其陽則安植之五麻若
高若不下擇疇所其麻大者如箭如葦大長以美其細
者如雚如蒸欲有與各大者不類小者則治揣而藏之
若衆練絲

　　葛

　　葛絺綌草也國風曰葛之覃兮施于中谷維葉莫莫是
刈是濩又曰葛生蒙楚蘝蔓于野旄丘之葛兮何誕之
節兮葛生山澤間其葛延盛者牽其首以至根可二十
步釋丘云前高則旄丘之葛蓋誕濶矣此言雖同根一
體然相去差逺其緩急不相應也故曰叔兮伯兮何多
日也黎之望於衛亦如此矣呉都賦蕉葛升越弱於羅
紈禹貢卉服注云草服葛越葛花藤皆可醒酒去酒毒
(漢江都王建傳云繇王閩侯遺建荃葛注筌細布也字本作絟葛即今之葛布也)

　　雞齊

　　雞齊一名鹿藿一名黄斤今之食葛非為絺綌者也其
生延蔓甚者其蔓首至根可二十步人皆掘食之生食
甜脆亦可蒸食有粉今江南人凶嵗則掘取以禦凶荒
大抵南康廬陵者最勝多肉而少筋甘美然當取入土
深大者或又曰入土五六寸以上者名葛脰服之令人
吐以有微毒也其花藤皆可醒酒而去酒毒服方寸匕
飲酒不知醉博物志曰野葛食之殺人家種之三年不
收後旅生亦不可食呉都賦食葛香茅注云食葛蔓生
與山葛同根特大美於芋也

　　蓷

　　萑蓷郭璞曰今茺蔚也葉似荏方莖白華華生節間全
似杜天麻而不生横枝中谷有蓷之詩一章暵其乾矣
二章暵其脩矣三章暵其濕矣此燒薙行水之序也鄭
氏解季夏之月燒薙行水以為薙謂迫地芟草也欲稼
萊地先薙其草草乾燒之至此月大雨流水潦畜於其
中則草死不復生而地美可稼也說文又稱耕暴田曰
暵然則暵其乾者先暴之也暵其脩者火燒之脩脩然
也暵其濕者水浸之也此即周禮薙氏掌殺草夏至日
而薙之如欲其化也則以水火變之者也夫暴雖猛猶
可蘇也焚雖烈猶可蘖也復加之以水則生意盡矣每
變愈甚此所以興夫日以衰薄者也張衡東京賦稱秦
之暴也如薙氏之芟草既藴崇之又行火焉彼特以為
君民之譬而猶惡之况施之夫婦之際耶雖然草之遇
此者多矣而獨言夫蓷者蓋蓷一名益母曽子見之而
悲詩人之託此亦其窮而反本氓之詩色衰相棄則歎
兄弟之不知竹竿適異國而不見答則歎父母之相逺
此所以獨感於益母歟

　　檾

　　檾枲屬高四五尺或六七尺葉似苧而薄實如大麻子
今人績以為布及造繩索說文云檾枲屬引詩衣錦檾
衣或作䔛又作苘音與頃畝之頃同又云褧檾也引詩
衣錦褧衣示反古作顈音犬逈反而字書苘或作莔然
則檾䔛苘褧顈莔一物也今詩用此褧字說者引玉藻
禪為□□與褧同以為衣裳用錦而上加襌縠焉以為
庶人之妻嫁服則與許氏說異中庸曰衣錦尚絅惡其
文之著也(本草有莔實圖經云花黄實殻如蜀葵子黒)

　　菺

　　菺戎葵郭氏曰今蜀葵也似葵華如木槿然今蜀葵非
一種有深紅淺紅有紫有白莖皆相似其開花自本以
漸至未盛夏次第開敷光彩可觀惟黄者特異葉大而
衢深有如龍爪黄花紫心六瓣而側今人亦謂之側金
盞收以傅瘡腫之屬大抵作器皿多倣此凡草木從戎
者本皆自逺國來古人謹而志之今戎葵一名蜀葵則
自蜀來也如胡豆謂之戎菽亦自胡中來戎者胡蜀之
總名耳其來之始今不復知蜀羌髳自商時已通中國
矣

　　荍

　　荍荆葵也蓋戎葵之類比戎葵葉俱小故謝氏曰荍小
草多華又翹起也花似五銖錢大色粉紅有紫文縷之
一名錦葵大抵似蘆菔華故陸氏云似蕪菁花紫緑色
可食微苦是也亦其文采相錯故陳風男子恱女比之
曰視爾如荍言如戎葵之葉小而可愛也此與戎葵異
類故釋草菺戎葵郭氏曰今蜀葵也似葵華如木槿又
曰荍芘芣郭氏曰今荆葵也似葵紫色則戎葵與蜀葵
荍與荆葵其所來各不同本草蜀葵中云小花者名錦
葵一名戎葵功用更强則是以此雜之蜀葵中而又反
得戎葵之名矣崔豹古今注又云荆葵一名戎葵一名
芘芣似木槿而光色奪目有紅有紫有青有白有黄莖
葉不殊但花色有異耳一曰蜀葵其說戎葵蜀葵之狀
可也混荊葵芘芣之名於内者非也然今人亦通呼此
為錦蜀葵則從其類比附之爾又今有一種葉纎長而
多缺如鋸花小如錦葵而極紅每以夜半開至午則連
房脫落謂之川蜀葵亦云朝開暮落花

　　牛蘄

　　牛蘄今謂之馬蘄似芹葉細銳可食菜也生水澤旁苗
似鬼針菾菜等花青白色子黄黒色似防風子蓋其子
甘辛而芳故古人云野人有快炙背而美芹子者欲獻
之至尊雖有區區之意亦以踈矣此猶彌子瑕之事衛
君忘其口而念我者也養生論曰榆令人暝今牛蘄炒
食亦令人得睡然醫方不專食之但用以作飲食與蘹
香及佛誓國所生時羅等並同大小芳香皆相似但蘹
香時蘿扁牛蘄長舊說曰牛蘄香似橘皮而無苦味釋
草一名茭

　　苜蓿

　　苜蓿本西域所産自漢武時始入中國史記曰大宛有
苜蓿漢使取其實來於是天子始種苜蓿離宫别觀旁
盡種蒲陶苜蓿極望漢書西域傳亦曰罽賓國有目宿
大宛馬耆目宿武帝得其馬漢使采蒲陶目宿種歸天
子益種離宫館旁然不言所攜來使者之名博物志曰
張騫使西域得蒲陶胡葱苜蓿蓋以漢使之中騫最名
著故云然而述異記亦曰張騫苜蓿園在今洛中按今
苜蓿甚似中國灰藋但藋苗葉作灰色而苜蓿苗端常
有數葉深紅可愛今人謂之鶴頂草秋後結實黒房纍
纍如穄故俗人因謂之木粟其米可為飯亦有可以釀
酒者晉華廣免官為庶人武帝登凌雲臺見廣苜蓿園
阡陌甚整依然感舊此物雖出西域今人家羅生等蒿
蓬矣而陶隱居乃云長安中有苜蓿園北人甚重此江
南人不堪食之以無味故也外國復别有苜蓿草以療
目非此類也然按此物即是自外國來又為茹甚軟美
不知隱居何以言此

　　臺

　　臺者莎草可為衣以禦雨今人謂之蓑衣詩雅言得賢
為邦家立太平之基凡言八物以臺為首蓋禦雨之具
雖至微然非平日預知其所在蓄以待乏則一旦欲用
索之而不得故特宜先備亦猶賢者之不可不預蓄也
越王勾踐棲於㑹稽之上求謀士退呉者大夫種進對
曰臣聞賈人夏則資皮冬則資絺旱則資舟水則資車
以待乏也夫雖無四方之憂然謀臣與爪牙之士不可
不養而擇也譬如蓑笠時雨既至必求之今君王既棲
於㑹稽之上然後乃求謀臣無乃後乎是古者蓄蓑笠
以備患比之賢者之待難矣臺蓋賤者所服都人士述
衣服之制蓋此詩所述皆儉狐裘黄黄黄狐不足貴臺
笠緇撮臺笠止雨緇撮通貴賤始冠之服充耳琇實琇
雖美而石垂帶而厲帶長而已傷今人之不遵郊特牲
曰黄衣黄冠而祭息田夫也野夫黄冠黄冠草服也狐
裘黄衣以裼之黄黄謂此大羅氏天子之掌鳥獸者也
諸侯貢屬焉草笠而至尊野服也臺笠謂此蜡禮自伊
耆氏始蓋已久矣然猶存其衣服之制謹而不敢變可
謂衣服不貳從容有常矣此所以傷不復見古之人也
毛氏云臺所以禦暑笠所以禦雨箋云臺夫須也以臺
皮為笠毛氏知臺笠為二物但獨言笠禦雨未當鄭氏
則言臺皮為笠夫臺但可以為衣不可為笠古稱臺笠
蓑笠自謂臺與笠爾不必以臺笠緇撮之語必欲合為
一物也越語所謂簑笠已見上文又齊語曰今夫農時
雨既至脫衣就功首戴茅蒲身衣襏襫韋昭曰茅蒲簦
笠也茅或作萌萌竹萌之皮所以為笠則笠不用臺為
可知又曰襏襫蓑薜衣也則襏襫以莎草為之今人作
笠亦多編筍皮及箬葉為之其臺為衣編之若甲毶毶
而垂故雨順注而下然或藉而卧則不能隔雨山海經
曰三危之山有獸其豪如被蓑郭氏亦云蓑皮雨草衣
則莎但可為衣不可為笠明矣臺一名曰夫須蓋匹夫
所須

　　莎

　　莎莖葉都似三稜根若附子周匝多毛大者如棗近道
者如杏人許謂之香附子一名雀頭香合和香用之招
隱云青莎雜樹兮薠草靃靡說文以為青薠似莎者然
則薠與莎相似但以大小為異爾陶隱居以為古人詩
多用之而無識者河中府有緑莎㕔晏元獻公庭莎記
曰是草耐水旱樂延蔓雖抜心隕葉弗之絶也(子虛賦薜莎青
薠張揖曰莎鎬侯也顔師古曰即今青莎)

　　稗

　　孟子曰五榖者種之美者也茍為不熟不如稊稗稊與
稗二物也皆有米而細小故莊子曰道在稊稗言比於
榖則微細而不精道亦在焉又曰若稊米之在太倉亦
言小也爾雅稊苵釋曰稊一名苵似稗之穢草布生於
地而稗則生下澤中故古詩曰蒲稗相因依汜勝之書
曰稗水旱無不熟之時又特滋盛易得蕪穢良田畝得
二三十斛宜種之以備凶年又稗中有米熟時可擣取
炊之不減粢米又可釀作酒武帝時令典農種之一頃
收二十斛斛得米三升大儉可磨食之蓋稗遇水旱無
不熟而五榖則有熟不熟之時以此不熟方之於稗則
為不如耳草之似榖可以養人者甚多博物志稱蒒草
實生海洲上食之如大麥從七月熟民歛至冬乃訖或
曰禹餘糧言禹治水棄其餘糧化而為此本草稱東薔
(子虛賦云東蘠張揖曰實可食)生河西苗似蓬子似麥可為飯河西人
語曰貸我東薔償爾田粱又□米可為飯生水田中苗
子似小麥而小四月熟乆食不飢爾雅所謂皇守田者
也狼尾草子作黍食之令人不飢爾雅所謂盂狼尾者
也又有蒯草子亦堪食如秔米又蓬草子作飯無異秔
米儉年食之此皆五榖之外可以接糧者故附著之

　　稂

　　稂惡草也與禾相雜故詩人惡之古者以飼馬魯仲孫
它馬餼不過稂莠謂此也釋草稂童粱郭璞以為莠類
說文云禾粟之米生而不成者謂之蕫蓈或從禾從良
而陸璣亦云禾粟秀為穗而不成則嶷然謂之童粱今
人謂之宿田翁或謂之守田也按詩稱稼之茂美繼之
以不稂不莠去其螟螣及其蟊賊則稂莠以下皆是害
稼者(孔氏正義云稂莠苗既似禾實亦類粟鋤禾除非類)莠既别是一物則稂亦
當是一物故郭璞云莠類蓋未能的知其物故稱其類
耳而許叔重陸璣以為禾之不成者則是亦禾而已何
至與莠並稱乎按本草有狼尾草子作黍食之令人不
饑似茅作穗生澤地廣志曰可作黍引爾雅盂狼尾今
人呼為狼茅子然則此物似是稂爾稂既有實如黍故
能亂苗又莠今謂之狗尾草稂名狼尾則以相類爾雅
疏解盂狼尾亦云草似茅香今人亦以覆屋而鄭解下
泉浸彼苞稂云稂當作凉凉草蕭蓍之類蓋特取下章
浸蕭蓍為言去之益逺

　　莠

　　莠者害稼之草說文但云禾粟下生莠而已(考)亦不言
何物詩人以來特惡之故齊詩曰無田甫田維莠驕驕
又曰維莠桀桀言田廣而人力不至則莠生其中氣象
驕桀陵出苗上也故孔子曰惡莠恐其亂苗也莠既惡
物故言之不美者謂之莠言先儒不適言何物唯韋昭
解魯論云莠草似稷無實又韋曜問答云甫田維莠今
何草答曰今之狗尾也然後此物方顯今之狗尾草誠
似稷而不結實無處不生左傳鄭公孫揮過伯有氏其
門上生莠子羽曰其莠猶在乎以喻伯有不能久存晉
明帝時王如舉兵作亂令人種禾禾悉變莠已而軍敗
商書曰若苗之有莠戰國䇿曰幽莠之㓜也似禾

　　音釋

　　芙蕖　茄(古遐切)蕸(何加切)蔤(美筆切)蒻(音弱)䘓(音勘)　欝
鐎中(子遥反又似消反温器三足而有柄)禜(音詠)汁獻(上之十反下注讀為莎素何反)涗(舒銳
反)醆(莊産切醆酒盎齊也煮鬱和秬鬯以醆酒摩娑涕之出其香汁因謂之汁莎)盎(烏浪反)
　𤓰　𤓰華(郊特牲注華果蓏也又詔以天子樹𤓰蓏而已戒諸侯以蓄藏藴財利也)為(于偽
反)副(普逼反)　絺(勑宜反)析(星厯反)華(胡𤓰反)綌(去逆反麄
葛)累(力果反)㚄(音帝)齕(恨没反)去(起吕反)上環(注頭忖也忖本
又作刌寸本反)寙(音眠)宀(音眠)　瓠　蓏(魯果切說文在木曰果在地曰蓏)埸
(音亦)菑(音緇耕地反草曰菑一音㘽植物地中謂之菑)注瓢齎(瓢謂瓠蠡齎杜讀為粢鄭讀為
五齊之齊禜門用之)注祇(音帝)　匏　篠(先鳥切細竹也)　枲(音徙)如雚(
與雀字同音丸)揣(楚委切量也一曰捶之也管子注欲有施與則以麻之大而類也細麻既治揣而藏之故
若練絲)　葛　濩(胡郭反)施(以豉反)刈(魚廢反)蘝(音亷)卉
(許貴反)葛越(王月反文選注草布也一音活)　蓷　萑蓷(他回切)茺(齒戎
反)蔚(音尉)暵(音漢)薙(音替)暴(步卜切)　檾(音頃)　禪(音單)
縠(胡谷切)　菺(音肩)　　荍(音翹)　芘芣(音毗浮)　牛
蘄(音芹)　菾(音甜)瞑(莫定切翕目也)　苜蓿　罽賓(上居例切國名居葱
嶺南)藋(徒弔切)　臺　裼(思歴反袒而有衣曰裼)伊耆(下巨夷切古天子號)蜡
(音乍索也合聚萬物索饗百神也)簦(音登)襏襫(上音撥下施隻切)蓑薜(國語注音避)
毶毶(蘇含切)箬(音若)　莎　靃(音髓隨風披敷)　稗　苵(大結切)
蒒(音師)□(音罔)蒯(苦怪切茅類)　稂(音郎)　莠(羊九切)　適(音的
主也)幽莠(夏小正有莠幽陳翥謂葽也)
















　　爾雅翼卷八

　　欽定四庫全書

　　爾雅翼卷九

　　宋　羅願　撰

　　釋木

　　檜　　　樅　　　榛　　　楛

　　檿　　　檉　　　桐　　　棘

　　椇　　　梧　　　梓　　　楝

　　榖　　　六駮　　幷閭

　　檜

　　檜一名栝禹貢荆州貢杶榦栝栢榦柘也栝檜也故檜
兼有栝音柏葉而松身性能耐寒其材大可為舟及棺
槨左傳稱棺有翰檜而淇水檜楫松舟也衛詩之託興
以為物各有偶檜之與松其生固已相類至其刳剡而
為濟川之用則又相須使女之適異國者每如此則何
有不見答者哉唯其不能然是以有思歸之作是詩與
泉水皆衛女所以寓其思泉水則思出同歸異之肥泉
竹竿則思出同歸同之松檜也檜今人亦謂之圓柏以
别於側柏又有一種别名檜柏不甚長其枝葉乍檜乍
柏一枝之間屢變人家庭宇植之以為玩

　　樅

　　樅松葉柏身檜柏葉松身從者合異而為同㑹者聚兩
以為一故二木合松柏之體而取合從胥㑹之義猶淮
南子云槐榆與橘柚合而為兄弟也樅大木千仞無枝
利以為夏屋郭璞曰今大廟梁用此木是誠木之可貴
者也尸子曰松柏之䑕不知堂宻之有美樅今貂䑕好
在松上食松皮人謂之松狗所謂松柏之䑕當謂此耳
樅松葉柏身其味當美而䑕不知也字說曰檜柏葉松
身則葉與身皆曲樅松葉柏身則葉與身皆直樅以直
而從之檜以曲而㑹之以直而從之故音從容之從以
曲而㑹之故音㑹計之㑹

　　榛

　　榛枝莖如木蓼葉如牛李色高丈餘子如小栗其核中
悉如李生則胡桃味膏燭又美亦可食噉漁陽遼代上
黨皆饒鄭注禮曰榛似栗而小關中鄜坊甚多然則其
字從秦蓋此意也邶詩曰山有榛云誰之思西方美人
旱麓之詩曰瞻彼旱麓榛楛濟濟說者曰旱山名也麓
山足也旱山之足林木茂盛者得山雲雨之潤澤也又
說者以榛可為贄為文事楛可為矢為武事是蓋不然
夫榛楛皆用之武事說文榛木也一曰菆也菆蓋矢之
善者春秋傳所謂致師者左射以菆是也若楛則為矢
甚明周世脩后稷公劉之業而申以百福干禄皆文事
也然不可無武備故瑟彼玉瓚以下述文治之美而首
章言武備也周語曰夫旱麓之榛楛殖故君子得以易
樂干禄焉若夫山林匱竭林鹿散亡藪澤肆既民力彫
盡田疇荒蕪資用乏匱君子將險哀之不暇而何易樂
之有是先有險哀之備而後可以及易樂也又女贄用
榛者左傳曰女贄不過榛栗棗脩以告䖍也稱告䖍者
榛有臻至之義栗有戰栗之義棗有早作之義脩有脩
飭之義皆以其名告已之䖍恭也又一種大小枝葉皆
如栗其子形如杼子味亦如栗所謂樹之榛栗者其下
云爰伐琴瑟是大木非榛楛之榛至女贄則宜兩者皆
可用(蜀都賦樼栗罅發榛與樼同)

　　楛

　　楛堪為矢其莖似荆而赤其葉如耆古者楛矢則石為
之砮仲尼在陳有隼集於陳庭而死楛矢貫之石砮其
長尺有咫問諸仲尼仲尼曰隼來逺矣此肅愼氏之矢
也昔武王伐商封異姓以逺方之職貢使無忘服故以
楛矢封陳使求諸故府果得之夏書荆州之貢礪砥砮
丹惟箘簵楛則夫楛矢石砮者中州職貢之常也今仲
尼獨以逺方之貢為驗豈三代之際職貢不同或者不
妨中國自有之特其長尺有咫者為肅愼之物歟是貢
既分於陳而隼又適集其庭以死豈陳人竊以射隼耶
然仲尼言隼來之逺則是自海外負矢而至也先公之
分器受之王室子孫宜相與誦而寶之魯之寶玉大弓
出入必書而晉文之受彤弓范匄詫之於諸侯陳之所
受於周以鎭撫其社稷者獨有此耳今隼以矢來君臣
相顧乃無識反質之於客抑與數典忘祖者類矣陸璣
云上黨人織以為斗筥箱器又屈以為釵故上黨人調
問婦人欲買赭否曰竈中自有黄土買釵否曰山中自
有楛言其俗朴也顔監曰楛木堪為箭笴今豳以北皆
用之土俗呼其木為楛子又禹貢惟箘簵楛顔監曰皆
可為矢

　　檿

　　檿山桑顔師古以為山桑之有㸃文者其葉可以食蠶
而材尤有用古者青州以絲為貢以檿絲為篚蓋食檿
之蠶其絲中琴瑟絃盛之箱篚貴之也其材可以為車
轅又可以為弓弓人取幹之道七柘為上檍次之檿桑
次之橘次之木𤓰次之荆次之竹為下周幽王之亂檿
弧箕服之謡兆於宣王之時竟取棄女以亡周國先王
之制戎器不鬻於市而至於夫婦鬻是器則已異矣檿
之為弓見於此時箕草似荻而細織以為矢服說者以
為近射妖管子五粟之土其檿其桑周詩言文王之事
攘之剔之其檿其柘

　　檉

　　檉河柳郭璞以為河旁赤莖小楊也其皮正赤如絳而
葉細如絲婀娜可愛天之將雨檉先起氣以應之故一
名雨師而字從聖字說曰知雨而應與於天道木性雖
仁聖矣猶未離夫木也小木既聖矣仁不足以名之音
赬則赤之貞也神降而為赤云檉非獨能知雨亦能負
霜雪大寒不彫有異餘柳蓋莊子以松柏獨受命於地
冬夏青青比舜之受命於天檉之從聖亦以此歟詩皇
矣云作之屏之其菑其翳脩之平之其灌其栵啓之辟
之其檉其椐攘之剔之其檿其柘蓋文王之養才於山
林日就繁茂故其始而屏除之也始於已死之菑翳而
及於厖雜之灌栵乂及於檉椐之小材又不得已而及
於檿柘之良木以明草木逾茂則始之所愛者不能並
育以漸去焉故其卒至於柞棫斯抜松柏斯兊也然則
檉亦良木矣漢書鄯善國多檉柳段成式云赤白檉出
涼州大者為炭復入灰汁可以煮銅南都賦注檉似柏
而香今檉中有脂號檉乳

　　桐

　　榮桐木物之榮者多矣獨桐名榮者桐以三月華蓋自
春首東風解凍蟄蟲魚獺鴻鴈皆應陽而作惟桃桐之
作華乃在衆木之先其榮可紀故名桐為榮也周書時
訓曰清明之日桐始華桐不華歳有大寒蓋不華則陽
氣微陽氣微則寒可知已又易緯曰桐枝濡毳而空中
難成易傷須盛氣而後華蓋以經言始華有遲之之義
桐與梧既異而桐之中又有數種有其子可以取油者
蓋即詩所謂其桐其椅其實離離者也有華而不實堪
作琴瑟者若生石間其聲則鳴書嶧陽孤桐是也雲南
牂牁人亦績以為布其葉飼豕肥大三倍至秋後亦用
以飼魚鄉人養鯇魚者每春以草養之頓能肥大秋後
食以桐葉以封魚腹則不復食亦不復瘦以待春復食
也晉武帝時嘗得一石皷擊之無聲張華請用蜀桐材
刻魚形扣之音聞數里而董仲舒請雨秋以桐魚九枚
莫曉其義王逸子曰木有扶桑梧桐松柏皆受氣淳矣
異於羣類者松柏冬茂陰木也梧桐春榮陽木也扶桑
日所出陰陽之中也管子五粟五沃之土宜桐又漢西
域鄯善國有胡桐亦似桐蟲食其木則沬出其下流者
俗名為胡桐淚言如目中涙也可以汗金銀流俗語訛
呼淚為律

　　棘

　　棘心赤而外有刺故朝位植之左九棘孤卿大夫位焉
羣士在其後右九棘公侯伯子男位焉羣吏在其後面
三槐三公位焉州長衆庶在其後蓋槐取懷來棘欲其
赤心而留意於三刺也又釋木云槐棘醜喬蓋言枝皆
翹竦有奉上之義亦藉其繁茂以為蔽外屏之義也棘
有赤白二種其刺亦有直者鈎者補益用直療腫用鈎
古人所謂造沐猴於棘刺言其難也春秋繁露曰美惡
之類各以類應故以龍致雨以扇逐暑軍之所處生以
棘楚蓋棘者刺人之物楚者撻人之物皆能傷人故縁
類而生亦㦸棘也越棘大弓取象於棘又棘可以為失
昔者楚之先祖桃弧棘矢以共禦王事蓋氷之將出桃
弧棘矢以除其災桃能去厲棘植於花外則花不被霜
所謂除災豈此之謂耶詩曰凱風自南吹彼棘心又曰
吹彼棘薪凱南風也八風以生殺萬物東北曰條風物
至是而條鬯也東曰明庶風東方日所出以明庶物也
東南曰清明風宅東與南之交故明且清也南曰景風
明之極而有景也西南曰涼風暑至西南而薄也西曰
昌盍風昌盍天之門所以戒藏也西北曰不周風天傾
西北故其風不周徧也北曰廣莫風有北廣莫之野也
凱風既云自南乃當景風白虎通曰景風至棘造實蓋
吹彼棘心者將以趣其造實萬物之難生者棘而造實
又欲其應候南風雖能生物亦已勞矣八風謂之景衛
詩謂之凱以强教之也以棘為凱風之候則母氏之劬
勞甚矣老子曰師之所處荆棘生焉以荆棘惡木有兵
刑之象皇覽曰孔子塋中不生荆棘及刺人草管子五
沃之土其棘其棠

　　椇

　　椇枳椇也其木徑尺葉如桑柘以為屋材則室中酒味
皆敗其子作房似珊瑚核在其端其味甚甘小兒食之
江東謂之木蜜崔豹古今注云枳椇子一名木蜜一名
木餳實如形(意是枅字)卷曲核在實外味甘美如餳蜜一名
白石一名木實白木實名枳椇古者人君燕食所加庶
羞凡三十一物其果則有蔆椇棗栗榛柿𤓰桃李梅杏
楂棃又婦人之贄椇榛棗栗荆楚之俗亦鹽藏荷裏以
為冬儲今不以為重賤者食之而已古語云枳椇來巢
言其味甘故飛鳥慕而巢之或云枳句如枳木之勾曲
今枳椇亦自勾曲故四代之爼有虞氏以梡夏后氏以
嶡商以椇周以房爼梡斷木為四足而已嶡之言蹷也
謂中足為横距之象椇之言枳椇也謂曲撓之房謂足
下跗也上下兩間有似於堂房孔氏以為枳椇之木其
枝多曲撓亦引陸璣草木疏椇曲來巢以證曲撓之義
蓋商爼似椇之曲耳椇今人謂之枅狗又謂之蜜曲録

　　梧

　　梧者植物之多陰最可玩者青皮而白骨似青桐而多
子蓋桐有青赤白而青桐又有有實無實之辨今人以
梧之青亦曰青桐云其生莢如箕子相對綴箕上多者
至五六成材之後樹可得實一石食之味如芡古今方
書稱丸藥如梧桐子者蓋倣此也考莊子曰空閲來風
桐乳致巢蓋子生纍然似乳鳥悅於得食因巢其上亦
猶枳椇之來巢以味致之也此木易生鳥銜墜者輒隨
生殖其畦種者是歲可高一丈古稱鳳凰集于朝陽梧
桐之上豈亦食其實耶或曰梧桐以知日至正南生十
二葉一邉有六葉從下數一葉為一月至上十二葉有
閏十三小餘者視之則知閏何月也(遁甲梧桐不生則九州異)梧亦
良木孟子所謂場師舎梧檟而養樲棘則為賤場師明
梧者場中所貴也此木雖不中樂器然堪車板盤合木
□等用釋木稱櫬梧櫬者棺之别名豈古下卿之罰所
謂桐棺三寸者亦有取此耶其皮今人亦剥用之然葉
春晚乃生望秋輒槁惠子所以據之而瞑也或者槁梧
即琴古者梧桐之名亦通齊地記曰城北十五里有桐
臺即梧宫(賈誼新書懸弧之禮東方之弧以梧梧者東方之草春木也南方之弧以柳柳者南方之
草夏木也中央之弧以桑桑者中央之木也西方之弧以棘棘者西方之草秋木也北方之弧以棗棗者北方
之草冬木也)

　　梓

　　梓為百木長故古者名制器之工為梓人商人尚梓用
此故也郭氏解椅梓云即楸又解楸榎云大而皵楸小
而皵榎說文亦曰椅梓也梓楸也楸梓也檟楸也然則
椅梓楸檟一物而四名然定之方中既言椅又言梓故
詩義疏曰楸之疏理色白而生子者為梓梓實桐皮曰
椅而齊民要術稱白色有角者為梓或名角楸又名子
楸黄色無子者為椅楸世呼黄荆楸云然則是數者又
以有子為辨耳管子五沃之土宜白梓楚地尤多此木
故尸子曰荆有長松文梓而聲子亦曰把梓皮革自楚
徃也屈原九章望長楸而太息室屋之間有此木則餘
材皆不復震其葉可以飼豕肥碩三倍詩曰維桑與梓
必恭敬止靡瞻匪父靡依匪母古者見喬木必下而趨
所以廣孝桑者母之所事以供蠶繅梓者父之所植以
伐琴瑟故見之而恭敬之心惕然生焉不必待於口澤
手澤之所漸也又梓之為木有子之道昔者伯禽康叔
見周公三見而三笞遂見商子商子使觀于南山之陽
見橋木高而仰又使之觀乎北山之陰見梓焉晉然實
而俯商子曰橋者父道也梓者子道也於是二子再見
乎周公入門而趨登堂而跪周公拂其首勞而食之則
以能子道焉耳雜五行書曰舎西種梓楸五令子孫順
孝蓋亦此義莢細如箸其長僅尺冬後葉落而莢猶在
樹總總然其實一名豫章崔豹古今注曰棘實曰棗梓
實曰豫章桑實曰椹柘實曰佳魯季孫植六檟於蒲圃
東門之外子胥曰植吾墓檟任昉云中山有楸户掌楸
木者楸可為什器(貨殖傳山居千章之萩即楸字淮北滎南河濟之間千樹萩其人與千户
侯等)

　　楝

　　楝木高丈餘葉宻如槐而尖三四月開花紅紫色芬香
滿庭其實如小鈴至熟則黄俗謂之苦楝子亦曰金鈴
子可以練故名楝淮南子記十二月之木正月其木楊
許叔重以為陽於春為先二月其木杏杏有竅在中象
陰布散在上三月李四月桃李桃有核與杏同顧先後
熟爾五月榆六月梓其說未聞七月其木楝楝實秋熟
故也八月其木柘亦未聞九月槐槐懷也可以懐來逺
人十月檀檀陰木也十一月棗取其赤心也十二月櫟
可以為車轂木不出火唯櫟為然亦應陰氣也然則古
以楝實應七月之氣管子五位之土種楝又鳳皇非梧
桐不棲非楝實不食荆楚之俗五月五日民並斷新竹
筍為筒椶楝葉揷頭纒五絲縷江水中以為辟水厄士
女或楝葉揷頭五絲纒臂謂為長命縷俗言屈原以此
日投水百姓競以食祭之漢建武中長沙人有見人自
稱三閭大夫者謂之曰所祭甚善常苦為蛟龍所竊蛟
龍畏楝葉五色絲自今見祭宜以五色絲合楝葉縛之
所以俗並事之宗懍引風俗通以為獬豸食楝原將以
信其志也然則鳳凰獬豸皆食楝而蛟龍特畏之是亦
異矣

　　榖

　　榖惡木也易生之物一說榖田久廢則生榖此聲所以
通於榖其音又近御名或曰葉有瓣曰楮無曰構其實
正赤如楊梅而無核鶴鳴之詩園之所有木不同而其
下皆榖則以榖易生故也伊陟相太戊亳有祥桑榖共
生于朝傳曰俱生于朝七日而大拱伊陟戒以脩德而
木枯劉向以為桑猶䘮也榖猶生也殺生之柄失而在
下則是以桑榖為二物也而陸璣以為榖幽州謂之榖
桑或曰楮桑然則蓋一物也論衡曰楓桐之木生而速
長故其皮肌不能堅剛樹檀以五月生葉後彼春榮之
木其材彊勁車以為軸商之桑榖七日大拱長速大暴
故為變怪榖雖易生至於七日而拱則已速矣而宋人
刻玉為楮葉三年乃成列子曰使地三年而成一葉則
物之有葉者寡矣江南人績其皮以為布又擣以為紙
長數丈絜白光澤甚好其葉初生可茹又取班榖之皮
以為冠裴淵廣州記曰蠻夷取榖皮熟槌為揭裹布鋪
以擬氊然則雖惡木用亦博矣管子五位之土其槐其
楝其柞其榖南山經曰招摇之山有木焉其狀如榖而
黒理其華四照其名曰迷榖佩之不迷

　　六駮

　　六駮木名其皮青白駮犖逺而望之似六駮之獸因以
為名其木則梓榆也秦風曰山有苞櫟隰有六駮又曰
山有苞棣隰有樹檖毛氏直以為獸之六駮則與苞櫟
棣檖不相類故陸璣不從也六駮鋸牙之獸能食虎豹
者其狀如馬亦名駮馬此木既以六駮為號故亦兼駮
馬之名又曰馬梓今之檀木皮正青而澤與莢蒾及此
木相似故里語曰斫檀不諦得莢蒾莢蒾尚可得駮馬
夫鳥獸草木之類特為難窮其形之相似者雖山澤之
人朝夕從事有不能别其名之相亂者雖博物君子習
於風雅有不能周故野人伐檀而得駮先儒訓駮而為
獸其去本逺矣崔豹古今注曰山中有木葉似豫樟皮
多癬駮者名曰六駮蘇子由曰其皮青白如駮言六未
詳

　　并閭

　　張揖解上林賦曰并閭椶也木高一二丈傍更無枝葉
大而圓有如車輪皆萃於木杪其下有皮重疊裹之每
皮一匝為一節其花黄白結實作房如魚狀山海經曰
石翠之山其木多椶嶺南西川江南皆有之其皮為用
最廣二旬一割則葉轉復生皮作繩入土號為千嵗不
爛孫權討黄祖祖横兩䝉衝保守沔口以并閭大紲繫
石為矴又齊高帝時軍容寡少乃編椶皮為馬具裝此
蓋軍旅所須故晉令夷民守䕶椶皮者一身不輸而唐
書訶陵國在南海洲上立木為城作大屋重閣以椶皮
覆之王坐其中此皮堅靭不受雨故可以冒馬覆屋也
一名蒲葵晉人稱蒲葵扇扇自柄上攢衆骨如椶葉之
狀今宣歙衢信間扇是也梁張孝秀性通率常冠榖皮
巾躡蒲履執栟櫚皮麈尾唐世以為拂今人遊山者作
㯶鞋如淳解甘泉賦謂并閭其葉隨時政政平則平政
不平則傾顔師古曰如氏所說自是平慮耳并閭謂㯶
也(周書王㑹云白州幷閭其葉若羽伐其木以為車)又郭璞解上林賦曰胥邪
似并閭皮可作索南都賦曰楈枒栟櫚蜀都賦曰椶枒

　　音釋

　　檜　杶(音春勑倫反)栝(古活反)柘(章夜反)翰(侯旰反成二年注疏楨榦也)　樅
(子庸七恭二切)　　榛　鄜(音桴)菆(音鄒通作騶晁錯傳材官騶發矢道同的)肆既
(國語注肆極也既盡也)杼(時渚切橡也)　楛　石砮(音奴鏃也)砥(音脂一音㫖砥細於
礪皆磨石也)箘簵(音窘路美竹)隼(音笋)分(去聲)數(所矩切)筥(音莒)赭(音者
赤土)笴(古我切箭莖又公旱切)　檿(於簞切)檍(於力切)　服(與箙通)　檉
　菑(側吏反又音緇)翳(於計反)屏(必領反除也)灌(古亂反)栵(音例)辟
(婢亦反)攘(如羊反)剔(他歴反)椐(音居樻去愧反草木疏節中腫以扶老即今靈
壽是也)柭(方貝反)兊(徒外反)柞(才各子各二反)　桐　獺(他達切)椅
(於宜切)牂牁(上音臧下居何切)鯇(胡管切)沫(音末)　棘　槐棘醜
喬(爾雅注醜類也喬高也槐棘之類枝皆翹竦)三刺(秋官大司㓂之職一曰訊羣臣二曰訊羣吏三
曰訊萬民注刺殺也三訊罪連則殺之)趣(音促)　椇(俱甫反)枳(居紙諸紙二反)餳
(除盈切)枅(結奚賢二切方木也)卷(音拳)枳句(古侯切宋玉風賦枳句來巢)　梡
(音款)斷(丁亂反又下管反)嶡(居衛切)跗(方于反)曲撓(禮記注音擾)横距
(上古曠反又音光又華育反明堂位注)空閱(宋玉賦作空穴司馬彪曰門户孔空風善從之)木□
(齊民要術作屧音爕屐也)櫬(初覲切)瞑(莊子注音眠)槁(苦老切)　梓　椅(爾雅
於寄切)榎(音賈)楸(音秋)皵(音鵲爾雅注措皮也老乃皮麄皵者為楸小而皮麄皵者為榎
廣韻注皵謂木皮甲錯措音錯)勞食(皆去聲)　楝(音練)　轂(音谷)糭(作弄
切)　穀　共(音拱)　六駁(音剥)駁犖(采黦也犖洽角切)檖(力醉切)
　并閭　并(南都賦作栟)蒙衝(上謨蓬切下昌容切字本作艨艟戰船也)大紲(音薜
系也謂以大綆繫)矴(丁定切錘舟石)靭(音刃)楈(音胥)枒(音邪)
















　　爾雅翼卷九

　　欽定四庫全書

　　爾雅翼卷十

　　宋　羅願　撰

　　釋木

　　梅　　　杏　　　桃　　　李

　　櫻桃　　棗　　　栗　　　樝

　　棃　　　橘　　　柚　　　橙

　　柿　　　梬　　　柀

　　梅

　　梅先春而華其實亦早故摽有梅為昬嫁之候古者以
梅實薦饋食之籩所謂乾䕩是也蜀志曰蜀名梅為䕩
大如鴈子然籩人八籩而棗㮚桃乾䕩榛實僅五物故
鄭氏解引内則桃諸梅諸以為證疏者從而廣之曰䕩
為乾梅則桃為濕桃又桃諸是乾者桃有乾濕梅亦應
有乾濕以足八籩之數其實既酸故以為和商書所謂
爾惟鹽梅左氏傳曰水火醯醢鹽梅以亨魚肉禮記則
獸用梅而已詩義疏曰梅暴乾為腊羮臛韲中又可含
以香口梅既為腊故又稱乾腊山海經曰雲山之上其
實乾腊也管子五沃之土其梅其杏其桃其李今江南
梅熟之時輒有細雨連日不絶衣物皆裛謂之梅雨(説苑
曰越使諸發執一枝梅遺梁王夏小正曰正月梅杏杝桃則華五月煑梅為豆實)

　　杏

　　五果為五榖之祥而杏華又候農時四民月令曰三月
杏花盛可菑白沙輕土之田又曰三月昏參夕杏花盛
桑椹赤可種大豆謂之上時汜勝之書曰杏花如何可
耕白沙齊民要術曰杏始華榮輒耕輕土弱土望杏華
落復耕耕輒藺之故農事之候杏花昌葉而已(吕氏春秋曰冬
至後五旬七日菖始生菖者百草之先生者於是始耕)又曰禾生於棗或楊黍生
於榆大豆生於槐小豆生於李麻生於楊或荆大麥生
於杏小麥生於桃稻生於栁或楊其生實又為農祥故
曰梅桃杏實多者來嵗為之穰師曠占術曰杏多實不
蟲者來年秋禾善五木者五榖之先欲知五榖但視五
木擇其木盛者來年多種之萬不失一故五果分五行
所以表五榖也又按五果之義春之果莫先於梅夏之
果莫先於杏季夏之果莫先於李秋之果莫先於桃冬
之果莫先於栗五時之首寢廟必有薦而此五果適丁
其時故特取之杏之枝葉華果皆赤故古者鑚燧夏取
棗杏之火也夏小正四月囿有見杏

　　桃

　　桃華之繁麗者故稱桃之夭夭灼灼其華漢二千石綬
青色桃花縹三彩以為華也桃䏻去不祥桃之實在木
上不落者名梟桃一名桃奴及莖葉毛皆去邪故古者
植門以桃梗出冰以桃弧臨喪以桃茢典術曰桃者五
木之精仙木也故厭伏邪氣制百鬼或曰東海中有度
朔山上有大桃木蟠屈三千里其枝東北曰鬼門萬鬼
之所出入有二神人曰神荼鬱壘主閲衆鬼之惡害人
者執以葦索而用以飼虎黄帝法而象之敺除畢因立
桃梗於門户上畫鬱壘執葦索焉又淮南子曰羿死於
桃棓棓大杖也言為桃木所擊死由是以來鬼畏之其
實桃西方之木味辛氣惡物或惡之木之不用桃猶菜
之不用辛也古者出冰桃弧棘矢以除其災荆楚設之
以共禦王事則其來久矣詩曰灼灼其華有蕡其實其
葉蓁蓁率以喻昬姻之時韓子曰春植桃李夏得蔭其
下秋得食其實春種蒺藜夏不得采其實秋得刺焉以
喻所植之得人與不得其人在始而已灼灼其華以言
其春葉與實以言其夏秋蓋桃者華實俱茂而又早成
盖三嵗而有子諺曰頭白可種桃言可待也桃性皮横
而急四年以上者冝以刀立􁊐其皮七八年即老十年
即死是以冝歲常種之春秋運斗樞曰玉衡星散為桃
夏小正六月煑桃桃實有毛故魯以黍雪桃禮記桃曰
膽之説者以為膽擇取美者似恐亦是去毛之義(疏曰桃多
毛拭治去毛令色青滑如膽也)

　　李

　　李木之多子者故从子亦南方之果也火者木之子故
名若古文則木傍子為杍其華與桃尤繁密故詩云何
彼穠矣華如桃李盖有女同車之詩比之舜華舜英舜
並蔕之華彼以諸侯娶諸侯之女故華色相稱也何彼
穠矣之詩比唐棣之華以言其反而後合若下降然故
比於桃李之華則車服不同而皆華盛也春秋運斗樞
曰玉衡星散為李爾雅有三種痤接慮李即今之麥李
與麥同熟者為果肉厚而乾與核相離駁赤李則李之
赤而有水者休無實李李實繁則有竊食之嫌雖欲整
冠其下且不可猶漢廣之喬木不可休息無實則其下
可休矣行人謂之行李亦或取於此潘岳賦曰房陵朱
仲之李山海經邊春之山多李古者司商恊名姓商五
聲之清者司商掌賜族受姓之官人始生吹律合之定
其姓名至老子生於李下乃指以為姓不假吹律漢京
房本姓李乃吹律改姓京氏不可曉今人論五姓但以
張為商李為徴古法不復見矣管子謂黄帝使后土為
李冬者李也(注李獄官也)越絶書言勾踐諸侯從之若果中
之李

　　櫻桃

　　櫻桃朱實甘美飛鳥所含故又名含桃爾雅謂之荆桃
其華在梅後至果熟則最先故仲夏之月以雛嘗黍羞
以含桃先薦寢廟漢恵帝時叔孫通亦以為禮春有嘗
果願陛下出因取櫻桃獻宗廟諸果獻由此興矣或云此果
雖禽鳥所嗜然人未采鳥終不敢先食蜀都賦曰朱櫻
春熟廣志櫻桃有長八分者有白色多肌者凡三種今
櫻桃有大而色紫亦有如蠟色者潘岳賦三桃表櫻胡
之别

　　棗

　　棗者束木棗束相重棘束相連東方朔以為從來來者
盖戯辭也大而鋭上曰壺細腰曰邊白熟曰櫅樹小實
酢曰樲實小而員紫黒色曰遵大如雞卵曰洗苦味曰
蹶泄不著子曰晢味短味曰還味棗有十一名郭氏得
九焉後世有紫棗𤣥棗西王母棗東海蒸棗洛陽夏白
與夫雞心牛頭羊角獼猴細腰其名不可勝載古者八
月剥棗大戴禮曰剥者取也其修治則曰新之曰㚄之
以為饋食之籩又以為婦贄其事父母舅姑者棗栗飴
蜜以甘之凶嵗亦仰焉秦饑應侯請發五苑之果蔬橡
棗栗以活民孔融為東萊賊所攻城欲破其治中左承
祖以官棗賦與戰士故古者百榖以為梁者黍稷之揔
名稻者溉種之揔名菽者衆豆之揔名三榖各二十種
為六十蔬果之屬助榖各二十凡為百榖其實晉人尤
好食棗盖安邑千株棗比千户侯其人寘之懷袖食無
時久之齒皆黄故養生論云齒居晉而黄謂棗故也魏
文帝詔羣臣曰南方龍眼荔枝寧比西國蒲陶石蜜乎
酢且不如中國凡棗味莫若安邑御棗也盧諶祭法春
祠用棗油(蘇秦説燕文侯曰北有棗栗之利民雖不由田作棗栗之實足食於民矣潘岳賦曰周文
弱枝之棗)

　　栗

　　栗其實下垂故从􁈣􁈣者艸木實垂􁈣􁈣然盖象形也
古文㮚从西從二􁈣徐巡説木至西方戰㮚言木則凡
木皆然而栗至罅發之時將墜不墜尤有戰㮚之象故
天子五社西社植栗而宰我對栗社之義亦以為使民
戰栗也大戴禮夏小正曰八月栗零零也者降也零而
後取之故不言剥也又栗之生極謹密三顆為房其房
為蝟毛其中顆褊者號為栗楔尤益人大率栗味鹹性
温而冝於腎有患足弱者曰栗木下多食之至能起行
其質縝密故稱玉質縝密以栗玉色黄者侔蒸栗也古
者治果實之名栗曰撰之天官籩人以為饋食之豆又
以為加籩之實士喪禮設豆右葅南栗東脯而女子用
栗為贄以告䖍喪事虞祭則用桑木為主既練則用栗
主以易之秦風阪有漆隰有栗燕秦千樹栗是其出處
也秦饑應侯請發五苑之果蔬橡棗栗以活民昭王不
許范子計然曰栗出三輔毛詩義疏曰五方皆有栗周
秦吳揚特饒唯漁陽范陽栗甜美長味倭韓國栗大如
雞子亦短味不美桂陽有栗叢生大如杼木詩又云山
有嘉卉侯栗侯梅侯助辭也西京雜記稱漢上林苑中
有侯栗又有侯梅此吳均之語不可取信

　　樝

　　樝似棃而色黄其味酢澁今人謂之榠樝一曰蠻樝後
鄭注禮記云樝是棃之不臧者以其似棃而酢澁即是
不臧而陶隠居以為鄭公不識樝意其不能别二物也
昔人説蔕間别有重蔕如乳者為木𤓰無此者為榠樝
然二物自别亦不必如此别也古者以為人君燕食所
加庶羞禮記曰樝棃曰攅之盖攅去其心而食之也齊
武帝幸丹陽郡晏飲王敬則執榠樝以刀子削之是去
其皮也莊子曰夫柤棃橘柚果蓏之屬實熟則剥則辱
大枝折小枝泄以其能苦其生者也今柤樹乃復易壤
宛陵人植木𤓰者亦就此木上接之得柤之餘氣則澁
而不美呂氏春秋曰箕山之東有甘樝山海經曰平丘
有甘樝則是又有甘者矣又有香柤子小於榅桲而相
似北土無之中都則有唯可生食甚香熟則蘇而不澁
盖别是一類述異記曰江淮南人至北見榅桲香以為
柤子謂此也乎管子曰五沃之土生楂

　　棃

　　棃果之適口者剖裂以食故古人言剖裂為剖棃又曰
樝棃曰攅之盖樝棃喜為蜂所螫螫處輒不可食故鑚
去之今人皆就木上大作油囊裹之棃滋長其中故益
大而無傷辛氏三秦記曰漢武帝園一名樊川一名御
宿有大棃如五升瓶落地則破其主取以布囊盛之名曰
含消又廣志曰真定御棃脆如菱蜀都賦曰紫棃津潤
是其類也棃之色多黒故稱黧黑者皆从棃言有凍棃
之色也每棃有十餘子唯一子生棃餘皆生杜(潘岳賦曰張公大谷
之棃秣陵有哀仲家棃甚美)

　　橘

　　橘生於江南素華丹實皮既馨香又有善味尤生於洞
庭之包山過江北則無故曰江南種橘江北為枳考工
記云踰淮而北為枳則有異同故橘頌云后皇喜樹橘
徠服兮受命不遷生南國兮屈原比之夷齊願置以為
像取其貞介似有志也禹貢揚州厥包橘柚錫貢言錫
而貢之地理志曰蜀郡嚴道巴郡朐忍魚復二縣出橘
有橘官又曹叔異物志交趾橘官長一人秩三百石主
嵗貢御橘越人嵗多橘税謂之橙橘户吳闞澤表請除
臣之橘籍是也春秋運斗樞曰璇星散為橘弓人以橘
為幹又有甘橘其形似橘而圓大皮色生青熟則黄赤
未經霜時尤酸霜後甚甜故名甘子生嶺南及江南上
林賦曰黄甘橙楱郭璞曰黄甘橘屬而味精崔豹古今
注曰甘實形如石榴者謂之壺甘其名别於此唐天寳
十載宮甘結實與江劔無殊今洞庭之包山嵗貢謂之
洞庭甘李衡臨終勑其子曰龍陽洲裏有千頭木奴及
甘橘成嵗得絹數千匹即江陵千樹橘比千户侯之義
也本草橘柚條云酸者聚痰甜者潤肺(楱小橘也出武陵)

　　柚

　　柚似橘而大其味尤酸孔安國云小曰橘大曰柚郭璞
則曰柚似橙而大於橘禹貢揚州厥包橘柚錫貢橘柚
皆不耐寒故包裹而致之也錫貢者須錫命而獻之言
不常來也列子曰吳楚之國有大木焉其名為櫾碧木
而冬生實丹而味酸食其皮汁已憤厥之疾齊州珍之
渡淮而北化為枳焉則是其類子虚賦橘柚芬芳蜀都
賦家有鹽井之泉户有橘柚之園廣志曰成都有柚大
如斗呂氏春秋果之美者江浦之橘雲夢之柚

　　橙

　　橙之芳用在皮甘之甘在瓤其木似橘其葉中細如蜂
腰其實稍早橙之黄時橘方尚緑其形圓大於橘而香
皮厚而皺乃正黄色不若甘橘之帶赤也本草云其皮
苦辛作酢醬香美盖獨冝為和故張景陽七命云燀以
秋橙酟以春梅(韓文公詩鵠殻攅瓌橙南都賦曰穰橙鄧橘説文橙橘屬庾闡揚都賦曰黄甘
朱橙顔師古注相如賦曰橙即柚也誤矣)

　　柿

　　柿於經乃復罕見唯内則所加庶羞三十一物中有之
實黄而大味甚甘亦暴而食之説文赤實果也又有紅
柿皮深紅而多水又有椑似柿而青黒生江淮南所謂
梁侯烏椑之柿是也利以作漆漆與蟹性反故不冝與
蟹同食其葉厚經霜乃丹色上林賦枇杷橪柿齊民要
術云柿有小者栽之無者取枝於輭棗根上揷之俗謂
柿有七絶一壽二多陰三無鳥巢四無蟲蠧五霜葉可
翫六嘉實七落葉肥大又木中根固者唯柿為最俗謂
之柿盤(急就篇曰棃柿柰桃待露霜南都賦曰櫻梅山柿鄭䖍以柿葉學書)

　　梬

　　梬今之㮕棗也結實似柿而極小其蔕四出枝葉皮核
皆似柿秋晚而紅乾之則紫黒如葡萄其大小亦然今
人謂之丁香柿又謂之牛乳柿子虛賦所謂樝棃梬栗
者也上林賦梬棗楊梅南都賦梬棗若留蜀都賦橙柿
梬楟說文曰梬棗也似柿而小崔豹古今注亦曰㮕棗
葉如柿實似柿而小味亦甘美釋木云遵羊棗郭氏曰
實小而員紫黒色今俗呼之為羊矢棗引孟子曰曽晳
嗜羊棗按曽晳嗜羊棗而曽子不忍食羊棗若文王昌
歜屈到嗜芰之類則冝為果屬然公孫丑稱膾炙與羊
棗孰美又似是刲羊為飲食之名未知其審齊民要術
云㮕棗冝陰地種之陽中則少實足霜色殷然後乃收
早收則澁不任食内則人君燕食所加庶羞有芝栭蔆
椇棗栗榛柿𤓰桃李梅杏楂棃等庾蔚云無華葉而生
者曰芝栭盧氏云芝木芝也王肅云無華而實者名栭
皆芝屬賀氏則云芝木椹栭軟棗盖鄭氏言三十一物
先儒以為合芝栭數之乃當三十一之數故皆不用賀
氏之説然栭既甘果亦安可廢

　　柀

　　柀似煔而異杉以材稱柀又有美實而材尤文彩釋木
云柀煔盖以類相附也其樹大連抱髙數仭葉似煔其
木如柏作松理而絶難長肌理細軟堪為器用古所謂
文木柏堅緻有文彩而色黄銀杏色瑩白而太輭易損
成跡唯柀既有文彩又勁於銀杏實良木也其木自有
牝牡牡者華而牝者自實理有相感不可致詰其實有
皮殻大小如棗而短去皮殻可生食亦㷶而收之可以
經乆以小而心實者為佳本草木部有榧實又有彼子
皆出永昌而誤在蟲部盖彼字當從木即是榧也陶𢎞
景注榧實出東陽諸郡而不識彼子惟蘇恭能辨其為
一物今彼子退入有名無用中矣

　　音釋

　　梅　□(音老)裛(音浥又於怯反)　桃　縹(敷沼切青黄色)裊(古堯切)茢(音列萑苕)
臨(力鴆切)棓(步項切杖也)􁊐(力支切解也分割也)　李　痤(徂和切)駁(音剥爾雅
注李之無實多休李之子赤者名駁)　棗　朿(讀若刺)櫅(子兮切)樲(音二)洗(屑典切)
泄(音屑)還味(上音旋短味也名棯棗棯音稔)㚄(音帝)　栗楔(音屑)倭(烏禾切)　樝
(側加切)　榠(亡零切)攅之(内則注攅再官切本又作鑚爾雅鑚子管切注恐有蟲故一一鑚㸔
其蟲孔)榅(於勃切)桲(蒲骨切)　棃　螫(音失蟲行毒)　橘　朐䏰(上音
蠢下如尹切縣名)闞(姓也苦監切)楱(且豆切)　柚　櫾(與柚同)　橙　􁖠
(音攘)燀(音闡炊也)注穰鄧(漢書南陽有穰縣鄧縣)酟(文選注酟與沾同溢也)　柿
椑(薄雞切)橪(賦注音煙)輭(音軟)　梬(音郢)㮕(如兖切)楟(音亭張楫曰山棃)歜(徂感
切)殷(烏閑切赤黒色)栭(音而)　柀(音彼)　煔(音杉)㷶(皮逼切火乾也與煏字同)















　　爾雅翼卷十

　　欽定四庫全書

　　爾雅翼卷十一

　　宋　羅願　撰

　　釋木

　　楙　　　椒　　　榝　　　欓

　　槐　　　柟　　　楚　　　楓

　　樞　　　栘

　　楙

　　楙木𤓰實如小𤓰而酢衛詩有木𤓰之篇毛氏以為衛
人思齊桓公之徳欲厚報之而孔子謂吾於木𤓰見苞
苴之禮行焉盖以果實問遺人者必苴裹之則厥包橘
柚之屬是也陶隠居云山陰蘭亭尤多今處處有之而
宣城者佳彼州種蒔尤謹徧滿山谷始實成則鏃􁏍作
花傅其上重霧之夜露諸沙上旦暴之日則紙所不覆
處皆紅文采如生以充上貢古以為苞苴亦以此歟魚
復縣地多木𤓰大者如甒又其木可以為材故取幹之
道木𤓰次之今人取木𤓰大枝作杖策之云利筋膝根
葉煑湯淋足脛可以已蹷又截其木乾之作桶以濯足
齊孝昭北伐庫莫奚至天池以木𤓰灰毒魚又别木𤓰
者云木𤓰與和圓子蔓木土伏子相似其皮薄㣲赤黄
香甘酸不澁瓤中子尖一面方者為真木𤓰

　　椒

　　椒實多而香故唐詩以椒聊喻曲沃之蕃衍盛大聊語
助也陳詩貽我握椒周頌有椒其馨離騷云雜申椒與
菌桂懷椒糈而要之九歌云奠桂酒兮椒漿播芳椒兮
成堂漢世皇后稱椒房取其實蔓延盈升以椒塗屋亦
取其温煖故長樂宮有椒房殿其後董賢女弟為昭儀
居舎與后相擬號曰椒風及晉世石崇王愷之徒相矜
以富於是崇以椒為泥泥其屋而愷以赤石脂泥其壁
云荆楚之俗正月一日長幼悉正衣冠以次拜賀進椒
酒崔寔月令云過臘一日謂之小嵗拜賀君親進椒酒
從小起成公綏椒花銘云肇惟嵗首月正元日是知小
嵗則用之漢朝元正則行之後世率以正月一日以盤
進椒飲酒則撮寘酒中號椒盤焉然椒亦能殺人故漢
李咸欲争竇后配桓帝擣椒自隨而齊建武中欲併誅
髙武子孫令太醫煑椒二斛椒熟則一時賜死此其事
春秋運斗樞曰玉衡星散為椒山海經曰琴鼓之山其
木多椒孝經援神契曰椒薑禦濕菖蒲益聦蜀都賦丹
椒爾雅以檓為大椒謂叢生實大者又曰椒榝醜莍莍
萸子聚生成房貌今江東亦呼莍云樹有針刺葉堅而
滑澤每葉中亦有刺蜀人作茶吳人作茗皆煑其葉以
為香又東海諸島上有椒子長而不圓其味如橘皮島
上麞鹿食此葉者其肉自然作椒橘香(范子計然曰蜀椒出武都赤色
者善秦椒出天水隴西細者善)

　　榝

　　榝一名藙今之茱茰也其味苦辛置之食中能去臭南
都賦所謂蘇榝紫薑拂徹羶腥者也古者膾春用葱秋
用芥豚春用韭秋用蓼脂用葱膏用葅三牲用藙和用
醯獸用梅盖皆薫辛之物所用各有冝爾漢律㑹稽獻
􁖡一斗賀氏云今蜀郡作之九月九日取茱茰折其枝
連其實廣長四五寸一升實可和十升膏然鄭氏及説
文皆以煎茱茰為藙盖藙必煎乃用爾今蜀人猶呼其
實為艾子盖藙之訛也風土記曰俗尚九月九日謂為
上九茱茰至此日氣烈熟色赤可折其房以揷頭云辟
惡氣禦冬西京雜記云漢武帝宮人九月九日佩茱茰
食蓬餌飲菊花酒云令人長壽至宗懔記荆楚嵗時云
漢費長房教桓景令家人各作絳囊九月九日盛茱茰
繫臂上登山飲菊酒消厄盖至今用是日以榝雜菊花
寘酒中飲古之遺俗也尤妙於辟毒破氣故云嶺南多
毒足解毒之物即金蛇白藥之屬是也江湖多氣足破
氣之物薑橘呉茱茰之類是也乃天生萬物以與人亦
人窮急以致物楚辭稱椒專佞以慢慆兮榝又欲充夫
佩幃椒以比上官之屬榝其黨也曹植樂府歌曰茱茰
自用芳不如桂與蘭而郭璞射覆云子如赤鈴含𤣥珠
乃是椒耳

　　欓

　　風土記曰三香椒欓薑欓出閩中江東其木似椿莖間
有刺子辛辣如椒南人淹藏以為果品或以寄逺吳越
春秋曰越以甘蜜丸欓執吳増封之禮則欓之相贈尚
矣宋義熈八年太杜欓木生於壇側欓尚黒也宋水徳
忽生此一木

　　槐

　　槐者虚星之精其葉尤可翫古者朝位樹之私家之朝
皆植焉晉鉏麑觸趙宣子庭之槐董叔紡於范氏庭之
槐又齊景公有所愛槐使人守之皆植於庭之騐也釋
木曰櫰槐大葉而黒守宫槐葉晝聶宵炕郭璞以為晝
日聶合而夜炕布者名為守宫槐按説文□木葉摇白
从木聶聲則聶乃開之義又炕乾也木葉近火而乾則
當相合然則郭氏之説正反之耳今江東有槐晝開夜
合者謂之合昬槐盖啟閉以時有守之義説者以為此
槐與雅説相反不知郭氏誤解之也槐花可以染黄其
子上房可以染皂其根可作神燭淮南子曰老槐生火
久血為燐人不怪(考)莊子曰水中有火乃焚大槐老槐
當夏間其上忽自起火焚燒枝葉所謂極陰生陽者也
古者冬取槐檀之火槐檀色黑北方之行也(淮南子槐之生也季
春五日而兎目十日而鼠耳更旬而始規二旬而葉成管子五粟五沃之土其槐其楊)

　　柟

　　柟大木也可以為舟又可以為棺故古稱楩柟豫章以
為良木之類任昉述異記曰黄金山有柟木一年東邊
榮西邊枯一年西邊榮東邊枯張華云交讓木宋子京
云讓木即柟也其木直上柯葉不相妨蜀人號讓木南
史陸慧曉傳亦云此木便是交讓(顔師古曰柟今楠木)

　　楚

　　楚者楚地所出其一名荆故楚國人春秋稱荆其後稱
楚而荆州亦以此木得名也今人牡荆作樹生者實細
黄色而莖甚勁生子細如麻子比蔓荆實而小故稱小
荆又牡亦對蔓為名非無實之謂也禮弓矢圖楚弴以
荆為之必以荆者凡木心圓荆心方蓍之徳圓而神卦
之徳方以知以其徳方故以方木灼龜也漢書郊祀志
以牡荆為幡竿又古者收威用榎與楚亦榎形圓楚形
方互相備也廣州記曰白荆堪為履紫荆堪為牀牡荆
節間不相當者月暈時刻之為劵以畏病者春秋運斗
樞曰玉衡星散為荆(戰國䇿董子治晉陽公宮之垣以荻蒿苫楚廧之其髙至丈餘趙襄
子以為矢)

　　楓

　　楓似白楊甚髙大厚葉弱枝而善摇葉圓而歧霜後丹
色可愛字从風又釋木楓欇欇説者曰天風則鳴故曰
欇欇或云無風自動有風則止按説文木葉摇白謂之
□則欇與風同義矣招魂云湛湛江水兮上有楓目極
千里兮傷春心至漢宮殿中多植之魏景福殿賦猶稱
槐楓被宸(考)漢故事也有寄生枝髙三四尺生毛一名
楓子天旱以泥泥之即雨或云樹老有癭瘤忽遇暴雷
驟雨癭上聳出一枝一夜暗出三五尺形如人鬼口眼
備南中謂之楓人亦謂之靈楓越人以計取為神事之
舊説云黄帝殺蚩尤於黎山之上擲其械於大荒之中
朱山之上化為楓木之林此猶夸父之杖棄為鄧林也
其子可以為式式局以楓木為天棗心為地其脂甚香
謂之楓香脂一名白膠香入地千嵗則為琥珀楓上有
菌食之令人善笑不止

　　樞

　　詩山有樞隰有榆樞荎盖榆之類今之刺榆也爾雅疏
榆之類有十種葉皆相似皮及木理異爾而刺榆有針
刺如柘其葉如榆􁊞為蔬美滑於白榆内則曰菫荁枌
榆免薧滫瀡以滑之盖榆之類皆滑免讀若問孫愐唐
類莬新生草則薧乃是久者以上四物新舊之名皆滑
利之名也嵇康謂榆令人瞑齊民要術稱梜榆刺榆凡
榆三種色别種之勿令雜以為梜榆莢葉味苦凡榆莢
味甘甘者春時將煑賣是以須别也廣志曰有姑榆有
郎榆郎榆無莢管子曰五粟五沃之土其榆條直以長
按陳藏器云江南有刺榆無大榆盖大榆北方有之秦
漢故塞其地皆榆塞榆北方之木也淮南子曰槐榆與
橘柚合而為兄弟有苗與三危通而為一家言槐榆北
方橘柚南方也是以江南無榆但有樞耳若晉風則山
隰兼有之然而有材不能用則不如其亡也(汜勝之書曰三月榆
莢雨時髙地強土可種木漢鑄莢錢如榆莢也又豐有枌榆社崔寔四民月令曰榆莢成者收乾以為㫖蓄色
變白將落收為醤河平元年旱傷麥民食榆皮萬畢術曰八月榆檽令人不饑)

　　栘

　　唐棣栘郭璞曰似白楊江東呼夫移逸詩曰唐棣之華
偏其反而豈不爾思室是逺而孔子取而論之移生江
南山谷其大十數圍無風葉動華反而後合所謂偏其
反而者也夫人之情反而欲其合豈欲其常相逺哉是
詩也其㫖與角弓之詩同角弓之詩曰騂騂角弓翩其
反矣兄弟昬姻無胥逺矣夫角弓有時而反也然反者
所以為適唐棣有時而反也然反者所以為合然則兄
弟昬姻與此室之逺豈逺也哉亦猶二物之暫反而終
合耳故孔子曰未之思也夫何逺之有又何彼穠矣之
詩亦言唐棣之華此詩以王姬車服不繋其夫築館于
外亦有反而後合之道至於執婦道以成肅雝則若桃
李之相輝蔽不終反而已也崔豹古今注曰栘楊圓葉
弱蔕微風大摇一名髙飛一名獨摇又曰栘楊一曰栘
栁亦曰蒲栘而齊民要術以髙飛獨摇為白楊之别名
又本草白楊注云取葉圓大蔕小無風自動者故説者
云葉無風自動此是栘楊非白楊也盖白楊多悲風又
與此相類故相雜耳栘皮焚為灰置酒中令味正經時
不敗而枳椇木以為屋屋中酒則味薄物之相反有如
此者

　　音釋

　　楙(音茂)酢(與醋同)鏃(作木切)甒(音武甖甒)蹷(音蹶)　椒　菌(渠隕反)
糈(音所精末)要之(於遥反)檓(欣詭切)莍(音求)　榝(音殺)　藙(魚氣反内則三牲用
藙注煎茱萸也)􁖡(與藙同)費(音翡)慆(吐刀反)幃(音暉)　欓(多朗切)　丸欓(按吳
越春秋越使大夫種索葛布十萬甘蜜九党文笥七枚狐皮五雙晉竹十廋以復封禮而此書無丸欓二字詳
下文文笥之類皆以數計則甘蜜當作九党豈九党訛為丸欓耶玉篇瓽丁盎切盆也党字疑誤)　槐
紡(音髣晉語范獻子執董叔紡於庭之槐注縣也)聶(音輒)炕(口浪切)欇(時葉切)燐(音吝
鬼火)水中有火(莊子音義謂電也焚槐謂霹靂時燒大樹也)　柟(奴含切)　焞(他昆
切灼龜炬)榎(音賈)　楓　欇欇(音輙爾雅音涉)癭(於郢切)瘤(力周切)　樞(音歐)
　荎(大結切)菫(音謹)荁(音桓)免(音問)薧(苦老切)滫(思酒反)瀡(音髓)枌(音汾榆之
皮色白名枌)梜榆(上古洽反)注檽(而兖反)　栘(音移)









　　爾雅翼卷十一

　　欽定四庫全書

　　爾雅翼卷十二

　　宋　羅願　撰

　　釋木

　　柞　　　櫟　　　豫章　　櫧

　　檆　　　木蘭　　樺　　　茶

　　椐　　　棎　　　楊梅　　若榴

　　漆　　　桂　　　盧橘　　離支

　　仁頻　　椰　　　竹　　　箭

　　柞

　　柞生南方葉細而密今人為梳用之詩雅道柞為尤多
方周之興大姒夢商之庭産棘小子發取周庭之梓植
之于闕間梓化為松栢柞棫覺驚以告文王文王曰勿
言冬日之陽夏日之陰不召而物自來以為宗周興王
之兆故詩曰帝省其山柞棫斯抜松栢斯兑帝作邦作
對自大伯王季未必不謂此也又述文王之事曰柞棫
拔矣行道兑矣山木多矣而獨言柞棫盖柞薪者民之
所燎且至於聳拔則其餘從可知也齊民要術稱柞斫
去尋生料理還復盖良木之易成者然亦非人力料理
有不可復此以見大王之勤也又言柞冝種於山阜之
曲十年中椽二十年中屋槫薪樵不在此數然則為利
亦博矣管子五粟五沃之土冝柞風土記舜所耕多柞
又漢有五柞之宮

　　櫟

　　管子五粟之土其柘其櫟條直以長淮南時則訓十二
月之木正月其木楊楊蒲栁也楊木春先二月其木杏
有竅在中象陰布散在上三月其木李李亦有核李後
杏熟故主三月四月其木桃説與杏同桃後李熟故主
四月五月其木榆六月其木梓説未聞七月其木楝楝
實鳯皇所食今雒城旁有樹楝實秋熟八月其木柘未
聞九月其木槐槐懷也可以懷來逺人十月其木檀檀
陰木也十一月其木棗取其赤心也十二月其木櫟櫟
可以為車轂木不出火唯櫟為然亦應陰氣也秦風山
有苞櫟草木疏云秦人謂柞櫟為櫟河内人謂木蓼為
櫟此秦詩也冝從其方土之言柞櫟是也(徐州人謂櫟為杼或謂之
為栩其子為皁或言皁斗)莊子匠石見櫟社樹其大蔽牛絜之百圍
上林賦注應劭曰櫟棌木也顔師古以為木蓼葉辛初
生可食(本草圖經曰柞櫟也杼也栩也皆橡櫟之通名)

　　豫章

　　豫章大木生七年乃可知漢官曰凡郡或以所出金城
城下得金酒泉泉味如酒豫章樟木生庭鴈門鴈之所
育是也楚子期抉豫章以殺人吳都賦曰櫲樟尸子曰
水積則生吞舟之魚土積則生楩楠豫章(漢上林有豫章觀西京賦
豫章珍館薛綜謂豫章木為臺館)

　　櫧

　　櫧似柃葉冬不落上林賦沙棠櫟櫧郭璞曰櫧似采柔

　　檆

　　檆木類松而勁直葉附枝生若刺針俗作杉非是名山
志曰華子崗上紫杉千仭被在崖側

　　木蘭

　　木蘭葉似長生冬夏榮常以冬華其實如小柿甘美一
名林蘭一名杜蘭皮似桂而香生零陵山谷及泰山狀
如楠樹髙數仞任昉述異記云木蘭洲在尋陽江中多
木蘭又七里洲中有魯班刻木蘭舟今詩家云木蘭舟
出於此離騷云朝搴阰之木蘭王逸謂木蘭去皮不死
以喻讒人雖欲困已已受天性終不可變易(又云朝飲木蘭之墜
露)子虚賦云桂椒木蘭洛陽宮殿簿顯陽殿前有之

　　樺

　　樺木似山桃上林賦華楓枰櫨華即今之皮貼弓者鉢
室韋國用樺皮盖屋又隋大業中汾州起汾陽宮宮南
外平林率是大樺木髙百餘尺行從文武皆剥取皮覆
卷舍又堪為燭取脂燒辟鬼枰即平仲木也實白如銀
櫨黄櫨木也

　　茶

　　今人飲茶未知所始釋木云檟苦茶郭璞云樹小似梔
子冬生葉可煑作羮飲今呼早采者為茶晚采者為茗
一名荈蜀人名之苦茶然則古盖用之矣埤蒼作􁍖今
通謂之茶茶荼聲近(春秋齊君茶漢地理志茶陵陸顔皆入茶音)茶經曰茶
者南方嘉木木如𤓰蘆葉如梔子花如白薔薇實如栟
櫚蔕如丁香根如胡桃其名一曰茶二曰檟三曰蔎四
曰茗五曰荈又曰茶之别者有枳殻枸把枇杷皂莢槐
栁芽上春摘其芽和茶作之故今南人輸官茶往往雜
以衆葉(山中草木芽葉皆可入椿柿尤竒唐風山有栲陸璣疏云山樗吳人以其葉為茗南越志龍川
縣有臯蘆葉似茗南人煑為飲一名𤓰蘆)

　　椐

　　椐樻也草木疏云節中腫似扶老即今靈壽是也今人
以為馬鞭及杖𢎞農郡北山甚有之孔光傳賜靈壽杖
孟康曰扶老杖也顔師古曰木似竹有枝節長不過八
九尺圍三四寸自然有合杖制不須削治也陳藏器云
生劔南山谷圓長皮紫作杖令人延年益壽王粲靈壽
杖頌云竒幹堅正不待矯輮

　　棎

　　棎子木生山中實似棃冬熟味酸薛瑩異物志云丹陽
諸郡皆有之吳都賦棎榴禦霜

　　楊梅

　　楊梅木若荔支葉細陰青實如榖子而有核其味酢出
江南五月中熟江淹頌云懷蘂挺實涵黄糅丹鏡日繡
壑炤霞綺巒張司空云地瘴無不生楊梅者

　　若榴

　　按石榴或云本生西域張騫使外國得之一名丹若廣
雅謂之若榴木不甚髙大枝柯附幹自地便生作叢種
極易息折其條盤土中便生花有黄赤二色實亦有甘
酸二種甘者可飡酢者入藥(段成式云甜者謂之天漿南都賦梬棗若榴)

　　漆

　　漆木汁可以髤物象形桼如水滴而下木髙三二丈葉
如椿樗皮白而心黄六七月間以斧斫其皮開以竹管
承之汁滴則為漆古者以為貢職方氏豫州其利林漆
傳稱舜造漆器諫者數百人(考)以為奢侈從此興然三
代盛王相繼以為器皿以示制度盖備物致用聖人之
事也後世用之既博故周家漆林之征至二十而五衛
文公徙居楚丘則樹榛栗椅桐梓漆伐琴瑟焉盖其逺
慮如此而後漢壽張侯樊重欲作器物先種梓漆時人
嗤之然積以嵗月皆得其用向之笑者咸求假焉貨殖
傳陳夏千畝漆與千户侯等莊子曰桂可食故伐之漆
可用故割之

　　桂

　　桂江南木百藥之長屈原逺遊曰嘉南州之炎徳兮麗
桂樹之冬榮周書王會自深桂山海經桂林八樹在畨
隅東招摇臯塗之山多桂本草桂有三種菌桂生交趾
桂林正圓如竹有二三重者葉似柿花白蘂黄四月開
五月結實離騷雜申椒與菌桂矯菌桂以紉蕙是也今
有筒桂筒菌字近或傳寫之誤或云即肉桂也牡桂生
南海葉似枇杷皮薄色黄少脂肉氣如木蘭削去皮名
桂心所謂官桂也桂生桂陽是半卷多脂者所謂板桂
也陳藏器云同是一物爾雅但言梫木桂郭璞云南人
呼桂厚皮者為木桂蘇恭謂牡桂即木桂及單名桂者
是也廣志曰桂出合浦而生必於髙山之巔冬夏常青
尸子乃云春華秋英曰桂吳都賦云丹桂灌叢古者薑
桂為燕食庶羞和之美者招搖之桂切桂置酒中謂之
桂酒列仙有桂父服桂葉以龜腦和之呂氏春秋云桂
枝之下無雜木辛螫故也南越有桂蠧此蟲食桂味辛
漬以蜜食之漢常以獻陵廟載以赤轂小車春秋運斗
樞曰椒桂連名士起

　　盧橘

　　盧橘伊尹曰果之美者箕山之東青鳬之所有焉(考)而
司馬相如賦上林引盧橘夏熟故左思譏之張勃吴録
以為建安郡中有橘冬月於樹上覆裹之至明年春夏
色變青黑味尤絶美以為相如所引盧橘盧黒色也盖
近是乎(説文作櫨　郭璞曰蜀中有紿客橙即盧橘也)

　　離支

　　上林賦離支晉灼注大如雞子皮麤剥去皮肌如雞子
中黄味甘多酢少離蜀都賦旁挺龍目側生荔支廣志
曰木髙五六丈大如桂緑葉冬夏榮茂青華朱實後漢
南海獻龍眼荔支十里一置五里一候奔馳險阻道路
為患孝和時唐𦍑為臨武長縣接南海上書言狀詔太
官勿受獻龍眼木髙二丈許似荔支而葉㣲小凌冬不
凋春末夏初生細白花七月實成

　　仁頻

　　上林賦仁頻顔師古注即賔桹也陶隠居云出交州形
小而味甘廣州以南者形大而味澀小者名蒳子向陽
曰㯽榔向陰曰大腹圖經云生南海大如桄桹髙五七
丈正直無枝皮似青桐節如桂竹葉生木顛大如楯其
實作房從葉中出傍有刺若棘針一房數百實如雞子
皆有殻肉滿殻中尖長而有紫文者名㯽圓而矮者名
榔吳都賦㯽榔無柯椰葉無陰

　　椰

　　椰木似㯽榔無枝條髙十餘尋葉在其末如束蒲實大
如瓠繋在樹頭實外有皮如胡桃核裏有膚白如雪厚
半寸如猪膏味美如胡桃膚裏有汁升餘清如水美如
蜜飲之可以愈渇核作飲器

　　竹

　　説文冬生艸也象形下垂者箁箬也竹譜别類有六十
一山海經岳山尋竹生焉衛丘山南帝俊竹林在焉大
可為舟(闕)

　　箭

　　箭篠也東南之美者有㑹稽之竹箭焉禹貢揚州篠簜
既敷職方氏揚州其利竹箭箭一名篠是竹之小者可
為箭幹箭萌謂之箈(一作䈚)月令日短至則取竹箭説文
簜可為幹筱可為矢(筱箭屬小竹也)異物志箭竹細小勁實可
為箭通竿無節竹譜云節間三尺堅勁中為矢箘簵亦
堪為矢箭大者為筆(書垂之竹矢淮南云淇衛箘簵冦恂伐淇園之竹為矢)考工
記妢胡之笴(謂箭槀)矢人相笴欲生而摶

　　音釋

　　柞(音昨又音作)　櫟(來的反)　杼(神呂反橡也)栩(吁委反)絜(奚結反圍而量之)
　豫章　抉(於决切)　櫧(音諸)柃(音零)采柔(采本作採應劭曰櫟榇木也)
檆(所䘖反)　搴(音蹇)阰(音皮山名在楚南)　樺(胡化切)　枰(皮兵反)櫨(來都
反)　茶　荈(尺兖切)蔎(舒列切)　椐　樻(丘貴反)　棎(市瞻切)
楊梅　炤(音灼)　漆　髤(音休)　桂　畨隅(上普官切舊本作賁誤山海經
注八樹而成林言其大也今畨隅縣)菌(渠隕反)梫(音寢)　盧橘　注紿(徒亥切相欺)
　離支(上力智反)　仁頻　蒳(奴荅切)楯(食尹切干盾)　椰(音耶)　竹箁(蒲侯切竹箬别名也)箬(音弱)　箭
　䈚(從改切又音臺)筱(先烏切與篠同)箘簵
(上竒隕切下音路)妢胡之笴(考工記注妢胡胡子之國在楚旁妢音焚書或為邠笴矢幹也讀為
槀)生而摶(周禮矢人注相猶擇也生謂無瑕蠹也摶讀如摶黍之摶謂圎也)



　　爾雅翼卷十二

　　欽定四庫全書

　　爾雅翼卷十三

　　宋　羅願　撰

　　釋鳥

　　鵬　　　鳯　　　鸞　　　孔雀

　　鶴　　　雞　　　雉　　　鷩

　　烏　　　鵲

　　鵬

　　萬物之在宇中者其小大皆可識惟夏革所稱鯤化為
鵬莊子引以冠其書頗為難信按説文鳯神鳥也其字
又為□云古文鳯象形鳯飛羣鳥從以萬數故以為朋
黨字又□字云亦古文鳯然則以𨽻書之正是鵬爾夫
羽蟲三百鳯為之長舜文王之時甞來儀以鳴而仲尼
嘆其不至冝無偉於是者矣宋玉對楚襄王亦稱鳥有
鳯而魚有鯤鳯皇上擊九千里絶雲霓負青天翺翔乎
杳冥之上夫藩籬之鷃豈能與之料天地之髙哉鯤魚
朝發崑崙之墟暴鬐於碣石暮宿於孟諸夫尺澤之鯢
豈能與之量江海之大哉宋玉莊周皆楚人所言鵬鳯
俱以鯤配又其言絶雲負天詞㫖亦相類明鵬即鳯也
但齊諧主於怪故以九千為九萬耳

　　鳯

　　鳯神鳥也韓詩外傳曰黄帝即位字内和平惟思鳯象
召天老而問之天老對曰夫鳯象鴻前而麐後蛇頸而
魚尾鸛顙而鴛思龍文而龜背燕頷而雞喙又説者曰
五色具揚出東方君子之國翺翔四海之外過崑崙飲
底柱濯羽弱水暮宿風穴見則天下大安寧又有六像
九苞之説盖鳯生南方去中國甚逺而又不妄飛鳴飲
啄其至盖罕故孔子稱之而世好事者憙為之傳道務
竒怪其章紬繹其聲列於神聖故千世而不合焉盖鴻
前者軒也麐後者豐也蛇頸者宛也魚尾者岐也鸛顙
者椎也鴛思者張也龍文者緻也龜背者隆也燕頷者
方也雞喙者鈎也六像頭像天者圎也目像日者明也
背像月者偃也翼像風者舒也足像地者方也尾像緯
者五色具也九苞口包命者不妄鳴也心合度者進退
精也耳聽達者居髙明也舌詘伸者能變聲也彩色光
者文采呈也冠矩朱者南方行也距鋭鈎者武可稱也
音激揚者聲逺聞也腹文户者不妄納也行鳴曰歸嬉
止鳴曰提扶夜鳴曰善哉晨鳴白賀世飛鳴曰即都知
我唯黄持竹實來譯者即其音而附之聲也黄帝使泠
綸制十二筩聽鳯鳴則雄鳴為六雌鳴亦六比黄鐘之
宮而皆可以生之是為律本少皥氏以其鳴合十二律
故設鳯鳥氏之官以為歴正及帝舜之時作簫以象之
故簫韶九成鳯皇來儀儀者盖馴擾相狎久而不去非
特為羽儀而已禽經曰䍿以鳴鳴鳯鳯以儀儀䍿儀匹
也如衛詩實維我儀周語丹朱馮身以儀之是也覆巢
擿卵則鳯皇不至故孟舒國人首鳥身其先世為霅氏
訓百禽夏后之世始食卵孟舒去之鳯皇隨焉梧桐楝
實乃所在有之竹實則竹之將死者先花而為實如小
米顧不至爾南恩州北甘山壁立千仭有瀑水飛下猿
狖不能至鳯皇巢其上彼人呼為鳯皇山所食亦蟲魚
遇大風雨或飄墮其雛小者猶如鶴而足差短南人截
取其觜謂之鳯皇盃古稱鳯生丹穴丹穴南方也顧出
則為異爾蔡衡對光武凡鳯有五多赤色者乃鳯多黄
色者鵷雛多青色者鸞多紫色者鸑鷟多白色者鵠禽
經亦曰青鳯謂之鶡赤鳯謂之鶉黄鳯謂之鸞白鳯謂
之鷫紫鳯謂之鷟説文亦曰五方神鳥東方曰發明南
方曰焦明西方曰鷫鷞北方曰幽昌中央曰鳯皇則此
五者皆鳯類使不足道不至為怪祥矣而樂恊圖徴説
五鳯皆五色為瑞者一為孽者四鷫鷞旱疫之感發明
喪之感焦明水之感幽昌旱之感且其稱四鳯身背嬰
膺負皆合五常豈應為孽盖漢儒既夸大其辭推鳯為
希世之瑞夸而無驗極而必反則又推之以為孽大抵
日新其説競為可喜以動人之耳目故既鳯矣而又孽
之雖孽之矣則又不廢身文義仁智禮信之説反覆無
所據皆不足取也至若漢書云凡五色大鳥似鳯者多
羽蟲之孽是則異鳥之不知名者也遽可鳯之耶(周書王㑹
西中以鳯鳥方煬以皇鳥淮南子曰二皇鳯至於庭三代鳯至於澤徳彌澆所至彌逺徳彌精所至彌近)

　　鸞

　　鸞赤色五采雞形鳴中五音古者職方氏之職揚荆二
州其畜冝鳥獸先儒以為孔鸞鵁鶄犀象之屬然則盖
常有之物非若麟鳯為畜鳥獸不獝狘也孔雀鵁鶄後
世稔識而鸞在緯書已為瑞物故瑞應圖稱鸞赤神之
精鳯皇之佐説文以為頌聲作則至引周成王時氐羌
獻之以為驗而山海經亦言生於女牀見則天下太平
也鸞入夜則歌好自歌自舞或曰鸞甚好其類見則鳴
舞西域之國嘗有得之者金樊珍羞三年不一鳴乃懸
鏡照之覩影悲鳴中宵一奮而絶盖以為其類而感也
昔有虞氏之輅謂之鸞車亦曰鸞輅明堂月令春則乗
之蔡邕稱以金為鸞鳥懸鈴其中施於衡為遲速之節
崔豹古今注亦以為五輅衡上金雀者朱鳥也口銜鈴
鈴謂之鑾禮云衡前朱雀或謂朱雀者鸞鳥以前有鸞
鳥故謂之鸞鸞口有鈴故謂之鑾事一而義異然則鳥
之鸞主形鈴之鑾主聲鈴之為鑾亦以象鸞鳥之聲為
名耳然杜預又以為錫鸞和鈴者錫在馬額鸞在鑣和
在衡鈴在旂動皆有鳴聲則與前説異按鸞和皆鈴也
韓詩外傳大戴禮及鄭氏解周官大馭禮記玉藻經解
之篇皆云鸞在衡和在軾唯毛氏蓼蕭傳稱在軾曰和
在鑣曰鸞鄭氏解烈祖復兼取之以詩輶車鸞鑣及四
牡八鸞考之鑣謂馬口兩旁四馬故八鸞則言在鑣者
亦不為無據然此乃謂輶車及仲山甫人臣所乗耳若
乃天子之路既特以此為名不當止如常車置馬口傍
故秦風箋亦以為輶車者置鸞於鑣異於乗車是則天
子之乗車鸞不在鑣而在衡明也然説者又以衡之所
容唯兩服馬安能置八鸞夫八鸞既不主謂天子之車
則施一鸞於衡上有何不可豈必欲置服馬間而後為
在衡耶盖鸞路之説如此至常鸞則所在施之如庭燎
之鸞則謂旂之鈴盖旌旗有鈴為旂夜未盡則聞其聲
夜鄉晨則見其旂而所謂鸞刀者又特以有鐶為鸞亦
不特鈴也凡此皆以鸞善為聲故取之禽經有鸞鳴噰
噰鳯鳴喈喈又以為君子之車也然鸞赤色五彩古又
以應朱雀至後漢光武時華陰有大鳥髙五尺雞頭燕
頷蛇頸魚尾五色備舉而多青詔問百僚咸以為鳯唯
太史令蔡衡對以為凡象鳯者五多赤色者鳯多青色
者鸞今此鳥多青乃鸞非鳯也與説文端應圖之説異
(淮南子曰羽嘉生飛龍飛龍生鳯皇鳯皇生鸞鳥)

　　孔雀

　　孔雀生南海盖鸞鳯之亞尾凡五年而後成長六七尺
展開如車輪金翠燁然始春而生至三四月復凋與花
蕚俱榮衰羽屬之最華耀者故元命包言火離為孔雀
然尤自珍愛遇芳時好景聞弦歌必舒張翅尾眄睞而
舞盖物之能自愛者如鸞自歌鳯自舞也羣飛數十為
偶南人収其雛養之使極馴擾寘山間以物絆足旁施
羅網伺野孔雀至則倒網掩之無遺者其雌尾短畧無
文彩孔雀不必匹偶但音影相接便有孕如白鶂相視
雄鳴上風雌鳴下風之類或曰與蛇為偶蛇盤結其上
今野雉亦有與蛇交者理或有之或云聞雷聲而孕周
成王時方人常獻列於王㑹及漢文帝時趙佗亦以為
獻九歌稱孔盖兮翠旍以為神明之飾魏文帝亦嘗詔
以于闐所上尾萬枚為金根車盖南越人以珥門户

　　鶴

　　鶴一起千里古謂之仙禽以其於物為壽(淮南曰鶴夀千嵗以極其游)
狀大如鵞脚青黒髙三尺餘喙長四寸常夜半鳴其聲
揚聞八九里雌者聲差下繁露曰鶴知夜半鶴水鳥也
夜半水位感其生氣則喜而鳴所以壽者無死氣於中
也又性絶警八月白露降則警而鳴性好在陰故謂其
羽為陰羽周書曰陰羽鳬旌解者曰鶴鳬羽為旌也相
鶴經曰鶴陽鳥也而游於陰因金氣依火精以自養金
數九火數七故七年小變十六年大變禽經亦曰鶴愛
陰而惡陽鴈愛陽而惡陰故易有鳴鶴在陰之文然詩
稱鶴鳴于九臯聲聞于天與易之鳴鶴在陰其子和之
若不同者盖鳴于九臯鶴之俊者以喻士之及時而未
仕者至其老則聲不能揚和者獨其子而已禽經又曰
鶴老則聲下而不能髙近而不能遼此之謂也書又言
鶴體無青黄二色者木土之氣内養故不表於外然本
草云鶴有𤣥有黄有白有蒼蒼者今人謂之赤頰𤣥則
鶴之老者百六十年則有純白純黒之異若黄鶴則古
人常言之古書又多言鵠鵠即是鶴音之轉後人以鵠
名頗著謂鶴之外别有所謂鵠故埤雅既有鶴又有鵠
盖古之言鵠不日浴而白白即鶴也鵠名哠哠哠哠鶴
也以龜龍鴻鵠為壽壽亦鶴也故漢昭時黄鵠下建章
宫太液池而歌則名黄鶴神異經鶴國有海鵠衛懿公
好鶴齊王使獻鵠于楚亦列國之君皆以為玩其餘諸
書文如蕙帳空兮夜鶴怨楚辭黄鵠一舉及田饒説魯
哀公言黄鵠或為鶴或為鵠者甚多以此知鶴之外無
别有所謂鵠也鶴好延頸以望故稱鶴以怨望鴟以貪
顧怨者必望故以望為怨不意君之望臣深是也貪者
必顧故以顧為貪數招權顧金錢是也古以鶴為祥故
立之華表説文相亭郵表也一説漢法亭部四角建大
木貫以方表名曰相表又鶴之膝特隆故呉矛骹大者
名鶴膝又作詩者以中字平為鶴膝

　　雞

　　雞司時之畜鳴必三度故禮有初鳴而衣服者又能自
守不為風雨止故詩人以比不改度之君子古有雞人
掌共雞牲大祭祀夜漏未盡則嘑旦以嘂百官以其畜
雞則知時故也春秋説題辭雞為積陽南方之象火陽
精物炎上故陽出雞鳴以類感也(春秋運斗樞曰玉衡星散為雞)括地
圖則言度朔山(𤣥中記曰桃都山)有大桃木盤屈三千里上有
金雞日照則鳴於是晨雞悉鳴矣古稱雞之徳五頭戴
冠者文也足傅距者武也敵在前敢鬬者勇也見食相
告者仁也鳴不失時者信也雞有五徳猶日瀹而食之
何也以其所從來者近也然雞老遇嵗晏則有怯寒至
曉方鳴者又雞或乙丙夜輒鳴者俗謂之盜啼云行且
有赦盖海中星占云天雞星動為有赦故後魏北齊赦
日皆設金雞掲于竿至今猶然亦曰盜啼為有火古稱
牝雞之晨惟家之索以喻商王之用婦言至漢世乃有
雌雞化為雄冠距鳴將與雄不殊將者謂能率領其羣
也説者曰雞有冠距文武之貌不為威儀貌氣毁故有
雞旤風俗通云呼雞曰朱朱相傳雞本朱氏翁化為之
按漢祝雞翁居尸鄉山下養雞百餘年皆有名字呼名
則種别而至則朱乃祝之轉也又崔豹古今注雞名燭
夜爾雅雞大者蜀其音豈又本於此耶郭璞既解蜀為
今之蜀雞廣志又稱大者蜀小者荆而莊子别稱越雞
不能伏鵠卵魯雞固能則荆與越為小蜀與魯為大荆
越相近若蜀者非巴蜀盖魯成公㑹于蜀者亦魯地云
爾(説文魯郊以丹雞祝曰以斯鶾音赤羽去魯侯之咎)又禽經曰鷹雞多秋生雉
雞多冬死盖魯雞則今鬬雞自周宣王時已有紀渻子
為王養鬭雞之事其後魯季郈雞鬭季氏介其雞盖以
膠沙播其羽或曰搗芥汁播之郈氏則為之金距距者
雞附足骨鬭時所用刺也後世則又私取狸膏塗其頭
輒鬭無敵此非有厭勝特是狸能捕雞異雞聞狸之氣
則畏而走不若養之至於木雞者之全也今南方蓄蠱
之家雞輒飛去(莊子謂恵子曰羊溝之雞三嵗為株相者視之則非良雞也然而數以勝人者
以狸膏塗其頭)

　　雉

　　雉有十四種春秋運斗樞曰璣星散為雉澤雉十步一
啄百步一飲因地之墳衍以為疆界分而護之不相侵
越一界之内要以一雄為主餘者雖衆莫敢鳴其雋者
不特一雌雉耿介之禽應義氣十一月雷在地中雉先
知而鳴説文雊雄雌鳴也雷始動雉鳴而雊其頸盖雊
鵒以足相勾雉以頸相勾故雊鵒从句雉雊亦从句髙
宗祭成湯有飛雉升鼎耳而雊非特鳴而已然聞聲似
雷者亦從而應齊景公作為路寢之臺族鑄大鐘撞之
庭下郊雉皆呴許氏曰大鐘聲似雷震雉應而呴鳴也
又天水冀南山有石皷長丈三尺廣厚畧等漢成帝時
有聲如雷聞二百四十里野雞皆鳴盖以為雷也夏小
正曰正月雉震呴雉以媒取媒者少養雉子至長狎人
能招引野雉因名曰媒以翳隠身而射之媒江淮間謂
之游言可與游按説文囮譯也率鳥者繋生鳥以來之
名曰囮讀若譌囮或从繇為㘥又音由然則游乃㘥也
至若周官翨氏攻猛鳥各以其物為媒而掎之乃謂用
其所食之物世以鳩鴿置羂中以媒鷹隼而掎其脚其
為媒之名雖同而實則異禮六摯士執雉取其守介而
死不失節也(漢五行志雉者聽察先聞雷聲故月令以紀氣)

　　鷩

　　鷩似山雞而小冠背毛黄腹下赤項緑色鮮明山海經
曰小華之山其鳥多赤鷩可以禦火一謂之􁖢蛦又謂
之鵔鸃説文鷩赤雉也鵔鸃鷩也昔者趙武靈王貝帶
鵕翿而朝趙國化之漢初閎孺籍孺以佞幸故孝惠時
侍中皆冠鵔鸃冠貝帶傅脂粉化閎籍之屬也鵔鸃冠
者以此鳥羽飾冠古有鷩冕既同一物豈亦類此耶周
禮王之吉服享先公饗射則鷩冕而侯伯之服自鷩冕
而下如公之服説者但解衣之九章以為鷩者畫以
雉謂自次三華蟲以降然既以冕為名安知冠無此飾
不然漢之鵔鸃何所本哉此鳥雅好髙故曰􁖢蛦山棲
又曰仰攀鵔鸃然此但云似山雞而南越志稱鵔鸃即
山雞利距善鬭人以家雞鬭之則可禽光色鮮明五采
眩耀劉淵林解吳都賦亦以山雞如雞而黒色木棲晨
鳴今所謂山雞者鷩蛦也合浦有之然則山雞自黒絶
不與此類郭景純特以比其大小耳至於凡言華采者
皆此鷩也博物志曰山雞有美毛自愛其色終日映水
目眩則溺死翟雉長毛雨雪惜其尾栖髙木杪不敢下
食往往餓死盖雉輕死之物故或眩以死或餓以死而
其它又鬭以死亦其性然也畨禺諸郡往往取山雉為
筆五色可愛

　　烏

　　烏孝鳥也始生母哺之六十日至子稍長則母處而子
反哺其日如母哺子之數故烏一名哺公而束晳補亡
詩云嗷嗷林烏受哺于子也孔子曰烏盱呼也取其助
氣故以為烏呼盖烏之呼如人之歎聲故古者記人之
歎輒書烏呼以記之又謂之於戯於即古烏字穆天子
傳曰於鵲與處是也戯即呼也古者言日中有烏堯時
十日並出羿射落九烏盖日以比人主傳曰天無二日
土無二王少皥之衰九黎亂徳堯出而平之故以喻射
九烏焉日中之烏有三足故説者以為烏三㸃者法三
足然説文鳥烏之足似匕皆从匕無三足之義且舄焉
皆烏名从烏之類豈必皆三足耶此與數馬足者類矣
烏好下麥田中拾麥食之既飽則啄土藏之已而忘其
處往往疆畔之上麥種十為叢者烏所種也其智足以
通禍福故所在則人忌之而西南人事烏為鬼以為能
知未然也太公曰愛人者愛其屋上烏憎人者憎其儲
湏盖儲峙以侍所湏人之所冝愛也而憎人者併憎之
烏集為不祥人所憎也而愛人者併愛之以言憎愛因
情而遷有如此者淮南曰烏力勝日而服於鵻禮能有
脩短也烏本黒之稱故瑞應圖以白烏為太陽之精至
孝之應孝經援神契曰徳至鳥獸則白烏下先君尚書
守新定日有烏生四子於郡之南山二黒二白日集于
黄堂相間飛止若奕州人請奏瑞不許是亦異矣

　　鵲

　　鵲者烏之屬故周禮緫謂之烏鳥又以其色駁名之為
駁鳥淮南曰若魚之躍若鵲之駁此自然者不可損益
古鵲之字作舄盖象形篆文則作□能知氣候疾徐陰
陽向背風水髙下嵗必一營巢其孳生比它物最早故
自小寒五日而始巢巢常背太嵗而向天一淮南曰太
陰所建蟄蟲首穴而處鵲巢嚮而為户又曰夫蟄蟲鵲
巢皆嚮天乙者至和在焉爾又知嵗之多風則去髙木
而巢扶枝或曰水大則巢髙水小則巢卑巢皆取木之
枝梢不取墜枝巢中亦塗飾横梁其中相傳見其上梁
者貴云於是傳枝而生子春二月而有乳鵲矣已則捨
去而他鳥居之故召南稱鳩居鵲巢周書時訓曰鵲不
始巢國不寧則以巢比國盖舊説也始則一鳩居之而
已尋則呼其偶併居焉所謂方之者也至其後則生子
盈之家道成矣今烏之類亦逐鵲而居其巢鵲能知人
之吉凶故自啄其足則行人至或曰其聲接接令接來
者也南人以其聲為吉以烏為凶北人反之崑崙之下
以玉璞抵鵲盖惡之也鵲雖能知來及其避風而巢卑
也大人過之則探其鷇嬰兒過之則挑其卵故號知來
而不知往涉秋七日首無故皆髠相傳以為是日河皷
與織女㑹於漢東役烏鵲為梁以渡故毛皆脫去按秋
鳥獸毛毨之時又山海經羣鳥有解羽之所此豈解羽
類耶其尾尤長故漢世髙祖所為劉氏冠民間謂之鵲
尾冠又熏鑪之有柄者謂之鵲尾鑪鵲能制蝟鵲之所
在蝟必反腹而受啄焉或在木上鳴蝟伏不能行淮南
曰鵲矢中蝟此類之不推者也

　　音釋

　　鵬(步登反)　夏革(下音棘列子湯問篇注夏革字子棘為湯大夫)鷃(於諫反亦作鴳司馬云鴳
鴳雀也)碣石(其謁反海中山名)鬐(渠脂切)暴(步卜切)鯢(音倪説文刺魚也郭璞曰似鮎
四足一曰雄鯨雌鯢)　鳯　麐(道作麟)鴛思(説苑作鴛鴦思)顙(音桑頟也又養韻)椎
(直追切椎鈍不曲撓也)緻(音穉密也)緯(宋均曰五元也)户(宋均曰所由出入也)知我唯黄
(宋均曰黄中通理也按初學記扶竹實來之下又有一句云故子欲居九夷從鳯嬉)䍿(胡光切)馮身
(上音慿周語注房后之行有似丹朱丹朱慿依其身而匹偶焉生穆王也)覆(音福)擿(與擲字同)霅氏
　猨狖(上于緯切或作猿下余救切鼠屬善旋)鸑鷟(上五角切下七角切)鷫鷞(上息逐切
下所莊切)　鸞　鵁(音交)鶄(音精)畜(音齅)獝(音橘驚遽貌又休必切)狘(許月切獸走貌)
女牀(山名)錫(音揚)鑣(甫驕切馬銜)輶(音由)　孔雀　眄睞(上莫見反下力代反)
鶂(倪歴切説文引春秋傳鶂退飛博物志雄雌相視則孕)□(與旌同)珥(音餌飾也)　鶴
哠哠(胡告切)骹(音敲脛骨近足細處)　雞　嘑(火吳反又作呼)􁅭(古弔反)渻(所景
反徐所幸反)郈(音后魯　孫氏邑名在東平無鹽縣)　雉　雊(音遘)翳(於計反)譌(音訛)
翨氏(上音趐鳥翮)掎之(居綺反周禮注猛鳥鷹隼之屬置其所食之物於羂中鳥來下則掎其脚)
羂(古泫切罔張獸也)　鷩(音龞雉屬)􁖢(亦作龞)蛦(音啼)鵔(思俊切)鸃(牛竒切)翿
(徙到切翳也)翟(音狄)　烏　□(休俱切)匕(卑履切)鵻禮(上朱惟切許注烏在日中
而見故曰勝日服猶畏鵻禮爾雅謂呼笠秦人謂之祀祝間蠶時晨鳩入舎者鴻鳥皆畏之故曰能有脩短也)
　鵲　舄(古鵲字)首宂(首去聲)扶枝(淮南注扶旁也)鷇(音冦鳥子)髠(音坤去髪)
　挑(徒了切弄也)












　　爾雅翼卷十三

　　欽定四庫全書

　　爾雅翼卷十四

　　宋　羅願　撰

　　釋鳥

　　鳲鳩　　隹鳩　　雎鳩　　鷑鳩

　　鶌鳩　　鸜鵒　　反舌　　倉庚

　　斵木　　子嶲　　鶪　　　鴇

　　鸚鵡

　　鳲鳩

　　鳲鳩一名鴶鵴(詩注秸鞠説文秸□)又名布榖江東呼穫榖又呼
撥榖又呼郭公以此鳥鳴時布種其榖似鷂長尾牝牡
飛鳴翼相摩拂月令云鳴鳩拂其羽是也取其骨佩之
冝夫婦又善養其子有均一之徳故少皥氏以為司空
詩序稱徳如鳲鳩乃可以配焉鳩之字从九盖與鷹鷂
更相化禪列子曰鷂之為鸇鸇之為布榖布榖久復為
鷂也又曰一變而為七七變而為九九變者究也乃復
變而為一一者形變之始若鷂七者再變若鸇九則變
之道究窮將復為一故若鳩此鳩所以从九也布榖復
為鷂則九復變為一之道也説文云七陽之正也从一
㣲陽从中衺出也九陽之變也象其屈曲究盡之形盖
物窮則反本故復為布榖也夏小正曰正月鷹則為鳩
五月鳩為鷹月令仲春鷹化為鳩其目猶如鷹故曰陽
和布氣鷹化為鳩至於有識猶憎其目又許叔重曰鷹
化為鳩喙正直不鷙摶也一説曰鳩盖一巢而九鳥者
詩曰鳲鳩在桑其子七兮又名􁋲鷜布榖好鳴之鳥故
謂之鳴鳩月令所謂鳴鳩拂羽者今布榖為然小宛之
詩曰宛彼鳴鳩翰飛戾天許叔重曰鳴鳩奮迅其羽直
掣上飛入雲中者是也鳩亦子之多者今鳩四時有子
鴿每月有子

　　隹鳩

　　隹鳩孝鳥故少皥氏以為司徒一名祝鳩又名䳕鳩似
班鳩而臆無繡采又頭有贅物之拙者不能為巢纔架
數枝往往破卵無巢不能居天將雨則逐其雌霽則呼
而反之今人辨其聲以為無屋住云䳡既孝鳥故養老
之杖倣之漢仲秋之月縣道皆按户比民年始七十者
授之以玉杖餔之糜粥八十九十禮有加賜玉杖長尺
端以鳩鳥為飾鳩者不噎之鳥也欲老人不噎古之養
老祝鯁在前祝噎在後以為養老之備此所以取鳩而
又名鳩為祝鳩也周禮羅氏獻鳩以養國老王子年記
少皥時事稱帝子與皇娥泛於海上以桂枚為表結薫
茅為旌刻玉為鳩置於表端則鳩杖之起亦逺矣此云
刻玉玉杖亦其類也琴操曰舜耕厯山思慕父母見鳩
與母俱飛鳴相哺食感思作歌今之青䳡

　　雎鳩

　　雎鳩鵰類今江東呼之為鶚好在江渚山邊食魚故詩
云關關雎鳩在河之洲也鶚鳥之摯者故曰鷙鳥累百
不如一鶚淮南子曰狐不二雄神龍不匹猛獸不羣鷙
鳥不雙姜后稱雎鳩之鳥猶未嘗見其乗居而匹遊故
先儒稱摯而有别少皥氏以為司馬主法制鄭康成則
云摯之言至也謂王雎之鳥雌雄情意至然而有别揚
雄羽獵賦云𤣥鸞孔雀翡翠垂榮王雎關關鴻鴈嚶嚶
羣娛乎其中噍噍昆鳴張衡思𤣥賦云天地烟煴百卉
含葩鳴鶴交頸瞗鳩相和處子懐春精魂回移其歸田
賦云仲春令月時和氣清原隰鬱茂百草滋榮王雎皷
翼倉庚哀鳴交頸頡頑關關嚶嚶以相和而交頸言之
則盖嘗乗居而匹遊矣烏在論其有别耶且后妃之意
方將樂得淑女與其君子相與如雎之相為顧豈暇言
其别淮南子曰關雎興於鳥而君子美之為其雌雄之
不乖也鹿鳴興於獸君子大之取其見食而相呼也則
古之説詩者與此異矣然則何以言關雎樂而不淫曰
后妃之意樂得賢女以配君子則不淫之義自顯矣陸
璣疏雎䧱大小如鴟深目目上骨露幽州人謂之鷲揚
子雲許叔重皆曰白鷢似鷹尾上白

　　鷑鳩

　　鷑鳩者隼也見隼章

　　鶌鳩

　　鶌鳩春來冬去備四時之事故少皥以為司事之官似
山鵲而小短尾青黒色多聲(今江東亦呼為鶻鵃)

　　鸜鵒

　　鸜鵒似鵙而有幘飛輙成羣多聲字書謂之哵哵鳥一
作雊□或曰身首皆黒惟兩翼皆有白㸃飛則見如字
書之八云性好淫其行欲則以足相勾往往墮者相連
而下故从勾从欲字説云尾而足勾焉是也山海經衡
山鳥多鸜鵒而性又不踰濟故春秋有鸜鵒來巢書以
為異劉向以為鸜鵒夷狄穴藏之禽來至中國不穴而
巢陰居陽位鸜鵒白羽旱之祥也穴居而好水黒色為
主急之應也説者以為鸜鵒今中國皆有然但在濟西
不踰濟耳春秋以為魯所常無故異而書之而劉向以
為夷狄禽未喻其意又此鳥本亦巢居不皆穴處書巢
者著其居木孚乳不即去也此説甚長荆楚之俗五月
鸜鵒子毛羽新成取養之以教其語(五月五日剪舌)俗謂之花
鵒今有一種灰色好穿屋瓦下以居號瓦鵒

　　反舌

　　反舌春始鳴至五月止能變其舌反易其聲以效百鳥
之鳴故名反舌又名百舌淮南子曰人有多言者猶百
舌之聲人有少言者猶不脂之户謂多言而不得其要
徒為譊譊耳不脂之户則以難於啟閉故也反舌所以
五月無聲者陽氣極於上陰氣起於下百舌無陰故無
聲其有聲則為異周書時訓曰芒種之日螳蜋生又五
日鵙始鳴又五日反舌無聲反舌有聲佞人在側春秋
保乾曰江充之害其萌反舌鳥入殿此其驗也以月言
之則如此以嵗言之則少陰少陽司天子午寅申之嵗
羽蟲則静説者以為諸黒色有羽翼者胡越燕百舌鳥
之類反舌今人多畜養者而風土記以祝鳩為反舌則
非其類又蔡邕謂反舌鼃也今謂之蝦蟇其舌本前著
口側而末向内故謂之反舌引易通卦驗博勞鳴蝦蟇無
聲為證然蝦蟇五月中得水適當聒人耳何反無聲或
蝦蟇舌性自然不必為反舌也故鄭氏不取

　　倉庚

　　倉庚黄鳥而黒章齊人謂之摶黍秦人謂之黄栗流幽
冀謂之黄鳥一名黄鸝留或謂之黄栗留一名黄鸎而
爾雅有皇黄鳥倉庚商庚鵹黄楚雀之名二月而鳴夏
小正云二月有鳴倉庚鵙者績之候倉庚者蠶之候故
詩稱倉庚喈喈采繁祁祁又稱伐木丁丁鳥鳴嚶嚶出
自幽谷遷于喬木嚶其鳴矣求其友聲按禽經稱鸎鳴
嚶嚶則詩所言鳥殆謂此故後人皆以鸎名之此鳥之
性好雙飛故鸝字从麗又曰鸝必匹飛鵙必單棲而東
山之末章以比之子于歸者也出谷遷喬之事未見其
驗今荆州每至冬月於田畝中得土堅圓如卵者輒取
以賣破之則鸎在其中無復毛羽盖以土自裹伏而土
堅勁候春始生羽破土而出然則出谷遷喬之事恐當
似此矣(説文離黄倉庚也鳴則蠶生)

　　斵木

　　鴷斵木口如錐長數寸常斵枯木取其蠧故以名云此
鳥有大有小有褐有斑褐者是雌斑者是雄又有青黒
者大如鵲頭上有紅毛如鶴頂生山中土人呼為山啄
木然以青者為主故黄帝内經太陰司天羽蟲不成謂
丑未之嵗也説者以為羽蟲謂青緑色者則鸚鵡鴷鳥
翠碧鳥之類諸青緑色之有羽者也嵗乗金運其復甚
焉此乃六氣五類有相勝制者也其飛好極深逺故相
傳以為雷公採藥吏所化此與帝女為精衛蜀王為子
巂竊肉者為逃河相類斲木易識之鳥而許叔重解淮
南子仲春之月倉庚鳴一説以為斲木非也此鳥喙端
有鈎嘗見其啄啄不止頃之摯翼不能去若負痛者使
人視之啄在木中力脱之遂死盖平時得蟲則以鈎取
之此時無蟲鈎誤着木不能去也

　　子巂

　　子巂出蜀中今所在有之其大如鳩以春分先鳴至夏
尤甚日夜號深林中口為流血至章陸子熟乃止農家
候之太史公曰昔自在古厯建正作於孟春於時氷泮
發蟄百草奮興秭鴂先􁋘􁋘即鳴也其鳴聲若歸去故
爾雅為巂説文為子巂太史公書為秭鳺髙唐賦為秭
歸禽經為子規徐廣為子􁖣字雖異而名同也亦曰望
帝亦曰杜宇亦曰杜鵑亦曰周燕亦曰買□名異而實
同也離騷曰恐鵜䳏之先鳴兮使百草為之不芳鵜䳏
音弟桂一作鷤鴂或以為此物或以為百勞或又以為
巧婦按此稱鵜䳏先鳴即前所謂秭鳺先􁋘者也此物
以芳時最先鳴然一發其聲次日視之則棃菊之頴皆
截然萎折數寸莫知其故然則古人盖忌其口鳴之早
也若伯勞以仲夏時鳴豈復有芳草耶盖鵜即秭之訛
䳏即鳺字或轉而為南蠻鴂舌之鴂則冝其以為伯勞
也而巧婦一號鸋鴂故又轉而益逺皆不可用也今人
亦惡先聞以為當有離别其産子於百鳥之巢鳥或從
而哺之亦下人家竊蠶或又以為見者冝於蠶云其名
望帝者盖蜀王望帝婬其相妻慙亡去化為此鳥蜀人
聞其鳴皆起曰望帝自漢許叔重已有此説望帝一名
杜宇故蜀都賦云鳥生杜宇之魄謂此也唐杜甫詩曰
我見獨再拜重是古帝魄雖感時之言亦蜀之遺俗也
蜀中尤多故雲安有縣名姊歸袁崧以為屈原姊女􁂆
聞原放逐亦來歸喻令自全鄉人冀其見從因以名縣
縣北有原故宅宅之東北有女嬃廟云按原楚之近族
所謂昭屈景者其放逐又自在汨羅之間其姊何用歸
蜀且其字从禾非姊妹之姊正自蜀鳥所多以為縣名
耳又杜詩所謂雲安有杜鵑者閩中記曰子規自呼為
謝豹(陶岳零陵記曰思歸樂狀如鳩而慘色三月則鳴其音云不如歸去)

　　鶪

　　鶪似鶷鶡而大一名伯趙又名伯勞易通卦驗云博勞性
好單棲其飛翪其聲嗅嗅夏至應陰而鳴冬至而止故
帝少皥以為司至之官而夏小正五月鴂則鳴月令仲
夏有鶪始鳴豳詩則云七月鳴鶪盖豳地寒晚物從其
氣其鳴為將寒之候故八月載績常候此也時訓云鶪
不始鳴號令壅偪髙誘以為夏至後應陰而殺蛇乃磔
之棘上而始鳴今俗云鶪在林間鳴蛇於其下蟠結不
動飛去則伸其所踏枝可鞭兒令速語以其當萬物不
鳴時而能鳴故以類求之又能療繼病繼病者母有娠
而乳子使子得疾如痁淮南鴻烈曰男子植蘭美而不
芳繼子得食肥而不澤情不相與往來也盖情在腹中
之子故於所乳之子為情不往來所以病而不澤也世
傳伯竒化為鶪豈亦母所不愛為此耶然少皥已有伯
趙氏豈待伯竒而後有姑廣異聞爾

　　鴇

　　鴇者今之獨豹也以鴇為豹聲之訛耳鴇亦水鳥似鴈
而無後指上林賦曰鴻鷫鵠鴇駕鵞屬玉交精旋目煩
鶩庸渠箴疵鵁盧羣浮乎其上是也鴇羽之詩言君子
下從征役不得養其父母以喻鴇之集于苞栩苞棘苞
桑盖水鳥而木棲既失其常是又無後指尤非所以自
託於木者可謂不得其所矣段成式云鴇遇鷙鳥能激
糞禦之糞着毛悉脱今鵰之毛能落衆羽然其鷙烈足
以服羽族此類之可推者鴇乃水鳥不以鷙稱而鷙鳥
為之落羽此類之不可推者

　　鸚鵡

　　鸚鵡能言之鳥其狀似鴞青羽赤喙足隴右及南中皆
有之然南鸚鵡小於隴右飛則千百為羣俗忌以手觸
其背犯者多病顫而卒名鸚鵡瘴禮曰鸚鵡能言不離
飛鳥淮南子曰鸚鵡能言而不可使長得其所言而不
得其所以言也然有三種大抵五色者尤慧白者次之
青者為下其足指前後各二郭璞賛云四指中分行則
以觜特為羽族異故字從武武者足跡説者以為似小
兒脚指也又名鸚䳇吳志云鳥名鸚䳇未聞鸚父字説
曰嬰兒生不能言母教之言已而能言以言此鳥之能
言類是也亦其舌似小兒故能委曲其音聲以象人爾
又鳥目下瞼眨上唯此鳥兩瞼俱動如人目盖羽蟲之
能人言者必有人形之一端今秦中有吉了鳥毛羽黒
大抵如鸜鵒然有兩耳如人耳而紅此與鸚鵡之人舌
人目何異然吉了生秦中其音聲差重濁如秦人語不
若鸚鵡之輕清云

　　音釋

　　鳲鳩(上音尸)　鴶(音戞)鵴(音菊)鷂(音耀)鸇(之然切)衺(與斜同不正也)􁋲(魯甘切)
鷜(音縷)　隹(音錐鳥短尾者揔名)䳕(音　忙皮切浮　粥也)　睢鳩(上七胥切)　乗
居(上去聲)娛(音虞)噍噍昆鳴(噍與啾同子由切昆同也)烟煴(易作絪緼天地氣也)頡
頏(上户結反下户郎反飛而上曰頡飛而下曰頏)鷲(音就)蟨(居月切)　鷑(音立爾雅音及)鶌
(居勿反)注鶻鵃(上音骨下竹交切又音昭)　鸜鵒(下音浴)哵哵(音八)　反舌
　譊譊(莊子乃交切)鵙(公覔切)鼃(或作蛙)　倉庚　伏(扶富切鳥抱子)
斲木　鴷(音列)　子嶲(爾雅音規)鳺(居隨反)買□(下音詭)鷤(音題)鴂(音决)
鸋(音寧)女􁂆(私俞反)　鶪(圭覔反)　鶷(胡達切)鶡(何葛切)其飛□(音宗
爾雅疏□竦也不能翺翔逺飛但竦翅上下而已)其聲嗅嗅(詩疏引陳思王惡鳥論作鶪鶪故以
其音名云)磔(陟格切)　鴇(音保)鴐(音加)煩鶩(音木鴨屬)庸渠(郭璞曰似鳬灰色而
雞脚一名章渠)箴疵(上音針下音資説文作􁌱鴜張揖曰似魚虎而蒼黒色)鵁盧(張揖曰鵁鴢頭
鳥盧鸕鷀也鴢音杳又音柪)　鸚鵡　顫(音戰四支寒動也)使長(知丈切許慎注長主
也知效人言不能自為長主之言也)瞼(已再反)眨(側洽切目動也)














　　爾雅翼卷十四

　　欽定四庫全書

　　爾雅翼卷十五

　　宋　羅願　撰

　　釋鳥

　　燕　　　雀　　　鶉　　　鷸

　　鷽　　　鳽　　　鸛　　　鴗

　　鶂　　　比翼

　　燕

　　燕有兩種越燕小而多聲頷下紫巢於門楣上謂之紫
燕亦謂之漢燕胡燕比越燕而大臆前白質黒章其聲
亦大巢懸於大屋兩榱間其長有容匹素者謂之蛇燕
古皆謂之𤣥鳥齊魯謂之乙取其鳴自呼其字乙卬首
下曲與甲乙之字少異而音不同其尾歧分故物或取
象燕尾尤為光澤故漢書曰燕燕尾涎涎美好之貌也
以春分來秋分去開生之候其來主為孚乳蕃滋故古
者以其至之日祠髙禖以請子契因是而生故詩曰天
命𤣥鳥降而生商或曰契母簡翟吞乙卵而生契故契
號𤣥王賜姓子氏成湯紹其祖而字天乙後代以子加
乙為孔氏乙至得子則名嘉而字子孔又人及鳥生子
謂之乳亦从乙从孚荆楚之俗燕始來睇(夏小正二月燕乃睇)有
入室者以雙箸擲之令人有子皆燕乙為生子之驗然
稱簡翟吞卵似不其然予按帝少皥以𤣥鳥為司分之
官或者簡翟之家有娀氏之先在少皥時嘗為之尊其
先故曰降契以𤣥鳥氏之出故宅殷土芒芒廣大如春
秋傳所謂爽鳩氏始有齊地云耳何必吞乙卵而後為
命𤣥鳥也哉(秦之先女脩織𤣥鳥隕卵女脩吞之生火業)燕之居甚安故古
以為燕居燕享之燕然安不可懷故又有燕安酖毒之
戒至其去也多藏深山大空木中無毛羽或蟄藏坻岸
中(郗鑒避難嶧山百姓飢饉掘蟄燕食之)亦云入水為蜃蛤淮南云燕之
為蛤是也今人言蜃是蛟類吐氣為樓臺伺燕栖集則
食之又言龍噬燒燕水枯竭者投之立漲今人亦投以
求雨人食燕者則不可以適河然則燕與蛟龍蜃蛤之
氣相往來盖水類(𤣥中記曰千嵗之燕户北向)燕之來去皆避社又
戊已日不取土以戊已字書其巢上則去之豈社主於
土戊已又土位土尅水燕之所為避歟(説文燕作巢避戊已春秋運斗
樞曰瑤光星散為燕)

　　雀

　　雀小隹依人以居其小者黄口貪食易捕老者益黠難
取號為賔雀淮南子季秋候鴈來賔雀入大水為蛤許
叔重釋之曰賔雀者老雀也栖宿人家堂宇之間如賔
客也崔豹古今注亦云雀一名嘉賔其所入之水盖淮
水故趙簡子云雀入子淮為蛤雉入于淮為蜃盖二物
皆化於淮水中故江以鴻止而鴻从之淮以雀化而雀
从焉此雀所以為隹也或云雀入海為蛤性極多欲至
矄黒輒盲人至其時用目力不止者亦得雀盲之疾性
不能為巢穿屋居之力能勝燕或銜艾子燕巢中燕棄
去則居之召南之詩曰誰謂雀無角何以穿我屋誰謂
䑕無牙何以穿我墉雀䑕善竊而好淫以喻彊暴之男
屋與墉者禮之界也雀之穿屋以咮不以角鼠之穿墉以
爪不以牙彊暴之男所以侵陵貞女亦不在家之有無也
彼其彊暴之人既至于訟必且從而自罔曰我既有家矣
不應復為此侵陵之事故貞女從而詰之曰吾誰問雀角之
有無但問吾屋之何以穿而已誰問鼠牙之有無但問吾墉
之何以穴而已誰問汝家之有無但問何以速我訟於獄而
已盖貞信之教興則人辭簡而理盡此召伯之所化也雀之
字通於爵古作□飲器以為名象爵之形中有鬯酒又
持之也所以飲器象爵者取其鳴節節足足也量亦取象
焉其法用銅方尺而圜其外旁有庣焉其上為斛其下為
斗左耳為升右耳為合龠其狀似爵以縻爵禄盖雀者啄
粟之鳥量起於黄鍾之龠以子穀秬黍中者千有二百實
其龠故以比云其冠服則爵弁者冕之次廣八寸長尺二
寸如爵形前小後大繪其上似爵頭色其色赤而㣲黒若
雀頭然或謂之緅盖纁而再染以黒者王之䘮車漆車雀
飾亦是此色(春秋運斗樞曰瑶光星散為雀異苑魏肇初生冇雀飛入其手占者以為封爵之祥)

　　鶉

　　鶉鳥之淳者其居易容其欲易給竄伏淺草之間隨地
而安故言上世之俗曰鶉居而鷇食也尾特秃若衣之
短結傳稱子夏貧衣若懸鶉又今有郭公鳥者名襤褸
鳥襤褸亦衣短秃之名意相類也列子言蛙化為鶉淮
南云蝦蟇為鶉聞昔至道年中秋間京師鬻鶉者積於
市枚直二錢是秋雨水絶無蛙聲人有得於水次者半
為鶉半為蛙又云䑕亦化鶉莊子曰吾未嘗好田而鶉
生於穾司馬彪云穾東北隅一曰東南隅鶉火之地故
生鶉也詩言鶉之賁賁以刺衛宣姜公子頑賁賁者徤
鬬之貌鶉性雖淳然特好鬭今人以平底錦囊養之懷
袖間樂觀其鬬大率食粟者不過再鬭食穄者尤耿介
一鬬而已物之小而健無若此者然鵲雖處髙彊彊然
不失其類鶉雖處下賁賁然而無慕於髙髙下各得其
所以言人之不如也賁如虎之賁駒之賁皆彊猛之象
天文東方朱鳥之次有鶉名説者以為東方蒼龍七宿
有角有亢有尾南方朱鳥七宿有喙有嗉有翼而無尾
取象於鶉予以左傳考之有鶉之賁賁天䇿焞焞火中
成軍虢公其奔言鶉火之星其象亦賁賁然與詩言鶉
鵲者相類又司馬彪以東南隅鶉火地生鶉則天文之
鶉當與地之鶉相應然七宿雖無尾而其次有鶉首鶉
火鶉尾又鶉號朱鳥與蒼龍白虎𤣥武神靈偉異之物
並列則似不應取於此按禽經青鳯謂之鶡赤鳯謂之
鶉盖鳯昻首長尾而身又赤故可以應鶉首鶉火鶉尾
之象而與彼龍虎龜蛇相配鶡冠子亦曰鳯鶉火之禽
陽之精也當待識者斷之

　　鷸

　　鷸似燕紺色生鬱林盖今之翠鳥也巢於木杪生子夷
人稍徙下其巢子大未飛便取之謂之翡翠郭璞謂賈
害以采(説文翡赤羽雀翠青羽雀也)異物志曰翠鳥形如燕赤而雄
曰翡青而雌曰翠翡大於翠其羽可以飾幃帳故稱翡
帷翠帳或云鳥各别異非雄雌别名也此鷸一名翠鷸
則是其翠者然又名紺燕以説文考之紺深青而揚赤
者也則翡盖亦翠之揚赤者通可稱鷸耶周書王會云
蒼梧翡翠漢南越獻翠鳥生翠古者鷸冠飾鷸羽于頂
鄭子臧好之鄭伯聞而惡之使盜殺之説者曰鷸水鳥
天將雨則鳴故知天道者冠焉其冠前圓一謂之圓冠
禮記曰知天者冠述知地者履絇莊子亦云冠圓冠者
知天時履句屨者知地形緩佩玦者事至而斷此魯國
之儒服也哀公嘗以此號於國中曰無此道而為此服
者其罪死而魯之敢服者惟一丈夫耳問以國事千轉
萬變而不窮然則固非子臧之所冝服也漢天地五郊
明堂育命舞樂人服之亦天道所係此建華冠也術氏
冠亦謂之鷸冠象鷸鳥形畫鷸羽為飾紺色司天文者
冠之盖術氏即鷸音之轉爾然建華冠後漢輿服志以
為鷸冠明所施用用鷸飾前圓術氏冠前亦圓吳制差
池邐迤四重趙武靈王好服之漢不施用獨有其圖爾
又乃畫鷸其義似迂逺音即近鷸未敢臆斷也鷸韋昭
以為翠鳥張晏以為赤足黄文以其毛飾冠顔師古以
謂鷸大鳥即戰國䇿所謂啄蚌者翠鳥自有鷸名而此
飾冠者非翠鳥也字學家稱翠鷸似燕紺色生鬱林□
知天將雨故知天文者冠□然古者以毛飾羽如翠被
翠旍之類乃獨取於似燕者此術氏冠云紺色則亦翠
(廣志翡色赤翠色紺)當待識者詳之

　　鷽

　　鷽山鵲也似鵲而有文彩長尾觜脚赤又謂之雗字説
曰善鬭謂之雗非不健也然尾長故飛不能逺譬諸強
學務末勝本則其出入亦不能逺今人皆養之以鬭其
在籠中亦能揚其米以誘雀雀至捕而食之又能傚鷹
鷂之聲其字從學未必不以此説文雗鷽山鵲也知未
來事鳥也孫愐唐韻云雗鵲鷽别名又解鳱字云鳱鵲
鳥名知未來事噪則行人至鵲或作䧼䧼鄭氏注大射
儀云鵠鳥名射之難中以中為雋是以於侯取名引淮
南子鳱鵠知來所謂正者亦鳥名齊魯之間名題肩為
正正鵠皆鳥之㨗黠者按淮南稱乾鵠知來而不知往
猩猩知往而不知來説者以為巢避風為知來卵為兒
童所捕則不知往也猩猩能知捕者之名則為知往竟
遭網罟則為不知來又淮南云夫鵲先識嵗之多風也
去髙枝而巢扶枝大人過之則探其鷇嬰兒過之則挑
其卵知避逺難而忘近患則是直謂鵲耳然此山鵲亦
云知來又雗鵠名同於乾鵲則似是山鵲爾顧古人皆
以鵲解之未知其審釋器云象謂之鵠角謂之觷犀謂
之剒玉謂之雕取四鳥之名不知其故今鳩似山鵲謂
之鷽鳩(子虚賦注鵠水鳥也其鳴聲鵠鵠云)

　　鳽

　　鳽似鳬而脛髙有毛冠江東人養之以厭火災又謂之
交精説文謂之鵁鸕精目精也鸕猶矑也言其目精交
也禽經曰旋目其名䴉方目其名鴋交目其名鳽觀其
眸子命名之義備矣上林賦曰交精旋目説者曰今荆
郢間有水鳥大於鷺而短尾其色紅白深目目旁毛皆
長而旋此其旋目乎鳽巢於喬木鶵未能飛皆䘖其母
翼以飛周禮職方氏揚州荆州其畜冝鳥獸先儒謂鳥
獸孔鸞鵁鶄犀象之屬盖鳽雖㣲禽毛羽可尚是以與
孔鸞犀象同列為南方所冝珍禽竒獸矣蜀糜竺家當
有火厄收鵁鶄數千頭養池渠中以厭火或曰羽毛之
類非禦烈火之物盖其焚自陽燧旱燥而生以方諸厭
之鵁鶄之音與方諸相亂爾然古今厭火盡用水物如
漢宫殿脊作蚩魚形又號屋仰為井皆畫水藻蓮芰之
屬鵁鶄亦水禽或自能厭火未可知爾李衛公言鵝能
警盜鵁鶄厭火孔雀辟惡唐明皇遣宦官詣江南取鵁
鶄鸂䳵置苑中倪若水諌縱散之

　　鸛

　　鸛似鴻而大長頸赤喙白身黒尾翅别名黒尻皁裙負
釜背竈皆以尾翅黒為名也木上作巢大如車輪卵如
三升杯泥其巢一傍為池含水滿之畜魚其中稍稍以
哺其子故楊震有鸛衘三鱣魚墮講堂以為升進之象
也巢中水有礐石養之故不竭得之者可為藥用性好
旋飛古者有鵞鸛之陣今江淮謂羣鸛旋飛為鸛井惟
鶴亦然其旋飛必以風雨鸛是好水之鳥知天將雨則
長鳴而喜詩曰鸛鳴于垤婦歎于室天之將雨則蟻封
土為垤而鸛又鳴其上則零雨其濛者至矣此思婦之
所為歎也然見人探其子則徑捨去能致數十里旱以
其羣飛激雲雲散雨歇故也禽經曰鸛生三子一為鶴
鳩生三子一為鴞言萬物之相變也易之中孚九二鳴
鶴在陰上九翰音登于天説者以為鸛者别於鶴也震
為鶴陽鳥也巽為鸛陰鳥也鶴感於陽故知夜半鸛感
於陰故知風雨鸛生鶴者巽極成震極陰生陽之謂也
今人通呼鸛為鸛鶴説文則以鳴于垤者為雚雚小爵
也與毛詩説異

　　鴗

　　鴗天狗郭氏云小鳥也青似翠食魚江東呼為水狗今
此鳥穴土為巢嘗冬月啟其穴横入一尺許生雛其中
其咮皆紅項下白亦來人家陂池中竊魚食之今人謂
之翠碧鳥又謂之魚狗或曰小者為魚狗大者名翠奴
亦有斑白者俱能水上取魚其尾亦可為飾其肉治骨
鯁性所冝爾

　　鶂

　　鶂水鳥也(説文曰鶃)字或作鷊作□作鷁善髙飛能風能水
古者天子舟首象鷁所以厭水神淮南云龍舟鷁首如
是古矣上林賦櫂鷁牛首漢人舡首猶畫青雀(穆天子傳乗鳬
舟龍舟注猶今呉之青雀舫)盖其遺制其交則雄鳴上風雌鳴下風
而孕故莊子以鶂為風化風化者自上風以靡物有類
於君師之化黄帝之謁廣成必從下風以此也然鶂既
能風矣而春秋書風有六鶂退飛何哉盖廣川之鳥獸
常預避其災是鳥將進遇風而退未必為風所排也特
其相接而過宋都襄公以為祥故其辭布於諸侯事適
然耳如海鳥爰居止於魯東門之外二日賴展禽一言
魯人不復以為異則不復告也説者廼曰五石六鶂之
辭不設則王道不亢矣夫視之則隕察之則石徐而察
之則五此其設辭之先後與孟子所謂繋馬千駟者何
異視之則六察之則鶂徐而察之則退飛此與晉史三
豕渡河者何異遣辭適有冝爾又安取王道哉説者泥
於此則白馬非白馬黄馬驪牛三之論紛然起矣且夫
六者吾不知其為退飛之數耶或者如五鳩九扈為鶂
之名耶禽經曰鳥六曰鶂然則六鶂之説古未有考者

　　比翼

　　南方有比翼鳥焉不比不飛其名謂之鶼鶼狀似鳬青
赤色一目一足一翼相得乃飛張司空以為一青一赤
在參嵎山則是二鳥異色者昔成周為王會則巴人獻
之與孔鸞鳯鳥之屬偕陳於庭後王徳薄不能及逺則
此貢遂絶世徒傳誦以為四方之異氣云爾及齊桓公
稱霸而欲封禪管仲度桓公不可窮以辭乃設之以事
曰古之封禪鄗上黍北里禾所以為盛江淮間一茅三
脊所以為藉也東海致比目之魚西海致比翼之鳥然
後物有不召而自至者十有五焉桓公為是而止盖鄗
上即鎬京周天子之都黍固不可得北里衛地時方為
狄所據江淮之茅則荆楚不貢已久至興召陵之師責
以王祭而僅共命然情猶不服故師復進次于陘而欲
貢之於封禪益知其不可也比目之魚不知何國所
貢要亦淮夷吳越之類而當時蠻夷大國有不服齊者
至於比翼所出巴人之國則在楚之西廹近楚先是魯
桓公九年巴子使韓服告于楚請與鄧為好楚子使道
朔將巴客以聘於鄧盖楚以強嘗役屬之齊安能出其
貢物耶若夫物之不召而自至者則固不待言此桓公
所以遂止耳此鳥世所希見然不為異至晉王嘉記事
乃稱成王時燃丘國獻之狀如鵲而多力厯百有餘國
十有餘年而至洛邑又云銜南海丹泥巢崑岑𤣥木者
可知其誕也字書一名□山海經崇吾山有鳥狀如鳬
一翼一目相得乃飛名曰蠻(爾雅曰南方管仲乃云西海其説異也)瑞應
圖王者徳及髙逺則至

　　音釋

　　燕　𤣥鳥之乙(烏轄切説文作乙)甲乙之乙(於筆切説文作乙)其尾岐
分(説文作□)涎涎(徒見切)髙禖(下音梅月令注燕以施生時來集人堂宇而孚乳嫁娶之象也
媒氏之官以為候髙辛氏之世𤣥鳥遺卵娀簡吞之而生契後王以為媒官嘉祥而立其祠焉變媒言禖神之
也)契(息列反)睇(音悌夏小正二月來降□乃睇睇者眄也眄者視可為室者也)　雀　小
隹(音錐)黠(胡八切)咮(音晝鳥口)庣(音祧不滿之貌)緅(音鄒青赤色)　鶉居鷇食
(鷇口豆切莊子音義鶉居謂無常處也鷇食言仰物而足也)穾(音杳)賁賁(音奔)嗉(音素鳥吭容食
處)焞(徒門切又他門切)　鷸(以聿切)賈(音古)冠述(莊子鷸冠注尹必反徐音述本又作
麷音同韻書述通作術説苑知天道者冠鉢)絇(或作句)履句(莊子音義句音矩徐俱反　李云方
也)邐迤(上力紙切下移爾切廣韻邐迤連接)□(與鷸字同)翠旍(旍與旌同)　鷽(説文胡角
切)　雗(侯幹切)鳱(古安切)䧼(古沃切)正(音征)鷇(口豆切鳥子欲出者)鵠觷剒
雕(爾雅注鵠音斛觷音嶽剒音錯郭云謂治其樸俱未成器有此四名也)　鳽(古賢切)　䴉
(音儇)鴋(音紡)鵁(音交)鶄(音精)陽燧(音遂金也取金杯無縁者熟摩令熱日中以當日下以艾承之
則燃得火方諸陰遂大蛤也熟摩拭令熱月盛時以向月下則水生以銅盤受之下水數滴淮南子注)厭
之(於涉切)鸂(音溪)鵣(音敕)　鸛　尻(丘交切)鱣(音善)□(音譽毒石出漢中蠶食而
肥鼠食而死)　鴗(説文力入切)　鶂(午的切)鷊□鷁(與鶂字同)櫂(直孝切與棹同)
牛首(池名)扈(音户九扈農桑候鳥扈民不婬者也扈止也謂止民使無過時)　比翼(比上
聲並也)　鄗(通作鎬合老切漢郊祀志許各反)藉(才夜反)盛(音成)陘(音刑)□(音蠻)














　　爾雅翼卷十五

　　欽定四庫全書

　　爾雅翼卷十六

　　宋　羅願　撰

　　釋鳥四

　　鷹　　　隼　　　鵰　　　鶡

　　梟　　　鵩　　　鴆　　　服翼

　　蟁母　　戴鵀

　　鷹

　　鷹鳥之摯者雌大雄小一名鷞鳩少□氏以名司寇之
官蓋鷹正月則化為鳩秋則鳩化為鷹故鷹通有鳩名
在五鳩之數禽經曰鳥之小而摯者皆曰隼大而摯者
皆曰鳩也季夏之月秋節將至鷹自習擊曰學習孟秋
之月鷹將摶鷙殺鳥於大澤之中四面陳之世謂之祭
鳥其毛色屢變無常故寅生酉就摠號為黃二周作鴘
千日成蒼(魏彦深賦)漢郅都比蒼鷹以其尤鷙烈也韓子亦
云魯連黃鷂子田巴兀老蒼廣志則云鷹一嵗為黃二
嵗為撫(疑)三嵗為青意亦同詩曰維師尚父時維鷹揚
亦鷹好揚隼好翔故以比尚父之武鷂亦其類古語曰
在南為鷂在北為鷹鷹生於窟者好眠巢於木者常立
雙骹長者起遲六翮短者飛急

　　隼

　　隼鷙鳥也古者鳥隼以為旟蓋取其鷙然古今言隼迺
未有的指其物者禽經曰鳥之小而鷙者皆曰隼大而
鷙者皆曰鳩獨知其小爾說文解鵻云祝鳩也思允切
又去鳥从十作隼則鵻乃與隼通凡詩之翩翩者鵻皆
隼也又解淮南子鳥力勝日而服於鵻禮引爾雅謂之
鵧鷑秦人謂之祀祝間蠶時晨鳴人舍者鴻鳥皆畏之
據許所說則是今鵶䳎爾郭氏解鵧鷑亦云小黒鳥鳴
自呼江東名為烏䳎今鳥䳎小於烏而能逐烏俗言烏
之舅也說者不得其真則妄以隼泥解顔師古曰隼鷙
鳥即今之鴙也李善稱鷙擊之鳥通呼曰隼一曰鷂也
韋昭則以隼為今之鶚云皆非也又古今解詩鵻者類
引釋鳥佳其鳺鴀故遂以為祝鳩按鳺鴀是隹自音錐
鑿之錐此旣从鳥自與隼通則事不相預明矣獨鷑鳩
鵧鷑者是矣詩云鴥彼飛隼載飛載止嗟我兄弟邦人
諸友莫肯念亂誰無父母又云翩翩者鵻載飛載下集
于苞栩王事靡盬不遑將父翩翩者鵻載飛載止集于
苞杞王事靡盬不遑將母禽經曰鵻上無尋鷚上無常
言二鳥之起不過尋丈不逺而復而王事靡盬之臣則
征役不得暫息也亦鵻是農候之鳥故因不能藝稷黍
而及之荆楚嵗時記稱四月有鳥如烏䳎先鷄而鳴聲
云加格加格民候此鳥鳴則入田以為催人駕犁格也
亦引爾雅烏䳎即鵧鳩并摯虞槐賦春宿教農之鳩然
鳩與扈異又以為春扈曰鳻鶞主五土宜種木者也則
誤矣淮南亦云孟夏之月以熟穀禾鴣鳩長鳴為帝候
嵗盖亦謂此許叔重以為鴣鳩布穀未知孰是古之論
書者言鍾繇善八分有隼尾又書訣云𨽻有擊石波八
分書有隼尾波最為難作隼集陳廷劉向以為隼近黒
祥

　　鵰

　　鵰者鶚之類土黃色健飛擊沙漠中空中盤旋無細不
覩黄帝戰于阪泉之野鵰鶡鷹鳶以為旗幟穆天子𫝊
青鵰執犬羊食豕鹿今鵰亦能食麞鹿之屬可謂鷙有
力矣又能翱翔水上扇魚令出沸波攫而食之淮南子
曰鳥有沸波者河伯為之不潮畏其誠也其毛亦能食
諸鳥羽如羣錯草中有鵰毛必衆毛自落古者鵰之字
作彫至籕文乃作鵰耳昔人以草木雕落必从雕者豈
亦自然相感如雕羽歟羽可以為箭漢時匈奴有斗入
漢地直張掖郡者生竒材木箭竿就羽漢欲得之以饒
邊就即大雕也山海經曰景山多鷲黒色多力說文則
云鷲黒色多子師曠曰南方有鳥名曰羌鷲黃頭赤目
五色皆備禽經則云雕以周之鷲以就之言其所從摶
擊之異則其說不同然則鷲乃鵰之大者耳鷲多黒色
則所謂皁鵰是也詩曰肇允彼桃蟲拚飛維鳥桃蟲小
鳥也鳥鵰也小毖之君於懲患之後始知天下之機蓋
有自小而變為大者以求助也(說文鵰鷻也籕文作鵰从鳥鷻鵰也詩曰匪鷻
匪鳶李廣𫝊射鵰注一名鷲翮可以為箭羽)

　　鶡

　　鶡似黒雉出上黨郭氏則云似雉而大青色有角漢書
音義云似雉而大黄黒色鷙鳥之暴䟽者也每所攫撮
應爪摧衂性尤相黨其同類有被侵者輙往赴救之其
鬭大抵一死乃止曹植賦所謂雙戰隻僵者也顔師古
云俗謂鶡雞昔黃帝之戰以鵰鶡鷹鳶為旗幟至周鳥
隼為旟而其後有鶡冠環纓無蕤以青系為緄如雙鶡
尾植左右虎賁武騎皆冠之東京賦武夫戴鶡上林賦
云蒙鶡蘇蘇析羽也鶡以蘇為竒蒙覆而取之蓋以其
勇於鬭兼同類相死可以厲衆故趙武靈王以表武士
秦漢㳂之俗謂之大冠也鶡冠子居深山以鶡為冠漢
世常用之而黃霸乃以為鳯皇故為張敞所譏(覇𫝊注師古云
鶡音芬字本作鵧此通用耳鳻雀大而色青出羌中)

　　梟

　　梟者不孝之鳥爾雅梟鴟土梟劉子曰炎州有鳥其名
曰梟傴伏其子百日而長羽翼既成食母而飛蓋稍長
從母索食母無以應於是而死古者天子常以春解祠
祠黄帝用一梟破獍梟不孝之鳥破獍食父之獸黃帝
欲絶其類使百吏祠皆用之至漢武帝時亦令祠官領
之如其方而漢使東郡送梟五月五日作梟羮以賜百
官淮南子鼓造辟兵夀盡五月之望許叔重曰鼓造蓋
謂梟一曰蝦蟆今世人五月望作梟羮亦作蝦蟆羮是
食梟之驗也博之采有梟者博兼行惡道故以梟為采
亦梟得之為雋故猛將謂之梟將也土梟穴土以居故
曰土梟而荆楚嵗時記稱句鵒為土梟說者乃因謂為
鸜鵒來巢者又云鸜鵒穴居誤矣梟今人養以致鳥後
漢五行志稱衆鳥之性見非常班駮好聚觀之至於小
爵希見梟者暴見尤聚蓋當時有五色大鳥衆鳥隨之
時以為鳳皇故破其惑段成式云今人往往以壁間蛛
為獍見其形圓而匾伏子必為子所食其實非也破獍
如貙而虎眼

　　鵩

　　鵩似鴞不祥鳥夜為惡聲者巴蜀異物志曰小如雉體
有文采行不出域若有壃服者故名鵩賈誼之遷長沙
嘗集其舍自以夀不得長作賦自廣然終以不免按周
官有硩蔟氏掌覆夭鳥之巢以方書十日十有二辰十
有二月十有二嵗二十有八星之號縣其巢上則去之
先儒以謂夭鳥惡鳴之鳥若鴞鵩日謂從甲至癸辰謂
從子至亥月謂從娵至荼嵗謂從攝提格至赤奮若星
謂從角至軫蓋梟鳴烏噪譆譆出出類皆能驚動人為
國怪祥故設官驅之不使惑聽書十日以下則未曉其
理豈嵗月日星辰五紀者夭物所畏避耶今以戊已書
燕巢側則燕為去彼於號特十之二耳燕非夭鳥然於
日辰猶有忌若盡書之彼夭鳥必有所避矣在國且猶
覆巢敺去以為夭則入舍又可知矣此賈生之所為賦
(荆州記曰楚人謂之服)

　　鴆

　　鴆毒鳥也似鷹大如鴞毛紫黒色長頸赤喙雄名運日
雌名隂諧天晏静無雲則運日先鳴天將隂雨則隂諧
鳴之故淮南子云暈日知晏隂諧知雨也食蝮蛇及橡
實知巨石大木間有蛇虺即為禹步以禁之或獨或羣
進退俯仰有度逡巡石樹為之崩倒蛇虺無脫者昔有
人入山見其步法歸向其妻學之婦正織而機翩或曰
取蛇虺時呼同力數十聲石起蛇出故江東人呼同力
鳥或曰禁蛇之聲如以手荅腰鼓大率蛇入口即爛矢
溺著石石爛如泥一說屎石則變為雌黃及生金古人
以其羽翮歴酒中則能殺人(國語驪姬寘鴆于酒)謂之酖酒管仲
曰燕安酖毒不可懐也凡鴆飲水處百蟲吸之皆死或
得犀牛蘸角其中則水無毒此鳥與犀相伏今南方山
川有鴆處必有犀蓋天資之以育物離騷曰望瑶臺之
偃蹇兮見有娀之佚女吾令鴆為媒兮鴆告余以不好
雄鳩之鳴逝兮余猶惡其佻巧心猶豫而狐疑兮欲自
適而不可鳳皇既受詒兮恐髙辛之先我夫媒所仰以
合夫婦也鴆既毒物又其雌雄自有好隂好晏之異其
同居異志如此則宜其為人媒而告人以不好也雄鳩
物之至拙者不能為巢雨則逐其匹霽則反之其為拙
亦甚矣而猶惡其佻巧於是求夫和鳴如鳳皇者而託
之又貪餒而受詒則髙辛之先我必矣蓋屈原之始罹
憂讒人惡之至其久則雖平日所謂賢者亦皆隨俗變
化而不察故始則惡服艾之盈要而其久也荃蕙化而
為茅矣始也惡鵜鳺之先鳴而其久也鳳皇既受詒矣
宜乎有國無人莫我知之歎而將從彭咸之所居也唐
國史補曰鷣鳥千嵗為鴆愈老則愈毒同力即鴆也或
言亦老而化為鴆陶隱居又言鴆鳥狀如孔雀五色雜
斑髙大黒頭赤喙出交廣深山中與古所謂運日同力
者别而諸家皆言只一種更無如孔雀者按吳都賦亦
云白雉落黒鴆零則鴆色宜黒彼如孔雀者當别一物
耳

　　服翼

　　蝙蝠服翼郭氏云齊人呼為蟙䘃或謂之仙鼠蓋服翼
似䑕有肉翅而黒棲人家屋隙中遇夜則飛夏夜尤甚
捕蚊蚋食之新序曰黃鵠白鶴一飛千里使之與燕服
翼試之堂廡之下廬室之間其便未必能過燕服翼也
蓋燕晝飛服翼夜動皆工於室中盤旋者然服翼肉翅
而無羽故無力觸物輙墮墮則不能復起今洞谷中乃
有大者羣飛殷殷如風雷述異記云荆州青溪秀壁諸
山往往見乳穴穴中玉泉交流有蝙蝠千嵗體白如銀
棲則倒懸或以為腦重故然此亦性之常不為異也又
今人以為䑕食巴菽所化顧其類亦自相生不特化而
已淮南乃云魚食巴菽而死䑕食之而肥博物志云䑕
食巴豆三年重三十斤不言化為服翼然則俗說蓋未
可信也

　　蟁母

　　鷏蟁母郭氏曰似鳥􁅕而大黃白雜文鳴如鴿聲今江
東呼為蚊母俗說此鳥常吐蚊故以名云或言(陳藏噐餘)
鳥大如雞(闕)黒色生南方池澤茹藘中其聲如人嘔吐
每口中吐出蚊一二升李肇唐史補稱江東有蚊母鳥
(亦謂之吐蚊鳥夏則夜鳴吐蚊於叢葦間)湖州尤甚說者又言端新州有鳥
類青鶂而觜大常在池塘間捕魚而食毎作一聲則蚊
子羣出其口亦謂之吐蚊鳥數說雖所在不同然要之
一物爾鷏雖吐蚊然得其羽為扇迺可以辟蚊南中又
有蚊子木實如枇杷熟則自裂蚊盡出而空殻矣故塞
北有蚊母草嶺南有蚊母木江南有蚊母鳥三物異類
而同功也淮南曰水蠆為䗓孑孒為蟁􁃿齧為螚物之
所為出於不意弗知者驚知者不怪今孑孒汙水中無
足蟲也好自伸屈於水上見人輙沈久之蛻為花蚊揚
去蓋水蟲之變化類如此人所同知非出於不意也鷏以
飛鳥而吐之莫見其成形之始斯則異矣

　　戴鵀

　　戴鵀似山鵲而尾短青色毛冠俱有文采如戴花勝故
呼戴鵀又稱戴勝郭璞注方言曰勝所以纒絍然則勝
者是後世所謂梭耳又名戴南漢書南任也楚語之轉
又名戴鳻鳻者鳩之族也後漢輿服志曰上古穴居而
野處衣毛而冒皮未有制度後世聖人易之以絲麻觀
翬翟之文榮革之色乃染帛以效之始作五采成以為
服見鳥獸有冠角􁊝胡之制遂作冠冕纓蕤以為首飾
蓋勝者女之器而戴鵀之來為蠶候故婦人首飾象之
蓋漢自太皇太后皇太后以下入廟之服其簪以瑇瑁
為擿長一尺端為革勝蓋取此也勝亦法度之物故山
海經曰西王母梯几而戴勝淮南鴻烈言夏桀之時西
老折勝黃神嘯吟以為西王母折其頭上之勝為時無
法度焉此鳥有織絍之象故月令降于桑則具曲植籧
筐於時常在東桑言桑木潤與桑木除蟲為木之長故
稱降云按鳥之出谷者稱遷唯此言降淮南子燕至亦
言燕降孰知其自上而下蓋燕者求子之候戴鵀者躬
桑之候婦人之於禮或恐其慢故因是鳥之來神而明
之此物既春來故在陽鳥之例魏張臶時嘗有鵀巢其
門隂臶告門人以為戴鵀陽鳥而巢門隂為不祥許叔
重解淮南乃引詩鳲鳩在桑者解之孫炎亦云鳲鳩自
闗而東謂之戴鵀且詩興一時之事則鳲鳩適在桑耳
何可遂以為戴鵀耶此說之不稽者也(時訓云戴勝不降于桑政教不中)

　　音釋

　　鷞(音爽)鴘(匹免切鷹鷂二年色)骹(口交切脛骨近足細處)　隼　鵧鷑(上符悲切
下音及通志略云玉篇廣韻無鷑字惟有䲯字音及鵧步丁反)鳺(方扶反)鴀(方浮反)鷚(爾雅鷚一
名天鸙亡侯切江東名曰天鷚音同綢繆之繆)鳻鶞(上音汾下勑倫切)　鵰幟(音熾列子
黃帝與炎帝戰于阪泉之野驅鵰鶡鷹鳶為旗幟此以力使禽獸者也)拚(與飜同)注鷻(音團)
鶡(音曷)蕤(音綏)賁(音奔)緄(音衮帶也)　梟　傴(威遇反)伏(去聲)貙(敕俱反)
鵩　硩(音掣韻書音剔)蔟(通作簇)以方(版也)縣(音𤣥)夭(音妖)鴞(于驕反)覆(芳服
反猶毁也)陬(側留反又子侯反爾雅正月為陬)荼(音徒十二月為荼)　鴆(除禁反)暈日
(淮南作暉日注鴆鳥也晏日無雲也天將晏静暉日先鳴)蝮(芳六切埤雅云衆蛇中蝮獨胎産生輙裂母腹)
娀(音嵩)佚(音逸有娀國名佚美也謂帝嚳之妃契母簡狄也)好(如字)雄鳩(雄一作雄
羽弓反黃云呼故反然則􁌮字歟)佻(吐雕反又吐了反又音眺)詒(異眉反)要(古腰字)鷣(音淫
鷂也爾雅□一名負雀江東呼為鷣善捉雀)　服翼　蝙(布田反)蝠(甫服反)蟙(之力
反)䘃(亡北反)殷殷(上聲)　蟁母(蟁蚊音義同)鷏(音田)烏􁅕(水鳥也似鶂而短脛
腹翅紫白背上緑色音剥)茹(音如)藘(音閭舊也可以染綘)䗓(千公切蜻蛉)蠆(丑介切螫虫)孑
孒(上音結又音吉下音厥或作蛣蟩字異而音義同俗名釘倒蟲)兔齧(注兔所齧草靈在其心中化為
螚一說蟲名)螚(乃多奴來二反鼈屬)　戴鵀(上音帶本亦作載下女今反)翬(音揮雉五色備)
翟(音狄山雉也)瑇瑁(音代妹)擿(直炙反)梯几(注梯憑也)黃神(注黃帝之神傷道之
衰故嘯吟而長嘆也)絍(女金反)植(直吏反槌也)蘧(居吕反方曰筐圓曰筥)張臶(音荐)








　　爾雅翼卷十六

　　欽定四庫全書

　　爾雅翼卷十七

　　宋　羅願　撰

　　釋鳥五

　　鳬　　　鷖　　　鶩　　　鵞

　　鴈　　　鷀　　　鵜　　　鶖

　　鶬　　　鷺　　　鷫鷞　　鴛鴦

　　屬玉　　昆雞　　脊令

　　鳬

　　鳬似鴨而小長尾背上有文今江東亦呼為鸍陸璣云
大小如鴨青色卑脚短喙水鳥之謹愿者也而說文解
几字云鳥之短羽飛几几也讀若殊詩曰將翱將翔弋
鳬與雁唐陸龜蒙稱冬十月視穫于甫田夜間有聲類
暴雨而疾至者一夕凡數四明訊其甿曰鳬鷖也其曹
蔽天而下蓋田所當之禾必竭穂而後去江之南不能
弋羅常藥而得之􁖤􁈤塗枝叢植于陂一中千萬膠而
不飛然則江南蓋未嘗弋也然聞今江南大陂湖中其
取鳬者亦皆以網植兩表於水相去甚逺中綴網焉以
舟自前驅而逐之率一獲千百輩則又與龜蒙說異矣
鳬所在必賊粱食古人亦養之鄒穆公有令食鳬雁必
以粃無得以粟於是倉無粃而求易於民二石粟而得
一石粃故郭氏解方言稱今江東有小鳬其多無數俗
謂之冦鳬冦鳬善飛王充論衡曰日月一日一夜行二
萬六千里與冦鳬飛相類故王喬以尚方所賜舄假形
於鳬自葉縣朝京師焉吳地志曰石首魚至秋化為冦
鳬鳬頭中猶有石也方言曰野鳬甚小而好沒水中者
南楚之外謂之鸊鶙說苑魏文侯嗜晨鳬(常以晨飛也)南越
志有松鳬棲息松間周書王㑹鳬羽為旌漢佽飛在上
林苑中結矰繳弋鳬雁嵗萬頭

　　鷖

　　鷖鷗也一名水鴞海物異名記曰鷗之别類羣鳴喈喈
隨潮往來謂之信鳬南越志曰在潮海中隨潮上下常
以三月風至乃還洲嶼頗知風雲若羣飛至㟁渡海者
以此為候鳬鷖之詩稱神祗祖考安樂之引鳬與鷖蓋
水鳥滅沒浩蕩似不可羈而又善别風雲不妄飛集然
誠得其道有可馴之理蓋鳬水鳥之謹愿者而鷗又可
狎海上之人有好鷗鳥者每旦之海上從鷗鳥逰鷗鳥
之至者百數而不止其父使取而玩之明日之海上鷗
鳥舞而不下誠偽之不可掩也如此程氏曰犬吠屠人
世傳有物隨之非也此正如海上鷗爾詩以鳬鷖之馴
為神祗祖考安樂之驗夫鳬鷖鳥爾何足以知神之安
樂者蓋古者祭義通於物理故自樂之一變而致羽物
及川澤之示以至六變各有所致羽物既與川澤之示
相應則所以美神祗祖考之安樂者比之鳬鷖亦其理
宜也其稱在涇以下亦有次序蓋涇大川沙少水(說文曰沙
水少而沙見)渚小洲其外有水而已潨水之髙者亹者山絶
水水鳥戱廣浮深者也今自涇而沙自沙而渚渚而潨
潨而亹流益狹勢益髙而鳬鷖在焉此以見其安而樂
之也周禮王后五輅安車用鷖緫蓋緫著馬勒直兩耳
與兩鑣以繒為之鷖者其色青黒如鷖而謂之安車則
亦若詩之鳬鷖安樂之義爾然鷗亦有白者不専於青
黒山海經𤣥股國其人食鷗

　　鶩

　　鶩庶人以為摯而工商摯雞鶩取其不逺徙雞取其不
失時各有宜也曲禮則以為庶人之贄匹鶩能羣居不
失其匹者蓋其别名又謂之木言質木也又以為冠淮
南子載武王克商之後乃去其瞀而載之木解其劒而
帶之笏許叔重以為瞀被髪也木鶩鳥冠也知文者冠
鶩然則非特取其質木又以文采見取矣鶩初無文古
稱知天文者乃冠鷸鷸是翠鳥而鶩首亦深緑今謂之
鴨頭緑豈亦可雜取為冠耶然鶩性終質木故古稱刻
鵠不成猶類鶩以言刻鵠而脛短猶不失為鳬鶩以喻
慕淳厚者而不至猶為謹勑之士云爾鶩無所不食易
以蕃息今江湖間人家養者千百為羣暮則以舟歛而
載之其雄尾有毛翹起如鈎大率皆雌鳴乗雄與他畜
異出水則捨卵於舟中其生子多者不暇伏則以牛矢
嫗而出之或不接而食飽者亦能生伏大抵不長耳孟
子稱五母雞二母彘言一雞將五雌以此為率多寡得
所則易蕃今養鶩者並以一嵗再伏者為種其多寡如
雞之數然古人貴雞而賤鶩春秋𫝊曰公膳日雙雞饔
人竊更之以鶩是也一謂之鴨禽經曰烏鳴啞啞鸞鳴
噰噰鳯鳴喈喈皇鳴啾啾雉鳴鷕鷕雞鳴咿咿鸎鳴嚶
嚶鵲鳴唶唶鴨鳴呷呷鵠鳴哠哠鵙鳴嗅嗅蓋自雞以
下大抵象其聲而為之名又具足鴽謂之蹼鴨謂之跗
雞謂之跖鷹謂之骹□謂之□鵰謂之□(上林賦煩鶩庸渠郭璞曰
煩鶩鴨屬庸渠似鳬灰色雞脚一名章渠)

　　鵞

　　鵞與雞鶩皆家禽然二物為摯而鵞獨否者古人以為
鵞性頑而傲蓋迫之而愈前抑之而愈卬似不入於禮
亦其體大難用也鵞鳴自呼陳仲子言鶂鶂者語之轉
耳吐乳於水中然其子飲者終不雜小而淺黃色者尤
可喜性絶警毎更必鳴可以警盜故禽經亦曰鵞見異
類差翅鳴也又養之園林則蛇皆逺去亦主溪毒射工
之類舊說唯食榖稗草菜不食生蟲或言蒼鵞食之白
者不食故主毒以蒼者為良主渇以白者為勝夫羽毛
異於外而食性隨以不同此苻朗所以食肉而能知皂
白之處也古唯祈雨用之它祭亦希一名舒雁某氏以
為在野舒翼飛逺者按鵞名舒雁鶩名舒鳬乃是比之
鳬雁而舒遲豈當更能舒張其翼耶鵞既兼有雁名而
方言自闗以東謂雁為鴚鵞南楚之外直謂之鵞是雁
又假鵞以為名矣内則言物之不可食者舒雁翠鵠鴞
胖舒鳬翠雞肝雁腎鴇奥鹿胃翠謂尾肉胖謂脇側薄
肉奥脾肶謂藏之深奥處而鵞鶩所去皆翠則同禽經
曰郤近翠者能步郤近莆者能擲郤脚也鵞鶩脚皆近
翠故相人者以鵞鶩之步宜貴也邕之南多熟鵞毛為
被取項腹軟毛蒸治之如稻畦納之其温軟不下綿纊
且宜小兒衣中云野鵞曰駕鵞

　　雁

　　鴻雁乃一物爾初無其别前章已盡之至詩注乃云大
曰鴻小曰雁雁曷為有小者按淮南鴻烈云雁乃兩來
仲秋鴻雁來季秋候雁來候雁比於鴻雁而小故說詩
者推鴻雁為鴻而别以此為雁也今北方有白雁似鴻
而小色白秋深乃來來則霜降河北謂之霜信蓋白露
降五日而鴻雁來寒露五日而候雁來候雁之來在霜
降前十日所以謂之霜信也唐杜甫詩曰故國霜前白
雁來蓋謂此爾古者執贄雖用鴻雁然當亦通用此小
者故春秋曹伯陽好田弋曹鄙人公孫彊獲白雁獻之
漢武帝太子昬得白雁於上林以為贄即此物也今月
令及周書乃不復有鴻雁候雁之别月令則云八月鴻
雁來九月鴻雁來賔周書則曰白露之日鴻雁來寒露
之日又來既是一種何得前後不齊如此似不應爾許
叔重注二雁則以為仲秋時候之雁從北漠中來過周
雒南至彭蠡季秋時候之雁從北漠中來南之彭蠡以
為八月來者其父母也是月來者蓋其子也羽翼稚弱
故在後耳而賔字讀聨下句謂之賔雀不取來賔之義
(今淮南乃並作候雁此當有所據)

　　鷀

　　鷀水鳥色深黒鈎喙善沒水中逐魚亦名盧鷀蒼頡篇
曰似鶂而黒盧與鷀皆黒色故名說文曰兹黒也从二
𤣥春秋𫝊亦曰何故使吾水兹也老則頭翼漸白或曰
白黒自是兩種又有一種頭如蛇其頸頗長冬月毛羽
落盡棲溪㟁水上卒遇人不能去則自擲入水泅沒如
常時性不卵生吐雛至八九月與兔相似隋書倭國水
多陸少以小鐶挂鸕鷀項令入水捕魚日得百餘頭今
蜀中尤多臨水居者多畜養之以繩約其吭纔通小魚
其大魚不可得下時呼而取出之乃復遣去指顧皆如
人意有得魚而不以歸者則押者喙而使歸比之放鷹
鸇無馳走之勞而利有差厚漁者養數十頭日得魚可
數十斤然魚出咽皆鯹涎不美出水之後好自張其趐
就石上暴之或云峽人謂為鬼烏然峽人乃事烏為鬼
非此物也(上林賦箴疵鵁盧箴疵似魚虎而蒼黒色鵁□頭鳥盧盧鷀也南都賦鷫鷞鵾鸕)

　　鵜

　　鵜水鳥今之鵜鶘形似鴞而極大喙長尺餘直而廣口
中正赤頷下胡大如數升囊好羣飛若小澤中有魚便
共抒水滿其胡而棄之水盡魚見乃共食之故一名鴮
鸅鴮鸅猶洿澤也洿抒水也又戽斗亦抒水器也鴮洿
戽三字同音其義一也淮南曰鵜胡飲水數斗而不足
俗呼之為淘河或言其胡能盛水以養魚或曰身是水
沬惟臆有肉如拳昔人竊肉入河化為之故名逃河禽
經曰淘河在㟁則魚沒沸河在㟁則魚出莊子曰魚不
畏網而畏鵜鶘曹詩曰維鵜在梁不濡其翼彼其之子
不稱其服鵜之於魚勤矣出入泥塗翕受渾濁相與竭
澤而後有得今乃集於梁之上因人以飽曽咮翼之不
濡可謂幸矣猶之彼其之子焉必有賢勞奔走之効而
後宜其服今何戈與祋他人為之而赤芾至於三百此
所以為譏也魏黄初中嘗有鵜集靈芝池文帝識之曰
此詩人所謂汙澤者也曹詩刺共公逺君子近小人今
豈有賢智之士處于下位否則斯鳥胡為而至哉詩既
以為貪而無功之物故後人祖而用之王逸九思云鵠
竄兮枳棘鵜集兮帷幄在梁集池猶不可况帷幄耶(眺以
道云黄河多淘河之屬曰漫畫者常以觜畫水求魚有曰信天縁者常開口待魚)

　　鶖

　　鶖秃□也狀如鶴而大長頸赤目其毛辟水毒丹陽鄱
陽皆有之詩白華曰有鶖在梁有鶴在林鶖貪戀之鳥
也故進造于梁鶴髙絜之鳥也故退棲於林以喻褒姒
申后之進退云爾北史後魏明帝時(考)獲鶖鳥於宫内
遂養之崔光以為此詩所謂有鶖在梁者魏黃初中鵜
蹔集而去猶以為戒况饕餮之禽必資魚肉菽麥稻梁
之養豈可留意於醜形惡聲哉鶖尤好㗖蛇大者頭髙
八尺善與人鬭一名扶老

　　鶬

　　鶬鴰也闗西呼為鴰鹿山東通謂之鶬鄙俗名為錯落
錯落者亦言鶬聲之急耳又謂之鴰捋鴰鹿鴰捋皆象
其鳴聲也子虛賦以弋下雙鶬為㳺獵之盛而楚辭以
煎鴻鶬為異味解楚辭者曰鶬鶴也然則鶬蓋鶴之類
豈以其色蒼遂謂之鶬耶淮南子鳳皇曽逝萬里之上
鴻鵠蒼鶴莫不憚焉則蒼鶴之為鶬必矣𤣥鶬長足羣
飛天之將霜先知之而鳴不過旬日而下霜矣(物類相感志)
然則鶬之警霜猶鶴之警露也裴瑜注爾雅言鶬麋鴰
是九頭鳥今謂之鬼車鳥秦中天隂有時作聲聲如力
車鳴或言是水雞過說者曰此鳥昔有十頭能收人魂
氣為天狗齧去其一至今滴血不止遇其夜過或滴汙
物上者以為不祥人家皆滅燭呼犬以去之然按夫子
與子夏所見稱竒鶬九首當是今九頭鳥但九首者既
稱竒鶬則非常鶬可知也不當以解麋鴰(劉騊駼𤣥根賦一足之夔
九頭之鶬)

　　鷺

　　鷺水鳥潔白而善為容其集必飛舞而下頭上有長毛
數十枚長尺餘毿毿然與衆毛異欲取魚則弭之其翅
背上皆有長翰毛江東人取以為接䍦名白鷺縗亦曰
白鷺蓑或以紅鶴毛間之魯頌曰振振鷺鷺于飛鼓咽
咽醉言歸說者以為客有鷺之容耳隋樂志云建鼓商
所作又棲翔鷺於其上不知何代所加或曰鵠也取其
聲揚而逺聞或曰白鷺鼓精也或曰皆非也詩云振振
鷺鷺于飛鼓咽咽醉言歸言古之君子悲周道之衰頌
聲之息飾鼓以鷺存其風流未知孰是隋志之說云爾
(考)按梓人之職臝者羽者鱗者以為筍虡蓋振古如此
則所謂建鼓之鷺安知非商世所有陳風亦曰坎其擊
鼓宛丘之下無冬無夏值其鷺羽坎其擊缶宛丘之道
無冬無夏值其鷺翿翿或為纛羽與翿皆筍虡之所懸
則鼓上之有鷺舊矣說詩者乃以鷺羽為舞者之翳而
訓值為持不知值者蓋亦植立之義又曰振鷺于飛于
彼西雝說者以西雝為澤按西雝當是置禮樂器之所
蓋大雅言於論鼓鍾必於辟雍之地以在西故曰西雝
而春秋傳則云西辟樂備是辟雍西雝西辟皆樂器之
所在也大射儀建鼓在阼階西南書亦云大貝鼖鼓在
西房則西雝振鷺之飛為鼓上之鷺明矣鼓常在西振
鷺在鼓之上有飛之象耳建鼓以木貫而載之下有跗
又説者以鷺為鼓精者古今樂録言吳王夫差時有雙
白鷺飛出鼓中而入雲故有是名猶㑹稽雷門之鼓相
𫝊有鶴飛入其中鼓鳴聞洛陽後破鼓鶴遂飛去亦其
類也後世有鼓吹曲亦以朱鷺為首孔穎逹曰楚威王
時有朱鷺合沓飛翔而來舞舊鼓吹朱鷺曲是也或言
朱鷺是漢曲說樂府者亦以為因飾鼓以鷺而為曲之
名此則非也飾鼓以鷺而不朱朱自因瑞耳禽經曰朱
鳶不攫肉朱鷺不吞鯹

　　鷫鷞

　　鷫鷞水鳥蓋雁屬也歸藏曰有鳬鴛鴦有雁鷫鷞西京
賦亦曰鳥則鷫鷞鴰鴇駕鵞鴻鶤上春候來季秋就温
南翔衡陽北棲雁門則鷫鷞之為雁類審矣髙誘注淮
南云長脛緑色其形似雁鷞又作霜禽經曰摯好風□
好雨爽好霜鷺好露然是鳥也以季秋就温似是避霜
今乃稱好霜者蓋當霜之候飛鳴而來有似好之如白
雁以霜前至謂之霜信摯鳥好風名為晨風也鷫鷞大
體當類雁而段成式乃云狀如燕稍大足短趾似䑕未
嘗見下地常止林中偶失勢控地不能自振又起上凌
青霄出涼州則與此水鳥者異又說文稱五方神鳥焦
明鳳皇之屬其在西方者曰鷫鷞禽經述鳳五種亦稱
白鳳謂之鷫皆名適同耳古者良馬多取於飛鳥之名
以况輕迅故馬有肅爽者唐成公以獻楚子唐開元中
獨以驌騻馬當御名蓋取此

　　鴛鴦

　　歸藏曰有鳬鴛鴦有雁鷫鷞蓋鳬屬也雄名為鴛雌名
為鴦雌雄未嘗相捨飛止相匹人得其一則其一思而
死古者明王交於萬物有道則詩人以此託興其首章
曰鴛鴦于飛畢之羅之二章曰鴛鴦在梁戢其左翼蓋
畢羅此鳥必於其飛之時至其在梁也不掩其不備所
謂戢其左翼者凡鳥翼左掩右為雄右掩左為雌雌視
雄以為進止今是雄者戢翼而無驚遽之虞則其配可
知矣此物蓋相須為命尤在於交之有道也崔豹古今
注曰謂之匹鳥禮記曰庶人之摯匹解者以匹為鶩正
以鳬鷖水鳥之類多相匹爾凡鳥多好以頸相勾如張
平子思𤣥賦云鳴鶴交頸雎鳩相和其歸田賦曰王雎
鼓翼鶬鶊哀鳴交頸頡頏闗闗嚶嚶又説文雊雄雉鳴
也雷始動雉鳴而雊其頸雊从句聲是鳴鶴王雎鶬鶊
與雉皆交頸唯此鳥尤甚其大如鶩其質杏黃色頭戴
白長毛垂之至尾尾與翅皆黒今婦人閨房中飾以鴛
鴦黃赤五彩首有纓者乃是鸂䳵耳然鸂䳵亦鴛鴦之
類其色多紫李白詩所謂七十紫鴛鴦雙雙戲亭幽謂
鸂䳵也(臨海異物志鸂䳵水鳥毛有五色食短菰其在溪中無毒氣說文作溪􁌼)

　　屬玉

　　屬玉水鳥似鴨而大長頸赤目紫紺色似鵁鶄漢以名
觀

　　昆雞

　　昆雞似鶴(說文作鶤)黃白色長頷赤喙九辯曰鵾雞啁哳而
悲鳴公孫乗月賦鵾雞舞於蘭渚謝惠連雪賦對庭鵾
之雙舞淮南曰鉗旦大丙之御過歸雁於碣石軼鶤雞
於姑餘許叔重謂鶤雞鳳皇之别名(考　穆天子𫝊鶤雞飛八百里郭璞
曰即鵾雞也)

　　脊令

　　脊令水鳥大如鷃雀長脚長尾尖喙背上青灰色腹下
白頸下黒如連錢故杜陽人謂之連錢飛則鳴行則摇
不能自舍詩以喻兄弟相救於急難唐明皇時有鶺鴒
十數集麟德殿廷木翔棲浹日魏光乗作頌以為天子
友悌之祥

　　音釋

　　鳬(父俱切)　鸍(音施爾雅沈鳬也)几几(是俞切鳥短羽而飛)殊(市朱切)粃(本作秕不
成粟也)鸊鶙(上步覔切下大兮切)佽(音次文選注似飛掌弋射)繳(之若切生絲縷也鄭𤣥曰結繳
於矢謂之矰矰髙也)　鷖(鳥兮切)　示(巨支切)潨(音悰)亹(音門)鑣(甫驕反馬
衘)繒(疾陵切)　鶩　瞀(韻書音茂又音牟並訓目不明也按淮南子載武王太公問荅大意
謂伐紂之後務欲息兵以禮讓移風俗故有去瞀載木解劒帶笏之說瞀疑當通作鍪音牟胄也去瞀載木乃
棄武尚文與下文義協而叔重訓瞀為被髪未詳其義)嫗(於遇反)伏(扶富反)啞啞(於加反)
喈喈(古崔反)鴽(音如鴿也)鷕鷕(以沼反)蹼(補木反)咿咿(於低反)跗(方于切)
嚶嚶(於耕反)跖(之石反)唶唶(音即)骹(音㪣)呷呷(呼甲切)□(音菘鷂屬也)
哠哠(胡告反)鶪(圭覔切)嗅嗅(古閴反)□(五利五栗二反)　鵞　鶂(午的反)
鴚(音歌)鴇(音保)奥(於六反)脾(扶移反)□(昌私反)藏(去聲)莆(音甫)
納(當作衲)鴐(音加)　鴈　公孫彊(其良反哀七年)　鷀(音慈)　泅
(音囚浮行水上也)吭(音杭咽也)咽(音煙)鯹(通作腥魚臭)鴢(音窈)　鵜(音題)
　抒(音序)鸅(音澤)鴮洿戽(並荒故反)沬(音末)何(去聲)祋(東外反)
芾(音弗)　鶖(本作□音秋)　鶬(音蒼)鴰(音括)捋(郎活反)　鷺
毿毿(蘇含切)弭(音救息也)縗(音崔喪衣)建鼓(上居萬反一名植鼓謂植木而旁懸鼓所以召
集號令)振(音真舉也)臝(力果反)筍(息允反)虡(音巨樂器所縣横曰筍植曰虡植直吏反又時
力反)翳(於計反)鼖(音墳大鼓)跗(方于反)夫差(下楚宜反)　鷫鷞(上音肅下音雙)鴇
(音保)駕(音加)鶤(通作鵾)□(禽經作雨按張華注風禽鳶類越人謂之風伯飛翔則大風雨一足鳥一
名商羊字統曰商羊一名雨天將雨則飛鳴孔子辨之於齊庭也鷫鷞鳥名其羽可為裘以辟寒鷫鷞飛則隕
霜露禽鶴也露下則鶴鳴)　屬玉　觀(去聲漢書宣記曰行幸長楊宫屬玉觀服䖍曰以玉飾因
名焉西都賦屬玉之館)鉗旦大丙(淮南注二人太乙之御也一說古得道之人以神氣御隂陽)
軼(音迭又音逸自後過前曰軼)姑餘(山名在吳)　脊令(上音鯽下音靈)










　　爾雅翼卷十七

　　欽定四庫全書

　　爾雅翼卷十八

　　宋　羅願　撰

　　釋獸一

　　麟　　　狻麑　　　騶虞　　　廌

　　夔　　　貘　　　騊駼　　　六駮

　　馼　　　犀　　　兕　　　象

　　麟

　　麐麕身牛尾一角春秋之書麟亦曰有麕而角者耳蓋
古之所謂麐者止於此是以其物可得而有而其性能
避患不妄食集故其㳺於郊藪也則以為萬物得其性
太平之驗是不亦簡易而自然乎至其後世論麐者始
曰馬足黃色圓蹄五角角端有肉有翼能飛含仁懐義
音中律吕行步中規折還中矩㳺必擇土翔而後處不
履生蟲不折生草不羣居不旅行不犯䧟穽不罹罘罔
牡鳴曰逰聖牝鳴曰歸和夏鳴曰扶幼秋鳴曰養綏嗚
呼何取於麐之備也若是則閱千歳而不得麐蓋無怪
矣夫麐野物也其為性又善鬭釋獸載之蓋若麕䴥麋
鹿之屬焉不之異也叔孫氏之車子不涉於學不能多
識故以為不祥仲尼適見而别之然非必待仲尼而後
識也後世既已神夫麟故史穪漢武帝獲一角獸蓋麟
云曰蓋而云有不足之辭也然麟與萬物並生雖善避
害極獸之所在而畋之則雖麟亦何逃焉然則又未必
非真得麟也世之儒者欲神夫麟之形狀性情使千歳
必不復得以是為麟之靈而吾則欲直從古說簡易而
言之雖並世而得不足為異夫並世而得者蓋皆極獸
之所在而取之如西狩之云者非麟之貪餒而就死焉
則固不害為麟之善避患而有智也蜀之禮殿門有漢
世所圖麟鳳亦只一角獸爾烏得五角有翼之說乎詩
稱麟之角之趾之定蓋麟麕類麕之跡解則麟趾不妄
集矣角端有肉則角不妄觸矣其鬭有時則定不妄鬭
矣若羊之屬以定鬭者也此以比衰世信厚之公子而
已周書王㑹規規以麟說文麒仁獸麐牝麒也淮南子
曰麒麟鬭而日月蝕蓋嵗星散為麟嵗失其序則麟鬭
麟鬭則日月蝕矣麒麟善走故良馬因之亦名為騏驎
也(郭璞曰麒似麟而無角)

　　狻麑

　　狻麑如虦貓食虎豹即獅子也蓋虎竊毛謂之虦貓而
西域𫝊注稱獅子似虎正黃有􁊝耏尾端茸毛大如斗
又詩稱韓土之樂有貓有虎周書記武王之狩禽虎二
十有二貓二則是虎之類也穆天子𫝊狻猊日走五百
里其為物最猛雖虎豹猶畏之象至以鼻卷泥自塗數
尺數數噴鼻隅立獅子直摶而殺之宋宗慤伐林邑以
其陣中象多乃制獅子形與象相禦象果驚奔衆潰遂
勝之魏武嘗經白狼山得獅子兒以歸未至洛陽三十
里雞犬皆伏無鳴吠者其聲聞數十里産子月餘則教
之摶攫遇其吼時百獸率走其子隨吼裂聲旋加驕勇
故西域樂工或得其筋紐以為琴絃混之樂部適一鼔
而衆樂絲絃皆絶又謂之虓說文曰虓獅子也

　　騶虞

　　騶虞珍獸出林氏山海經云大若虎五采畢具尾長於
身名騶吾乗之日行千里劉芳詩義疏曰騶虞或作吾
然則騶吾蓋騶虞也今詩之騶虞解者類以為此獸歐
陽公著詩本義獨引賈生說以為騶者文王之囿虞其
官也然騶虞從古以為獸司馬相如云囿騶虞之珍羣
史之說有得獸而莫知其名者東方朔識之曰此所謂
騶牙者也則漢武時嘗有獸號騶牙者矣古者音聲之
假借以牙為吾故九辯曰左朱雀之苃苃兮右蒼龍之
躍躍屬雷師之闐闐兮通飛亷之衙衙讀者曰衙猶吾
也故朔稱所謂騶牙即詩之所謂騶虞者爾豈可謂虞
官也哉然以詩為直指此獸又大謬蓋此物自獸之俊
逸者以其俊逸故馬之健者比之予於騊駼章中極其
說又西京賦曰圉林氏之騶虞擾澤馬與騰黃是亦以
其似馬而稱之也淮南子曰屈商拘文王於羑里於是
散宜生乃以千金求天下之珍怪得騶虞雞斯之乗以
獻於紂則文王之馬有名騶虞者可見於此是馬也文
王必嘗駕習之以從田其智足以知御者之情其才能
左右赴趣之使其進退周旋莫不如欲故曰彼茁者葭
一𤼵五豝彼茁者蓬一𤼵五豵夫五御以逐禽為難今
其馬能與人相應使獲禽之多如此蓋可歎矣此所以
申言之曰于嗟乎騶虞也夫騶虞之馬工於逐禽如此
而詩言其仁何也蓋一𤼵而得五則庶類蕃殖矣當葭
蓬茁茁之時則蒐田以時矣有以見文王於平時不妄
殺如此此其一時之義仁如此詩則王道成矣不必指
騶虞二字以求其說也且詩之言仁如騶虞猶禮記言
好賢如緇衣惡惡如巷伯皆取其一篇之義不然則所
謂緇衣者安知賢而好之後之學者不得其說乃以騶
虞不踐生草又曰義獸許叔重解淮南子亦云食自死
之獸夫騶虞虎也摶殺援噬之類又其修且碩如此安
能日得夫獸之自死者而食之且詩方矜一𤼵五豵之
敏而顧嗟美禽獸為能不踐食生物是義安所措此皆
因詩之序不知其為馬而増為之說也許又云白虎黒
文日行千里與五采畢具者異故併著之雞斯云神馬
也

　　薦

　　廌似山羊一角一名神羊一名解東北荒中獸也見人
鬬則觸不直者聞人論則咋不正者古者神人以廌遺
黃帝帝曰何食何處曰食薦夏處水澤冬處松栢薦者
澤草之名司馬彪云美草也崔云甘草也王蒼云六畜
所食曰薦莊子亦云麋鹿食薦故薦從艸從廌也荆楚
嵗時記穪屈原以夏至日赴湘流百姓競以食祭之常
苦為蛟龍所竊以五色絲合棟葉縳之又以為獬廌食
棟将以信其志然則所食又不止薦爾說者以為人君
刑罰得中則生於朝廷主觸不直者說文亦云古者决
訟令觸不直故又名任法論衡曰皐陶欽平任坐以明
至公所在任法而不任人也古法字作灋從水以言其
平之如水從廌去者廌之所去法之所取後世灋去廌
豈時不及古不可常得從而闕之耶而廌冠之制則𫝊
於今淮南子曰楚文王好服解冠楚國效之以廌角安
冠上漢之法冠所謂柱後恵文者是也史氏以為楚王
嘗獲之故以為冠春秋𫝊所謂南冠者也秦滅楚以其
君服賜執法近臣御史服之異志以為解廌一角今冠
兩角非象也然漢史氏特云法冠或謂解廌冠不正决
之則亦不全取象於廌若貂若鶡亦兩植之爾太平廣
記曰安南有象能知人曲直有鬭訟者行立而齅之有
理者則過無理者以鼻卷之擲空數丈以牙接而刺之
亦廌之類論衡曰觟䚦者一角之羊也性知有罪皐陶
治獄其罪疑者令羊觸之有罪則觸無罪則不觸獬之
字或作□觟廌之字或作䚦□□通作豸唐開元二十
年有一角獸肉角當頂白毛上捧識者以為獬豸

　　夔

　　夔一足之獸狀如牛蒼身無角生東海中流波之山出
入水必以風雨其音如雷黃帝得之以其皮冒皷撅以
雷獸之骨聲聞五百里舜之諸臣龍虎熊羆皆取於猛
獸其樂正名夔魯哀公與孔子論舜樂后夔一足有異
於人孔子以舜語告之以為唯聖人為能和六律均五
聲知樂之本以通八風夔能若此一而足矣故曰一足
非一足也至子貢論夔不逹於禮疑其窮孔子以為古
人之逹於禮而不逹於樂謂之素達於樂而不達於禮
謂之偏夫夔達於樂而不達於禮是以傳於此名也蓋
禮樂皆得然後可以為成人而不學禮者則無以立夔
自以達樂而不達於禮若夔獸一足然蓋有所不備是
故以為名謙之至也此獸一足故立則嶷然書所謂衹
載見瞽瞍夔夔齋慄者蓋其莊立不倚如此行亦不減
它獸故莊子稱夔踸踔而行則憐蚿蚿多足則憐蛇蛇
動脊脇而行則憐風風蓬蓬而起則憐目目則憐心考
以明萬物各適其適而不能相為用夔不常見故以為
木石之怪薛綜解東京賦稱夔如龍有角鱗甲光如日
月見則其邑大旱是誠怪矣博物志則言形如鼓而知
禮豈亦以其立齋慄故謂知禮耶此與禮記后夔所取
達樂而不達禮者義又異矣山海經云岷山多犀象夔
郭璞曰今蜀山中有大牛重數千斤曰夔

　　貘

　　貘白豹似熊小頭(一云銳鬌)庳脚黒白駮能䑛食銅鐵及竹
骨節強直中實少髓皮辟濕寢其皮可以驅瘟癘貘今
出建寧郡毛黒白臆似熊而小能食蛇以舌䑛鐵可頓
進數十斤溺能消鐵為水有誤食針鐵在腹者服其溺
則化取其糞為刀可以切玉夫玉乃陽氣之精瑩物無
能勝焉鐵為至剛能斷制萬物然與之相磨則玉無所
損而鐵之磨者屑屑然今以貘化鐵則玉可切鐵不可
挫此類之不可推者也詳此物之性舌能䑛鐵溺能消
鐵則一體之間疑皆勝鐵兵疑無所投其刃蜀都賦乃
云㦸食鐵之獸不應有是㦸蓋若㦸褚師聲子手之㦸
摘而取之或者其腸自能制鐵其理間亦可以兵刺也
神異經曰南有獸曰齧鐵大如水牛色如漆食鐵飲水
其糞可作兵器其利如鎠王子年拾遺記曰見吾山有
獸大如兔毛色如金雌者如銀食丹石銅鐵昔吳國武
庫兵鐵食盡檢庫穴得雙兔一白一黃殺之開其腹而
有鐵膽腎乃鑄膽腎以為劒雄號干將雌號鏌鎁可以
切玉斷犀古稱周之時昆吾氏獻切玉刀蓋用其山之
石若銅鐵不必皆以兔也此二獸大小與貘異而其勁
健蓋亦貘之類故附著之上林賦其獸則庸旄貘犛郭
氏又云或曰豹白色者别名貘說文曰貘似熊而黃黒
色出蜀中今蜀人云峩眉山多有之其上浮屠所居往
往有懸釡而炊者懼鐵器為所食皮略如虎其色深黒
能折酲唐世多畫貘作屏白居易有賛序之今黔蜀中
時有之象鼻犀目牛尾虎足土人鼎釡多為所食頗為
山居之患亦捕以為藥其齒骨極堅以刀斧椎鍜鐵皆
碎落火不能燒人得之詐為佛牙佛骨以誑俚俗(唐永徽元
年吐火羅獻大獸如駞髙七尺日行三百里食銅鐵)周書王會不令支𤣥獏

　　騊駼

　　釋畜曰騊駼馬山海經曰北海内獸狀如馬騊駼獸之
善走者既如馬而又善走故馬之良者取以為名古之
命馬者大抵皆如是既取獸之狡輕者而又參以其毛
物唯夫馬之良者既著稱於世而獸不常見後之博物
者又鮮能考名實所從起象類所從附故往往但存良
馬之名而沒野獸之實蓋古之名馬有曰六駮者曰騶
虞者曰騰黃者曰飛兔者曰騏驎者六駮者必其白身
黒尾如獸之六駮者也騶虞者必其白質黒文如獸之
騶虞者也騰黃者必其縞身朱鬛如獸之騰黃者也飛
兔者必其龎然而蒼者也騏驎者必其粹然而黃者也
又子虚賦曰案節未舒即陵狡獸蹵蛩蛩轔距虚軼野
馬􁖥騊駼乗遺風射㳺騏張揖曰蛩蛩青獸狀如馬距
虚似驘而小野馬似馬而小騊駼北海内獸狀如馬遺
風千里馬巂如馬一角不角者騏此輩皆輕狡之獸不
可服乗而古之良馬其名往往與此相類以是知其取
稱於此也如使古之駕者必求此獸而乗之則六駮鋸
牙虎爪迺食虎豹之物騶虞大如虎尾長於身騰黃神
物夀且千嵗飛兔如兔而䑕首以其背飛麟麕而一角
與夫蛩蛩距虚之負蟨見人而疾走者此豈可乘之物
哉郭璞騊駼贊曰騊駼野駿産自北域交頸相摩分背
翹陸雖有孫陽終不在服此蓋似馬而不可乘之驗也
漢書所謂匈奴竒畜騊駼者即馬之似焉者也周書伊
尹請令正北空同大夏之屬以橐駞白玉野馬騊駼駃
騠良弓為獻至成周時禺氏獻騊駼淮南子曰伊尹賢
相也而不能與胡人乘騵而服騊駼

　　六駮

　　駮如馬白身黒尾一角□牙虎爪其音如鼓喜食虎豹
(山海經中曲之山有獸焉云云可以禦兵)蓋駮毛物既可觀又似馬故馬之
色相類者以駮名之子虚賦曰楚王乃駕馴駮之駟西
京曰六駿駮吳都曰驀六駮駕乘也驀上馬之名也
說者謂取六駮之獸馴而擾之以當駟馬夫駮牙爪如
此安可馴擾唯薛綜解西京以為六駿駮者白馬而黒
畫以文如虎者解駮為馬是也駮用黒畫即與文馬朱
其鬛者相類特不知馬之類蓋有自然似駮者耳管子
稱桓公乘馬虎望見之而伏以問管仲管仲曰意者君
乘駮馬而洀栢迎日而馳乎公曰然曰此駮象也駮食
虎豹故虎疑焉說苑亦稱晉平公出畋見乳虎伏而不
動以問師曠曠曰鵲食蝟蝟食鵔鸃鵔鸃食豹豹食駮
駮食虎夫駮之狀有似駮馬今者君之出必驂駮馬而
出畋乎公曰然二說相似是馬有自然似駮之獸者因
以駮名也顧或言駮食虎豹或言豹食駮為稍異耳一
名兹白周書王㑹篇曰正北方義渠以兹白兹白者若
白馬鋸牙食虎豹即此物又大夏以兹白牛不知何物
也(劉原父奉使契丹時順州山中有異獸如馬而食虎豹遼人不識以問之曰此所謂駮也為言其形状聲
音皆是遼人歎服)

　　馼

　　馼說文曰馬赤鬛縞身目若黃金名曰馼吉皇之乘(或作
古皇)周文王時犬戎獻之(見周書王㑹篇)春秋𫝊曰馼馬百駟畫
馬也西伯獻紂以全其身(尚書大𫝊散宜生之犬戎氏取美馬􁇰身朱髦雞目者取
九六焉陳於紂之庭)按馼一曰文馬又曰吉良山海經大封國有
之乗之夀千歳一作吉彊瑞應圖曰騰黃神馬一名吉
光李善曰吉良騰黃一馬而異名也禮說云文王得白
馬朱鬛案此則文馬難得之獸而後世相賂遺文馬百
駟盖取其白馬畫其鬛使赤耳春秋時宋公子地有馬
公取而朱其尾鬛以與向魋言五行者以為妖此則文
馬之遺象其大封所産曠世不復見矣(唐正觀二年甘州獻白馬朱鬛)
又乘黃龍翼而馬身黃帝乘之而仙

　　犀

　　犀南徼外牛而似豕一角在鼻一角在頂其形已詳見
埤雅多生南中周書伊尹令正南以文犀為獻今徼外
所送有山犀有水犀水犀之皮則有珠甲山犀無之今
通天犀長且銳皆腦上角千歳者長且銳有一白縷直
上徹端名曰通天或以為白理徹端則能出氣通天故
曰通天或曰赤理蓋水犀之角也通天則能通神可以
破水駭雞大霧重露之夜以置中庭終不沾濡得三寸
以上刻為魚而衘之以入水水常開方三尺又以角盛
米置羣雞中雞欲往啄未至數寸輙驚退置屋上則鳥
烏不敢集置積榖上亦然援神契曰神靈滋液則犀駭
雞戰國䇿楚獻雞駭之犀於秦王九歌曰棄駭雞於箱
簏此之謂也能殺鈎吻鴆羽蛇毒以此角為箸攪毒藥
中皆生白沫湧起則了無復勢以攪無毒物則無沫起
若行異域有蠱毒之鄉常先以試之趙后所謂文犀辟
毒者謂此也中毒箭將死者以刺瘡中即沬出而愈通
天犀所以能辟毒者其獸專食百草之毒者及衆木之
有刺棘者不妄食柔滑之草木也其在山中晦冥之夕
光正赫然如炬温嶠燬犀以照水怪蓋謂此歳一解角
於山石間得之者刻木色理形狀相肖以代之犀不能
覺輙復解角其處古所謂梁山之美非特其角兼取其
甲函人犀甲七屬夀百年言其久而不壊也吳王夫差
衣水犀之甲者億有三千人又奉文犀之渠物之利如
此昔周公驅虎豹犀象而逺之以去民害又此物輩有
皮革齒角之用故古帝王不逐而去之則因而利之其
逐而去之者管子所謂黃帝之王謹逃其爪牙不利其
器焚破林藪驅逐禽獸以利人者是也其因而利之者
則堯舜之王令諸侯子卿大夫委質者皆以虎豹皮飾
使散財粟以市虎豹之皮山林之人刺猛獸若從親戚
之仇此君冕服於朝而猛獸朦於外者是也至其言五
家之數則又曰黃帝之王謹逃其爪牙有虞之王枯澤
童山夏后之王燒林焚藪沛澤不益民之利殷人之王
諸侯無牛馬之牢不利其器周人之王官能以備物然
則周公之驅虎豹犀象蓋天下初定未暇其他故且行
黃帝夏后之政至其後乃官能以備物虎豹之皮為侯
與其裘犀兕為甲象以飾路而為笏物無不備又服不
氏掌養猛獸而阜蕃教擾之不唯驅之而已也

　　兕

　　兕似牛一角青色重千斤或曰即犀之牸者蓋牯犀之
角能辟邪惡寧心神散風熱故良於藥餌牸犀之角文
理細膩斑白分明俗謂班犀故美於服飾牸犀古人或
但謂之牸蓋即兕也猶羖音近牯以其為牂之牯熊音
近雄以為羆之雄而兕音近牸云爾雅曰兕似牛犀似
豕郭氏稱犀似水牛而豕首然則犀亦似牛與兕同但
首如豕耳兕青而犀黒兕一角而犀二角以此為異然
郭又云犀亦有一角者也但古人多言兕今人多言犀
北人多言兕南人多言犀為不同耳漢武帝時西域獻
赤兕裘入水不濡上時服以聽朝即水犀甲之類犀既
有之兕亦宜然兕之革最堅故犀甲只夀百年而兕甲
夀二百年射以得兕為雋故周詩美宣王殪此大兕唐
叔虞射兕于徒林殪以為大甲為是武也以享晉封其
後世之臣相與𫝊道之以愧其君而楚人招魂稱君王
親𤼵兮憚青兕以為物之偉觀可以娛魂而來之云爾
角尤善觸故曰兕無所投其角古以為觥容七升或曰
無則刻木為之以戒酒過而抵觸人者故曰觵其不敬
者周南曰我姑酌彼兕觥蓋爵一升觚二升觶三升角
四升散五升因多寡以明尊卑觥在五爵之外所受最
多而猶曰姑酌云者則其念勤勞可知亦觥愈大而愈
卑則惠及賤者矣詩曰匪兕匪虎率彼曠野論語曰虎
兕出於柙者蓋周之初驅猛獸至其後養而阜蕃教
擾之說見犀章中

　　象

　　南方之美者有梁山之犀象焉象長鼻牙南越之大獸
獸之最大者形體特詭或曰身有百獸肉皆自有分叚
唯鼻是其本肉鼻肉為炙肥脆小類豬而含滑吕氏春
秋曰肉之美者髦象之約三嵗一乳其身倍數牛而目
不踰豕鼻長六七尺大如臂所食物皆以鼻取之或食
芻必再三整齊乃食能别道之虚實稍虚輙不肯過故
晉時帝行則以象車導引以試橋梁故象難獲者以其
陷阱不能試也其鼻端有爪形得之可以拾鍼若磁石
肉有十二屬其膽不附肝隨身轉諸獸肉中正月建寅
在虎肉上之類其牙長一尺毎雷震必倉卒間似花暴
出逡巡隱沒仙方合丹忌雷震驚以象牙夾丹竈得雷
聲乃能𤼵光其齒歳脫猶愛惜之掘地而藏焉削木為
偽齒潜往易之覺則不藏故處馴者教能拜起周章從
人意聽言則跪古者軍旅有象以其牙足恃也身毒國
人乘象以戰王尋等圍昆陽亦驅虎豹犀象之屬楚昭
王奔隨使子期執燧象以奔吳師蓋周有服不氏掌養
猛獸而阜蕃教擾之古者軍旅皆有猛獸為備顧後世
不能擾而用之爾燧象者繋燧於象尾視敵所嚮而縱
之象迫於火肆其力奔突以犯吳師齊田單之火牛其
遺意也象性妬有别不畜淫子嶺南羣象行人不甚畏
尤畏孤象蓋孤象是象中之敗羣者衆所不容無所𤼵
其怒故尤可畏按世言物象蓋取於象凡有數義夫物
之形有首有尾若象者望頭如尾迎之不見其首隨之
不見其後有混成之象一曰象感雷而齒文生有象焉
一曰象有進止威儀之象浮屠取之一曰斧象者見星
月而沒亦合於天象如韓非則以為世人不識生象得
死象而髣象之耳蓋象之合於物象不一而足也春秋
運斗樞曰瑶光之精散為象南蕃船上多以象皮鞔鼓
鼓長而頭尖狀如棗核謂之㯽榔鼓說文豫象之大者
賈侍中說不害於物或作舒余

　　音釋

　　麟　麐(爾雅通作麟)麕(音君)罘(音浮)䴥(古牙切)定(都佞切)狻麑(上音
酸)虦貓(上昨閑切爾雅虎竊毛謂之虦貓竊淺也)耏(說文作而如之切頰毛也)虓(許交切)
騶虞　苃苃(音斾飛揚貌)躣躣(其俱反行貌)闐闐(音田鼓聲)衙衙(五呼反亦
行貌)圉林氏(文選注圉牢養也林氏山名又山海經有林氏國)擾澤馬(應劭漢書注擾音柔
馴也隂嬉䜟曰聖人為政澤出馬)騰黃(神馬一名吉光)　廌(又蟹切)解(音蟹)咋(鋤陌
切齧也)齅(許救切以鼻取氣)　夔(求龜切)撅(其月切擊也)雷獸(山海經注即雷神也
人面龍身鼔其腹也)嶷(魚力切)踸踔(上勅甚切下勅角切)蚿(音賢又音𤣥)蓬蓬(步東反又
扶公反)　貘(音貊)庳(音婢又音卑)駮(音剥馬色不純)舐(神紙切)溺(奴弔切)掎(居蟻
切)褚師(上張吕反哀公二十五年)鎠(音剛堅鐵)㺎(音容郭璞曰㺎似牛頷有肉堆)旄(張揖曰旄
牛也其狀如牛而四節毛)犛(莫交反犛牛黒色出西南徼外又力之切)令支(音零岐)　騊駼
(音逃塗)蹵(七六反蹋也)轔(音吝)軼(音迭)􁖥(音衛車軸頭軼􁖥言車之疾)案節
未舒(案節行得節未舒馬足未舒)嶲(音携)驘(力戈切)蛩蛩(渠容切)蟨(音厥)禺
(音遇又音虞)　六駮(音剥)驀(音陌)洀(古盤字)鵔(思俊切)　馼(音文)鬛(力輙
反馬鬉也向魋司馬桓魋也地宋景公弟辰之兄也定十年)　犀徼(吉弔切)簏(音禄)蠱(音古)
七屬(讀如灌注之注謂上旅下旅札續之數也革堅者札長)沛澤(上音斾)服不(下逋骨切
服不服之獸者也)　兕殪(音翳)憚青兕(憚丁曷切)觵(通作觥)觶(之鼓切)觚(古胡
切)散(先肝切孔氏曰散者訕也飲不自節為人謗訕)　象　脆(音毳小耎易斷也)身毒
(乾篤國在大夏東南)鞔(音瞞覆也)







　　爾雅翼卷十八

　　欽定四庫全書

　　爾雅翼卷十九

　　宋　羅願　撰

　　釋獸二

　　虎　　　虪　　　甝　　　豹

　　貔　　　貙　　　獌　　　熊

　　羆　　　豺　　　狼　　　豻

　　類　　　猩猩　　　狒狒　　　猛氏

　　角端　　　桃抜

　　虎

　　虎大寒之月始交七月而生性至猛烈雖遭逐猶復徘
徊顧步其傷重者輙跑踍作聲而去聽其聲之多少以
知其去之近逺率鳴一聲者為一里靠嵓倚木而死終
不僵仆其摶物不過三躍不中輙捨之其食物值耳輙
止以為觸其名名耳故也嘗傷人者耳輙有缺若鋸夜
視以一目放光一目看物獵人候而射之目光堕地得
之如白石或曰即虎魄也又知衝破能畫地以卜今人
有畫物上推其竒偶者謂之虎卜懸其鼻於户令人生
男故古者胎教欲見虎豹勇摯之物虎子纔生三日則
有食牛之氣其不能摶噬者輙殺之為墮武也古者出
國用虎節又敔亦為虎形背上為二十七齟齬擊之以
止樂字說曰虎西方之獸故敔為伏虎二十七齟齬者
三九之數也陽成於三變於九□之長尺十之數也陽
三九而以隂十勝之所以止樂案淮南穪天一地二人
三三三而九九九八十一人應九九八十一之數馬應
八九七十二之數犬應七九六十三之數彘應六九五
十四之數猨應五九四十五之數麋鹿應四九三十六
之數虎應三九二十七之數蟲應二九一十八之數故
曰三九二十七七主星星主虎虎故七月而生虎應二
十七故敔為虎形二十七齟齬也亦虎嘯而風生風生
而萬籟皆作虎伏而風止風止而萬籟皆息故止樂用
虎爾漢舊儀乘輿帶七尺斬蛇劒履虎尾絇履方言虎
陳魏宋楚之間或謂之李父江淮南楚之間謂之李耳
或謂之於䖘自闗東西或謂之伯都(漢書云於釋)

　　虪

　　虎一物也以色别之則黃質黒章者無異名竊毛者謂
之虦貓白者為甝黒者為虪此物同而别者也虪亦有
斑但以淺色為質深色為章耳海内東北經幽都之山
黒水出焉其上有黒鳥黒蛇黒豹黒虎黒狐蓬尾此虪
之所聚而孟山獸多白狼白虎鳥多白雉白翟兩山之
間而鳥獸各以其毛色相從理之不可曉者然虪尤猛
今野人言三虎之别黃虎竊人羊豕多方窺伺得之黒
虎所見無不取白虎坐食而已不甚摶殺或云黃是其
幼弱者黒者適壯白者則老矣此亦理之近者也郭氏
稱晉永嘉中秭歸縣檻得黒虎狀如小虎而黒色深者
為斑此豈偶得其小者爾未可全據也

　　甝

　　虎西方之獸白西方之色文質皆應其方故古者祭祀
之禮以白琥禮西方白言其色虎言其形也禮西方者
以其物享之之義也然白虎不常有故郭氏但引漢宣
帝時南郡獲白虎為驗司馬相如稱般般之獸白質黒
章為大瑞而世之說者又以白虎為騶虞許氏觧淮南
子稱騶虞白虎黒文食自死之獸日行千里騶虞之色
雖與山海經所說不合然漢儒大抵皆以為白虎又其
言白虎性仁食自死之獸瑞應圖曰仁而不害今白虎
不甚摶殺坐食而已或云虎之老而仁者有合於仁如
騶虞之義此先儒之所為說歟周書王㑹曰般吾白虎
晉宋時正旦元㑹設白虎尊於殿庭蓋上施白虎若有
能獻直言者則𤼵此尊飲酒蓋杜舉之遺式欲令言者
猛如虎無忌憚也

　　豹

　　豹似虎圜文有數種有赤豹山海經舂山多赤豹詩赤
豹黄羆陸璣疏云尾赤而文黒謂之赤豹有𤣥豹山海
經幽都之山有𤣥虎𤣥豹王㑹篇屠州黒豹有白豹别
名貘淮南曰軍正執豹皮以正其衆豹尾車周制也象
君子豹變以尾言者謙也古者軍正建之漢大駕屬車
八十一乘作三行尚書御史乘之最後一乘縣豹尾豹
尾以前皆為省中周禮射以皮飾侯詩羔裘豹飾楚豹
舄(瑣語范獻子獵遺其豹冠)

　　貔

　　貔豹屬猛獸出貉國詩獻其貔皮曲禮前有摯獸則載
貔貅陸璣云貔似虎或曰似熊一名執夷一名白狐遼
東人謂之白羆郭璞贊云書稱猛士如虎如貔貔蓋豹
屬亦曰執夷白狐之云似是而非

　　貙

　　貙似虎而五爪釋獸言似貍郭氏注子虚賦稱似貍而
大其注爾雅云今山民呼虎之大者為貙然舊說云貙
畏虎虎畏羆則貙不當大於虎力能食鹿以立秋日殺
物故漢儀立秋日郊禮畢始揚威武乃祠先虞告以烹
鮮天子御戎路白馬朱鬛躬執弩射牲牲以鹿麛斬牲
於郊東門載獲車馳駟以薦陵廟名曰貙劉劉殺也貙
於時殺物故以應之於是而賜武官肄兵習孫吳兵法
六十四陣名曰乘之所以為武也又謂之貙膢風俗通
曰嘗新始殺食曰貙膢揚子法言曰若牛羊用人則狐
狸螻螾不膢臘也歟膢之殺狐狸為多與臘日取螻螾
皆盡物者故云爾田獵之禮象獸而動漢之貙劉猶周
之表貉也貙既五爪有人之象博物志稱江漢有貙人
能化為虎蜀都賦所謂皛貙氓於葽草者也唐李肇國
史補云俗言四指者天虎也五指者人虎也而吳都賦
注乃言貙虎屬能化為人與前說反聞之虎化為人惟
尾不化須燒尾乃成人好著紫葛衣足無踵貙是虎類
或云貙人能化為虎或云貙虎屬能化為人辭亦相備
此亦莊子程生馬之論也

　　獌

　　獌獸之長者一名蟃蜒以其長故從曼從延雲夢有之
子虚賦所謂其下則有白虎黒豹蟃蜒貙豻是也郭璞
曰蟃蜒大獸似狸長百尋案說文獌狼屬也引爾雅貙
獌似狸獌狿既是狼屬又復似狸又與貙豻同稱則其
形質當不甚相懸正使身長不應八百尺孫愐說獌雖
同郭氏之語至說狿則云獌狿大獸名長八尺夫以狼
貙狸豻之類而其長八尺則已竒而可駭矣八尺正當
一尋郭氏稱百尋者蓋見西京賦云巨獸百尋是為曼
延故云爾漢武帝作蛇龍曼延之戲多作水陸蟲獸如
熊虎猨狖怪獸大雀白虎行孕海鱗變龍罔不畢有以
此獸尤竒故特取之又百倍其長為百尋以為戲玩故
薛綜云作大獸長八十丈也郭氏秖據此為説不原物
之本狀耳然此戲包物甚多獨名曼延者以其形模自
然竒怪又増之令極長最為可玩故主名之又謂之曼
衍之戲(校獵賦云斮巨狿)

　　熊

　　熊類大豕人足黒色春出冬蟄輕捷好縁髙木見人自
投而下亦以革厚而筋駑用此自快故稱熊經鳥伸今
養態者亦日捶之以為不捶則有病獵者刺其革不可
得入隨即有膏膜之古稱能白此膏之在背者也寒月
則有暑月則無淮南子曰無角者膏而無前有角者脂
而無後無角者熊豕之屬肥從前起者也有角者麋羊
之屬肥從後起者也又方冬蟄時唯自舐其掌故其掌
特美烹之難熟晉靈公殺宰夫之胹熊蹯不熟者而楚
成王見圍請食熊蹯而死以其難熟冀有外救也古以
熊配虎為旗又皆以為王射之侯又以皮為冠執罼者
冠之謂之旄頭乘輿之出則前旄頭而後豹尾蓋乘輿
黃麾内羽伏班弓前左罼有䍐執罼者冠熊皮冠謂之
旄頭而豹尾者則取象於豹之尾也必取熊豹者蓋熊
於山中行數十里悉有跧伏之所必在山嵓枯木中山
民謂之熊館惟虎出百里外即迷失道路熊出而不迷
故開道者首熊以出焉豹之為物往而能反故廣志曰
狐死首丘豹死首山豹往而能反故殿後者尾豹以入
焉(王㑹篇不屠何獻青熊異苑東土呼熊為子路)說文能熊屬足似鹿能性堅
中故稱賢能而彊壯稱能傑也(漢鍾旋以銅篆作蹲熊及盤龍辟邪)

　　羆

　　羆似熊黃白文長頭髙脚猛憨多力能拔木闗西呼曰
貑羆蓋羆乃熊類古之言熊者率與羆連言之如稱如
熊如羆維熊維羆非熊非羆趙襄子射熊又射羆是也
今獵者云熊有兩種豬熊其形如豬馬熊其形如馬各
有牝牡問以羆則云熊是其雄羆即熊之雌者羆為尤
猛或曰羆大於熊蓋熊為羆之雄而稱熊猶羖為羭之
牯而稱羖兕為犀之牸而稱兕也蓋皆相類而為牝牡
猶麋與鹿交鰌與魚㳺然其脂如熊白而粗理不如熊
白美也柳宗元羆說稱鹿畏貙貙畏虎虎畏羆羆之狀
被髪人立絶有力而甚害人則羆之力非熊比矣韓奕
稱韓土之樂稱有熊有羆有貓有虎叙所多有者耳而
終章言獻其貔皮赤豹黃羆又皆猛獸之罕得者此所
以異而書也陸機云貔遼東人謂之白羆又云羆有黃
羆有赤羆禹貢梁州貢熊羆狐狸是中國常貢此追貊
之國自以所有而獻所謂各以其所貴寳為摰如犬戎
氏以白狼白鹿獻穆王也王㑹篇東胡黃羆成王時獻
此獸周禮穴氏掌攻蟄獸各以其物火之謂熊羆之屬
冬藏者燒其所食之物於穴外以誘出之故熊羆皆從
火羆又加罔也後鄭解羅氏蜡則作羅襦引火田之事
以為今俗放火張羅其遺教說者以為漢之俗間在上
放火於下張羅承之以取禽獸是周禮之遺教(淮南子散宜生
得𤣥豹黃羆青犴白虎文皮千合以獻於紂)

　　豺

　　豺似狗牙如錐足前矮後髙而長尾其色黃瘦徤今人
稱豺狗霜降之日殺獸四面陳之世謂之祭獸月令季
秋之月豺乃祭獸戮禽蓋鱗屬則獺正月祭魚羽屬則
鷹七月祭鳥毛屬則豺九月祭獸戮禽古者禽獸之别
大曰獸小曰禽亦曰四足而毛曰獸二足而羽曰禽今
豺乃狗類不應捕二足羽物應以大小為别爾先儒以
為祭與戮者禽獸皆殺之但獸則殺而又陳禽則殺之
而已不以為祭又曰禽獸初得皆殺而祭之後得者殺
而不祭詳戮禽之文在祭獸之後則是當祭之時擇大
獸而祭之後乃方殺戮餘禽而食如云鷹乃祭鳥用始
行戮祭即是殺而不食不應又有戮而不食之事也其
祭世以為祭天而魏蔣濟云豺獺自祭其先不祭麒麟
然則亦非祭天也豺能為聲故楚穆王豺聲而令尹子
上知其忍人也其肉酸不宜食蓋食虎者虎見而畏之
且能却物鬽食豹令人志性粗肉消則定食豺消人脂
肉損人神精劉子曰鹿形似馬而迅於馬豺形似犬而
徤於犬國有千金之馬而無千金之鹿家有千金之犬
而無千金之豺以犬馬有用而豺鹿無用也世傳狗者
豺之舅豺遇狗輙跪如拜狀獵者不殺豺以豺為同聲
又南方惡豺向人作聲以為不祥(說文漢律能捕豺貀購百錢)

　　狼

　　狼貪猛之獸聚物而不整故稱狼藉又稱粒米狼戾周
禮王及五等諸侯之出皆有執鞭趨辟者號條狼氏條
滌也謂滌除狼扈道上者狼好積聚　故楚語曰令尹
問蓄聚積實如餓豺狼焉是也狼猛而敏給能自顧其
後淮南子曰鴟視而狼顧賈誼曰失時不雨民且狼顧
周公居東逺則四國流言近則王不知而不失其聖故
以狼跋胡疐尾比之股中有筋大如鷄子又筋滿身如
織絡之狀盜不可辨者焚狼筋以示之則為盜者變慄
無所容或曰郎巾者菌之類非此獸之筋也其鳴能小
能大善為小兒啼聲以誘人去數十步雖善用兵者不
能免也還之詩曰並驅從兩肩兮肩者獸三歳也次章
曰並驅從兩牡兮牡者獸之父也末章曰並驅從兩狼
兮狼謂此也然則前兩章肩與牡為何獸曰皆狼也爾
雅曰狼牡貛牝狼其子徼絶有力迅獸三歳曰肩揔羣
獸子之名則徼亦肩矣末章言牝狼則前言牡者狼之
牡也始章從狼之子次章從其牡又末章從其牝然則
牝固猛於牡何為先牡後牝蓋鳥之類雄鷙於雌獸之
類牝猛於牡以乳䕶其子非可得犯也是以羆為熊之
牝而羆猛於熊狼為貛之牝而狼名獨著而虎猛者稱
乳虎蓋其類也古者君子左取狼為裘又食其肉禮記
狼臅膏是也狼腸直故作聲諸竅皆沸邊庭候望設狼
烟以其直上風吹不斜也今馬之駿者溺皆射前足鷹
鷂醜其矢不墜皆橫激而去若箭其俊猛者尤逺蓋是
氣烈所𤼵爾故古者矢之為字通用弓矢之矢田俅子
曰有神手牽白狼口銜金鈎而入湯庭王褒曰宣王得
白狼而夷狄賔

　　豻

　　豻胡地之野犬也(似狐而小)或云狐犬謂狐與犬合所生也
字通於犴古者獄從兩犬謂争訟之所以犬守之而狴
犴又獄名狴獸也犴即此胡犬也蓋其防閑過禮如犬
之義故揚雄法言曰狴犴使人多禮乎言不能使人多
禮但使不犯足矣豻古以為裘玉藻所謂麛裘青豻褎
絞衣以裼之者蓋自狐青裘豹褎麛裘青豻褎羔裘豹
飾狐裘皆裼犬羊之裘不裼不盡飾也然則豻雖犬而
與犬異矣又以為射侯而喪車漆車以為􁈐蓋王之喪
車五乘木車青素車白薻車黃駹車赤漆車黒犬鹿淺
然豻之類大率象其色星禽家言犴是猛獸能食獅子
虎豹今獄中所畫獸首是其象故曰犴獄云(中車疏考)

　　類

　　萬物之化有不可致詰者莊子稱白鶂之相視眸子不
運而風化蟲雄鳴於上風雌應於下風而風化類自為
雌雄故風化彼或以色或以聲獨類不待色聲假於風
而已說者以類為萬物之類猶如草蟲異種而同類者
然萬物之類蓋多矣猨猵狙以為雌麋鹿之交鰌魚之
㳺彼非其類且有之同類安足言也類蓋鳥獸之名列
子曰亶爰之獸自孕而生曰類河澤之鳥視而生曰鶂
併鶂而言之則莊子之所謂也然以山海經論之類有
二種其一則獸之生亶爰山者如貍而有髮其名曰師
類如列子之所說其一則帶山之鳥如烏而五采文其
名曰竒類此亦四方之異氣也

　　猩猩

　　猩猩小而好啼山海經曰人面豕身能言語郭氏曰今
交趾封谿縣出猩猩狀如貛㹠聲似小兒啼海内南經
曰猩猩知人名其為獸如豕而人面在舜葬西周書王
㑹曰都郭國獻之若黃狗而人面也又海内東北經有
青獸人面名猩猩能言張華博物志曰猩猩若黃狗人
面能言蓋古文言猩猩者皆如此一以為豕身一以為
狀如貛㹠一以為若黃狗郭氏贊曰厥狀似猴號音若
嚶後世之談猩猩者以為若婦人被髪但足無膝常羣
行遇人則以手自掩其形好飲酒著履人有取之者置
酒以斗石許而作履相連猩猩始見必大罵曰誘我也
輙能知誘者之姓名及其祖先并道之乃絶走逺去既
去不能忍已而復來稍稍相勸染指於酒而嘗之躡履
而試之已而又去去而復來厥態如初既而不能忍則
連臂號泣相與就醉躡履而為人所禽故淮南云猩猩
知往而不知來以能知誘之者為知往不知被禍為不
知來而吳都賦曰猩猩啼而就禽也然則其狀大抵皆
如人與狒狒不甚相逺荀卿曰今夫猩猩形相亦二足
無毛也既言二足而又言無毛則去人不逺矣今人謂
之野人然而不知禮故曰猩猩能言不離禽獸(萬畢術日歸終
知來猩猩知往歸終神獸)

　　狒狒

　　狒狒如人被髪迅走食人蓋人面紅赤色長脣大口能
作人言如鳥聲自知生死舊說反踵獵者言無膝睡常
倚物黒身有毛大者長丈許力負千鈞行疾如風左手
操管自笑笑即上脣掩目或曰見人則笑或曰其初得
人喜而笑則上脣覆其額移時而後食之人因為筒貫
於臂上待其見執即抽手從筒中出鑿其脣於額而擒
之或曰以釘釘着額任其奔馳候其死而取之髪極長
可為髲其血可染緋張衡元圖曰梟羊喜獲先笑後愁
郭璞贊曰狒狒怪獸被髪握竹獲人則笑脣蔽其目終
乃號咷反為我戮一名□□亦作􁖦一名􁖧􁖧一名梟
羊嘄陽一名山􁖧俗謂之山都北方謂之土螻周成王
時州靡國嘗獻之其後不常獻而常有今交廣南康山
中有之吳都賦其上則􁖧子長嘯其下則梟羊麡狼又
言􁉾􁉾笑而就格則終篇而三及之毎說異名莫知其
同異然狒狒可謂異獸者矣(王㑹篇云􁖦􁖦)淮南曰山出嘄陽
水生罔象木生畢方井生獖羊人怪之聞見鮮而識物
淺也(陳藏器云出西南夷如猴宋孝建中進雌雄二頭命工圖之飲其血令人見鬼上林賦射㳺梟郭璞
曰梟羊也羽獵賦羂嘄陽)

　　猛氏

　　上林賦鋋猛氏郭璞曰今蜀中有獸狀如熊而小毛淺
有光澤名猛氏(疑有闕誤)

　　角端

　　角端似豬或云似牛角在鼻上可作弓說文角端獸也
出胡休多國續漢書鮮卑有角端牛以角為弓宋符瑞
志曰角端日行萬八千里又曉四夷之語明聖在位明
達方外幽逺之事則奉書而至此乃異物非以角為弓
者(端當作貒)

　　桃拔

　　西域𫝊烏弋有桃拔一名符拔似鹿長尾一角者或為
天鹿兩角者或為辟邪一名扶拔漢章帝時月氏獻之
和帝時安息獻之形似麟而無角鄧州南陽縣北有宗
資碑旁有兩石獸鐫其膊一曰天禄一曰辟邪(天禄閣亦因獸
立名靈帝鑄天禄蝦蟆宋符瑞志天鹿者純靈之獸五色光耀同明王者道備則至)

　　音釋

　　虎　跑(音庖)踍(許交反)墮武(淮南子注墮廢也武威之也)敔(音語)齟齬(或作
鉏鋙不相當也)擽(音轢)於䖘(音烏竇)　虪(式六又音育)　竊毛(爾雅竊淺也)
虦(音殘又音棧)貓(音苗)甝(音含)　般般(音斑)　豹　豹尾(後漢
輿服志注豹尾之内為省中列小學漢官篇曰豹尾過後罷屯解圍)　貔(婢支反)　貉(音陌)
摯(音至)䝗(許求反)載(音戴本亦作戴謂舉於旌首以警衆)　貙(椿俱反音與攄同)　劉
膢(並龍珠反揚子注膢八月旦也今河東俗奉以為大節祭祀先人)螻螾(上音樓下與蚓同揚子注
以申韓刑名如牛羊之用人則人之亡也何可乆乎其趍死猶狐狸螻螾不過乎螻臘之候)表貉(貉師
祭也音陌於所立表之處祭造軍法者禱氣勢之増倍)貙氓(注貙人也)皛(胡了切文選注當為拍普
格反)葽(於堯反盛也)程(莊子云程生馬嘗觀文字注秦人謂豹曰程余至延州人至今謂虎豹為程蓋
言蟲也方言如此抑亦舊俗也筆談)　獌(音萬)　蜒(音延)豻(音汗胡地野犬也又音㟁)狖
(余救反)　熊　熊經鳥申(莊子音義經如字李古定反若熊之攀樹而引氣也申如字若
鳥之頻呻也)　捶(之累反擊也)胹(音而煑熟)蹯(音煩)罼(音畢說文田罔也)□(許旱反說
文网也天子出有䍐車网也又云䍐大旗為罔今俗謂網旗蔡邕獨斷曰前驅有九旒雲䍐後漢輿服志注武
王伐紂百夫荷䍐旗以先驅)跧(阻頑反)首(去聲)注鐘旋(旬宣反周禮鳬氏為鍾鐘懸謂之旋
旋蟲謂之幹注旋屬鍾柄所以懸之旋蟲有蹲熊盤龍辟邪)蹲(音存坐也踞也)　羆　憨(呼談
切癡也)貑(音家)羭(音俞黑羝)羖(音古羊牡曰羖)鰌(音秋陸佃云鰌今泥鰌似鱔而短無鱗以
延自染難握與魚為牝牡)追貊(上都回反戎狄國名詩其追其貊)蜡(通作䄍音乍索也)襦(細宻
之羅讀為襦有衣袽之繻汝俱反或音須周禮注)　豺　獺(音撻水狗)鬽(音媚)注貀
(女骨切亦作豽貍屬蒼黒無前足善捕䑕)　狼　趍辟(上七須反下婢亦反)條狼(上音滌)
五等(公侯伯子男)獾(音歡)徼(爾雅音亦牡名獾牝名狼其子名徼絶有力者名迅孫炎曰迅
疾也)臅(音觸内則注狼臆中膏也)田俅子(漢藝文志有田俅子三篇蘇林曰俅音仇)　豻(音㟁)
褎(亦作袖)絞(户交反蒼黃之色)裼(音錫玉藻注君衣狐白裘則以素錦為衣覆之使可裼也袒而
有衣曰裼必覆之者裘䙝也九裼衣象裘色)射侯(大射有干侯干五旦反音豻)薻車(杜子春讀
為華薻之薻)駹(音龎)􁈐(莫歴反周禮注以皮為覆笭韻書作幭詩韓奕淺幭注覆軾也)然(果然
也駹車然􁈐漆車豻􁈐)　類　鶂(五歴反)草蟲(按莊子音義云方之物類猶如草土異種
而同類也蟲作土)猨猵狙以為雌(猨音袁猵篇面反李音偏狙七餘反狙一名獦牂似猿而
狗頭憙與雌猨交也獦音葛雌音妻一音如字)亶爰(山海經亶音蟬山多水無草木不可以上有獸其狀
如狸而有髦名曰類自為牝牡食者不妬)　猩猩(所庚反)　狒狒(音翡與□□□□同)髲
(平義反)山􁖧(許歸反)嘄陽(淮南子注山精也)麡(才兮反)墳羊(國語作羵羊注云雌
雄不成者也淮南子注土之精也)畢方(木之精也狀如鳥青色赤脚一足不食五榖淮南注)罔象
(國語注龍神獸罔象食人一名沭腫)注羂(工犬反)　猛氏　鋋(小矛也市延反)　桃
拔　月氏(下音支西域國名)膊(普各反)








　　爾雅翼卷十九

　　欽定四庫全書

　　爾雅翼卷二十

　　宋　羅願　撰

　　釋獸三

　　鹿　　　麋　　　麕　　　麈

　　􁊔　　　麝　　　麢　　　猴

　　蝯　　　玃　　　􁖚　　　蜼

　　鹿

　　六為律律主鹿故鹿六月而生鹿雖應律然非辰屬八
卦無主故陶隠居云古稱馬之似鹿者直百金今荆楚
之地其鹿絶似馬當解角時望之無辨土人謂之馬鹿
以是知趙髙指鹿為馬蓋以類爾鹿角無枝曰角有枝
曰觡又獵者云鹿自有無角者名為麀鹿凡鹿夏則解
角而易毛冬則角長而毛深故喪車鹿淺䄙說者謂以
鹿夏皮為覆笭也古者伏犧之世麗皮為禮按說文集
韻云麗旅行也鹿之性見食急則必旅行禮麗皮納聘
蓋鹿皮也(皮弁以白鹿皮為冠)益州人取鹿殺而埋地中令臭乃
出食之名鹿􁌐鄭康成說曲禮云國君春田不圍澤大
夫不掩羣士不取麛卵又月令孟春云毋麛毋卵以春
時先乳特禁之也然周官迹人掌邦田之政令禁麛卵
者說者曰此謂四時常禁也注云為其夭物且害生多
里革曰獸長麑䴠孟孫獵而得麑使秦西巴持歸烹之
麑毋隨之而嗁秦西巴弗忍縱而予之論語稱孔子素
衣麑裘孔叢子曰孔子為司冦攝朝事人歌之曰麛裘
之芾投之無戾芾之麛裘投之無郵(□鹿麛也)黃帝時南夷
乗白鹿來獻鬯成周黒齒貢白鹿漢武以白鹿皮為幣
(宋符瑞志白鹿王者明恵及下則至)

　　麋

　　麋與鹿相反鹿是陽獸情淫而逰山夏至得隂氣而解
角從陽退之象麋是隂獸情淫而逰澤冬至得陽氣而
解角從隂退之象今海陵最多千百為羣多牝少牡人
言一牡輙交十餘牝又與鹿交魯莊公十七年冬多麋
劉向以為麋色青近青祥也麋之為言迷也蓋牝獸之
淫者是時莊公將取齊之淫女其象先見京房易傳曰
廢正作淫大不明國多麋又曰震遂泥厥咎國多麋古
者獸人冬獻狼夏獻麋麋之性黠戰國䇿陳軫曰今山
澤之獸無黠於麋麋知獵者張網而驅已也因還走而
冐人至數獵者知其詐偽提網而進之麋因得矣淮南
子曰孕婦見兔而子缺唇見麋而子四目武帝天漢四
年令諸侯王大國朱輪特虎居前左兕右麋小國朱輪
畫特熊居前寢麋居左右卿車者也古天子燕射熊侯
白質諸侯麋侯赤質又許慎云古禮執羔麋鹿取其跪
乳羣而不黨按鹿子曰麛麋子曰䴠羊既用羔則麋鹿
亦當用麛䴠為物既小可得而擾也後漢志廣陵東陽
縣多麋注博物志曰十千為羣掘食草根其處成泥名
曰麋畯民人隨此畯種稻不耕而穫然則古謂水澤之
地如孟諸之麇者豈此地類也(左𫝊迹人來告曰逢澤有介麇焉)說文
麔麋牡者麎牝麋也

　　麕

　　麕之性怯又謂之麞章者張皇也俗謂之白肉言其白
膽易驚怯道家以麕鹿不在十二屬非腥膩之物羞為
白脯其飲水見影驚奔麤豪之人食其心肝者便即小
膽若素懦者則轉怯不知所為麞乃極能走然未及鹿
淮南子曰鹿之上山獐不能跂也及其下牧竪能追之
才有所脩短也古者畫繢之事山以章水以龍說者以
為章讀為獐獐山物也在衣齊人讀䴠為麞馬氏以為
獐山物畫山者并畫獐龍水物畫水者并畫龍鄭氏謂
以獐表山以龍見水也有有牙者有無牙者崔豹古今
注曰麞有牙而不能噬鹿有角而不能觸大者不過三
二十斤老則牙見於外淮人謂之牙麞穆天子𫝊天子
賜曹奴之人黃金之鹿銀麕注云今有在地中得玉㹠
金狗之屬此皆古賂夷狄之竒貨也蓋古嘗有此瑞物
故以金銀倣而作之宋符瑞志曰白麞王者刑罰理則
至晉咸寧三年見魏郡(春秋運斗樞曰樞星散為麞)

　　麈

　　麈大鹿也其字從主若鹿之主焉麈之所在衆從之其
尾可用為拂談者執之以揮言其談論所指衆不能易
也上林賦沈牛麈麋漢書粤地山多麈麖麈似鹿而大
麖似鹿而小其尾能留紅色婦人以寘蒨帛中經十餘
年色不退以拂氊則氊不蠧周書王㑹篇稷謹貢大麈
(稷謹謂肅謹　又世俘篇武王狩禽麈十有六)

　　􁊔

　　􁊔大麕旄毛狗足能上木好作聲字說曰麂虎所在必
鳴以告鹿屬馮而安者亦其聲几几然出東南山谷今
有山林處皆有而均房襄漢間尤多實麞類也大麞毛
長狗足者名􁊔南人往往食其肉然堅靭不及麞味美
多食之能動痼疾其皮作履舄勝於衆皮又有一種類
􁊔而更大名麖山海經曰女几之山其獸多麖􁊔宋書
符瑞志銀麂刑罰得中民不為非則至

　　麝

　　麝如小麋臍有香釋獸謂之麝父字書謂之□周書武
王狩禽麝五十冬食栢葉夏食諸蟲尤噉蛇至寒則香
滿入春急痛自以爪剔去之落處逺近草木皆焦黃此
為生香若人帶過園中者𤓰果皆不實范􁈆云麝性多
忌今亦未知其所以為多忌者然楊文公常言商汝山
多羣麝所遺糞常就一處雖逺逐食必還走之不敢遺
迹他所慮為人獲人反以是求得必掩羣而獲之此當
是多疑忌之義亦佩其香者經逰園囿多所避忌故以
比刺當時之人其毛可以為筆鄭䖍云麝毛筆一管寫
書直行四十張狸毛筆一管界行寫書八百張又有水
麝臍中唯水瀝一滴於斗水中用灑衣衣至弊而香不
歇唐天寳初養於囿中麝獸之香者故物之香者比之
今有麝香鳥又有麝香木又靈猫似麝生南海山谷如
狸自為牝牡亦云蛉狸異物志云靈猫其氣如麝

　　麢

　　麢大羊似羊而大角圓銳(說文大羊而細角)好在山崖間夜宿
以角挂木不着地其角多節蹙蹙圓繞彎中深銳𦂳小
猶有挂痕耳邊聽之集集鳴者良慢無痕者非也其角
號為有神故能辟去不祥今之金剛者出西域狀若紫
石英百鍊不消切玉如泥置之山頂亦陷石而入及金
處同類相見而止可謂堅矣惟此角能壊之麢雖大羊
而性與羊異故字從鹿而釋獸叙在麞􁊔之前今人只
作羚北人多食南人食之免為蛇蟲所侵(上林賦足壄羊張揖曰麢
羊也似羊而青)說文麙山羊而大者細角

　　猴

　　猴一物而五名說文猴□也□貪獸也一曰母猴似人
玃母猴也爾雅云玃父善顧玃持人也為母猴也其為
禽好爪爪母猴象也下腹為母猴形王育曰爪象形也
　　古文為象兩母猴相對形□母猴屬頭似鬼甶者
鬼頭也然則猴□玃為□蓋一物又有沐猴母猴之稱
母非牝也沐音之轉耳然□但是其屬□乃是狨玃又
大皆猴之類而非猴也猴狀似愁胡而手足如人其聲
嗝嗝若咳今大林中有猴多處一大猴在木輙纍纍以
手相援下飲好象人所為生子輙傚人浴之山澗中鷹
鳶過其上以一手按之仰視不轉子往往死水中輙相
率哭泣埋之鄉人設果菽以取之者羣猴皆入惟老猴
獨憑髙而望終不入至食欲盡四顧無人乃前猶復徬
徨大抵以老猴至而後𤼵機也毎食輙置之兩嗛稍出
而食之好行未嘗暫止或曰猴無脾故行以消所食猶
象然停則有病然王延夀賦稱儲糧食於兩頰稍委輸
於胃脾乃是有脾也蓋猴之性躁動今教擾之者皆先
植杙地中使坐其上大抵旬月而後性定既能定矣技
藝乃復易成今廏中多畜之以為令馬不畏辟惡消百
病也猴性躁見物輙鬬故稱沐猴與狗鬭又好殘毁器
物尤工捕蝨論衡曰鹿制於犬猴伏於䑕爪不利也(王延
夀賦有王孫之狡獸形陋觀而醜儀顔狀類乎老公軀體似乎小兒)說文為母猴也楚辭
曰獼猴兮熊羆慕類兮以悲老子曰為者敗之猴之性
好詐故稱狙詐狙擊說文狙玃屬莊子稱狙公賦芧曰
朝三而暮四衆狙皆怒曰然則朝四而暮三衆狙皆說
說者以為狙公典狙之官三四者以升計也或又曰狙
公者老狙自賦其徒耳按漢有祝雞翁此狙公蓋亦養
狙者朝四暮三以枚計之爾獑胡似獼猴頭上有髪腰
以後黒或云猴老者為獑猢

　　蝯

　　蝯與沐猴相類静躁不同耳柳子贈王孫文云惡者王
孫兮善者猨猨性仁不貪食多羣行雄者黒雌者黃雄
者善啼啼數聲則衆蝯呌嘯騰擲如相和焉其音凄入
肝脾韻含宫商故巴峽諺曰巴東三峽巫峽長哀猿三
聲斷人腸猨音清者象萬物之數五主音音主猨故猨
五月而生音清切也其臂甚長人有此相者則以善射
名淮南子曰羿左修臂而善射漢李廣猨臂其善射亦
天性也然猨以臂長身不便於行舊或言其臂相通其
實未見然猨所以夀者以長臂好引其氣也尤好攀援
其飲水輙自髙崖或大木上纍纍相接下飲飲畢復相
收而上在猴亦然漢書西域之國有烏秅者山居累石
為室民接手飲說者以為自髙山下谿澗中飲水故接
連其手如蝯之為是亦異矣舊說其色多青白𤣥黃段
公路北户録言有緋蝯絶大越處子論劒術乃有老翁
試之相與周旋以林竹刺之騰上為蝯故劒術號曰猿
翁(山海經堂庭𤼵爽之山其上多白猨鬲山多猨蜼吳都賦猨父哀吟)

　　玃

　　玃父善顧郭氏曰貑玃也似獼猴而大色蒼黒能玃持
人好顧盻博物志云蜀山南髙山上有物如猴長七尺
人行健走名曰猴玃或曰猳玃又名馬化伺行道婦女
有好者輙盜之以去行者過其傍皆以長繩相引不然
不免取去為室家其生子者終身不得還久亦迷惑不
復思歸生子皆如人以楊為姓故蜀西界中多楊皆猳
玃之種時時猶有玃爪者也古稱善顧顧是雄顧雌如
顧兔之類江賦云狐玃登危而雍容又贊寧說□生西
方深山中面目如獼猴體大如驢善縁木皆雌無雄俗
云大□須三合而有子羣□相隨要路上強牽男子而
三合之十月而生據此則亦玃之類但所取男女為不
同或各據所傳或别一種耳抱樸子云猿夀五百嵗則
變為玃說文猶玃屬

　　􁖚

　　猓􁖚蝯類也黒頰青身南方異物志曰交州以南有之
其鳴自呼身如猨大面通(闕)白色其體不過三尺而尾
長四尺餘反尾度身過其頭視其鼻仍見兩孔其毛長
柔細滑澤色以白為質黒為文視如蒼頭鴨脇邊斑文
案此則以尾塞鼻有同於蜼然吳都賦曰狖鼯猓然騰
趠飛超蓋二物歟李肇曰舊說劒南人之采猓然者獲
一猓然則數十猓然可盡得矣何也猓然性仁不忍傷
其類見被獲者聚族而啼雖殺之終不忍去也然則謂
之果然者以其來之可必歟猶常山之蛇擊首而尾即
至故謂之率然此亦古制名之義也周禮巾車然􁈐注
云然果然也今人亦用作裀褥(鍾毓賦似猴象猨黒頰青身肉非嘉肴唯皮為
珍元微之詩果然皮勝錦吳録云猨狖類也色青赤有文居木上九真日南有之)

　　蜼

　　蜼狖也似獼猴而大黃黒色尾長數尺似獺尾末有岐
鼻露向上雨則自挂於木以尾塞鼻或以兩指江東人
亦取養之為物捷健江賦曰迅蜼臨虚以騁巧是也蜼
讀如贈遺之遺又讀如橘柚之柚其作柚音者或為狖
音義皆同孫愐不審乃於一音中分之云蜼獸名似猿
狖似獼猴不知似猿者即此獼猴淮南子曰猿狖失木
而禽於狐貍非其所也其招隠曰蝯狖羣嘯兮虎豹嗥
古者有蜼彛畫蜼於彛謂之宗彛又施之象服夫服器
必取象此等者非特以其智而已蓋皆有所表焉夫八
卦六子之中日月星辰可以象指者也雲雷風雨難以
象指者也故畫龍以表雲畫雉以表雷畫虎以表風畫
蜼以表雨凡此皆形著於此而義表於彼非為是物也
考工記曰土以黃其象方天時變火以圜山以章水以
龍鳥獸蛇蓋水為難畫故以龍表之然所以畫者在水
不在龍也智者由此觀之思過半矣(上林賦𤣥猨素雌蜼玃飛蠝廣成頌
尾蒼蜼周禮注蜼禺屬卭鼻而長尾)

　　音釋

　　鹿　觡(音格)􁈐(莫歴反)笭(音靈)􁌐(内則注於偽反)迹人(迹子亦反主知禽獸
之處)里革(下音棘)芾(音弗通作□韠也)　麋　泥(去聲)寢麋(如輿服志倚龍
伏虎寢兕之類)䴠(於兆反)注介麇(左傳注介大也麇力倫反逢澤在滎陽開封縣東北)麔(音咎)
麎(音辰)　麕(音君與麇同)㹠(與豚同)　麈(之庾切)　麖(與麠同音京)注
稷謹(即肅慎)　􁊔(音几)　旄(爾雅注㺜長毛也音蝎通志畧音冒玉篇蝐音妹)馮
(皮沐反)靭(音刃)　麝　麝父(通志略父音甫)　麢(音零)　注足壄
羊(壄音野足踏也)麙(五咸切)　猴　□(奴刀切)玃(九縳反)爲(干偽切音若危)好
爪(好去聲謂好用爪)□(牛具反)甶(甫勿反)嗝嗝(古厄反)累累(與纍通)嗛(胡簟
善簟二反銜也)杙(音弋荘子稱狙猴之杙)狙(音疽)獑胡(上音巉)　蝯(音袁)秺
(宅加反)蜼(惟季切又音袖)　玃(居縳反)　猳(占瑕反)□(音帚)　􁖚(音然)
猓(音果)狖(羊就反)鼯(音吾)趠(田角反跳也)然䄙(莫歴反)　蜼(惟季切又
音柚)　注飛□(音壘飛生鳥名飛且乳)注卭鼻(上疑岡切)

　　爾雅翼卷二十

　　欽定四庫全書

　　爾雅翼卷二十一

　　宋　羅願　撰

　　釋獸四

　　犛　　　羱　　　豪　　　獺

　　鯪鯉　　兎　　　貂　　　蟨

　　彚　　　貓　　　貍　　　狐

　　貉　　　窮奇　　檮杌　　饕餮

　　犛

　　犛西南夷長髦牛也似牛而四節腹下及肘皆有赤毛
長尺餘而尾尤佳其大如斗天子之車左纛以此尾為
之繫之左騑馬軛上盖馬在中曰服在外曰騑騑即驂
也安最外左騑馬頭上以亂馬目不令相見也(東京賦注置騑
馬貫中)故輿服志曰山車金根飾黄屋左纛以副其德章
其功也漢安帝時青衣道夷與徼外夷齎旄牛眊以献
眊者結毛為飾即今馬及弓槊上纓眊也又可以充耳
故楚語曰巴浦之犀犛兕象其可盡乎其又以規為瑱
也然氂牛甚自愛其尾凡萬物之類其皮革齒牙骨角
毛羽有異於物為人所利者亦皆自知珍之豹養其文
犀象藏其齒角麝保其臍孔雀䕶其尾然而時有緩急
故麝遇逐决其臍以自免蚺蛇之膽嘗為人取者則舉
其瘡示人唯氂牛䕶尾特甚性至麤梗難制然草木鈎
其尾則止不動解乃得去故西方之書言人為情欲所
繫不能自㧞者喻之今欲取其尾者使人歌於前弭然
乃可取矣周書武王狩擒氂七百二十有一然則不特
西南夷乃有也又莊子稱斄牛其大若垂天之雲者司
馬彪亦以為旄牛然上林賦庸旄貘犛犛牛黑色亦出
西南徼外然非此屬字書犛莫支反氂犛牛尾也里之
反􁅶彊曲尾可以箸起衣也洛哀反顔監曰庸牛即今
犎牛也旄牛今偏牛也犛牛今貓牛也(王㑹篇樓煩星旄荀子西海有
文旄)

　　羱

　　羱者西方野羊似呉羊而大角故曰羱如羊也狀若驢
而羣行其角甚大受斗餘夏天塵露在其角上生草載
行愛玩之獨寢餘者不敢近也代都賦云羱羊養草以
盤旋切詳萬物之生皆依於物故魚依水草依土鸛巢
有水則能畜魚羱角有土則能養草皆生非其類此羱
乃與麢羊不同故釋獸羱如羊麢大羊陶隱居稱羚羊
多兩角一角者為勝角甚多節蹙蹙圓繞别有山羊角
極長惟一邊有節節亦疎大爾雅名羱羊而羌夷云只
此名羚羊唐本乃云羚羊如牛大其角堪為鞍鞽一名
羱羊俗名山羊或名野羊善鬭至死而陳藏器稱山羊
山驢羚羊三種相似則唐本之説似非矣顔監解上林
賦云壄羊今所謂山羊也

　　豪

　　豕號為剛鬣而豪之毛尤異夾髀麤毫至長數尺能以
頸上毫射物其毫大如笄白而黑端入肉處纔一二分
中間白處常隱不見但見其黑端爾見人則怒白色盡
露已而激去盖是怒氣所發未必以射人也凡萬物變
化盖不可以類推今嶺南海魚變化之異者黄魚化為
鸚鵡沙魚之班者化為鹿泡魚大者如斗身有刺乃復
化而為此説易者以巽為魚魚之為龍為鹿震巽相易
者也化為鸚鵡巽變離也化而為豪巽變坎也又豪矢
屬屬於坎坎弓也乾為圜矢取巽離弓取巽坎豪彘激
毫短狐射影無非坎離之變物之變化動作合於象數
有如此者列子稱亶爰之獸有自孕而生者惟豪亦然
郭璞贊曰剛鬣之族號曰豪豨毛如攅錐中有激矢厥
體兼資自為牝牡長楊賦云拕豪豬一名帚獂

　　獺

　　獺如小狗水居食魚率以正月取魚於水傍四面陳之
謂之祭魚獺不祭魚國多盗賊蔡邕月令章句曰獺毛
蟲西方白虎之屬水居而殺魚者也春之時乙以柔配
庚剛故金得殺於木毛蟲害魚於春陽自然之氣不為
妖異故以為候祭者陳之陸地進而弗食獺歳常兩祭
古者漁人候此而入澤梁故先儒言漁人之職歳五取
魚則以孟春獺祭為一季春薦鮪為二秋獻龜魚為三
孟冬獺復祭為四季冬始漁為五説者以其祭為祭天
魏蔣濟則云豺獺自祭其先是皆不可知者也其所陳
之魚許叔重注淮南子則以為用鯉束晳補南陔詩曰
有獺有獺在河之涘凌波赴汨噬魴捕鯉嗷嗷林烏受
哺於子養隆敬薄惟禽之似以獺能祭烏能養故孝子
以相戒則又魴鯉兼祭矣又古稱獺嗜鯔魚乃不避死
魏徐邈畫板作鯔懸洛水岸以誘白獺羣獺盡來一時
執得性能知水之髙下其為穴必預度水所不至鄉人
以是為潦水之候又有一種名獱陶隱居云獱獺形大
頭如馬身似蝙蝠不入藥用藥用當取以魚祭天者三
蒼解語云獱似青狐居水中食魚說文亦云猵獺屬或
從賓然則獱盖莊子所謂猨猵狙以為雌者以其能水
能陸故與禺屬為雄雌桑大夫曰水有猵獺而池魚勞
國有强禦而齊民消淮南曰養池魚者不畜獱獺謂是
物也今人以一種小者為􁕒鰌言能抓鰌魚食之又有
水䑕能入水伺大魚騎之而齧其尾魚以故不蕃然非
獺類舊説諸畜肝葉數皆定惟獺肝一月一葉十二月
則十二葉呉孫和嘗醉舞如意誤傷鄧夫人頰以百金
求白獺髓為膏以滅瘢一名水狗毎旦率以五更初出
飲水知人欲取之則入石洞伺其祭魚則有鬭死者穴
中有祐骨山海經曰釐山滽山之水出焉有獸名曰獺
其狀如鱬其毛如彘鬣

　　鯪鯉

　　鯪鯉四足似鼉而短小狀如獺徧身鱗甲居土穴中盖
獸之類非魚之屬也特其鱗色若鯉故謂之鯪鯉又謂
之鯪豸野人又謂之穿山甲以其尾大能穿穴故也能
陸能水出岸開鱗甲不動如死令蟻得入蟻滿便閉甲
入水開之蟻皆浮出因接而食之故能治蟻瘻呉都賦
曰陵鯉若獸其字從陵以其居陸也後魏髙宗時兖州
東郡吏獲此獸京師無識者唯高祐識之以為三呉所
出餘城所無時謂博識(考)天問曰鯪魚何所王逸以為
鯉一云陵鯉也有四足出南方盖以為此獸故釋呉都
賦者亦引以為證至栁宗元天對乃云鯪魚人貌邇列
姑射則是用山海經所謂西海中近列姑射山有陵魚
人面人手魚身見則風濤起者爾非此物

　　兎

　　兎視月而有子其目尤瞭故牲號謂之明視天問稱夜
光何徳死則又育厥類惟何而顧兎在腹盖月唯朢一
日滿餘時常缺兎口亦缺以類相致説者以為天下之
兎皆雌惟顧兎為雄故皆望之以禀氣古稱日烏月兎
相傳已久傳曰日無光則烏不現烏不現則飛烏隱竄
漢元帝永光元年日中無光其日長安無烏而今世卜
兎之多寡者以八月之朢是夜深山大林中百十為列
延首月影中月明則一歳兎多月暗則兎少是禀顧兎
之氣以孕也然兎亦自有雌雄不專視月古樂府亦云
雄兎脚撲朔雌兎眼迷離兩兎逐地走安能知我是雄
雌盖雌雄之難辨者云爾論衡云舐雄毫而孕及其生
子從口中吐出冬月唯齕木皮至春草長麥繁而肉反
不美凡野獸鮮有氂唯兎足底皆毛號建毛性狡以善
走齊之良兎曰東郭㕙盖一旦而走五百里與齊之良
狗韓盧同足其居號三窟馮諼以此導田文今兎之所
處其穴常為三竅獵者攻之常顯然自其正穴躍出而
顧循其背自後竅入坐穴中獵者反以是得之岳陽人
以兎為地神無敢獵者又巴陵烏絶多無敢弋不知何
故也其毫利為筆韓愈傳毛穎稱蒙恬取兎毫為筆乃
不其然蒙恬所造即秦筆耳以枯木為管鹿毛為柱羊
毛為皮所謂蒼毫非兎毫竹管也兎毫自漢以來有之耳
崔豹説之甚詳又淮南鴻烈曰昔蒼頡作書而天雨粟
鬼夜哭以為鬼恐為書所劾故哭而悲之許叔重乃云
鬼或作兎兎恐見取毫作筆害及其軀故夜哭夫自黄
帝蒼頡至于秦盖二千餘年(考)蒙恬乃始作秦筆而兎
毫竹管又出於鹿毛木管之後彼之哭者骨朽久矣許
說非也(宋符瑞志白兎王者敬耆老則見赤兎王者徳盛則至春秋運斗樞曰玉衡星散為兎)

　　貂

　　貂䑕屬大而黄黒好在木上亦謂之栗䑕其尾特大漢
之侍中中常侍武冠加黄金璫附蟬為文貂尾為飾謂
之惠文冠起於趙武靈王效胡服以金璫飾首前揷貂
尾為貴職秦滅趙以其君冠賜近臣應劭以為金取堅
剛百鍊不耗蟬居高飲㓗口在腋下貂内勁悍而外温
潤此因物生義也徐廣以為蟬取清高飲露而不食貂
紫蔚采潤而文采不彰灼而胡廣以謂北方寒涼本以
貂皮暖額附施於冠遂成首飾則廣之說是也今高麗
有貂帽貂裘冬温夏涼利以入水纔出岸振迅之則乾
雪著其上則消又北方徃徃黄塵眯人眼以袖拭目則
塵去古亦以為裘趙王資蘇秦貂裘黄金使說秦王破
闗中之横書十上而說不行黑貂之裘敝黄金百斤盡
是亦起於趙也傳曰貂不足狗尾續言貴賤之不同貂
實䑕類故其字又作鼦作□說文云出胡丁零國今人
謂之貂零恐以此廣志曰貂出扶餘挹婁(王莽更漢家黑貂著黄貂
唐正觀五年東室韋貢豐貂)

　　蟨

　　蟨䑕前而兎後趨則頓走則顛故常與卭卭距虚比為
卭卭距虚齧甘草即有難卭卭距虚負之走故號比肩
獸然蟨世所希見漢雁門廣武縣夏屋山中有獸形如
兎而大相負共行土俗名之為蟨䑕先朝沈括使遼稱
契丹北境慶州之地大漠中有跳兎形皆兎也但前足
纔寸許後則幾一尺行則用後足跳一躍數尺止則蹶
然仆地捕得數頭持歸此則蟨也盖蟨自能跳躍亦能
與同類相負共行特假於卭卭距虛以走卭卭距虚盖
二獸子虛賦曰蹵蛩蛩轔距虛張揖以為卭卭青獸其
狀如馬距虚似驘而小說苑孔子曰蛩蛩距虛見人將
來必負蟨以走二獸者非性愛蟨也為得甘草而貴之
故也然則負蟨者或卭卭或距虚二物不相須也郭氏
又以蟨䑕前而兎後意卭卭距虛當䑕後而兎前前高
不得取甘草故須蟨取之按卭卭距虚相如賦以為狡
獸與野馬騊駼遺風游騏槖駝驒騱駃騠槩言之又本
草稱距虛食菴䕡子而仙則是物之至駿者故昔之言
駿馬前類飛鳥後類距虛以其前軒而後輊也豈冝後
足若䑕耶且蟨惟前短而後長故不能走而有待於物
然猶獸之常理若長前而短後豈直不能負物而已哉
直便無是理也又狼亦負狽狽前足短而狼後足自如
卭卭距虛不當短其後也周書王會獨鹿國獻卭卭距
虚孤竹獻距虚釋者以為卭卭似䑕距虚負而走距虚
者野獸驢驘之屬則是以卭卭為蟨也與爾雅說苑及
詞人之說異今不取(郭璞曰距虚即蛩蛩變文互言耳)

　　彚

　　彚之為獸小小耳其狀似䑕而毛刺大者如小㹠小者
如𤓰脚短刺尾長寸餘蒼白色見人則藏面腹下圓輥
如栗房攅毛外刺不可摶執漢元封二年大雪深數尺
牛馬踡縮如蝟盖似此也淮南曰鵲矢中蝟此類之不
可推者蝟獨畏鵲緯書曰火爍金故鵲啄蝟宋均曰蝟
有兵刺故謂金鵲處高得火氣也蝟見鵲便自仰腹受
喙或曰蝟極獰鈍或惡鵲聲故反腹令啄欲掩取之猶
蚌鷸耳非有畏也今人以彚皮理素之紕類者其皮與
山枳䑕皮相似但枳鼠毛端兩岐為别彚有毛刺故通
為品彚之彚易曰㧞茅連茹以其彚征吉萬彚之雜然
皆生如彚毛矣至於豪者其毫特達出於其類故才出
人曰豪亦謂此爾傳曰盗賊如蝟毛而起彚可以治胃
疾故又從虫從胃又從豸則為□從大則為猬(西京賦摣狒猬)

　　貓

　　貓小畜之猛者性隂而畏寒雖盛暑臥日中不憚鼻端
四時冷濕惟夏至即温目睛早晚員日中如線就隂則
復員其耳經捕䑕之後則有缺如鋸如虎食人而鋸耳
也洗面過耳則有勝客至其色有似貍者通謂之貍說
苑曰騏驥騄駬倚衡負軛一日千里此至疾也然使捕
䑕曽不如百錢之貍古者蜡禮迎而祭之故說者曰蜡
盖三代之戱禮也祭必有尸無尸曰奠蜡謂之祭則有
尸猫虎之尸誰當為之致鹿與女誰當為之非倡優而
誰是其說起於先儒欲滿八蜡之數故兼貓虎而列焉
夫猫虎雖能食田豕田䑕然所以主此者蓋必有神於
此詩曰去其螟螣及其蟊賊無害我田穉田祖有神秉
畀炎火夫去螟螣蟊賊而畀之炎火者人也然必曰田
祖有神相之耳今去田䑕田豕者雖猫虎也然所以使
䑕豕得去者豈無神以掌之耶迎猫虎以祭其所主之
神固自有尸矣孟子曰食而弗愛豕交之也愛而弗敬
獸畜之也故所以接神者不可同於人所以遇人者不
可同於畜豕獸尚不以人道遇况當以人道接耶故祭
不宜及猫虎祭不及猫虎蓋以物享之則不為戯禮矣
然則猫虎所主者何神曰自田而言之當屬田祖自禽
而言之則當祀祊

　　貍

　　貍者狐之類狐口鋭而尾大貍口方而身文黄黒彬彬
盖次於豹故稱大人虎别君子豹别辯人貍别山鬼乘
赤豹從文貍也貍善摶者也為小步以擬度焉其發必
獲謂之貍步量侯道者法之古者王大射則射人以貍
步張三侯夫射力有大小故射侯有近逺自士大夫卿
以至諸侯其徳大者其威宜逺其徳小者其威宜近故
其張侯之法意皆可以丈引度而設也王者威行無外
而射力則有限焉大射之際又所以威冒天下四方之
諸侯必將有在庭者茍按而設之是測量天威損天子
之體者也故為小步若貍者焉詳密而進既善為頌義
取必中而又數在其中此神道設教所以尊皇極者也
貍好伏故稱伏獸又鼈蜃之類謂之貍物䗪蠱之類謂
之貍蟲字皆取於貍而音為埋則貍亦埋藏之獸矣

　　狐

　　狐妖獸鬼所乘也其狀銳口而大尾說者以為先古淫
婦所化(其名曰紫其怪多自稱阿紫)善為魅惑人故稱狐媚聞為媚
者以小口器盛肉置之狐所常處狐見肉欲之爪不能
入徘徊不捨涎皆入器中取以為媚藥盖妖祥之禽故
古有以篝火狐鳴以惑衆者狐之色赤詩曰莫赤匪狐
莫黑匪烏言其上下並為威虐莫適擇也今狐所在烏
輙羣而噪之盖皆妖祥之禽人之所去也又師曠以為
東方有鳥文身朱足憎烏而愛狐然則狐可好烏可惡
今並為威虐則莫適求愛憎之正矣狐既淫媚之物故
詩人以比齊襄公求妃偶於南山之上綏綏然其行人
皆惡之詩人之義寓物以顯其人雄狐者君之象也春
秋秦穆公伐晉筮之吉曰獲其雄狐釋者曰夫狐蠱必
其君也既而獲晉惠公詩人但言齊子之歸而說者知
其為齊襄公而來盖亦以此狐性善疑方河氷合時狐
聴氷下水無聲乃行人每則之皆須狐已行乃度易未
濟稱小狐汔濟濡其尾盖狐小尾大則有未濟之象以
之為戒亦狐是執心不定者故春秋外傳曰狐埋之而
狐搰之是以無成功既自埋藏又自搰發皆執心不定
之貌又漢敦煌郡杜林以為古𤓰州顔師古曰即春秋
傳允姓之戎居于𤓰州者也其地今猶出大𤓰長者狐
入𤓰中食之首尾不出說文云狐有三徳其色中和小
前大後死則丘首管子云代出狐白之皮狐白應隂陽
之變六月而壹見九尾狐文王得之東夷歸焉(山海經青丘之
國有之)

　　貉

　　貉善睡之獸似狐畜而養之扣之則寤已而復寐豳詩
曰一之日于貉取彼狐貍為公子裘夫所取狐貍爾而
謂之于貉者周人將獵則先祭貉故謂獵為貉周禮曰
祭表貉則為位盖貛之將出貉為先導表貉之所在知
獸之所聚故祭而取之穆天子傳曰天子獵於漆澤於
是得白狐𤣥狢焉以祭于河宗此周禮獵祭貉之驗也
亦方物所生各有所主貉之踰汶則死豈主於河耶孔
子狐貉之厚以居盖居者所以利用安身也先事而慮
有若狐者焉所以為利用無事而息有若貉者焉所以
為安身又聖人之居所以致其辨狐孤也貉各也狐一
羣不二雄狢與貛同穴而異處可以致其辨矣貈子貊
其雌者名貔今江東呼貉為􁇽􁉒詩義問曰狐之類貉
貒貍也貉子曰貊貊形狀與貉類異世人皆名㹮貉子
似貍然則貉之為各又取於此說文狐貈從豸從舟而
謂貉為北方豸種其字從各為蠻貉之貉此但據論語
說之爾貉亦善捕說苑曰猿猴失木禽於狐貉者非其
處也(北囂山有獸名獨狢行止無伴)

　　窮竒

　　窮奇神異之獸能食人上林賦窮奇象犀盖獬豸觸邪
撓之人窮奇食忠信之士其性相反故其名曰窮奇昔
堯時四凶族有渾敦窮奇檮扤饕餮之名而世莫能盡
其說說者謂渾敦不開通之貌耳案海内東北經曰三
危山西曰天山莫水出焉而西流注于陽谷有神狀如
黄囊赤如丹火六足四翼渾敦無面目是識歌舞實惟
帝江(莊子以無竅為混沌)驩兠比周頑嚚目無辨别故以渾敦比
之窮奇之名說者特謂其行窮其好奇耳案神異經曰
窮奇狀如牛而色貍尾長曳地其聲如狗狗頭人形鈎
爪鋸牙逢忠信之人齧而食之逢姦邪之人則捕禽獸
而飼之亦食禽獸之肉海内西北經亦曰窮奇狀如虎
有翼食人從首始在蜪犬北又東北經曰邽山上有獸
狀如牛蝟毛名曰窮奇注云或云似虎蝟毛有翼海上
所謂窮奇者千嵗𣆀耳虎一名神狗也共工專誣害盛
徳故以窮奇比之檮杌之名説者特謂頑凶無儔匹之
貌耳按物類相感志曰檮杌西荒中獸如虎豪長三尺
人面虎爪口牙一丈八尺人或食之獸鬭終不退却唯
死而已荒中張捕之復黠逆知一名倒壽伯鯀傲狠忘
身故以檮杌比之饕餮之名說者謂貪財為饕貪食為
餮耳北山經曰鈞玉之山有獸羊身人面目在腋虎齒
人爪音如嬰兒名曰狍鴞食人為物注云貪婪食人未
盡遂害其身像在夏后鼎左傳所謂饕餮者也三苗飲
食貪冒故以饕餮比之由此四物言之則窫窳大風封
豕鑿齒長蛇之類皆以物比人不能詳其說然皆可以
類通之也(淮南子窮奇廣莫之所生也注云天神)

　　檮杌

　　檮杌好鬭至死不却西荒中獸也狀如虎豪長三尺人
面虎爪口牙一丈八尺(神異經云毫長二尺人面虎足豬牙尾長丈八尺)人或
食之獸鬭終不退却唯死而已荒中張捕之復黠逆知
之一名倒壽商之興也嘗次于丕山故内史過荅虢公
神降于莘之問以為或有神以興亦有以亡也或曰檮
杌即鯀據左氏顓頊氏有不才子謂之檮杌盖指伯鯀
又鯀為夏郊三代祀之夏之祀鯀乃其先祖商不應祀
或以次于丕山因祭之爾周則封杞鄫以祀之又諸國
之史晉謂之乘魯謂之春秋楚謂之檮杌乘以載丘乘
之數春秋以備四時之事又史者所以數徃知來者也
檮杌之為物能逆知來事故以此目之

　　饕餮

　　饕餮羊身而人面其目在腋下虎齒人爪音如嬰兒食
人為物釣玉之山有之山海經謂之狗鴞郭氏以為貪
婪食人未盡遂害其身像在夏后鼎以夏鼎言之昔夏
之方有徳也逺方圖物貢金九牧鑄鼎象物百物而為
之備使民知神姦是則夏鼎之上無所不象今獨稱饕
餮者饕餮食而不戒以自殘其身鼎食器也欲使食者
知以為鑒故尤别而異之其圖在足呂氏春秋曰周鼎
著饕餮有首無身食人未咽害及其身以言報速也今
鼎鬲之類凡三足者毎足皆作獸狀瞋目屯牙自銜其
足此則饕餮象也其事自夏鼎來矣

　　音釋

　　犛(莫交反)　纛(音盗)騑(音非)眊(音二)瑱(他甸切以玉充耳也楚靈王虐白公
子張驟諫王病之曰子復語不榖雖不能用吾憖寘之於耳對曰云云注規諫也瑱所以塞耳言四獸之牙角
可以為瑱不盡而又以規諫為之乎)蚺(如占切)􁅶(吕之反徐李音來)犎(甫容切野牛也)　羱
(音元)麢(音零亦作羚)　豪　鬣(音獵)髀(音俾股也又步米切)笄(音雞簪也)泡
(披交切)豨(火豈切)拕(說文曰拕曳也徒可切)　獺(音撻)鯔(音緇)獱(婢賓切)
猵(普年切又篇面反)□(音遇)抓(側交切)鰌(音秋)瘢(薄官切)滽滽(音容水名)
鱬(而朱切)　鯪鯉　豸(他爾切)瘻(音樓)列姑射(射音夜山海經列姑射在
海河州中)　兔　瞭(音了目精明也)撲(蒲各切)舐(神帋切)齕(音紇齧也)㕙(音俊又音
逡)　貂(丁聊切)璫(音當充耳珠也)侍中中常侍(後漢百官志侍中比二千石掌侍左
右賛導衆事顧問應對中常侍千石後増秩比二千石掌侍左右從入内宮賛導内衆事顧問應對)眯(音米
物入目中)　蟨(音厥)䑕前兔後(淮南注䑕前足短􁃿後足長故謂之蟨蛩蛩巨虚前足長
後定短故能乘虚而走不能上也)蹵(七六切)轔(音吝)驘(騾)驒騱(上音顛下音奚)駃
(古穴切)騠(音提)菴䕡(音淹閭通志畧狀如蒿艾)輊(音致車前重也)　彚(通作蝟)輥
(音衮)踡(音權踡跼不伸)紕(篇夷切繒欲壊也)纇(虚對切麄絲也)注摣(子加切謂㦸撮之)
　貍　别(彼列切揚子注虎别如虎之别於百獸炳然殊異别辨别也辯人辭辯之人其文萃然有
文采異於貒貉)三侯(儀禮注謂熊侯糝侯豻侯也)量侯道(謂去堂逺近也侯道五十弓弓制六
尺)貍步(貍之伺物毎舉足者止視逺近茍𤼵必中也是以量侯道取象焉)頌(容)蜃(大蛤也市
軫反)䗪(音柘亦作蟅說文蟲也一曰蝗類一曰䑕婦周禮赤犮氏注貍蟲䗪肌蛷之屬)　狐　篝
(音溝薰蘢)搰(苦骨切)　貉(音鶴亦作狢本作貈)貛(火丸切野豚)踰汶(毛晃韻注汶與㟭同
謂汶江也考工記貉踰汶則死陸徳明音問誤詳見列子釋文)貆(音丸)□(玉篇無之疑當作□音殍)
貒(他丸切)􁇽(乙郎切)􁉒(山吏切)　窮奇　渾(戸本切)敦(徒本切)檮(徒刀
切)杌(五怱切)饕(他刀切)餮(他結切)驩(呼端切)兠(都侯切)行(下孟反)好(呼報
反)蜪犬(音陶蜪犬如犬　青色食人從首始)邽山(山海經音圭)狍(音庖)鴞(于驕反)窫
窳(上音軋下音愈獸名狀若龍首亦作猰㺄)大風(風伯也能壊人屋舍羿射殺之)鑿齒(齒長三尺
其狀如鑿不徹頷下而持戈者)封豕(大豕也)長虵(大虵吞象三年而出其骨)　檮杌
鯀(古本反)鄫(疾陵反左傳注鄫國今瑯琊鄫縣)　饕餮　鬲(都的切又音革)













　　爾雅翼卷二十一

　　欽定四庫全書

　　爾雅翼卷二十二

　　宋　羅願　撰

　　釋獸五

　　牛　　　騋　　　駵　　　騵

　　騧　　　馵　　　駥　　　魚

　　驢　　　驘　　　駃騠　　閭

　　駞

　　牛

　　牛大牲也牛件也件事理也象角頭三封尾之形又牛
為大物天地之數起於牽牛故物從牛牛為物大可以
分故半從八從牛牛之名色特牛謂之犅牛父謂之特
子謂之犢呉人謂犢曰□牛羊無子謂之㹗一嵗謂之
㸬三嵗謂之犙四嵗謂之牭騬牛謂之犗純色謂之牷
駮謂之犖白黑雜毛謂之牻㹁黄白色謂之犥駮如星
謂之□黄牛虎文謂之□黄牛黑脣謂之犉白脊謂之
犡又謂之㸹長脊謂之㹔白牛謂之□世本胲作服牛
黄帝臣也宋景文公云古者牛惟服車書曰肇牽車牛
易曰服牛乘馬漢趙過始教人用牛代耕而王弼注易
云牛稼穡之資是不原漢始牛耕之意余按古稱牛耕
非特王弼之說也其來舊矣太史公律書曰東至牽牛
牽牛者言陽氣牽同萬物出之也牛者冒也言地雖凍
能冒而生也牛者耕殖種萬物也淮南子曰殺罷牛可
以贖良馬之死莫之為也殺牛必亡之數許叔重以為
牛者所以殖榖榖者民之命是以王法禁殺牛民犯禁
殺之者誅故曰必亡之數太史淮南博通古義其書皆
不在趙過後又古人制名冉耕字伯牛其造書也曰犂
耕也㹃兩壁耕也一曰覆耕種也字皆從牛則耕之以
牛尚矣山海經曰稷後曰叔均是始作牛耕郭氏曰用
牛犂也漢武帝用趙過代田之說用耦犂二牛三人且
稱曰代田古法也后稷始甽田則過之法亦有由來矣
景文之說未之盡也牛畜之有力而順者說者云牛但
有豎瞳而無横瞳見一物輒長造天故童子得而制之
新論曰馬稱驊驑驥騄牛譽郭椒丁櫟古者犧尊以牛
為名然亦不盡畫牛故淮南子曰百圍之木斬而為犧
尊鏤之以剞􁁕雜之以青黄華藻鏄鮮龍蛇虎豹曲成
文章(新序鄒穆公曰百姓飽牛而耕)

　　騋

　　馬八尺以上為龍七尺以上為騋六尺以上為馬騋减
於龍而愈於馬亦馬之良者騋宜於牝故釋畜稱騋牝
驪牡𤣥駒􁑄驂盖言以騋為牝以驪為牡而生𤣥駒則
謂之褭驂也騕褭古良馬之名褭驂取名於此則其良
可知衛文公乘狄之敗始建城市而營宮室得其時制
百姓說之國家殷富其末章稱騋牝三千亦以騋者牝
之良利以生駒云爾春秋左氏傳稱元年革車三十乘
季年乃三百乘與此不同者盖馬特居四之一騋牝三
千則當有牡一千革車不用牝純用牡馬牡馬一千為
車二百五十乘取成數故曰三百乘爾然則牝馬不用
耶曰邦國六閑馬四種謂道馬戎馬田馬駑馬也革車
用牡馬一千之外有牝三千足以供道馬田馬駑馬三
種之數故凡馬四千匹分為四種衛國於衰亂之後始
復備諸侯之儀故詩人美而稱之

　　駵

　　駵赤馬黒鬣明堂月令五時駕馬而駵處其二春蒼龍
秋白駱冬鐵驪夏用赤駵中央用黄駵中央寓於季夏
故所用物同而以色之淺深者為之别也古者駵非所
貴故淮南子曰旁光不升俎駵馼不入牲以其犛也牲
而犛且不可用而况天子法天象地為車服以順時授
民者而何取夫駵哉且而欲應四時耶則馬固有純色
者矣騂也黄也翰也皆馬之純也棄而不用駵與駱皆
犛也而顧取之何也月令乃秦呂不韋所作秦人自其
舊時自言以水徳王故冬之鐵驪以純黒應其徳而蒼
乃水徳所生又近於黑故不以為嫌至於夏之宜用騂
中央之宜用黄秋之宜用翰皆與其服色違逺兩者不
可兼也故以馬之體應時令而選其鬣與所尚之徳合
者以厭之是以夏則棄騂而用赤駵中央則棄黄而用
黄駵秋則棄翰而用駱此其為秦而設昭昭矣不然是
三時者馬之體色皆與其鬣有異冬之所駕曷不取夫
雒之白身黑鬣者而特用夫驪之純耶此以知其㫖矣

　　騵

　　騵駵馬而白腹者也武王伐紂用之詩曰牧野洋洋檀
車煌煌駟騵彭彭盖武王嘗以是勝紂故檀弓論三代
之制夏后氏戎事乘驪殷人戎事乘翰周人戎事乘騵
說者以為三代乘馬各從正色周不純赤用白腹者為
上周下商因武王所乘遂為一代成法然按列女傳趙
津女稱昔者湯伐夏左驂牝驪右驂牝駹而遂放桀武
王伐商左驂牝騏右驂牝䮲而遂克紂至于華山之陽
則牧野所乘與此異色又詩止稱駟而此有左右驂詩
言騵而此驂騏䮲不應傳聞有異盖詩所陳謂牧野清
明之日至其逐紂至華陽或當驂此等爾

　　騧

　　黄馬黑喙曰騧宋明帝以騧字旁似禍改作□唐太宗
有拳毛騧(缺文)

　　馵

　　後左足白曰馵案釋畜馬之四足白皆有名前右足白
曰啟左白曰踦後右足白曰驤左白曰馵凡陽静而隂
躁馬之力其左不如右强啓者開也前右足白則為開
道踦者閉也公羊傳曰相與踦閭而語閉一扇一人在
内一人在外廣韻居綺切前左足白則為閉驤者騰也
後右足白則為驤馵者繫也後左足白則為馵盖獸之
白皆為躁故詩稱有豕白蹢以為豕之躁者而易震卦
為馵足又為作足作者作動也史稱隋文帝騧馬脊有
肉鞍行則先作弄四足然則馵雖以色稱又為繫馬之
名亦以其好動而馵之爾馵既躁馬好動故秦人備兵
甲以討西戎征伐不休國人矜其車甲必先言駕我騏
馵而後乃言四牡孔阜四馬既閑爾阜與閑未足矜也
其材之富可知矣此以見文王育材之盛也言徳之儉
則其養之也以其所愛及其所不愛則僖公之牧馬是
也一章良馬則有驈有皇有驪有黄二章戎馬則有騅
有駓有騂有騏三章田馬則有驒有駱有駵有雒四章
駑馬則有駰有騢有驔有魚盖始者牧夫驈黄之純色
浸至騅駓之間色以及於驒駱之不純不得已而及於
驔魚之驚畏驔魚猶養之則其徳之儉可知矣此有以
見僖公之善牧馬也相馬之說曰馬目欲得黄又欲光
而有紫豔若目小而多白則驚畏驚畏者馬之大病故
其序尤在後然漢武帝得西域之駿蒲梢龍文魚目汗
血之馬充於黄門以魚目為名豈此類耶

　　驢

　　驢似馬而長耳其毛龎褐不甚駿異九懐云驥垂兩耳
中坂蹉跎蹇驢服駕無用日多驢既低小而又不甚駿
故稱蹇焉則為無用甚矣一名為衛或曰晉衛玠好乘
之故以為名始自漢靈帝於宮中西園駕四白驢躬自
操轡驅馳周旋以為笑樂於是公卿貴戚轉相放效至
乘輜軿以為騎從互相侵奪價與馬齊說者以為驢遲
鈍之畜致逺上下山谷野人之所用耳何有帝王君子
而驂服之乎是胡服之妖也性能旋磨及䭾負故袁淑
九錫云負磨廻衡迅若轉電是也率以午及五更之初
乃鳴說者云音隨時興晨夜不黙仰契𤣥象俯協漏刻
應更長鳴毫分不忒是其事也其聲醜惡乃獨有好之
者王粲好驢鳴魏文帝臨其喪使赴客皆作驢鳴又晉
王濟好之孫楚哭之為之作聲而形體皆似人之嗜好
不同有如此者或所無處其鳴亦能駭虎顧久習其伎
則殺之矣其子案說文别名􁖨

　　驘

　　驘者馬牝驢牡所生似驢而健於馬舊非中國所産故
漢書以為匈奴奇畜也馬力在前髆驢力在後髀驘力
在腰騎乘者隨其力所在而進退之驘股有鎖骨故不
能生其狀大骨若臼而口小小骨若杵而頭大小臼口
銜大杵頭故不可出此驘所以不滋息然馬生一驘其
賈過馬逺矣漢元康中龜兹王絳賓娶烏孫公主女自
以尚漢外孫樂漢衣服制度歸倣而作之外國胡人皆
曰驢非驢馬非馬若龜兹王所謂驘也言其不純一爾
晉令乘傳使遭喪聴乘騾車騾車者犢車裝而馬車轅

　　駃騠

　　說文曰驘驢父馬母也駃騠馬父驢母也故傳稱駃騠
生三日而超其母言其過於驢爾周書伊尹令正北以
駃騠為獻古者人君所乘以為珍駕蘓秦相燕人惡之
於燕王燕王按劒而怒食以駃騠言其信蘓秦之篤激
於譖者之言反以珍駕殺而享之以示與之無愛也桑
御史言孝武皇帝時平百越以為囿圃却羌胡以為苑
囿是以珍怪異物充於後宮騊駼駃騠實於外廏然則
自古貴之矣又一名䳮崔豹古今注云驢為牝馬為牡
則生驘馬為牝驢為牡則生䳮盖今之人以此類為馲
􁖩亦與䳮音相符然玉篇稱馲􁖩驢父牛母則與崔及
今說異今蜀中驘乃有馬與牛合而生者皆牛為牡馬
為牝故今川廣皆産驘生於廣者蹄輕産於蜀者蹄重
以大武之遺體也此實四類然古今說者但有驘及䳮
駃騠二類之名驢父牛母自當從古說附于䳮篇牛父
馬母亦以俗而謂之驘爾識者詳之也(宋符瑞志又有趹蹄者后土之
獸自能言語王者仁孝則來禹治水而至)

　　閭

　　閭如驢一角或曰如驢而岐蹄古者大射於太學以為
受筭之器名之為中鄉射記曰君國中射則皮樹中於郊
則閭中於竟則虎中大夫兕中士鹿中髤中前跪鑿背
容八筭釋獲者奉之先首盖皆刻木為之狀如此等獸
而伏鑿其背以盛筭前足跪者象獸教擾受負也周官
有服不氏掌教擾猛獸顧獸有堪受負者有不合受負
者若今駝受負則四足俱屈然則取於皮樹閭虎兕者
當亦與鹿同意也閭之為物罕見唯周書王㑹篇北唐
戎貢以閭閭似隃冠不知隃冠之為何物而北山經縣
罋之山其獸多閭麋郭氏曰閭即䍱也似驢岐蹄角如
羚羊一名山驢說者言山驢以為山羊之類大如鹿皮
堪靴用兩角大小如山羊一邊有蹙文又疎慢者為山
驢則雖岐蹄而不一角而皮樹者人面獸形又獸之異
者今儀禮皮樹一作繁豎

　　駞

　　駞外國之奇畜背有兩封如鞍其足三節色蒼褐負物
至千斤日行三百里凡欲摏載輒先屈足受之所載未
盡其量終不起古語謂之槖佗槖囊也佗負荷也今云
駱駞盖槖音之轉性能知水源自燉煌往外國者多乘
之涉流沙千餘里中無水時有伏流處駞獨知之遇其
處輒停不進以足踣地掘之常得泉又青海西北有流
沙數百里夏有熱風傷斃行旅風將至老駞預知之引
項而鳴聚立以鼻口埋沙中人見則知之以氊壅蔽口
鼻而避其患穆天子傳曰天子飲于文山之下文山之
人獻牥牛二百以行流沙郭氏云駞也匈奴每嵗龍祠
走馬鬭槖駞以為樂事蘇秦説楚威王稱燕代槖駞良
馬必實外廏是戰國時已入中國矣其卧腹不帖地屈
足漏明者曰明駞能行千里古樂府云明駞千里足送
兒還故鄉多誤作鳴字唐天寳間嶺南貢荔枝楊貴妃
使明駞使馳賜安禄山明駞使日馳五百里取若馳足
之捷云明駞亦或作鳴駞凡駞糞為煙直若狼煙鄴中
記銅駞如馬形長高一丈足如牛尾長二尺脊如馬鞍
在中陽門外夾道相向漢書大月氏國出一封槖駞顔
師古曰脊上有一封封言隆高若封土今俗呼為封牛
伊尹朝獻商書正北以槖駞為獻漢有牧槖令丞牧養
槖佗郭璞賛曰駞為奇畜肉鞍是被迅騖流沙顯功絶
地潛識泉源微乎其智(駞鳴曰□)漢舊儀云諸侯王黄金璽
槖佗鈕

　　音釋

　　牛　□(尾古文)件(徐錯曰若言物一件二件也封高起也)犅(古郎切)□(㭘杏切)㹗
(徒刀切說文注牛羊無子也)㸬(音具)犙(山含切三嵗牛)牭(思二切)騬(市陵切)犗(加敗
切)牷(疾縁切)駮犖(上甫角切下力角切)牻(莫江切)㹁(力薑切)犥(普沼扶表普橐三切)
□(普耕切)□(達胡切)犉(而純切)㸹(力拙切)㹔(居良切)犡(音厲說文洛帶切)□
(五角切白牛也)胲(古才切初學記黄帝臣能駕牛)罷(音疲)叔均(山海經后稷播百穀稷之孫叔
均是始作牛耕)㹃(非尾切讀若匪)甽(古文畎字廣尺曰畎)剞(居蟻切注巧工鈎刀也)􁁕(九忽九月
二切許注􁁕所以刻鏤之具也青黄采色之飾也華藻華文也鏄今之金鏄也鮮明好也龍虵虎豹者刻尊彛
為蟠龍伏虎之狀故曰曲成文章也)鎛(布各切説文鎛鱗也鍾上横木上金華也)　騋(洛哀切)褭
(奴烏切)騕(音窈)馬四種(周禮校人天子十二閑馬六種邦國六閑馬四種象路駕道馬田路
駕田馬田田獵也駑馬給宮中之役)　駵(音留)驪(力知反純黒色)旁光(淮南注胞也俎豆之
實惟肩髀兩脅胞不得升駵駁不入牲者犠牲以純色也)犛(音毛)翰(白色馬也易曰白馬翰如胡旦
反又音寒)駱(音洛白馬黒鬣)雒(音駱黒身白鬣)　騵(音原)䮲(音黄)　騧(古華切)
　馵(之喻切)踦(爾雅音欺)蹢(都歴切)驈(户橘切驪馬白跨)皇(黄白)騅(音佳倉白雜毛)
駓(符悲反黄白雜毛)騂(赤黄色)騏(青黒色)驒(徒河切青驪驎)駰(音因隂白雜毛)騢(音遐
彤白雜毛)驛(音簟豪在骭而白)　魚(二目白似魚目)　驢　輜軿(音緇屏輕車也一曰
婦人車以其有屏蔽故曰軿)磨(去聲)䭾(音駝)􁖨(音蒙)　驘(與螺同)髆(音博)
龜兹(音丘慈國名在焉耆西南耆音支)　駃(古穴切)騠(音提又丁奚切)□(音陌)馲
(陟格切)􁖩(莫百切)　閭　竟(音境謂與鄰國君射)釋獲(得也射以中為獲)髤(音休
周禮注漆赤多黒少)䍱(以余切)　駝　踣(蒲北切)牥(甫防切良牛名)注􁖙(乙轄切)
鈕(女久切)














　　爾雅翼卷二十二

　　欽定四庫全書

　　爾雅翼卷二十三

　　宋　羅願　撰

　　釋獸六

　　羜　　　羒　　牂　　　羭

　　羖　　　羍　　􁇤　　　豝

　　豵　　　䑕　　鼷　　　鼯

　　鼷　　　鼢

　　羜

　　羔者羊子之總名其别有四羜者五月生羔也􁊊
者六月生羔也羍者七月生羔也䍮者羊未卒歲
也而釋畜但載未成羊羜郭氏云俗呼五月羔為
羜盖謂羔已生及五月者爾而說文稱五月生羔
則似謂仲夏所生按齊民要術稱正月生羔為上
種十一月十二月生者次之母既含重膚軀充滿
草雖枯亦不羸瘦母乳適盡即得春草是以極佳
八月九月十月生者雖值秋肥然比至冬暮母乳
已竭春草未生是故不佳其三月四月生者草雖
茂美而羔小未食常飲熱乳所以亦惡五月六月
七月生者兩熱相仍惡中之甚然則羔以五月生
者乃是不美古稱肥羜以速諸父不應用此但當
是生及五月者爾然伐木之詩諸父用羜羜者小
羊諸舅用牡牡乃大牛禮隆殺不同者羜乃食禮
意親而禮數牡乃享禮意重而禮厚所以待諸父
與諸舅各有所宜也禮記曰羔豚而祭百官皆足
大牢而祭不必有餘此之謂稱也禮之所謂稱者
皆如此

　　羒

　　羒者吳羊白羝也羝是牡羊之總名而羒乃吳羊
之羝者古者大率多只言羝易曰羝羊觸藩羸其
角詩曰取羝以軷漢書匈奴徙蘇武於北海上無
人處使之牧羝且云羝乳乃得歸専牧羝而望其
乳示武以不得反猶秦之要燕丹以烏白頭而馬生角
也羊性好羣而呉羝謂之羒反從分者盖羝性好抵觸
齊民要術畜牧之法大率十羊二羝以為羝少則不孕
多則亂羣尤取其無角者恐其抵觸以傷胎也然則雖
羣也而宜分之羊之有羒羭亦猶木之有枌榆其物相
類但當以色為别盖羒為白羝枌亦白榆則猶羒也羭
為黑羝榆不能白則猶羭也色白有辨之義故皆從分
色黑有不辨之義故皆從俞又今榆者北方有之故古
稱榆塞而江南有刺榆無大榆是南方於羊則有羒而
無榆於木則有枌而無榆又相類也枌白榆唐韻文

　　牂

　　羊牡羒牝牂廣雅曰呉羊牡一嵗曰牡䍮三嵗曰羝其
牝一嵗曰牸䍮三嵗曰牂詩曰牂羊墳首三星在罶盖
牡羒牝牂墳猶羒也幽王之時西戎東夷之亂盖始於
褒姒而其禍遂連於中國詩人傷之於其末章窮而反
本故言牂羊羒首喻婦人而為男子之事猶武王數紂
稱牝雞之晨矣三星在罶三星昏姻之星在罶則非其
所矣又以歎夫褒姒也牂羊為喪裘之賤者淮南子曰
晉文君大布之衣牂羊之裘韋以帶劒威立于海内字
說曰犅以乘而不逆為剛牂以承而不隨為臧所謂牂
牂言小狠也牂柯者以能入為柯所入為牂欲小狠焉
盖牛之性順犅能牡而猶有順性故為乘而不逆羊性
狠牂雖牝而猶有狼性故為承而不隨案牂止是牝羊
而詩正義欲合墳大首之義稱為牝小羊夫呉羊三嵗
稱牂則非小矣五行傳有羊禍說者曰易剛而包柔為
離離為火為目羊上角下􁊫剛而包柔大目而不精明
視氣毁故有羊禍

　　羭

　　歸藏曰兩壺兩羭郭氏以為羭黑羝引以解夏羊牡羭
之義案呉羊則白夏羊則黑而陶隱居稱羊有三四種
最以青色者為勝次則烏羊其䍲羺羊及虜中無角羔
其乳髓肥好不及都下者今江南以東羊白而豕黑江
南以西羊黑而豕白古者為裘則用白者故羔羊之詩
曰羔羊之皮素絲五紽是因羔羊之色而用絲也然黑
羊自為食之美者故左傳曰專之渝攘公之羭盖諸侯
無故不殺牛以羊為食大夫無故不殺羊以犬豕為食
羭者公之美食故羭又訓美若專嬖驪姬則將有變竊
君之美禄有喪羊之患故易稱刲羊喪羊者皆如此也
渝訓變羭以類相從則亦有變之義羭老而為猿列子
曰老羭之為猿是也

　　羖

　　羖本夏羊牝者之名以呉羊白夏羊黑今人便以牂羖
為白黑羊名羖羊之角主明目安心益氣輕身辟鬼魅
虎狼療疥蟲蠱毒結氣止寒洩其角為用最大而詩云
由醉之言俾出童羖盖羖之美在角今使出無角之羖
羊脅以無然之物猶言而無實不為用也昔秦穆公嘗
以五羖之皮贖百里奚號五羖大夫羖為角音又為古
音詩以羖與語協韻是也羖在今世但為黑羊之名不
取牝義而音又通於牯故本草羖羊條注稱牯羊牯乃
牡之名羖音同於牯而稱為羊之牯猶兕音同於牸而
稱為犀之牸也羖既通於牯為牡則羭反當為牝故字
說取之張湛列子注亦云羭牝羊也字說曰夷羊謂之
羒而夏羊謂之羖則由中國之道無分也處之有宜而
已夷羊謂之牂而夏羊謂之羭則由中國之道非特承
上以為臧有可否之義焉以羖合羒言之以羭合牂言
之是以羖為牯羭為牝也不用釋畜夏羊牡羭牝羖之
文矣

　　羍

　　羍七月生羔也羊之類易繁一嵗之間母既生子子復
生孫孫又生子號為一嵗三生詩曰誕彌厥月先生如
達箋云達羊子也后稷之在其母終人道十月而生如
達之生言易也盖婦人之生首子其産多難而姜嫄又
因履武而感其事尤異夫感異而孕者其生亦異故禹
母脩已感石而生禹坼胷而出契母簡翟吞燕卵而生
契副背而出今其事類此宜乎有坼副災害而今也生
之之易乃如羊子之易則周人所以尊而頌之也羊比
於六畜為易生又繁息之物故獨比之猶􁃿吐而生子
生之易者故産育謂之娩亦嬎乃􁃿子之名也薛綜荅
韋昭曰羊子初生達小名羔未成羊曰羜大曰羊長㓜
異名以羊子初生之易故以比后稷生之易也說文亦
云羍小羊也從羊大聲讀若逹與說文七月生羔不合
(當考)盖達是七月之羊說者以七月之羊已為成長不
當始述其初生之易故更之云初生為達言猶未成羔
也然詩既稱先生乃謂首生羊半嵗以上正其首出之
時故以其首生之易比達不以達為羊子而比子也則
說文之說通矣

　　􁇤

　　􁇤豕四蹢皆白􁇤豕之躁者詩曰有豕白蹢烝涉波矣
月離于畢俾滂沱矣豕之性能水牧豬之所必在水草
之交故瀦從豬以豬所食息也天將久雨則豕進而涉
水波白蹢尤其躁進者故先進焉月離于畢亦將雨之
候役者之病惟雨故東山歎零雨其濛今二兆並見則
大雨必矣役久病于外者所為歎也在十二少皆配十
二支故已象虵豕象亥史晉師伐齊以己亥為三豕是
也今既豕又從亥者盖北方之卦水洊至為習坎􁇤豕
為水之畜又應於水為能充其類故在物從豕在氣從
亥亥者六隂俱盛嫌於無陽論道者惡之故卦以六隂
稱龍月以六隂稱陽在物則指事而已六隂氣類相應
不嫌於習故從豕而又從亥也

　　豝

　　豝牝豕也凡六畜之屬皆見於釋畜惟豕見於釋獸以
豕者通田豕之名故别異之詩曰彼茁者葭一發五豝
于嗟乎騶虞豝牝豕也射牝何足以為仁案說文稱豝
牝豕一曰二嵗能相把拏也然則豝牝豕之小者故又
謂之小豝二章則彼茁者蓬一發五豵盖豕生三為豵
豵亦豕子也言雖取害稼之物然亦必待其成淮南子
言先王之政魚不長尺不得取彘不朞年不得食今皆
一嵗二嵗之豕所以為仁也夫田豕害稼古者迎虎而
食之騶虞所發止於害稼之類又所以為仁也必言一
發而五者盖騶虞樂官備之詩天子以備官為節王之
所向一發而中臣下從之五豝見中其備如此是詩也
與吉日之詩畧同吉日之詩曰發彼小豝殪此大兕其
序亦云能慎微接下無不自盡以奉其上焉豝一發而
五自豝而至兕皆備盡之道也古者田獵大獸公之小
禽私之豝小禽也盖吉日之臣自豝而殪大兕不私於
已所以為奉上騶虞之君止於豝而已亦不私於已所
以為仁也其言小豝又有以見豝豵之相類也雖然王
田不取羣今一發而取五者田不取羣當是謂㒺罟之
事惡其盡取此射而以藝得之不傷於仁亦孔子釣弋
而不綱之義也字說曰豝所謂婁豬巴猶婁也

　　豵

　　豕生三子謂之豵生二則謂之師生一則謂之特郭氏
以為豕生子常多故别其少者之名豵从從義猶從也
羣以從母有約從之義蘇秦說韓王稱寧為雞尸毋為
牛從尸主也一羣之主所以將衆者從從物者也隨羣
而徃制不在我者也豵之从從亦牛從之義然在爾雅
稱三為豵而召南稱一發五豵者盖詩所稱不特一豕
之子又凡稱三者皆自三以徃不特為少者立名且其
序曰天下純被文王之化則庶類蕃殖豕既生子常多
而又蕃殖於此而言豵則豵為自三以徃之名審矣說
文又以小豚為豰生三月為豯生六月為豵或曰一嵗
為豵二嵗能相把拏為豝三嵗豕肩相及為豜其說豵
與爾雅不同然皆小豕之名故詳著之

　　鼠

　　鼠盗竊小蟲夜出晝匿穴蟲之黠者其種類至多穴於
寢廟畏人故也然管仲稱社束木而塗之鼠因徃託焉
燻之則恐燒其木灌之則恐敗其塗此鼠所以不可得
殺者以社故也以喻君之左右鼠則一耳惟其所處故
太倉之鼠飽食而不驚厠下之鼠穢食而畏人李斯所
以發憤也好自揚弄其鬚禾稼成時輙相率竊取覆藏
之以為冬儲人或掘之得數斗許及橡栗百果皆類此
得則奪其一嵗之蓄詩稱相鼠以刺人之無禮者今河
東有大鼠能人立交兩脚於頸上或謂之雀鼠韓退之
所謂禮鼠拱而立者也相鼠有皮又有齒有體皮外飾
也故象人之有儀齒有時以齧有時以止在易艮為鼠
故齒象止體者百體之動也說文體字云緫十二屬也
盖鼠為十二屬之首又好摩弄其髭相時而進故體象
禮呂氏春秋曰周鼎著鼠令馬履之為其不陽也(闗尹子曰
師拱鼠制禮)

　　鼷

　　鼷鼠類之最小者或名甘鼠又名甘口鼠食物當時不
覺痛世傳云亦食人項肥厚皮處亦不覺古稱美疢不
如惡石夫疢何有美者盖特不覺其痛是以於疢言美
恙之字從羊鼷鼠為甘鼠也郭氏謂有螫毒小鼠盖即
此俗人諱為此所嚙云衰病之證春秋成公五年正月
鼷鼠食郊牛角改卜牛又食其角定公十五年正月鼷
鼠食郊牛牛死哀公元年正月鼷鼠食郊牛劉向以為
鼠小蟲性盗竊鼷又其小者也牛大畜祭天尊物也角
兵象在上君威也小小鼷鼠食至尊之牛角象季氏乃
盗竊之人將執國命以傷君威而害周公之祀也改卜
又食天重語之也而董仲舒直以為養牲不謹是亦盡
矣夫牛有力之畜何至為鼷所食盖將祭之犧皆繫于
牢設楅衡以制其角故鼷得而制之鼷之小而牛死焉
則食者非一鼠矣凡人猶諱其嚙以為衰病之證况大
祀之犧乎鼷穴甚小故淮南曰塘漏若鼷穴一墣之所
能塞也本草說鼷鼠云此蟲極細不可卒見則是蟲之
極小者耳非鼠之類也(漢書社鼷不灌屋鼠不熏顔氏曰鼷小鼠)

　　鼯

　　鼯與伏翼皆鼠類而爾雅在釋鳥中以其有肉翼也鼯
狀如小狐翼大率如服翼翅尾項脅毛紫赤色背色蒼
艾腹下黄喙頷雜白脚短爪長尾三尺許好暗夜行飛
且乳亦謂之飛生聲如人呼食火煙能從高赴下不能
從下上高東呉諸郡皆有之又謂之梧鼠荀子曰梧鼠
五技而窮謂能飛不能上屋能縁不能窮木能游不能
渡谷能穴不能掩身能走不能先人雖多技能皆有窮
極也鼯既飛走且乳故將娩者持其皮毛則易生今鼯
鼠來近人處夜鳴人輙忌之以為旁里當有死者伏甑
聴其聲以為能得所呼死者之名云一名夷由一名鸓
又名飛蠝又名鼺鼠詳其性乃食煙火獨為不可曉然
西域復有火鼠在烈火中人取其毛緝之號火浣布此
又何也(張揖曰飛蠝飛鼠也其狀如􁃿而鼠首以其􁊝飛山海經曰丹熏之山有獸焉其狀如鼠而􁃿
首麋耳其音如嘷犬以尾飛名曰耳鼠)

　　鼵

　　鳥鼠同穴之中渭水出焉其鳥為鵌其鼠為鼵鼵如人
家鼠而短尾鵌似鵽而小黄黑色入地三四尺鼠在内
鳥在外在隴西首陽縣孔氏尚書傳云共為雄雌張氏
地理記不為牝牡案此鼠在内鳥在外則似不為牝牡
管子曰楚人攻宋鄭燒焫爟焚鄭地使城之壊者不得
復築也屋之燒者不得復葺也令其人有喪雌雄居室
如鳥鼠處穴是不為牝牡之義也然由古迄今不應二
物長存儻不為牝牡則其類不續顧無得而知之又沙
州記云寒嶺去大陽川三十里有雀鼠同穴之山既以
此二蟲為名書傳從簡或只謂之鳥鼠山而王肅解禹
貢遂稱鳥鼠同穴皆山名後之說者因以為二山可笑
也

　　鼢

　　鼢形如鼠大而無尾黑色長鼻甚强常穿耕垣中行故
郭氏云鼢鼠行地中者也陳藏器云今之鼢鼠小口尖
者隂穿地而行見日月光則死深山中林木下有之盖
鼢伯勞所化而又能化而為鴽季春之月田鼠化為鴽
許慎云田鼠鼢□鼠也鴽鶉也據迎貓食田鼠則鼠能
害稼者今鼢鼠不敢見日月光則似不能害稼謂之田
鼠未知其審說文云鼢地行鼠伯勞所化也一曰偃鼠
故陶隱居云鼹鼠一名隱鼠一名鼢鼠而山林中有獸
大如水牛者亦名鼹鼠說者以為即飲河者鼹鼠有二
物異名同然莊子云鷦鷯巢於深林不過一枝偃鼠飲
河不過滿腹以鷦鷯是鳥之小者而巢深林偃鼠是鼠
之小者而飲大川言雖之大處猶止於極量而反故當
謂此鼢鼠不當謂如牛者也(夏小正八月鴽為鼠)

　　音釋

　　羜(文與切未成羊也)􁊊(亡具切)羍(他達切)䍮(雉矯反音兆)　羝(丁兮切)軷(音䟦
將行祭名)　牂(子唐反)罶(音溜)大布(粗布也)　羭(音俞)兩壺兩羭
(歸藏者成湯所作是三易之一也兩壺兩羭者齊母經瞿有之文也案彼云瞿有瞿有觚宵梁為酒尊於兩壺
兩羭飲之三日然後鯀士有澤我取其魚是也爾雅注疏)䍲(女奚反)羺(奴溝反)　羖(公戸反)
　羍(他逹反)嫄(音原)副(孚逼反)娩(音免子母相解)嬎(孚萬切)　􁇤(胡來古來
二切)蹢(音的蹄也)　豝(布家切)　豵(子公切)約從(音縱)豰(許卜切)豯(下雞
切)豜(公田反)　鼷(胡雞反)楅(音逼以一木横於角端)一墣(普木切塊也淮南又言土
勝水者非以一墣塞江也)　鼯(音吾)鸓(音壘)　鼵(徒忽反音突)鵌(爾雅音徒)鵽
(丁刮切爾雅注鵽大如鴿似雌雄鼠脚無後指岐尾為鳥憨急羣飛出北方沙漠地)焫(與爇字同)熯(而善
反)　鼢(扶粉反)鴽(音如毋無也鶉䳺之屬母音牟)□(當作□胡簟切田鼠也)鼹(音偃)














　　爾雅翼卷二十三

　　欽定四庫全書

　　爾雅翼卷二十四

　　宋　羅願　撰

　　釋蟲一

　　蠶　　　􁒸　　　蟓　　　蜀

　　蝤蠐　　尺蠖　　蛅蟖　　蟫

　　蚰蜒　　蚓

　　蠶

　　蠶倉庚鳴則生故詩曰倉庚喈喈采蘩祁祁蘩白蒿也
所以生蠶夏小正曰三月妾子始蠶蠶之狀喙呥呥類
馬色斑斑似虎初拂謂之蚝以毛掃之蠶尚小不欲見
露氣桑葉著懐中令煖然後切之得人氣則衆惡除也
古者三宫夫人桑于公桑風戾以食之謂及早凉脆采
之風戾之使露氣燥乃以飼蠶蠶生惡濕故也比至再
眠常須三箔虚上下二箔以隔土氣障塵埃也飼必卷
窻褰幃飼訖還下蓋蠶昆蟲之類昆者明也蠶見明則
食食多則生長其旋生駒皆與母同老食而不飲三十
六日而化(淮南曰二十二日而化)嵇康養生論曰火蠶十八日寒
蠶三十餘日仲長子昌言亦曰寒而餓之則引日多温
而飽之則用日少此寒温飢飽之為脩短驗之於物者
也荀卿賦曰三俯三起事乃大已俯謂之眠亦有四眠
者既老將績其口含絲春秋文耀鈎曰商弦絶蠶含絲
言弦將絶蠶含絲以待用也淮南子曰蠶珥絲而商弦
絶謂新絲出故絲脆五音之中商弦最急故先絶亦蠶
午火也商金音也火壯金因應之而絶珥絲或為餌絲
或曰上下絲於口故曰咡絲其獨成繭者謂之獨繭自
二以上謂之同功繭獨繭絲細而有緒詹何以之為綸
引盈車之魚也顔氏家訓曰胡人見錦不信有蟲食木
吐絲所成養蠶之室欲明而温漢法犯腐刑者下未央
蠶室取其温爾古者后妃享先蠶而後躬桑先蠶天駟
也漢舊儀曰今蠶神曰苑窳婦人寓氏公主凡二神

　　􁒸

　　􁒸再蠶也原即再之義或曰蠶不交而生者徃徃為原
蠶原蠶一名魏蠶莫知其說按方言魏細也自關而西
秦晉之間凡細而有容謂之魏又古者魏地狹隘其君
民有儉嗇趨利之譏以葛屨而至於履霜以女手而至
於縫裳豈原蠶亦魏之俗耶今人又謂之二蠶音之轉
爾周禮養馬禁原蠶者說者以為天文辰為馬而蠶書
蠶為龍精月直大火浴其種是蠶與馬同氣物莫能兩
大禁原蠶者為傷馬也今農家下種以原蠶矢雜禾種
之以辟蝗否則鬻馬骨汁和蠶矢溲之又蠶殭者塗馬
齒則馬不食草以桑葉拭去乃還食此則蠶為馬類明
矣淮南曰螈蠶一嵗再收非不利也然而王法禁之者
為其殘桑也離先稻熟而農夫耨之不以小利傷大獲
也至於後世國稅再熟之稻鄉貢八蠶之綿呉人且以
為美談呉録曰南陽郡一嵗蠶八績林邑記曰九真郡
蠶年八熟繭小輕薄絲弱綿細荆楚嵗時記曰八蠶繭
出日南至秋猶飼以柘荆楚則早晚二蠶則五月而已
永嘉郡記曰永嘉有八輩蠶􁊥珍蠶三月績柘蠶四月
初績􁊥蠶四月績愛珍五月績愛蠶六月末績寒珍七
月末績四出蠶九月初績寒蠶十月績其說云凡蠶再
養者前輩皆謂之珍少養之而􁊥蠶與愛珍二色候􁊥
珍三月既績出蛾取卵七八月便割蠶生多養之是為
􁊥蠶若取藏甕中亦可十紙百紙盖覆器口安冷水使
冷氣析其出勢僅得三七日然後劄生養之為愛珍然
則盖一類耳隋書曰江湖之南一年蠶四五熟唐天寳
中益州獻三熟蠶繭緊厚白净與常蠶不殊大厯中太
原府清源人唐景暉養冬蠶成繭詔給復終身而海物
異名記乃云八蠶綿者八蠶共作一大繭非也

　　蟓

　　蟓桑繭野蠶不養於人就桑食葉作繭者比家蠶小而
行疾其作繭長半寸以來亦撱而長其一面平多則嵗
宜蠶野人嘗以卜蠶之熟否楚俗於上春以麫裹肉或
糖蒸之亦平其一面謂之繭子食之蓋取象此古者稱
野蠶成繭以為瑞若蟓者嵗未嘗無但成繭者言其成
熟如家繭漢自王莽以來田疇蕪廢杼柚其空至光武
之初野榖旅生野蠶成繭人獲其利盖地力久曠而有
餘故榖易生樹力久蘇而有餘故繭易成唐武徳中梁
州亦言野蠶成繭百姓採而用之亦其類耳又古今注
元帝永元四年東萊郡東牟山有野蠶為繭収得萬餘
石民人以為絲絮此最有數者野繭又有雔由樗繭棘
欒繭蚖蕭繭皆桑繭之類各以所食葉為名廣志云有
柞蠶食柞葉可以作錦今桑繭所包裹甚薄不堪用古
人稱以野繭之絲為琴絃者自當各有所在也今人亦
呼此為桑蠶郭氏乃云即今蠶非也

　　蜀

　　蜀葵中蠶也从虫上目象蜀頭形中象其身蜎蜎葵者
菜之甘者也古人有言蓼蟲不知徙乎葵菜今蜀食葵
之甘故其體肥大亦食於藿廣志曰藿蠋有五色者槐
香蠋五采有角甚臭庚桑子曰奔蜂不能化藿蠋言大
小不同量也蠋雖蠶類而不食桑詩乃稱烝在桑野者
葵藿之下亦桑野之地也蠶致養於人萬百為族蜀則
獨行故以比敦然獨宿者箋云蠋蜎蜎然特行久處桑
野有似勞苦者又蜀亦或作鳥名師曠禽經曰蜀不獨
宿不知何物也蜀不獨宿故以歎獨宿者於文獨字从
蜀則蜀當獨處爾韓子曰鱓似蛇而蠶似蠋人見蛇則
驚駭見蠋則毛起漁者持鱓婦人拾蠶利之所在皆為
賁育淮南曰蠶之與蠋狀相類而愛憎異蠋一名蚅狀
雖可畏然古人以金作此而綴之車上以為飾故曰鞗
革金厄

　　蝤蠐

　　爾雅蟦蠐螬糞土中蟲又云蝤蠐蝎謂在木中者二物
大抵相似以所處為異大者如足大指而蝤蠐在腐栁
中者内外㓗白故詩人以比碩人之領其所謂蝎非蠆
尾之蝎也至於蠐螬食李之半於陵子嘗匍匐而食之
三咽然後耳有聞目有見仲子之亷不忍受人一飡而
甘餔蠐螬之餘腐以此而發皇視聴則其節之苦甚矣
淮南萬畢術曰黍成蠐螬言以秋冬穫黍置溝中即生
蠐螬也說者以為齊人曹氏之子所化論衡曰蠐螬化
為復育復育化為蟬言萬物變禪如此楊雄方言乃云
或謂之喧􁈲或謂之蝎或謂之蛭或謂之天螻此其為
物多矣非止一蠐螬也(說文□□)

　　尺蠖

　　尺蠖屈申蟲也狀如蠶而絶小行則促其腰使首尾相
就乃能進步屈中有伸故曰屈申鄭康成謂之屈蟲郭
景純謂之步屈皆此義又如人以手度物移後指就前
指之狀古所謂布指知尺者故謂之尺蠖漢書律厯志
曰寸者忖也尺者蒦也則蒦亦自有尺之義矣易曰尺
蠖之屈以求信也龍蛇之蟄以存身也聖人於物稱名
小而取義大不以龍蠖巨細而有所遺晏子春秋曰尺
蠖食黄則身黄食蒼則身蒼然郭璞注方言以為尺蠖
步屈色青而細小為蜾蠃所負為子者按蜾蠃所負乃
螟蛉毛詩義疏云螟蛉似步屈此說是矣正以為步屈
則非也蠖亦作繭而小甘泉賦曰天子穆然珍臺間館
琁題玉英蜵蜎蠖濩之中解者以蜵蜎蠖濩為刻鏤之
形予按釋魚有蜎蠉水中小赤蟲莊子所謂還虷者藏
沙中穴如箴孔而蠖亦吐絲作繭有所布濩以此况帝
居者盖白藏於密精義入神之至也張協七命曰焦螟
飛而生風尺蠖動而成響此以微蟲表帝居之淵黙亦
此義耳尺又作斥考工記弓人之職合灂若手背文角
環灂牛筋蕡灂麋筋斥蠖灂此說弓表裏灂漆相合之
處若人手背文理相應隈裏灂文如環弓背用牛筋者
文如麻子用麋筋者文如斥蠖云叚成式稱尺蠖之繭
為蝶今蝶盖青蟲所化非行步屈伸者蠖或為蛾未可
知也

　　蛅嘶

　　蛅嘶蛓蟲也(蛓千志切)身扁緑色似蠶而短背有毒毛能螫
人今俗呼楊瘌虫說文楚人謂藥毒曰痛瘌一曰傷也
音如辛辣之辣楚辭以喻讒人九思所謂蛓縁兮我裳
是也今牡丹上尤多常在葉背不知者輙遇其毒欲老
則吐汁自裹久漸堅凝如巴菽大紫白間理可愛就其
中作蛹謂之蛅嘶房一名躁舍一名雀甕俗謂之雀兒
飯甕言雀所喜食也又謂之雀癰既久出而為蛾復孚
子於葉間或者乃謂雀甕為蛅嘶之卵非也陶𢎞景云
多在石榴木上今石榴上復有一種聚短梗半寸以來
周圍植之以自裹行則負以自隨亦化蛹其中俗呼避
債蟲

　　蟫

　　蟫白魚衣書中蟲也始則黄色既老則身有粉視之如
銀故名白魚荆楚之俗七月曝經書及衣裳以為卷軸
久則有白魚穆天子傳蠧書于羽陵周官翦氏掌除蠧
物鄭氏謂器物生蟲魚韓文公詩曰豈殊蠧書蟲生死
文字間謂是也毛詩草木疏曰天子賜諸侯茞蘭可著
藏衣書中古者祕書之藏置芸以辟之芸亦香草也後
世書勑用黄紙味既苦而蟲不生王充論衡曰變復之
家謂蟲食榖者吏貪狼所致也書卷不舒衣襞不懸皆
生蟲也此復闗何吏耶一名蛃魚又名壁魚又名衣魚
齊明帝疾勑臺省府署求白魚為藥外始知之蟫有談
尋淫三音淫或訛為經籍之經故又有經音

　　蚰蜒

　　螾􁓏入耳郭氏曰蚰蜒自闗而東謂之螾􁎇方家說蚰
蜒大者如釵股色正黄其足無數如蜈蚣狀此蟲好脂
油香入人耳及諸竅中故因以為名使人戒焉古稱昌
羊去蚤蝨而來蛉窮蛉窮蚰蜒入耳之蟲昌羊今昌蒲
是其氣芬芳所召爾梓人謂此為卻行之屬今蝸牛之
無殻者俗呼蜒蚰又呼蝸牛為蜒蚰蠃蝸牛驚則退縮
似應卻行之義然蝸牛要不能入耳當以多足者為是
楚辭以此物比讒賊王逸九思云昇車兮命僕將馳兮
四荒下堂兮見蠆出門兮觸蠭巷有兮蚰蜒邑多兮螳
蜋睹斯兮嫉賊心為兮切傷盖蠆之螫人也在下蠭之
逐人也自上蚰蜒則自側螳螂則當前是則上下左右
與夫在前者皆嫉賊矣欲馳四荒其可得耶夫楚辭之
人既不容於内而出出又不容故君子怨焉

　　蚓

　　蚓無爪牙之利筋骨之强上食槁壤下飲黄泉勸學者
取之以為其用心之一孟子又以比陳仲子以為徒有
飲水食土之操而已是雖微物其啓閉有時故月令孟
夏螻蟈鳴後五日而蚯蚓出冬至之日蚯蚓結皆以紀候
結猶屈也其始穴則首下向至是陽動則穴而上首故
其身結屈也周書曰蚯蚓不出嬖奪后蚯蚓不結君政
不行一名土蟺又名曲蟺夏夜好鳴於草底故江東謂
為歌女或曰鳴砌周南詩曰喓喓草蟲趯趯阜螽說草
蟲固多端按張衡云土蟺鳴則阜螽跳(考)是以蚓為草
蟲也贊寧物類相感志亦云阜螽如蝗江東人呼名蚱
蜢與蚯蚓異類而為雌雄盖合詩人之說故郭璞贊曰
蚯蚓土精無心之蟲交不以分淫於阜螽觸而感物乃
無常雄蚓亦龍屬故星禽龍四物而此居其一焉漢書
黄帝得土徳黄龍地螾見帝王世紀曰黄帝時螾大如
虹或曰地螾大五六圍長十餘丈也抱朴子軍術曰蚯
蚓見軍中尤多者軍罷又冝備反叛

　　音釋

　　蠶　呥呥(仁亷切)蚝(七吏反)風戾(音麗祭義注風戾之使露氣燥方氏曰風至則乾)
珥餌咡(音同)窳(音愈)　􁒸(音原)鬻(音煑)溲(音搜)殭(音疆)
離(髙誘曰水稗齊民要術作蘺)􁊥(音尹)　蟓(音象)撱(音妥狹長)雔由樗(雔音
讎爾雅注食樗葉者名雔由)棘欒(食棘葉食欒葉)蚢蕭(上音杭食蕭葉繭者名爾雅疏)　蜀
　蜎蜎(詩朱傳鳥𤣥切動貌)蠋(音蜀)奔蜂(小蜂也一名土蜂)藿蠋(豆藿中大青虫)
敦(都廻反獨處不移之貌)鱓(音善)蚅(於革反)鞗(徒彫反轡也)金厄(爾雅疏厄作蚅
一名鳥蠋形佀蚕而大如指)　蝤蠐(上音囚下音齊)蟦(音費)蝎(爾雅音曷郭云即蛣􁇸疏
云蟦蠐也蠐螬蝤蠐也蛣􁇸也桑蠧也蝎也一蟲而六名也􁇸音屈)發皇視聴(枚乘匕發分决狐疑
發皇耳目注發明也)􁈲(音斛)蛭(之日反)　尺蠖(上爾雅作蚇下於郭切)蒦(音約)
蜾(古火反)蠃(郎果反說文蜾蠃蒲盧細要土蠭也)螟(音冥)蛉(音零)蜵(音淵)濩
(音䕶布濩散也)蜎(狂兖反)間(音閑)蠉(香兖切爾雅注)還虷(上音旋司馬云顧視也下音寒
井中赤蟲也又名蛣蟩音吉厥)合灂(音捉又音醮考工記疏合灂者謂弓表裏灂漆相合之處若人合手
背上文理相應皆補内反)角環灂(環如字又户串反疏謂隈裏灂文如環然)牛筋蕡灂(此說
弓背用牛筋之漆如麻子文)蕡(扶云反)麋筋斥蠖灂(若用麋其灂文如斥蠖文)　蛅
蟖(上而占反下音斯)蛓(千志切)瘌(力達反辛痛也)蛹(烏種切)　蟫(音淫)卷(音捲)
襞(音辟)蛃(兵永反)　蚰蜒(上音由下音延)螾(音引)􁓏(以淺反音演)蜈(音呉)
蚣(音公)蠆(且介反)　蚓(音引與螾同)蟺(是演反)蚱蜢(上莊額切下莫梗反說文
虴蜢草上蟲也虴陟格反)









　　爾雅翼卷二十四

　　欽定四庫全書

　　爾雅翼卷二十五

　　宋　羅願　撰

　　釋蟲二

　　莎雞　　蜉蝣　　蟋蟀　　螳螂

　　蜱蜎　　青蛉　　蜣蜋　　蜘蛛

　　蠨蛸　　胡蝶

　　莎雞

　　莎雞振羽作聲其狀頭小而羽大有青褐兩種率以六
月振羽作聲連夜札札不止其聲如紡絲之聲故一名
梭雞一名絡緯今俗人謂之絡絲娘盖其鳴時又正當
絡絲之候故豳詩云六月莎雞振羽七月在野八月在
宇九月在戸也寒則漸近人今小兒夜亦養之聴其聲
能食𤓰莧之屬崔豹古今注曰莎雞一名促織一名絡
緯一名蟋蟀促織謂鳴聲如急織也絡緯謂其鳴聲如
紡緯也又曰促織一名促機絡緯一名紡緯其言促織
如急織絡緯如紡緯是矣但蟋蟀與促織是一物莎雞
與絡緯是一物不當合而言之爾詩稱六月莎雞振羽
以至九月在戸十月蟋蟀入我牀下一章而别言莎雞
與蟋蟀可知其非一物也盖二蟲皆似機杼之聲可以
趣婦功故易以紊亂孫炎解螒天雞以為小蟲黑身赤
頭一名莎雞郭氏又云一名樗雞陸璣則云莎雞如蝗
而斑色毛翅數重下翅正赤或謂之天雞六月中飛而
振羽索索作聲幽州人謂之蒲錯廣志云莎雞似蠶蛾
而五色亦曰犨雞盖皆非其類今莎雞之鳴乃止而振
羽不待飛也一名馬􁈳

　　蜉蝣

　　蜉蝣朝生而暮死郭氏云似蛣蜣身狹而長有角黄黑
色聚生糞土中豬好啖之陸璣云似甲蟲有角大如指
長三四寸甲下有翅能飛夏月隂雨時地中出樊光曰
是糞中蝎蟲隨雨而出朝生而夕死盖蜉蝣者速死之
物故以刺曹共公之好奢言雖衣服楚楚安能久也淮
南子曰蠶食而不飲二十二日而化蟬飲而不食三十
日而蛻蜉蝣不食不飲三日而死又曰鶴壽千嵗以極
其游蜉蝣朝生而暮死盡其樂盖以旦暮為期逺不過
三日爾蜉蝣出有時故王褒頌聖主得賢臣云蟋蟀俟
秋唫蜉蝣出以隂言知時也又許叔重注淮南子言朝
菌者朝生暮死之蟲也生水上狀似蠶蛾一名孳母海
南謂之蟲邪則亦蜉蝣之類按今水上有蟲羽甚整白
露節後即羣浮水上隨水而去以千百計宛陵人謂之
白露蟲(夏小正五月浮游有殷)

　　蟋蟀

　　蟋蟀似蝗而小正黒有光澤一名蛬一名蜻蛚一名促
織以夏生秋始鳴周書小暑之日温風至又五日而蟋
蟀居壁易通卦系曰蟋蟀之蟲隨隂迎陽居壁向外趨
婦女織績女工之象今失節不居壁似女事不成有淫
佚之行因夜為姦故為門戸夜開淮南則云蟋蟀居奥
奥者西南隅也比寒則漸近人易通卦驗曰立秋蜻蛚
鳴白露下蜻蛚上堂詩曰蟋蟀在堂嵗聿其莫又曰七
月在野八月在宇九月在戸十月蟋蟀入我牀下自七
月至十月入牀下皆謂蟋蟀也言將寒有漸非卒來也
而說者解蟋蟀居壁引詩七月在野以為不合然今蟋
蟀有生野中及生人家者至嵗晚則同爾好吟於土石
塼甓之下尤好鬭勝輙矜鳴其聲如急織故幽州謂之
促織又其鳴時正織之候故以戒婦功春秋說題辭曰
趣織為言趣織也織興事遽故趣織鳴女作縑又里語
曰趣織鳴懶婦驚而崔豹云濟南人謂蟋蟀為懶婦非
也古稱騰蛇游霧而殆於即且即且乃蜈蚣耳許叔重
謂蟋蟀為即且上蛇蛇不敢動亦非也(說文作蟋􁇌)梓人以
注鳴者精列屬方言南楚之間或謂之王孫

　　螗蜋

　　螗蜋有斧蟲有不過蟷蠰莫貈蛑石蜋巨斧等名許叔
重又云世謂之天馬蓋驤首奮臂頸長而身輕其行如
飛有馬之象故贊八駿圖者以為其狀如麟鳯螳蜋然
周書曰芒種之日螳蜋生不生是謂隂息易通卦驗曰
螳蜋捕蟬之蟲乘寒而殺物自隱蔽而有所害捕摶之
象也尤工捕蟬五六月蟬得美䕃奮翼而鳴螗蜋超枝
縁條埶翳自蔽竦腰舉刃摶而取之昔之鼓琴者見螳
蜋方向鳴蟬將飛未去螳蜋為之一前一却絃者聳然
恐螳蜋失之也殺心見於聲故螳蜋隂殺之蟲也翳木
葉也或曰得其翳者可以隱形此蟲惟捕蟬時有進退
之勢餘則知進而已齊莊公出獵有蟲舉足將摶其輪
問其御對曰此謂螳蜋者也其為蟲也知進而不知却
不量力而輕敵莊公曰此為人必為天下武勇矣迴車
而避之(莊公避一螳蜋而勇武歸之)勾踐禮蝦蟇其遺意也莊子曰
螳蜋怒臂以當車轍不知其不勝任也是才之美者也
言非不有美才顧不勝任耳或曰回車者勾踐故郭璞
贊曰螳螂氣蟲揮斧奮臂當轍不迴勾踐是避勇士致
死勵之以義(說文螳蜋一名蚚父)

　　蜱蛸

　　不過蟷蠰其子蜱蛸蟷蠰卵也螳蜋逢樹輙産其卵皆
相連綴多在小桑上及叢棘間三月四月中每枝出小
螳蜋數百螳蜋應殺之蟲故小暑至後五日而生所應
者微隂故螳蜋司殺之小者也蜱蛸所在有之以桑上
者為佳是兼得桑皮之津氣耳市之偽者以膠著桑枝
之上則無益矣一名􁓷蟭本草則謂之桑螵蛸主於藥
而言也范子計然曰螵蛸出三輔上價三百又海中有
烏賊魚背如樗蒱形亦有螵蛸之名故方家謂此為桑
螵蛸謂彼為海螵蛸(說文□蛸)

　　青蛉

　　青蛉好飛集水上有青赤黄三種色青而大者曰青蛉
一曰青亭小而黄者曰胡黎一曰胡離小而赤者曰赤
卒一曰絳騶一名赤衣使者亦名赤弁丈人好集水上
赤卒絳騶者漢制導卒之服也故以比之然摠曰青蛉
則以大者為主呂氏春秋曰海上有人好蜻蛉者每朝
居海上從遊有蜻蛉至者數萬前後左右盡蜻蛉也終
日翫之不去其父使取來翫之明日徃之海上而蜻蛉
無至者言機心存則物不附又莊辛對楚襄王曰君王
獨不見蜻蛉乎六足四翼蜚翔乎天地之間求蚊虻而
食之待甘露而飲之自以為無患與民無争也不知五
尺之童子膠絲竿加之乎四仭之上而下為蟲蟻食也
此其情狀荆莊王命養由基射蜻蛉曰吾願生得之養
由基援弓射之拂左翼一名䗓淮南子稱蝦蟇為鶉水
蠆為􁖪莣皆生非其類唯聖人知其化又稱水蠆為􁖪
孑子為蟁􁃿齧為螚物之所為出於不意弗知者驚知者
不怪詳此類變易固不足驚又人皆習知不待聖人也
彼將因衆人耳目之所見以極視聴之所不接盖發端
於此耳水蠆既化青蛉青蛉相交還於水上附物散卵
出復為水蠆水蠆復化焉交相禪無已郭璞稱江東名
為狐黎淮南人呼䗧蛜今鄱陽人呼江雞盖䗧蛜之轉
說文蜻蛉一名桑根

　　蜣蜋

　　蜣蜋黑甲蟲能以土包糞轉而成丸圓正無斜角莊子
曰蛣蜣之智在於轉丸陶𢎞景云取糞丸而却推之今
按其類似有雌雄以足撥取糞頃之成丸相與遷之其
一前行以後兩足曳之其一自後而推致焉乃掘地為
坎納丸其中覆之而去不數日而丸中若有動者又一
二日則有蜣蜋自其中出而飛去盖是孚乳氣其中以
此覆裹之藉之以生抱朴子曰𤣥蟬絜飢不羡蜣蜋穢
飽然世或言蜣蜋能化為蟬所為轉丸者藉以變化也
未知孰是崔豹古今注曰一名弄丸一名轉丸俗名推
丸其鼻高目深者名胡蜣蜋

　　蜘蛛

　　䵹鼄布網於簷四隅狀如罾自處其中飛蟲有觸網者
輙以足頓網使不得解其力大有甲翅者纒縳甚急已
乃食之春秋二時得煖風而生旋吐游絲飛颺其身故
春月游絲有長數丈許者皆䵹鼄所為也古人稱太昊
師䵹鼄而結網故張望賦云吐自然之纎緒先皇羲以
結網新序曰湯見祝網者置四面而祝湯乃解其三面
置其一面更教之祝曰昔蜘蛛作網今之人循序欲左
者左欲右者右欲高者高欲下者下吾取其犯命者然
則網罟之設雖取諸離亦有象於此也焦贑易林曰蜘
蛛作網以司行旅又曰蜘蛛南北巡行罔罟字說曰設
一面之網蟲至而獲焉知誅義者也(考)陶𢎞景云䵹鼄
類數十種爾雅載七八種今草䵹鼄有五色長脚者作
網畢以大絲向四隅各絡數十折或云以厭勝諸蟲云
又有土䵹鼄(大𤣥曰蜘蛛之務不如蠶之緰)

　　蠨蛸

　　蠨蛸小䵹鼄長脚者俗呼為喜子陸璣疏云蠨蛸長踦
一名長脚荆州河内人謂之喜母此蟲來著人衣當有
親客至亦如䵹鼄為羅網居之詩曰蠨蛸在戸言為網
於戸也陸賈曰目瞤得酒食燈花得錢財乾鵲噪行人
至蜘蛛集百事喜劉子曰今野人晝見蟢子者以為有
喜樂之端夜夢見雀者爵位之象然見喜子者未必有
喜夢雀者未必彈冠而人恱之者以其利人也今人以
早見為喜晚見為常又云在頭則有喜事蠨蛸既主有
喜而豳詩以在戸言憂思感傷者蓋果臝伊威蠨蛸鹿
場熠燿此五物者家無人則集所以令人感思此自以
著衣為有喜各以為義爾荆楚之俗七月七日設𤓰果
於庭中以乞巧有喜子網於𤓰上則以為得巧

　　胡蝶

　　胡蝶以芳時飛集花間翩翩相逐物之適意者故莊周
夢為胡蝶栩栩然胡蝶也不知周也俄而覺則蘧蘧然
周也明人之精神開闔不能自知故有夢為鳥而麗乎
天夢為魚而麗乎淵(考)以極其升沉至於此則又不抑
不亢徜徉兩間有俯仰自足之意以極物之化盖必有
所寤矣蝶物之善化者今菜中青蟲當春時行縁屋壁
或草木上以絲自固一夕視之有圭角六七日其背罅
裂蛻為蝶出矣其大蝶散卵於甘橘上為蟲青緑既久
則去為大蝶崔豹古今注曰蛺蝶一名野蛾一名風蝶
江東人謂之撻末色白背青者是也其有大如蝙蝠者
或黑或青班名曰鳯子一曰鳯車亦曰鬼車生江南甘
橘園中而唐滕王圖畫蛺蝶有江夏班大海眼小海眼
村裏來菜花子之目北齊魏収輕薄時人號云魏収驚
蛺蝶(說文作蛺蜨徐鉉曰俗作蝶非是列子鳥足之葉為胡蝶)

　　音釋

　　莎雞　螒(爾雅音汗又曰樗雞)犨(赤周反)􁈳(音節)　蜉蝣(浮遊)蛣(起吉
反)蜣(音羌)　蟋蟀　蛬(音拱)趨(音促)即且(即莊子作即且或作蛆子
徐反)注鳴(注周禮陟豆反)　螗蜋(音唐郎)有斧蟲(爾雅疏有臂若斧奮之當輙不避一
名不過一名蟷蠰一名蛑一名巨斧其子蜱蛸)蟷(丁即反)蠰(音箱)莫貈(下音鶴)蛑(音牟)
注蚚(音祈)　蜱蛸(音毗消螗螂一名而有六名其十則有三名􁓷蟭蜱蛸螵蛸也)􁓷(布莫
反)蟭(音焦)螵(音瓢)蒱(通作蒲)□(說文匹慓反)　青蛉(力丁反)騶(音鄒)
䗓(千公反)􁖪莣(上音予下音務淮南注青蛉也)孑子(上音吉下音厥或作蛣蟩字異而音義同
俗名釘倒虫)螚(乃多奴來二反)兔齧(注􁃿所齧草靈在其心中化為螚一說􁃿齧虫名)䗧蛜
(音康伊)　蜣蜋(音羌郎)蛣(音吉)却推(他回反)曳(餘制反牽引也)　蜘蛛
　注緰(音須)　蠨蛸(上音蕭下音所交反)踦(去奇切)瞤(如倫切目動也)伊威
(鼠婦也)果臝(力果反括樓也)熠(以敕反)燿(以照反)　胡蝶　蝙(布𤣥反)蝠
(方六反)蜨(說文臣鉉等曰今俗作蝶疌徒叶切)














　　爾雅翼卷二十五

　　欽定四庫全書

　　爾雅翼卷二十六

　　宋　羅願　撰

　　釋蟲三

　　蠭　　　蜜蠭　　果臝　　蠆

　　蚊　　　蝱　　　蚤　　　蝨

　　螻　　　蝍蛆

　　蠭

　　蠭種類至多其黄色細腰者謂之穉蜂腰間極細僅相
聨屬天地之性細腰純雄大腰純雌純雄謂蜂純雌龜
鼈之屬也列子亦曰純雌其名大腰純雄其名穉蜂言
無雌雄而自化故淮南子以蜂之類為貞蟲言其無欲
也博物志以為蜂無雌取桑蟲或阜螽子抱而成已子
今細腰蜂作房在小樹上及人家簷下房皆倒懸其綴
著處必以漆房中各有子如粟稍長如蛹能動逐時飼
之久則封之生翼而出其穉者復孚卯則増房益多其
在大木上者蜂與房皆大謂之露蜂房又謂之百穿其
房大者如甕小者如桶至大者如巨鍾房數百層子至
石許又土蠭黑色似木蠭而大地中作房蠭之最大者
螫人至死能食蜘蛛楚辭云赤蟻若象𤣥蠭若壺壺形
圓大故蠭似之方言蠭大而蜜謂之壺蠭今人亦呼為
胡蠭

　　蜜蠭

　　蜜蠭似蠭而小工作蜜說文蜜字作􁍁云蠭甘飴也蓋
若鼎器焉而幂之山海經曰榖城之上足蜂蜜之廬今
土木之蠭亦各有蜜北方地燥多在土中故多土蜜南
方地濕多在木中故多木蜜今人家畜者質小而微黄
大率腰腹相稱如蠅蟬也喜事者以窾木容數斛寘蜂
其中養之開小孔纔容出入永嘉地記曰七八月中常
有蜜蜂羣過有一蜂先飛覔止泊處人知輙内木桶中
以蜜塗桶中飛者聞蜜氣或停不過三四來便舉羣悉
至今人家所養蜂或羣逸以千百數中有大者為王羣
蜂舁之從其所徃人収而養之一日兩出而聚鳴號為
兩衙其出採花者取花鬚上粉寘兩髀或採無所得經
宿花中不敢歸房中蜂多則復分為隊雀及蜻蛉好捕
食之冬寒則割蜜今宛陵有黄連蜜則色黄而味小苦
雍洛間有棃花蜜色如凝脂亳州太清宮有檜花蜜色
小赤南京柘城縣有何首烏蜜色更赤各隨所採花色
而性之温涼亦相近蜜脾底為蠟有蜜香氣然蜜極甘
而蠟至淡獨為一異孝經援神契曰蜂蠆垂芒釋蟲曰
蠭醜螸謂垂其腴腴即腹下螫毒也今細腰螫人皆復
引其芒去蜜蜂螫人芒入人肉不可復出蜂亦尋死傳
言尹吉甫妻取蜂去毒繫衣上以譖伯奇即此也古稱
蜂蠆有毒今蜂近其房輙羣起攻人故古稱蠭起之將
戰國有蠭旗軍行用之又軍行卒逢羣蜂及飛䖟多者
必驚於藏伏之賊王莽時九江連率賈萌守郡不降有
飛蜂附萌車為漢兵所誅晉陶侃表袁謙為高涼太守
未至百餘里浦中有蜜蜂蔽日而下謙船已而皆不利
洪範五行傳秦昭王時上郡大飢草木盡死蜂食田苗
(闗尹子聖人師蜂立君臣)

　　果臝

　　果臝即細腰黑蜂也說文作􁉱臝俗呼為蠮螉詩言螟
蛉有子果臝負之螟蛉桑蟲也果臝蒲盧也負持也箋
云蒲盧取桑蟲之子負持而去煦嫗養之以成子詩義
疏云螟蛉似步屈其色青細小或在草葉上土蜂取之
寘木空中或書卷間筆筒中七日而成其子里語曰呪
云象我而揚子雲亦云螟蛉之子殪而逢果臝祝之曰
類我類我久則肖之矣唯陶隱居云今一種黑色腰甚
小衘泥於人壁及器物邊作房如併竹管其生子如粟
米大置中乃捕取草上青蜘蛛十餘枚滿中仍塞口以
擬其子大為糧也其一種入蘆竹管中者一名果臝亦
取草上青蟲詩之螟蛉有子果臝負之言細腰無雌皆
取青蟲教祝便變成已子斯為謬矣造詩者乃可不察
未審夫子何為因其僻耶按陶氏之說實當物理然以
是疑聖人則有所不可詩第言果臝負之如國君不能
有其民則為他人所取不言負去為子也猶䲭鴞云䲭
鴞䲭鴞既取我子亦可謂鴞取衆鳥為子乎但說者見
其負之以徃遂因為是說然詩之本㫖自不如此而箋
疏及揚子雲之語疎矣

　　蠆

　　說文曰蠆毒蟲也象形□蓋象其奮螯曳尾之形今之
蠍也說者以為鼠負之大者多化為蠍葛洪方云蠍中
國多此江南無也(韓文公詩照壁喜見蠍)或云江南舊無蠍開元
初甞有主簿竹筒盛過江至今江南徃徃有之俗呼為
主簿蟲蜥易能食之故蜥易一名蠍虎又為蝸牛所食
先以跡規之不復去今人或為蠍螫者以蝸牛涎塗之
痛立止蠍前謂之螫後謂之蠆通俗文云長尾為蠆短
尾為蠍晉語申生曰雖蝎譖焉避之左傳曰蠭蠆有毒
又曰已為蠆尾以令於國莊子曰其智􁂋於蠆蠍之尾
然則為害甚矣今醫家謂蠆尾為蠍稍蒯通曰猛虎之
猶與不如蠭蠆之致蠚嵇含謂諺曰過滿百為蠆所螫
唐制三月上已日賜侍臣栁棬云帶之免蠆毒有處士
之名無爵列於朝者商君謂之六蝎都人士之詩曰彼
君子女卷髪如蠆鄭氏謂蠆螫蟲也尾末揵然似婦人
髪末曲上卷然禮歛髪無髢而有曲者以長者皆歛之
不使有餘鬢傍短者不可歛則因之以為飾故曰匪伊
卷之髪則有旟先儒以為旟揚也非故卷之髪當自有
揚起者爾淮南子言鄭舞者髪若結旌許氏曰屈而復
舒也結旌則旟之義都人士所以刺長民者衣服之不
常次章并及内外命婦之飾故曰綢直如髪如而也言
髪甚綢直也次曰謂之尹吉言髪為結甚至也末曰卷
髪如蠆言首飾整然矣世衰禮廢則婦人之飾相尚以
奇異髽喪禮也南宮縚之母死夫子猶誨兄子以□從
從毋扈扈謂長大垂鬌之狀也况幽王之時褒姒以男
冠化於上則婦人之髪結可知其不為墮馬髻者幾希
矣冝乎事雖微而思古之長民者也(索靖草書名蠆尾)

　　蚊

　　蚊者惡水中孑孒所化噆人肌膚其聲如雷東方朔隱
語云長喙細身晝亡夜存嗜肉惡煙為掌指所捫其生
草中者吻尤利而足有文彩呉興號豹脚蚊子所以從
文以有文也亦或從昬志其出時也或從民昬之省也
又用閩越之閩蟲之在門中者大抵秋後吻輙破不能
整或云更慘於末破時說文曰秦謂之蚋楚謂之蚊夏
小正云丹鳥羞白鳥丹鳥螢也白鳥蚊也謂螢以蚊為
羞粮則未知其審也金樓子云齊桓公卧於柏寢白鳥
營營飢而求飽因開翠紗之幬進蚊子焉其蚊有知禮者
不食公之肉而退有知足者㗱公之肉而退有不知足
者遂長嘘短吸而食之及其飽也腹為之潰公曰嗟乎
民生亦猶是矣蚊為小矣而物又附之江浦之間有麽
蟲名曰焦螟羣飛而集於蚊睫弗相觸也栖宿去來蚊
弗覺也或曰巢於蚊睫再乳而蚊不驚或云在蚊翼下
每生九卵伏成九子俱去而蚊不知惟黄帝容成神視
氣聴形若嵩山之阿而聲若雷霆此所以極小大之分
也古者謝章詔板用蚋脚書亦一書之體

　　蝱

　　蟁從民省聲蝱從甿省聲(考)民則有害於人若蝱傷牛
馬亦田甿之患也蝱有數種商浙以南江嶺間有大木
蝱長大緑色殆如次蟬咂牛馬或至頓仆蜚蝱狀如蜜
蜂黄黑色又一種小者名鹿䖟大如蠅齧牛馬亦猛三
䖟所食同故說苑曰蠧喙仆柱蚊䖟失牛古語摶牛之
蝱不可以破蝨言才有分能大者不必能細也好聚於
牛馬之尾楚語曰譬之如牛馬處暑之既至䖟䗽之既
多而不能掉其尾蓋大曰䖟小曰䗽處暑七月節牛馬
之氣蒸欝故䖟之大小集焉尾重而不掉也牟子曰昔
公明儀為牛彈清角之操伏食如故轉為蟁蝱之聲則
翹尾而躡蹀然䖟亦有不食之時淮南子曰夏至而流
黄澤石精出蟬始鳴半夏生蟁䖟不食駒犢鷙鳥不摶
黄口許叔重以為五月微隂在下未成駒犢黄口肌血
脆弱故蟁䖟鷙鳥應隂不摶食之也然則古者郊必用
犢將事于四海山川則飾黄駒豈物所不傷純全至絜
耶

　　蚤

　　蚤齧人跳蟲也緩輙失之辨之在蚤故為早暮之早其
字從爪爪而得之說文作蚤韓子曰韓昭侯搔而佯亡
一蚤求之甚急左右因取其蚤而殺之昭侯以此察左
右之不誠也莊子曰鴟鵂夜撮蚤晝日瞋目而不見丘
山(考)以其微而善跳䲭鵂獨能夜撮之以喻其精明如
此非果有蚤撮之也說者乃謂人翦爪在地䲭鵂夜至
人家撮拾視之知有吉凶輙更其家故五行書埋爪必
有處所此自一說未必莊書之本㫖也今沐猴亦好為
人撮蚤云淮南子云昌羊去蚤虱而人弗集者為其來
蛉窮也昌羊今之昌蒲蛉窮入耳之蟲則所去之害小
而所來之患大(趙壹解擯賦丹鴻可殺蚤)

　　蝨

　　蝨齧人蟲也養生論曰蝨處頭而黑麝食栢而香以明
隨所處而易知生有可養之道又淮南子曰湯沐具而
蟣蝨相弔大厦成而燕雀相賀以言禍福有非類而相
及者東觀漢記曰馬援擊尋陽山賊上書曰除其竹木
譬如嬰兒頭多蟣蝨而剃之蕩然蚤蝨無所復依書奏
上大悅因出小黄門頭有蝨者皆剃之因謂之頭蝨章
而應侯謂秦王曰王得宛臨陳陽夏斷河内臨東陽邯
鄲猶口中蝨也王莽校尉韓威曰以新室之威而吞胡
虜無異口中蚤蝨曹植著論亦曰得蚤者莫不摩之齒
牙為害身也三人皆世所尊貴人也其言乃爾何故又
物皆有蝨故淮南子曰牛馬之氣蒸生蟣蝨而莊子號
豕蝨為濡需擇疏鬣自以為廣宫大囿奎蹄曲隈乳間
股脚自以為安室利處卒與豕俱焦又虵鱗甲中亦皆
有蝨云商子以小臣之害比之為蝨言微而不可不去
也

　　螻

　　螻小蟲穴土中好夜出今人謂之土狗一名螻蛄一名
碩鼠一名􁈲亦一名蟪蛄以孟夏鳴應隂之蟲其出入
與蚓同時淮南子孟夏之月螻蟈鳴丘螾出盖四月隂
氣始動于下故二物應之而鳴又螾亦隨出至冬則又
隨盡揚雄法言所謂狐狸螻螾不膢臘也與是也螻與
螾皆穴土以居冝於土者故黄帝以土徳王天下天先
見大螻大螾黄帝曰土徳勝故其色尚黄其行則土然
說文解螭云若龍而黄北方謂之地螻則未知黄帝時
所見為何等也此物有神異故干寶記龎氏常祠螻蛄
王逸九思云螻蛄兮鳴東茅􁈳兮號西以其應隂而鳴
比小人也有五能而不能成其伎一飛不能過屋二縁
不能窮木三泅不能渡谷四穴不能覆身五走不能絶
人按荀卿稱螣蛇無足而飛梧鼠五技而窮謂鼯鼠飛
生者爾說文稱鼫為五技之鼠則已别是鼠之一類而
崔豹古今注又以此螻一名鼫鼠者當之三者不同未
知孰是今螻翅小而短不能覆背飛去皆不逺又穴土
而居常露於外以今所見則五技殆謂此也金中螻頂
金最為上以六兩為一垜有卧螻蛄穴云(夏小正三月􁈲則鳴)

　　蝍蛆

　　蛇物之慘毒者螣蛇又蛇之神者而蝍蛆能制之故曰
螣蛇游霧而殆於即且張揖廣雅云蝍蛆呉公也莊子
曰蝍蛆甘帶司馬彪曰帶小蛇蝍蛆喜食其眼春秋考
異郵曰土勝水故蝍蛆摶蛇宋均曰蝍蛆生於土蛇藏
物屬於坎坎水也為隱伏也今蝍蛆忽見大蛇便縁而
啖其腦或曰蛇虺見之而蟠伏蝍蛆當其前以施禁法
蛇即為之開口蝍蛆入食其腸復穴其旁而出或曰大
蛇過一圍者蝍蛆以氣禁之蛇即死矣蛇或遇之走匿
水底蝍蛆但浮水上禁之人見有物正青大如綖者直
下入水至蛇處須臾蛇浮出而死今南人入山者皆以
竹管藏蝍蛆蝍蛆知有蛇之地輙動作於管中草中蛇
虺無不驚竄又善嗅龍腥其生深山大枯木中者遇天
將雨雲穿拂而度輙成羣争就最高處作挐空欲奮之
狀今天台大木為雷所震者必有蝍蛆為雷火所燒死
盖是龍惡此屬南方乃極有大者南越志云大者皮可
以冒鼓肉曝為脯美於牛肉又云長數丈能噉牛里人
遇之則鳴鼓然炬以逐之嶺南異物志云珠崖人每晴
明見海中逺山羅列如翠屏而東西不定悉呉公也葛
洪賦曰呉公大者長百步頭如車箱可畏惡屠裂取肉
白如瓠稱金争買為羮脯是也而說者乃曰山東人呼
蜘蛛為即且亦能制蛇郭璞以為即且似蝗大腹長角
能食蛇腦許叔重又以即且為蟋蟀上蛇蛇不能動皆
非也

　　音釋

　　蠭　　貞蟲(淮南注無牝牡之合曰貞)螫(音失)􁍁(彌必切)幂(覆也亦作幎莫秋反)
窾(音欵空也)螸(爾雅音俞謂垂其腴說文余足反)䖟(音盲蚊也)　果臝　□(古火反)
蠮(音噎)螉(於公反土蜂也晉慕容皝率騎出蠮螉塞)煦(呀句切烝也)嫗(威遇反禮記注以氣
曰煦以體曰嫗)祝(職勑切詛也頭也或作呪)併(音餅竝也)　蠆(且介反)螯(音敖)蠍(音歇)
蜥(音析)螫(舒亦反)憯(音慘痛也)猶與(又作猶豫獸名性多疑)蠚(音壑亦作螫)卷
髪(音拳曲也)揵然(上丘言反舉也)髢(音第髲也)旟(音余)綢(音儔)髽(側𤓰切去纚而
紒曰髽)縚(吐刀切)毋從從(音緫謂太髙)毋扈扈(音户謂太廣)鬌(重垂反音與錘
同)　蚊　孑孒(音吉厥)噆(音慘又子盍反)蜹(而銳反)幬(音儔禪幌)㗱(子立反)
麽(亡果反么麽細小也)睫(音接)伏(扶富反)　蝱(音盲)蟁(與蚊同)蜚(扶貴切一
音非)蝝(音縁)䗽(以季反)流黄石精出(許注流黄土之精也隂氣作於下故流澤而出
也石精五色之精)　蚤(音早)鴟(尺夷反)夜撮(七括反)瞋(尺夷反又處辰反張也崔
音眩本或作瞑)撮蚤(淮南子䲭夜聚蚤察分豪末許慎云鴟夜聚食蚤蝨不失也司馬本作蚉音文云䲭
鵂鶹夜取蚉食崔本作爪云鴟鴞夜聚人爪於巢中也莊子音義)　蝨(音瑟)濡(音儒)需
(音須濡需謂偷安須臾之頃)奎(苦圭反)曲隈(烏回反股間也)　螻(音樓)蟪(胡桂反)
􁈲(音斛)膢(龍珠反又音留)螭(抽知反音􁍜)􁈳(音節)泅(音囚)　蝍蛆(子余
反音苴)綖(音延冠上覆)挐(女居反音帤或作拏)





　　爾雅翼卷二十六

　　欽定四庫全書

　　爾雅翼卷二十七

　　宋　羅願　撰

　　釋蟲

　　螢　　　蜩　　　螘　　　螱

　　螓　　　青蠅　　蒼蠅　　蜚

　　螟　　　蟘

　　螢

　　螢夜飛之蟲腹下有火腐草及爛竹根所化月令季夏
之月腐草為螢又謂之丹鳥夏小正曰丹鳥羞白鳥丹
鳥也者謂丹螢也白鳥也者謂蚊也其謂之鳥者重其
養也凡有翼者為鳥羞者進也不盡食也此言螢食蚊
蚋又今人言赴燈之蛾以螢為雌故誤赴火死然螢小
物耳乃以蛾為雄以蚊為糧皆未可輕信月令則云羣
鳥養羞而已豳詩稱熠燿宵行毛氏云熠燿燐也又解
燐云燐螢火也葢燐者兵死之血𤼵為鬼火故曹植以
為燐者鬼火之名非螢火說者徒以熠燿有可畏之語
故以鬼火解之今曠野中螢乃甚大夏夜亂飛煌煌乃
實有可畏之象故與鬼火同名後漢張讓叚珪劫少帝
及陳留王走小平津帝與王夜步逐螢火光行數里隋
煬帝幸景華宫求螢火得數斛夜出游山而放之光遍
巖谷二者均於亂亡而晉車武子好學家貧不常得油
夏月則練囊盛數十螢火以夜繼日焉古今注一名暉
夜景天夜光宵燭今有一種蟲如蛆尾亦帶火但無翼
不飛名為蛆螢(說文明堂月令曰腐草為蠲馬蠲也准南曰腐草化為蚈馬蚿也周書時訓大
暑之日腐草為螢腐草不為螢穀實鮮落萬畢術螢火却馬)

　　蜩

　　蜩蜋蜩螗蜩舍人云皆蟬方言楚謂蟬為蜩宋衛謂之
螗蜩陳鄭謂之蜋蜩秦晉謂之蟬是蜩蟬一物方俗異
名耳蜺寒蜩郭璞曰寒螿也似蟬而小青赤引月令寒
蟬鳴與詩鳴蜩不同者夏小正云五月螗蜩鳴七月寒
蟬鳴是其異也二月鳴者名寧母似寒螿而小七月鳴
者名蛁蟟色青考工記以旁鳴者蜩蜺屬蟬鳴在脅淮
南子曰蟬無口而鳴飲而不食三十日而蛻記曰范則
冠而蟬有緌(范蜂也)爵鷃蜩范皆人君燕食所加庶羞荀
子曰耀蟬者務在明乎火振其樹而已説者謂南方人
照蟬取而食之莊子曰仲尼適楚出於林中見痀僂者
承蜩猶掇之也論衡曰復育轉而為蟬(枯蟬一名伏蜟)董仲舒
曰齊王之后怨王而死變為蟬故名齊女禮冠飾附蟬
取其清髙飲露而不食也本草蚱蟬生楊柳上詩曰菀
彼柳斯鳴蜩嘒嘒是形大而黒所謂馬蜩(今夏中鳴者比衆蟬最大)
蚱蟬聲也又如蜩如螗言讙譁也毛氏曰螗蝘也舍人
曰三輔以西為蜩梁宋以東謂蜩為蝘楚地謂之蟪蛄
楚辭云蟪蛄鳴兮啾啾是也陸璣疏云螗一名蝘虭字
林虭或作蟟青徐人謂之螇螰然則螗蝘亦蟬之别名
耳(楚辭蟬寂寞而無聲王逸注云螗蜩歛翅而伏藏也)郭璞贊曰蟲之精絜可貴
惟蟬

　　螘

　　螘大者俗呼馬蚍蜉夏小正十二月𤣥駒賁𤣥駒螘也
(書蟻裳色𤣥)蟻知將雨易林震之蹇蟻封穴户大雨將集齊
桓公北征孤竹無水隰朋曰蟻冬居山之陽夏居山之
隂蟻壤一寸而下有水抱朴子曰蟻有兼弱之智關尹子曰
師戰螘置兵蟻通作蛾記曰蛾子時術之晉語曰蜹蛾
蠭蠆皆能害人

　　螱

　　螱飛螘螘之有翅者盖柱中白螘之所化也白螘狀如
螘卵凡斬木不以時木未及燥而作室或柱礎去地不
髙則是物生其中以泥為房詰曲而上往往變化生羽
遇天晏濕羣隊而出飛亦不能髙尋則脫翼藉藉在地
而死矣魯宣公十五年冬蝝生劉歆以為蝝螕□蚍蜉
之有翼者食榖為災黒眚也其意以春秋下文書饑故
因云食榖顧方冬而陽不收歛蟄蟲飛揚此自應有所
傷害不必食榖而後為災也又董仲舒說蝗子也説者
亦多以蝝為螽螟之類失之愈逺説苑曰蠧蝝仆柱蚊
䖟失牛

　　螓

　　螓蟭蟟之小而緑色者釋蟲云蚻蜻蜻舍人曰小蟬也
青青者某氏曰鳴蚻蚻者孫炎曰方言有文者謂之螓
郭氏曰如蟬而小有文其顙廣而方故碩人詩曰螓首
蛾睂言碩人之美也古之選女者非特取其娥媌靡曼
而已盖必合之法相焉不邇窮困不近寒陋故曰角犀
豐盈螓首者即角犀豐盈之謂也髙唐賦曰骨法多竒
應君之相盖言其相貌之美足以當國君於是而不見
荅此詩人所為閔矣夏小正曰鳴蚻虎懸今北人亦謂
之螓又閩人謂大蠅為胡螓亦螓之類

　　青蠅

　　青蠅古以喻讒人以其所趨甚汙終日營營而不知止
又為聲以亂人聽故以比然必言止于樊棘者鄭氏以
為欲其遠之常限之藩籬之外此不然也夫物之逐臭
者投隙而進豈能限絶盖室之匽必植榛棘為藩以蔽
之正蠅所宜集止耳説者又以青蠅㸃白為黑㸃黑為
白自昔相𫝊如此歐陽公獨以為今之青蠅所汙甚㣲
以黒㸃白猶或有之然其微細不能變物之色詩人惡
讒言變亂善惡其為害大必不引以為喻至於㸃白為
黒則未嘗有之據今青蠅之行好遺矢於物上遇物之
絜者則見論衡曰清受塵白受垢青蠅所汙常在練素
此所謂㸃白為黒也至於循繞研上引取墨汁斯須之
頃盈寸白駮矣則所謂㸃黒為白者也二者為害雖㣲
然傷物之全亂物之正實自此始正當謹以為戒也故
法言或問蒼蠅紅紫曰明視以蠅變白黒紅紫亂朱故
也君子之於讒也初盖易之至於亂之又生而後君子
信讒此詩亦然故首章但云毋信讒言至其二章則已
交亂在外之四國至其三章則雖同心如我二人者亦
不能以相有其始輕之而不忌皆如此蠅矣漢昌邑王
賀夢青蠅矢積西階東可五六石以問龔遂遂亦勸放
逐左側讒人而魏何晏夢青蠅數十來鼻端驅之不去
管輅亦以為鼻者天中今蠅臭惡而來集之位峻者顛
輕豪者亡詩人取喻豈虛乎哉

　　蒼蠅

　　蒼蠅蠅之絜者雅有青蠅風有蒼蠅蒼蠅比於青蠅而
大其色蒼好集几案食飲上者是也齊詩曰匪雞則鳴
蒼蠅之聲叚成式以為蒼蠅聲雄壯青蠅聲清聒而埤
雅亦云青蠅首赤如火背若負金蒼蠅又其大者肌色
正蒼今俗謂之麻蠅叚氏則以青蠅與蒼蠅交互言之
陸氏言蒼蠅則非今雖有麻蠅一種然比此二種絶少
又蠅之小者其色自蒼今人正謂之蒼蠅不待别引且
詩以齊哀公荒淫怠慢故陳賢妃貞女夙夜警戒相成
之道宫寢之間懷茝握蘭之所豈大於青蠅者所宜集
耶

　　蜚

　　蜚者負盤臭蟲也亦作蜰似䗪蟲而輕小能飛生草中
八月九月知寒多入人屋裏逃春秋莊公二十九年有
蜚劉歆以為負蠜也性不食榖食榖為災介蟲之孽其
父向則以為蜚色青近青眚也非中國所有南越盛暑
男女同川淫風所生為蟲臭惡莊公將取齊淫女為夫
人故蜚至天戒以為將生臭惡聞於四方也説者以為
蜚中國所有非南越之蟲未詳向所説蜚誠臭蟲今所
在有之草間之物不必皆因男女同濫而生也向之論
似不若歆之篤然歆言食榖為災者亦為未當今負盤
好以清旦集稻上食稻花田家率以蚤作掇拾置他所
至日出則皆散去不可得矣既食稻花又其氣臭惡能
熯稻使不蕃春秋書之當由此爾今人謂之蜚盤蟲亦
曰香娘子(本草云蜚蠊)

　　螟

　　古者言螟螣蟊賊者曰食苗心螟食葉蟘食節賊食根
蟊耳乃未始的言其狀惟五行𫝊稱視之不明時則有
蠃蟲之孽謂螟螣之類當死不死未當生而生或多於
故而為災聽之不明時則有介蟲之孽螽蜚蝝之類或
曰蝝螟之始生屬蠃蟲之孽然則但知螟螣之為蠃螽
蝝之為介而已今食苗心者乃無足小青蟲既食其葉
又以絲纒集衆葉使穗不得展江東謂之蟥蟲音若横
逆之横言其横生又能為横災也然按蝗字通有横音
以為物雖不同皆害稼之屬也漢孔臧蓼蟲賦曰爰有
蠕蟲厥狀似螟是螟為無足蟲也(淮南子曰枉法令則多蟲螟)

　　蟘

　　食葉曰蟘又曰食榖葉曰螟食苗葉曰蟘蟘之字又作
螣其種類不一故曰百螣時起許氏以為百螣動股蝗
屬也時起害稼動股則阜螽阜螽則今蝩(之庸切顔云)蟲也
劉向以為介蟲之孽春秋書螽在秋者四在八月者三
在九月十月者一在十二月者二惟十二月者乃是失
閏之過其餘八月九月十月者盖夏之六月七月八月
也螽類羣盛故有雨螽于宋言自上而下衆多之甚故
以雨言之今蝗之盛或蔽天其過河皆相銜而過亹亹
不絶詩曰后妃子孫衆多言若螽斯螽斯羽詵詵兮宜
爾子孫繩繩兮此之謂也説文螟蟲食榖葉者吏冥冥
犯法則生螟蟘蟲食苗葉者吏乞貸則生蟘京房易𫝊
曰臣安禄兹謂貪厥災蟲食根徳無常兹謂煩蟲食葉
不絀無徳蟲食本與東作爭兹謂不時蟲食節蔽惡生
孽蟲食心王充論衡曰變復之家謂蟲食榖者吏貪狼
所致也蟲頭赤者武官黒者文吏按蟲頭赤身白頭黒
身黄復應何官耶(説文蝗螽也考工記股鳴蚣蝑動股屬)

　　音釋

　　螢　燐(音吝)綀(音疎)蛆(子余反)馬蠲(音涓)蚈(音牽螢火又古奚切)
蚿(音賢馬蚿蟲百足)　蜩　蜋蜩(夏小正𫝊曰蜋蜩者五色具)螗蜩(夏小正𫝊曰螗
蜩者蝘俗呼為胡蟬)蜺(音倪)蛁蟟(上貂下聊)蛻(音稅蛻皮又他外反)緌(音㽔系冠纓)痀
(於禹反)僂(音縷)掇(丁活反拾也)承蜩(謂以膠竿黏蟬下云五六月者黏蟬時也)蚱(莊額
切)菀(音鬱)蝘(音偃)螇(胡雞反)螰(力木反)　螘(魚起反)　蚍蜉(音毗
浮)𤣥駒賁(音奔夏小正𫝊賁者何也走於地中也古今注河内人見馬數十萬騎大如黍米以火燒
之馬皆成蟻故呼蟻曰𤣥駒)　螱(音尉)　蝝(音縁)眚(所景切)　螓(音秦)　蚻(音札)靡曼(謂柔弱者列子注)媌(音茅美好也好而輕者謂之娥)虎懸(夏小正鳴
蚻蚻者虎縣也縣音𤣥)　青蠅　匽(音偃)駮(音剥)　蜚(音費)蜰(音肥)
䗪(音柘)負蠜(音煩)同濫(盧瞰切莊子同濫而浴注浴器)熯(音漢)　螟(音冥)
　螣(音特)蟊(音謀)蠃(音裸)蠕(音軟)　蟘(音特)雨(去聲)絀
(亦作黜)注蚣蝑(上音嵩下音胥)












　　爾雅翼卷二十七

　　欽定四庫全書

　　爾雅翼卷二十八

　　宋　羅願　撰

　　釋魚

　　龍　　　鯉　　　鱣　　　鮪

　　魴　　　鱮　　　鮒　　　鱒

　　鱧　　　鰷　　　鯊

　　龍

　　龍春分而登天秋分而潛淵物之至靈者也淮南子言
萬物羽毛鱗介皆祖於龍羽嘉生飛龍飛龍生鳳皇而
後鸞鳥庶鳥凡羽者以次生焉毛犢生應龍應龍生建
馬而後麒麟庶獸凡毛者以次生焉介鱗生蛟龍蛟龍
生鯤鯾而後建邪庶魚凡鱗者以次生焉介潭生先龍
先龍生𤣥黿而後靈龜庶龜凡介者以次生焉王符稱
世俗畵龍之狀馬首蛇尾又有三停九似之説謂自首
至膊膊至腰腰至尾皆相停也九似者角似鹿頭似駝
眼似鬼項似蛇腹似蜃鱗似魚爪似鷹掌似虎耳似牛
頭上有物如博山名尺木龍無尺木不能升天其為性
麤猛而畏鐵愛玉及空青而嗜燒燕肉故嘗食燕者不
可渡海又言蛟龍畏楝葉五色絲故漢以來祭屈原者
以五色絲合楝葉縛之古者有豢龍御龍氏徒以知其
欲惡而節制之耳將雨則吟其聲如戞銅盤涎能𤼵衆
香其嘘氣成雲反因雲以蔽其身故不可見今江湖間
時有見其一爪與尾者唯頭不可得見自夏四月之後
龍乃分方各有區域故兩畆之間而雨𤾉異焉又多暴
雨說者云細潤者天雨猛暴者龍雨也龍火與人火相
反得濕而焰遇水而燔以火逐之則燔熄而焰滅養魚
及三百六十則蛟龍將魚飛去龍以變化無方物不能
制故在人比君在卦比乾之七爻象天蒼龍七宿乾七
爻以龍為用天七宿以龍為體盖自下數之其第一爻
潛龍則未見也故蒼龍第一宿不取龍之象第二爻為
見龍在田則或見其尾矣故龍之宿其二為尾第六爻
為亢龍有悔故龍之宿其六為亢第七爻為見羣龍无
首吉故其七為角今易讀亢龍與角亢之字異音然其
義實相通葢順則降升則逆龍之亢有逆鱗一尺而不
可膺也則為能升而不及反故曰亢龍有悔然則乾之
亢龍雖以角亢之亢讀之可也

　　鯉

　　鯉者魚之主形既可愛又能神變乃至飛越江湖孟春
之月應陽而動上負氷獺於是時取而四面陳之謂之
祭魚故淮南子時則訓孟春之月魚上負氷獺祭魚許
慎皆曰鯉也今人但謂之赤鯉然案之古種類至多崔
豹云兖州人謂赤鯉為赤驥青鯉為青馬黒鯉為黒駒
白鯉為白騏黄鯉為黄騅皆取馬之名以其靈仙所乗
能飛越江湖故也其種易繁陶朱公養魚以六畆地為
池求懷子鯉魚長三尺者二十頭牡鯉魚長三尺者四
頭以二月上庚納池中令水無聲魚必生所以養鯉者
鯉不相食易長至來年二月得鯉魚長一尺者萬五千
枚三尺者四萬五千枚二尺者萬枚按此二十魚一歳
之間生七萬枚計每頭生三千五百枚不盈尺者盖不
道此有以見其繁息也故魚麗美萬物盛多終之以鯉
盛之極也必言尺者盖古者之制淮南子曰魚不長尺
不得取彘不朞年不得食也唐律取鯉魚即宜放號赤
鯶公賣者杖六十以國氏李諱其同音也故用魚符盖
取象於鯉至武后革李氏則代之以龜古云鯉脊中鱗
一道每鱗有小黒㸃文大小皆三十六鱗案是脇正中
一道爾非脊也

　　鱣

　　鱣大如五斗奩長丈口在頷下長鼻輭骨常三月中從
河上常於孟津捕之淮水亦有之肉黄唯以作鮓而骨
可啖盖䲋屬也鱣盖鮪之類但鱣肉黄鮪肉白以此為
别今江東呼鱣為黄魚大者曰王鱣孔子曰食水者善
游而耐寒謂魚類也鱣鮪之類雖食於水而不正食水
淮南子曰鵜胡飲水數斗而不足鱣鮪入口若露而死
故鱣鮪不善游冬乃岫居入河而眩浮亦其類也許慎
云鮪魚三月遡河而上能度龍門之限則得為龍盖鱣
亦其類酈元注水經曰漢水東經西城縣胡城為鱣湍
洪波漭盪漰浪雲頽耆舊言有鱣魚奮鬛望濤直上至
此曓鰓因以名湍焉

　　鮪

　　鮪以季春來形似鱣而青黒頭小而尖似鐵兠鍪其口
亦在頷下其甲可以摩薑大者不過七八尺肉色白味
不如鱣然周禮䱷人春獻王鮪周頌季冬薦魚春獻鮪
月令季春薦鮪于寢廟皆特獻之者以其及時可貴也
東京賦稱王鮪岫居山有穴曰岫其穴在河南小平山
長老言王鮪之魚由南方來出此穴中入河水見日目
眩浮水上流行七八十里釣人見之取以獻天子用祭
或曰鮪魚出海三月從河上來今鞏縣東洛度北崖上
山腹穴舊説此穴與江湖通鱣鮪從此穴而來入河或
曰鮪魚三月遡河而上能度龍門之限則得為龍東萊
遼東人謂之尉魚或謂之仲明仲明者樂浪尉溺死海
中化為此魚案尉盖鮪聲之訛仲明之說又相沿而生
然萬物變化亦不可知也周洛曰鮪蜀曰䱴䲛唐韻崶
山一名龍門山在封州大魚上化為龍上不得㸃額流
血水為丹色也淮南子曰河魚不得明目穉稼不得育
時其所生者然也説文鮪鮥也一曰水名鞏縣西北臨
河有周武山武王伐紂使膠鬲禦之鮪水上盖其處也
相𫝊山下有穴通江穴有黄魚春則赴龍門故曰鮪岫
今為河所侵不知穴之所在集韻云交州記交趾封谿
縣有隄防龍門水深百尋大魚登此門化成龍不得過
曝鰓㸃額血流此水常如丹池後漢志注即唐韻封州

　　魴

　　魴縮頭穹脊博腹色青白而味美今之鯿魚也漢水中
者尤美常以槎斷水用禁人捕謂之槎頭鯿宋張敬兒
為刺史獻齊髙帝一千八百頭即此也說苑陽晝曰夫
投綸錯餌迎而吸之者陽鱎也其為魚也薄而不美若
亡若存若食若不食者魴也其為魚也博而厚味今網
罟者乃以魴為易取豈難於釣而易於網耶詩稱魴魚
赬尾說者以為魚勞則尾赤左𫝊曰如魚竀尾衡流而
方羊裔焉鄭氏以為魚肥則尾赤二説雖不同然魚肥
則不耐勞不耐勞則尾易赤以魴言之其體愽大而肥
不能運其尾加之以衡流則其勞甚矣宜其尾之赬也
盖詩之赬尾以喻宗周臣下之勞左氏之赬尾則有志
大心勞之象故以衡流竀尾為言也

　　鱮

　　鱮鱅鰱魚也大頭而細鱗魚之不美者故語曰買魚得
鱮不如噉茹盖魚雖一類而所食不同今鯇惟食草鱒
食螺蚌鱮乃食鯇矢則宜其味之不美爾今人亦不珍
此族往往以為鮑魚詩稱孔樂韓土川澤訏訏魴鱮甫
甫夫鱮不美魚也而何足特稱以為韓土之樂盖言川
澤之善者以其美惡之並畜魴美而鱮不美今皆甫甫
然則其土之樂可知矣猶之稱周原之膴膴者必以董
荼如飴言之也鱮性羣故從與又徐人謂之鰱從連敝
笱之詩曰敝笱在梁其魚魴鰥又曰其魚魴鱮其魚唯
唯盖笱之守魚猶禮之守國也説文曰池魚滿三千六
百蛟來為之長能率魚飛置笱水中即蛟去夫蛟隂類
難制之物欲率魚而去笱雖敝而能制之使其在水者
有魴鰥焉有魴鱮焉有唯唯之衆焉不以蛟而徙也今
魯桓公㣲弱無守國之器使從文姜者如雲如雨如水
而不能少為之制則曽敝笱之不若也言魴鱮者亦美
惡兼存之義言魴鰥者則又大小兼畜之義孔叢子曰
吾視下釣垂一魴之餌鰥過而弗視也更以豚之半體
則吞之矣此魴鰥大小之辨也(郭璞曰鰫似鰱而黒)

　　鮒

　　鮒似鯉色黒而體促肚大而脊隆今謂之鯽魚其味最
美呉人以菰首為羮以鯉鯽為鱠謂之金羮玉鱠古者
謂鮒為鰿其字從責今之鯽字乃烏鰂之鰂後世借用
為鮒之别名爾魚小而耐寒大者止二三斤所在有之
莊子稱車轍中有鮒得升斗之水而活易井卦九二曰
井谷射鮒甕敝漏井以上出為用者也九二上無其應
反下比於初若谷中之水下注轍鮒又若甕之漏而水
下流皆反養下而不與上交失井之道故其象曰无與
也然子夏易𫝊云井中蝦蟇呼為鮒魚案莊子稱埳井
之鼃則井者鼃所宜集然又言還虷蟹與科斗皆以為
井中之物則亦應有小魚故羊舌鮒樂王鮒皆以魚為
字今井谷中亦自往往有魚不特蝦蟇也說者又云有
䲙魚與鯽狀同而味殊䲙是節化鯽是稷米化之其魚
腹尚有米色寛大者是鯽背髙腹狹小者是䲙未知其
審(山海經綸魚黒文狀如鮒)

　　鱒

　　鱒魚目中赤色一道横貫瞳魚之美者今俗人謂之赤
眼鱒其音乃如蹲踞之蹲食螺蚌多秖獨行亦有兩三
頭同行者極難取見網輙遁詩稱九罭之魚鱒魴鱒既
如此魴則説苑所謂若存若亡若食若不食者也周公
有聖徳遭時之未信退避于東有難進易退之操故以
鱒魴言之

　　鱧

　　鱧魚圓長而斑㸃有七㸃作北斗之象夜則仰首向北
而拱焉有自然之禮故從禮膽獨甘也故从醴魚麗于
霤有鱨鯊魴鯉鰋鱧鱧者古人所重今道家忌之以其
首戴斗也又指為厭故有天厭鴈地厭犬水厭鱧之説
皆禁不食又是公礪蛇所變然亦有相生者至難死猶
有蛇性故今人亦畏焉郭氏解釋魚稱為鮦然今鮦又
别一種鱧比他魚為最鮏(説文鱧鱯也􁈃鱧也)

　　鰷

　　鰷白鰷也其形纎長而白故曰白鰷又謂白鯈江東呼
為鮂釋魚鮂里鰦是也此魚好游水上故莊子觀於濠
梁稱鯈魚出游從容以為魚樂明遂其性也淮南子曰
不得其道若觀鯈魚望之可見即之不可得此魚好游
也而詩潛有多魚有鱣有鮪鰷鱨鰋鯉潛者糝也積柴
水中令魚依之止息因而取之爾雅曰魚之所息謂之
橬盖潛之詩謂季冬及春寒氣方盛故魚止槮中因而
薦之非其出游之時今人謂鰷為參魚參音近於槮或
以其伏槮中得名耶去其腸作䱹謂參魚䱹又謂其魚
為肉條魚(山海經鯈魚食之已憂)

　　鯊

　　鯊魚狹而小甞張口吹沙故曰吹沙非特吹沙亦止食
細沙郭氏所謂吹沙小魚者是也其味甚美大者不過
二斤然不若小者之佳毛氏解魚麗于罶鱨鯊之義曰
太平然後微物衆多則鯊是物之微者孔氏正義乃曰
此寡婦笱而得鱨鯊之大魚是衆多也盖鯊雖小魚在
笱中為大耳今人呼為重脣脣厚特甚有若鼃黽故以
為名今江南小谿中每春鯊至甚多土人珍之夏則随
水下自是以後時亦有之然亦罕矣來春復來大抵正
月輙至魚之最先至者次則鯉至次則鱖至桃花水至
而鱖肥則三月矣此魚生流水之中非畜於人又其至
而多以明萬物自然繁育亦其先至故鱨鯊魴鯉鰋鱧
或其序爾(杜父魚色黒斑如吹沙而短)

　　音釋

　　龍　鯁(古杏切)膊(浦各切)亢(音抗角亢之亢者周禮記仲夏昏亢中注東方星九
度方氏曰亢喉也以揔攝聼訟有出納之象或作吭)　鯉　鯶(胡本切)　鱣(知連切)
　輭(乳兖切柔也)□(子林反)鮪(為鬼反)漰(普朋反)曓(步卜反)　鮪
　䱷人(語居切捕魚也)䱴(公登公贈二反)䲛(武登武亘二切)崶(音封)鮥(音洛大魚也)
鰓(相來切魚頰也)　魴　槎(鉏加切水中浮木也)竀(勑呈反)衡(華育反又如字)方(蒲郎
反)裔(以制反横流方羊不能自安裔水邊言衛侯將若此魚哀十七年)　鱮(似吕反)鱅(與恭
市恭二反)鰱(里然反)鯇(華板反)鱒(慈損反)訏訏(况甫反訏訏甫甫大也)鮑(部巧切説
文饐魚也饐陳臭也周禮注鮑者於楅室中糗乾之楅皮逼反)鰥(古頑反魴鰥大魚也)唯唯(唯癸反行
出入之貌)笱(音耉説文曲竹捕魚也)注鰫(弋恭切)　鮒(扶句切)　鯽(子亦切與􁖫字
同)鰿(子亦切與􁖫字同)鰂(疾得切與鱡字同説文鰂或从即)埳井(音坎郭音陷壞井也)鼃
(本亦作蛙户媧反)還虷(還音旋顧視也虷音寒井中赤蟲也)䲙(廣韻音節)鱒(才本反)
鱧(音禮)　魚麗(力馳反)罶(音柳)鱨(音嘗)鯊(音沙)鰋(音偃)鮦
(直壟反與䱰音義同)鮏(音腥)注鱯(乎化切佀鮎而大)􁈃(乎瓦切鱧也)　鰷(音條)
鯈(徒堯切又直流切)鮂(音囚)鰦(音兹)橬(與槮同)糝(素感切)槮(通作
糝小爾雅聚柴木水中魚寒入其裏因以箔圍捕之)䱹(仄下切藏魚也)














　　爾雅翼卷二十八

　　欽定四庫全書

　　爾雅翼卷二十九

　　宋　羅願　撰

　　釋魚

　　鱖　　　䲅　　　鯼　　鮆

　　鮧　　　鱓　　　鰌　　　鱖鯞

　　比目　　王餘　　烏鰂

　　鱖

　　鱖魚巨口而細鱗鬐鬛皆圓黄質黒章皮厚而肉緊特
異常魚夏月盛熱時好藏石罅中人即而取之又其斑
文尤鮮明者雄也稍晦昧者雌也漁者以索貫一雄置
之谿畔羣雌來齧曵之不捨掣而取之常得十數尾說
者以為昔僊人劉憑常食石桂魚今此魚猶有鱖名恐
即是也能食小魚今人以為凡牛羊之屬有肚故能嚼
魚無肚不嚼(譙讓之譙)鱖獨有肚能嚼山海經曰鱖魚大口
而細鱗有斑彩(考　淮南曰魚無耳而聽)

　　䲅

　　䲅今之河豚狀如科斗腹下白背上青黑有黄文眼能
開能閉觸物輙嗔腹張如鞠浮於水上一名嗔魚今人
取之者亦多作鐵須如理絮鈀置水中觸而浮則取之
或云以橄欖木為棹撥著魚皆浮出此其性之所畏也
味至美然有毒小獺及大魚不敢啖也烹者必覆葢蒙
宻忌炱煤落其中雜以橄欖荻牙煑之令過熟其身無
鱗頭無腮故肝最毒舊言心肝及頭毒於野葛又云肝
及子入口爛舌入腹爛腸今浙人習之者亦不甚忌正
爾啖之耳大抵海中者大毒江中者次之其出有時率
以冬至後來每三頭相從號為一部諺云得一部典一
袴言烹和所用多也今江隂得之最早率以冬至日輙
有之故說者解易信及豚魚或以為即此物盖中孚十
一月冬至之卦此魚應之而來是信之著者也䲅又作
鮭(叚成式)鮭音如鞵浙人所常御故有鮭菜鮭珍之語又
一名鯸鮐呉都賦所謂王鮪鯸鮐者其音如胎魯頌所
謂黄耉台背未必不謂老人背若此魚色亦猶黎老之
如凍棃耳然昔或謂此魚為鯸鮧魚又謂之鶘夷魚則
與今之鰋魚所謂鮧者相亂盖鰋魚之鮧亦有題夷二
音故也是以漢書貨殖𫝊鮐鮆千斤說者讀鮐為夷顔
監以為非唯失於訓物亦不知音矣但解為海魚則顔
之意當謂此河豚不欲音夷與彼鰋相亂耳(鹽鐵論萊黄之鮐)

　　鯼

　　鯼出南海首中有石如棊子一名石首南人名為鮝其
出有時臨海異物志曰石首小者名䠓水其次名春來
石首異種也又有石頭長七八寸與石首同(初學記)盖其
來以春故以春來名之江賦所謂鯼鮆順時而往還是
也初出水能鳴夜視有光服其石能下石淋魚鱗色甚
黄如金和蓴菜作羮謂之金羮玉飯薧而食之名為鮝
炙食之主消𤓰成水盖是猶藉鹽味耳春秋外𫝊曰黿
鼉魚鼈莫不能化韋昭曰化謂蛇成鼈黿石首成􁇱之
類也􁇱即鴨字呉地志曰石首魚至秋化為冠鳬冠鳬
頭巾猶有石也釋魚魚枕謂之丁魚腸謂之乙魚尾謂
之丙皆謂魚之骨體有似篆字其頭中骨如丁字可作
印今此魚别有骨則異云(說文鮸魿出薉邪頭國䲐鯜䰽䱡魦鱳出樂浪潘國一曰
䱡魚出江東有兩乳鰅皮有文出樂浪東暆神爵四年初捕收輸考工周成王時揚州獻鰅吕氏春秋魚之美
者東海之鮞本草陳藏器餘有牛魚頭如牛海鷂魚似鷂有肉翅生東海海㹠魚形如㹠生大海中石鮅昌侯
鯕鯤鰍鼠尾地青鯆魶魚並生南海)

　　鮆

　　鮆刀魚也長頭而狹薄其腹背如刀刃故以為名大者
長尺餘可以為鱠與石首魚皆以三月八月出故江賦
云鯼鮆順時而往還也周禮鼈人掌取互物以時簎魚
鼈龜蜃凡貍物鄭司農以為互物有甲㒼胡者貍物自
貍藏於泥中者皆曰龜鼈之屬故後鄭云貍物亦謂鱴
刀含漿之屬也釋魚稱鮤鱴刀蚌含漿盖鄭以鮤為鱴
刀蚌為含漿與郭氏注意同孫氏則以為刀魚與鱴别
也凡物之情乃有不可曉者說文曰鮆飲而不食淮南
子曰鱣鮪水入口若露而死鮆小魚也飲而不食固已
為異鱣鮪之大生與水俱乃食而不飲尤可怪也史之
記鮐鮆千斤鮿千石鮑千鈞亦比千乗之家三十斤為
鈞百二十斤為石鮿三十斤鮑百二十斤乃比鮐鮆一
斤物價之相什百如此(鮿膊魚也鮑䱒魚也)南山經曰浮玉之山
北望具區中多鮆魚

　　鮧

　　鮧魚偃額兩目上陳頭大尾小身滑無鱗謂之鮎魚言
其黏滑也一名鯷魚此魚及鰌鱓之類皆謂之無鱗魚
食之盖不益人孟子稱縁木求魚不得魚今鮧魚善登
竹以口御葉而躍於竹上大抵能登髙其有水堰處輙
自下騰上愈高逺而未止諺曰鮎魚上竹謂是故也或
曰口腹俱大者名鱯背青口小者名鮎口小背黄腹白
者名鮠一名河㹠今有黄顙魚與鮧相類但鮧白而彼
黄爾

　　鱓

　　鱓似蛇而無鱗黄質黑文體有涎沫生水岸泥窟中所
在有之或云荇芩根及人髪所化然其腹中自有子不
必皆物化也狀既似蛇又夏月於淺水中作窟如蛇冬
蟄而夏出故亦名蛇鱓荀卿子曰蟹非蛇鱓之穴無所
寄託淮南子曰赤螭青虬之游冀州也天清墬定噆味
含甘步不出頃畆之區而蛇鱓輕之以為不能與之爭
於江海之中後漢楊震有冠雀銜三鱣魚飛集講堂前
都講亦云蛇鱓者卿大夫之服象皆謂此鱓耳然古者
鱓字多假借用鱣字故後漢注直以鱣鮪之鱣解之後
之說者據郭氏注爾雅則鱣長二丈又魏武四時食制
鱣魚大如五斗奩長一丈餘冠雀即鸛尚不能勝其一
况三頭乎且又純灰色無文章此鱣魚長不過三尺大
不過三指又黄地黒文故云卿大夫之服象爾然近代
詩人猶有作鱣鮪字用之者要非其義也鱓性好睡今
鬻者必寘鰌其中使之動撓不然往往睡死一作鱣又
作䱇

　　鰌

　　鰌亦魚之類首尖銳色黄黒身有漦似魚而非魚故衛
史鰌字子魚然與他魚為牝牡則又所謂鰌與魚游者
也海中鰌乃有大者水經曰海中鰌長數千里穴居海
底入穴則海溢為潮出穴則潮退出入有節故潮水有
期今人作舟謂之海鰌船言如鰌之利水猶古舟之有
鯿魚船也鰌伏於泥中見在沙中者則有文采隴西有
地名魚龍出石魚掘地取石破而得之多鰌洎鮒如以
漆描畵鱗鬛逼真燒之尚作魚腥魚龍古之陂澤也豈
魚生其中遇岸頽塞乆而土凝為石故中有魚形耶今
衡州有石魚無異隴西者

　　鱖鯞

　　鱖鯞似鯽而小黑色而揚赤今人謂之旁皮鯽又謂之
婢妾魚盖其行以三為率一頭在前兩頭從之若媵妾
之狀故以為名釋魚鱊鮬鱖鯞郭氏云小魚也似鮒子
而黒俗呼為魚婢江東呼為妾魚崔豹古今注云江東
謂青衣魚為婢□本草孟詵云䲙魚與鯽其狀頗同味
則有殊䲙是節化鯽是稷米化之其魚腹上尚有米色
寛大者是鯽背高腹狹小者是䲙鱖鯞似鮒而小謂之
妾魚豈䲙之譌耶

　　比目

　　比目魚郭氏云狀如牛脾鱗細紫黒色一眼兩片相合
乃可行今水中所在有之左思作三都賦譏相如揚雄
班固張衡所賦不出長安而假稱盧橘玉樹比目海若
以為潤色案盧橘雖生箕山之東青鳥之所今人或以
枇杷當之安知不自漢時入中國耶漢甘泉宫北岸有
槐俗謂之玉樹根榦盤峙三二百年木也楊震關輔古
語記曰耆老相𫝊咸以謂此即蜀揚雄甘泉賦所謂玉
樹青葱者然則玉樹謂此爾海若漢武帝所設以為玩
飾按其辭云海若游於𤣥渚鯨魚失流而蹉跎鯨魚刻
石為之則海若可知潘岳西征賦亦云武雄畧其焉在
近惑文成而溺五利侔造化以制作窮山海之奥祕靈
若翔於神島奔鯨浪而失水此象海故設海若猶象河
漢則設牽牛織女也此皆有實事並非假稱至如比目
魚乃易得之物管子稱帝王盛時東海致之安知漢之
盛時不嘗致而有也又漢魚龍之戲激水化為比目魚
跳躍則稱投文竿出比目者或亦道此等戲爾不然賦
者敷陳其事無其事而稱之前作盖不為也比目魚其
味甚美臨海異物志曰南越謂之板魚今淛人謂之鞋
底魚亦謂之箬葉魚(北户録乳穴魚巾有闕上林賦注魼比目魚也呉都賦罩兩魪注云
左右魪一目須兩魚並合乃能游)

　　王餘

　　王餘長五六寸身圓如筯絜白而無鱗若已鱠之魚但
目兩㸃黑耳博物志曰呉王江行食鱠有餘棄於中流
化為魚名呉王鱠餘高僧𫝊則云寳誌對梁武帝食鱠
帝怪之誌乃吐出小魚鱗尾依然今金陵尚有鱠殘魚
二說相似然呉王之𫝊則自古矣此魚與比目不同劉
淵林解呉都賦第見其稱雙則比目片則王餘遂云比
目魚東海所出王餘魚其身半也俗云越王鱠魚未盡
因以其半棄之遂無其一面故曰王餘則是以王餘為
比目之半而郭氏解比目亦云狀如牛脾鱗細紫黑色
一眼兩片相合乃得行今水中所在有之江東又呼為
王餘魚亦與劉說相似予按二物今浙中皆有之絶不
相類比目乃只一目生近海處土人謂之鞵底魚王餘
狀如前說今猶呼鱠殘魚又名銀魚多曓為䐹又作鮺
顔色可愛自是一種非比目之半也(鮺藏魚也南方謂之䰼北方謂之鮺
一曰大魚為鮺小魚為䰼)

　　烏鰂

　　烏鰂狀如算囊兩帶極長海人云秦王東遊棄筭囊於
海化為此魚腹中有墨見人及大魚常吐墨方數尺以
混其身人反以是取之其墨能已心痛江東人或取以
書契以脫人財物書跡狀如淡墨逾年字消唯空紙耳
背上獨一骨厚三四分形如樗蒱子而長輕脆如通草
可刻名海螵蛸此魚乃􁅕烏所化􁅕烏盖水鳥之似鶂
者今其口足并目尚存猶相似且以背上之骨驗之也
又曰匹鳥化之月今九月有寒烏入水化為烏鰂(唐韻云)
故其名為烏或曰烏鰂常自浮水上烏見以為死便往
啄之乃卷取烏故稱烏賊其實烏所化又能吐墨自宜
名烏云卷取烏似無是理也俗謂是海若白事小史鰂
字在説文從則盖以其有文墨可法則又為鯽从即而
今之所謂鯽者乃古之所謂鮒魚其字作鰿从責今人
以鯽字為鮒相去遠矣周書伊尹為四方今曰正東請
令以鰂之醬為獻(其無骨者名柔魚又章舉石距相類而差大)

　　音釋

　　鱖(姑衛切)　嚼(音譙去聲)䲅(古迷切與鮭同)鮭(古迷切一音鞋)鯸(胡溝切)鮐(音台)鮆
(前啟切刀魚名)　鯼(子公切)　䠓(七由切)薧(音考乾魚)鮝(音想)樂浪(音洛狼郡
名古朝鮮國)薉邪(古穢字貉也本朝鮮之地武帝滅之置蒼海郡)注鮸(眉卞切)魵(府吻切)
䲐(力古切)鯜(七接切)䰽(布賴切廣韻音貝食之殺人)䱡(居六切)魦(所加切鮫魚也)鱳
(力各切)鰅(娯容切)暆(余攴切縣名)鮞(人之切)鮅(卑吉切)䱋(記冢切)鰍(七由切與
鰌同)鯆(夫禹切)魮(父脂切鳥首魚尾音如磬)　鮆(前啟切爾雅疏九江有之一名鮤魚一名鱴刀
一名魴魚一名鮆魚)　互物(户故切鄭司農以為有甲㒼胡龜鼈之屬)簎(勑角切謂以杈刺泥中搏
取之杈音义)㒼(莫干反)貍(莫皆反)鮤鱴刀(鮤音列鱴音滅爾雅注鮆魚也亦呼為魛魚)
蜯(步項切即蜃也一名含漿)鮐(台)鮿(音輒膊魚不鹽也漢貨殖𫝊鯫鮑千鈞師古注即今不著鹽而
乾者鮑今之䱒魚膊史記音義鋪洛切)注䱒(於業切鹽漬魚也)　鮧(音夷)鯷(大計切)鱯
(乎化切)鮠(午戈午囘二切)　鱓(市演切)墬(地)噆(錯感子感子合三切)䱇(市演切)
鰌(七由切)　漦(力之仕緇二切涎沫)　鱖鯞(音厥帚)　鱊(聿)鮬(步)□(輙)
　比目　文竿(注竿以翠羽為文飾也賦作揄文竿揄亦音頭)注魼(丘於切)魪(假邁
切)　王餘　䐹(音搜乾魚)注鮺(仄下切)䰼(説文徂慘切鮺也)　烏鰂(音賊)
􁅕(音鳥五歴剥兒切)匹鳥(匹當音木)








　　爾雅翼卷二十九

　　欽定四庫全書

　　爾雅翼卷三十

　　宋　羅願　撰

　　釋魚

　　鯨　　　鯢　　　鰐　　　鰩

　　鮫　　　蝦　　　䖳　　　蜮

　　蜎　　　蛭　　　科斗　　蝸牛

　　蟾蠩

　　鯨

　　鯨海中大魚也其大横海吞舟穴處海底出穴則水溢
謂之鯨潮或曰出則潮下入則潮上其出入有節故鯨
潮有時江賦曰介鯨乘濤以出入春秋左氏𫝊曰古者
明王伐不敬取其鯨鯢而封之以為大戮於是乎有京
觀以懲淫慝按崔豹古今注稱鯨大者長千里小者數
丈一生數萬子常以五六月就岸生子至七八月導從
其子還大海中鼓浪成雷濆沫成雨水族驚畏一皆逃
匿莫敢當者其雌曰鯢大者亦長千里葢鯨鯢有力能
驅食小魚故以喻夫彊曓而凌弱者如獸之有猰㺄如
蟲之有長蛇如鳥之有鴟鴞然京觀之喻不取於彼而
獨言鯨鯢者盖鯨鯢導從數萬子跋扈大海中有渠魁
之義且其死也彗星應之而出呉都賦所謂鰴鯨軰中
於羣犗欃槍曓出而相屬是也王者之行戮亦除舊布
新之義故以鯨鯢言之鯨從京京大也亦京觀之義歟
不唯水族畏之而已海畔之獸有蒲牢者大聲如鐘而
性畏鯨食於海畔鯨魚或躍蒲牢輙鳴故鑄鐘欲聲大
者作蒲牢形其上斵撞為鯨形天子出則擊之故因謂
鐘之撞為鯨魚東都賦曰𤼵鯨魚鏗華鐘是也晉武帝
時呉郡臨平岸崩出一石鼓擊之不鳴張華請以蜀桐
作魚形扣之聲徹十里豈鼓亦有蒲牢狀耶(三輔舊事清淵北有
鯨魚刻石為之長三丈)

　　鯢

　　鯢者鯨之雌亦長千里呉都賦曰長鯨吞航脩鯢吐浪
言其為患同也説文以䲔為海大魚或从京鯢刺魚也
則似異類然或各即其異者而言之未可知爾魏武四
時食制曰東海有魚如山長五六里謂之鯢時死岸上
膏流九頃異物志曰鯨鯢或死於沙上得之者皆無目
俗言其目化為明月珠詳此等大魚似不為物所制然
屢有死者盖形體既大易至於碭而失水也隋書倭國
有如意寳珠其色青大如鷄卵夜則有光云魚眼精今
海中有鮣魚長三尺許無鱗身中正四方如印扶南俗
云諸大魚欲死鮣魚皆先封之然則自有時耳鄧析子
曰釣鯢者不於清池池之清淺者不應有鯢也

　　鰐

　　鰐魚南海有之四足似鼉長二丈餘喙三尺長尾而利
齒虎及鹿渡水鰐擊之皆中斷以尾取物如象之用鼻
往往卷取人家所畜羊豕食之其多處大為民害亦能
食人既飽浮出水上若昏醉之狀今虎食人後亦復肉
醉盖其類也土人伺其醉殺之其生子則出沙上乳之
卵如鶩卵亦有黄白可食人有得鰐者斬其首而乾之
琢去其齒旬日間更生如此者三乃止呉都賦曰烏賊
擁劒􁖬鼊鯖鰐涵泳乎其中潮州舊多韓愈移文祭之
一夕雷雨皆逺徙是亦靈矣鰐又作□(咸平中陳堯佐捕得戮之圗其
形為贊鰐大者數丈或𤣥黄或蒼白似龍而無角類蛇而有足睅目利齒見之駭人卵化山谷間大率為鰐者
十二三餘或為黿或為龜説文□似蜥易長一丈水潛吞人即浮出日南)

　　鰩

　　文鰩魚出南海大者長尺餘有翅與尾齊一名飛魚羣
飛水上海人候之當有大風呉都賦云文鰩夜飛而觸
綸是也西山經曰鰩魚狀如鯉魚身鳥翼蒼文白首赤
喙常從西海遊於東海以夜飛音如鸞見大穰

　　鮫

　　鮫出南海狀如鼈而無足圓廣尺餘尾長尺許皮有珠
文而堅勁可以飾物今揔謂之沙魚大而長喙如鋸者
名胡沙性良而肉美小而皮麤者曰白沙肉强而小有
毒南人皆鹽為脯刮皮去其沙翦以為鱠可寄千里食
味之珍者至用為器物之飾則從古以然伊尹請令正
東苻婁仇州之屬以魚皮之鞞鮫□利劒為獻鞞刀削
也□盾也荀子史記曰寢兕持虎鮫韅彌龍所以養威
又詩象弭魚服衛夫人乗魚軒楚人鮫革犀兕以為甲
鞈如金石宛如鉅釶慘如蠭蠆輕利僄遫卒如飄風漢
乗輿佩刀黄金通身貂錯半鮫魚鱗金漆錯雌黄室諸
侯王黄金錯環挾半鮫黒室公卿百官皆純黒不半鮫
明以此為貴也至黄門虎賁則以白珠鮫為􁖭口之飾
以其近君也今人亦以飾刀靶之屬以其皮有珠故水
中織綃泣而出珠者亦謂之鮫人任昉述異記曰南海
中有鮫人室水居如魚不廢機織其眼能泣泣則出珠
木𤣥虛海賦所謂天琛水怪鮫人之室是也鮫一名䱜
謂之鮫䱜魚惟呉都賦既有鮫又有鱕䱜故釋者以背
上有甲珠文堅强可以飾刀口為鑢者為鮫其有横骨
在鼻前如斤者為鱕䱜東人謂斧斤之斤為鱕此魚所
擊無不中斷者然則鮫是白沙鱕䱜是胡沙也要是一
類特彼以鼻上有斧為異耳又有出入䱜子常随母行
驚則從口入母腹中尋復出或曰子朝出求食暮還入
母腹腹中容四子頰赤如金甚徤網不能制俗呼河伯
徤兒鮫既世所服用人多識者特其音與蛟龍之蛟同
先儒解者或有差互淮南子曰一淵不二蛟許叔重以
為蛟者魚之長其皮有珠今世以為刀劒之口者是也
一說魚二千斤為鮫是以二物為一物也皮有珠飾刀
劒者是鮫䱜之鮫滿二千斤為魚之長是蛟龍之蛟

　　蝦

　　蝦多鬚善游而好躍其字從假物假之而逺者今水母
不能動蝦或附之則所往如意荀卿曰假輿馬者非利
足也而致千里假舟楫者非利水也而絶江河水母之
假於蝦亦其類釋魚以鰝為大蝦郭氏云出海中長二
三丈鬚長數尺今青州呼蝦為鰝音豐鎬之鎬按廣中
有紅蝦盃出潮州潘州縣南巴縣大者長二尺土人多
理為盃或釦以白金轉相餉遺亦謂之蝦頭盃又古人
有以其鬚為簪杖者晉時南陽滕脩為廣州刺史人有
言蝦鬚長丈者不之信其人後至東海取鬚長四丈四
尺封以寄之今閩中五色蝦長尺餘具五色梅蝦梅雨
時有之蘆蝦青色相傳蘆葦所變白蝦青蝦各以其色
泥蝦相傳稻花變成多在田泥中一名苗蝦蝦性好游
今診脈者有雀啄蝦游之屬以為惡候又海中有蝦姑
狀如蜈蚣云管蝦

　　䖳

　　䖳生東海正白濛濛如沫又如凝血從廣數尺方圓生
氣物也有智識無腹藏無頭目處所故不知避人衆蝦
附之随其東西䖳以蝦為目無蝦則浮沉不常得兩蝦
附其下汎水如飛矣蝦見人則驚䖳亦随之而没故曰
蝦動䖳沉江賦曰璅蛣腹蟹水母目蝦也盖䖳一名水
母又曰鮓魚又名樗蒲魚今浙人通呼蝦䖳又名海靻
食之俗云潮之來也䖳随之而來羣蝦擁之若竹槎然
槎者藩籬障塞之名也故謂之槎潮退則蝦棄之陸故
為人所獲或曰在海中不淨海神惡焉驅與人食之博
物志但云從廣數尺方圓物類相感志云大者如牀小
者如斗

　　蜮

　　蜮一名短弧一名射工一名谿毒生江南山溪水中甲
蟲之類也長一二寸有翼能飛口中有横物如角弩如
聞人聲以氣為矢激水以射人随所著處𤼵瘡中影者
亦病而瘡不即𤼵病如大傷寒不治殺人或曰見人則
以氣射人去二三歩即射所中什六七死冬月蟄澗谷
間大雪時索之此蟲所在其雪不積氣起如蒸掘之不
過入地一尺則得也詩曰為鬼為蜮則不可得以况隂
中人者春秋魯莊公十八年秋有蜮榖梁𫝊曰一有一
亡曰有蜮射人者也劉向以為蜮生南越越地多婦人
男女同川淫女為主亂氣所生故聖人名之曰蜮蜮猶
惑也在水旁能射人近射妖也天戒莊公勿取齊女將
生淫惑篡弑之禍劉歆則以為蜮盛暑所生非自越來
説者又言水弩狀如蜣蜋尾長四寸即弩也見人影則
射南越志云水弩四月一日上弩射人影至八月卸弩
此云弩在口彼云弩在尾差不同顔師古以為短狐即
射工亦呼水弩當是一物而説文稱蜮似鼈三足以氣
射害人孫愐亦稱蜮短狐狀似鼈含沙射人陸璣毛詩
疏亦云蜮短狐一名射影如龜三足江淮水皆有之在
岸影見水中投人影則殺人故曰射影南方人欲入水
先以瓦石投水中令濁乃入或含細沙射人入人肌其
瘡如疥則蜮乃是三足鼈鯀所化為能者與甲蟲有異
姑兩存之

　　蜎

　　蜎蠉井中小蛣蟩赤蟲一名孑孒此郭氏説也今水中
小赤蟲無足其細如縷長二三分細沙中有穴如箴孔
俗呼沙蟲莊子井鼃之喻以還虷蟹與科斗莫吾能若
虷謂此物後鄭注考工記刺兵欲無蜎云蜎亦掉也謂
若井中蟲蜎之蜎言若此蟲之蜎蜎擾擾然則此蟲亦
好動矣若孑孒則化蚊者其大小長短畧與此相類而
物色不同淮南子曰孑孒為蟁許叔重曰孑孒結蠆水
上到跂讀廉(二字疑)予按説文孑無右臂也一曰單也
健也孒無左臂也一曰孑孒短也今孑孒春秋間積水
惡濁則生之其身既短好聳腰而上羣浮水際遇人暫
下其行一曲一直獨以腰為力若人無臂然又終朝不
已若甚健者故有孑孒之名孒又音吉孒(音厥)又九勿切
或為蛣蟩字異而音義同俗又名釘倒蟲即許氏到跂
之義也經日稍乆則蛻而為蛟足有文彩白黒相間慘
於常蚊葛稚川之書曰蠛蠓之育於醯醋芝檽之産於
木石蛣蟩之滋於汚淤翠蘿之秀於松枝非彼四時所
創匠也言皆因物成形自無而有耳段成式云水蛆南
方溪澗中多此蟲長寸餘色黒夏深變為䖟螫人甚毒
此類長寸而為䖟則又大予别而論之

　　蛭

　　水中蟲入人肉者為蛭爾雅一名蟣其讀如祈今人呼
水蛭大者長尺呼馬蛭亦呼為馬蜞蜞即古語蟣也又
别其所生有石蛭草蛭泥蛭之異並能傅著人及牛馬
股間咂其血甚者入肉中産育為害耘者尤以為苦楚
惠王食寒葅而得蛭因遂吞之腹有疾而不能食懼膳
夫得罪有仁人之言是夕也惠王之後而蛭出其乆病
心腹之疾皆愈論衡曰蛭食血之蟲惠王殆有積血之
疾故食食血之蟲而疾愈也而陶隠居亦以為蛭能去
結積雖曰隂祐亦物性兼然古法有以此㗖瘡者卒求
之不可得崔知悌令兩京無處預養之以備緩急一名
馬蟥余嘗游野廟廟中繪后稷母踐巨人跡及生稷棄
之及岐嶷種樹長乞榖種於神農神農使馬皇載榖種
賜之乃畫水蛭無數為可嗤也又有一種細而長亦入
人肉曵之輙斷俗呼爛蜞叚成式云

　　科斗

　　科斗蝦蟇子也蝦蟇曵腸於水際草上纒繳如索日見
黒㸃漸深至春水時鳴以聒之則科斗皆出謂之聒子
古所謂鸛影抱蝦蟇聲抱者也頭圓色黒始出有尾而
無足稍大足生而尾脱或曰月大盡生前兩足小盡生
後兩足故卞彬譏令史咨事云科斗唯唯羣浮暗水唯
朝繼夕聿沒如鬼言其出沒不常也亦自相啖齧伺其
前者銜其尾随其上下而頓掣之則前者尾斷而死矣
今俗謂之蝦蟇臺亦謂之蝦蟇黏山海經胡中其水多
活師爾雅則謂之活東崔豹古今注云一名懸針一名
𤣥魚以其狀如魚其尾如針又併其頭尾言之則似斗
也然崔言聞雷則尾脱而脚生此為未盡皆脚具而尾
始脱耳古有科斗篆取象於此魯恭王壞孔子舊宅於
壁巾得孔子先人所藏古文虞夏商周之書及傳論語
孝經皆科斗文字是時去秦未逺而孔安國以為科斗
書廢已乆時人無能知者遂以伏生所𫝊定其可辨者
更以𨽻古字按字源云庖犧氏獲景龍作龍書炎帝因
嘉禾作穗書蒼頡變古文寫鳥跡作鳥跡篆少昊作鸞
鳳書取似古文髙陽作科斗書云又今人作粉餌象科
斗形謂之□斗

　　蝸牛

　　蝸牛似小蠃白色生池澤草木間頭有兩角行則出驚
則縮首尾俱能藏入殻中盛夏日中則自懸樹葉下往
往升髙涎沫既盡随即槁死一名蝸蟲以其有兩角故
以牛名三蒼云蝸小牛螺也俗謂之蝸牛又蝸字有𤓰
戈二音故魏隠者焦先自作一𤓰牛廬𤓰即蝸也為廬
舍圓而小如蝸牛之殻云蝸牛之殻乃是區量中之最
小者故戴晉人說梁王以國於蝸之左右角者曰蠻氏
觸氏怒而相攻伏尸百萬逐北旬有五日而後反以梁
王無以異於蠻氏蠻傷也為觸所傷此所以極區内大
小之見也一名螔蝓(音移㬰)一名陵蠡一名土蝸一名附
蝸螔蝓入三十六禽又是四種角之例營室之精云尚
書大傳曰鉅定螺鄭𤣥曰鉅定澤也螺蝸牛也今按内
則蝸醢而苽食豈謂是耶中山經曰青要之山實惟帝
之宻都北望河曲禹父所化也是多倮纍蒲盧倮纍者
蝸牛也又有一種無殻者其形稍大人家濕處多有之
云是蝸牛之老者

　　蟾蠩

　　蟾蠩者蝦蟇之類釋魚鼁􁉮蟾諸注云似蝦蟇居陸地
而説文云圥鼀詹諸也其鳴詹諸其皮鼀鼀其行圥圥
又云􁉮􁉯詹諸也詩曰得此􁉮􁉯言其行􁉯􁉯韓詩薛
君亦曰得此戚施戚施蟾蜍喻醜惡也則衛宣公之可
惡甚矣今之蚵蚾背上礧礧好伏牆隂壁下者五月五
日得之謂之辟兵為物絶夀乃云有千歳者古稱月中
有蟾蠩故春秋運斗樞曰紀乖政則蟾蜍月精四頭感
翔河圗曰蟾蠩去月天下大亂淮南子曰月照天下食
於詹諸許叔重以為詹諸月中蝦蟇食月夫日月之食
莫有知其審者故聖人書日有食之言若有物食之者
而不知其名云爾闕疑之義謹重之至也後世詩人皆
祖叔重之説以為蝦蟇所食然按張衡靈憲云羿請不
死之藥於西王母常娥竊之以奔月遂託身於月是為
蟾蠩然則詹諸盖常娥之别名非鼃黽之類也顧無得
而考之(梓人以脰鳴者鼃黽屬蟈氏去鼃黽焚牡蘜以灰洒之則死以其烟被之則凡水蟲無聲齊魯
之間謂鼃為蟈黽耿黽也蟈與耿黽尤怒鳴為聒人耳去之牡蘜蘜不華者月令云蘜有黄華是牝蘜也壺涿
氏除水蟲以炮土之鼓敺之以焚石投之水蟲狐蟈之屬漢元鼎五年秋鼃蝦蟇鬭鼃似蝦蟇而長脚其色青
越勾踐軾怒鼃漢以鼃供祭宗廟)

　　音釋

　　鯨　介鯨(介大也文選注)鰴(音輝魚有力者)䝟貐(音軋愈獸名出南海外虎文龍爪食人)
犗(騬牛也騬以陵切)欃槍(上楚銜切下丑庚切)　鯢　䲔(與鯨字同)碭(音蕩)鮣(一刃
切魚如印)　鰐　擁劒(呉都賦注蟹屬從廣二尺許有爪其螯偏大大者如人大指長二寸餘色
不與體同特正黄而生光明常忌䕶之如珍寳利如劒故曰擁劒其一螯尤細主取食出南海交趾)􁖬鼊
(上古侯切下音壁龜屬其形如笠四足縵胡無指其甲有黒珠文采如瑇瑁可以飾物肉如龜肉肥美可食)
涵泳(上音含賦注南楚謂沉為涵泳潛行也)注睅(合版切説文大目也左𫝊睅其目注出目也)
　鰩(遥)　鮫　鞞(補鼎切)瞂(伐)刀削(音肖刀室也通作鞘)盾(食尹切)寢
兕(謂武士寢處於甲胄者也)持虎(謂以虎皮為弓衣武士執持者也)鮫韅(下呼見切韅馬服之
革盖䝉鮫形徐廣曰以鮫魚皮為之)彌龍(上如字又讀為弭末也謂金飾衡軛之末為龍首也)鞈(音夾
堅貌)宛如鉅釶(釶音啻荀子本文作宛如鉅鉄釶注宛地名屬南陽徐廣曰大釶曰鉅方言云自關
而西謂之矛呉揚之間謂之釶言宛地出此剛鉄為矛也)慘如蠭蠆(言其中人之毒)僄遫(僄輕
也匹妙切下與速同言楚人之趫㨗)錯(七各切金涂也)􁖭(匹燒切通俗文曰刀鋒曰􁖭)靶(布訝切)
琛(丑林切)鱕(甫袁切又音煩)䱜(賦注甫亦切玉篇倉合切又音錯)鑢(良據切錯銅鉄也)
蝦　鰝(乎老切)釦(音口金飾器口)　䖳(除架切)　沫(末)蛣(去吉切)海靻
(之列切柔革)槎(鉏加切)　蜮(音域)䏻(奴來切)　蜎(狂兖切)蠉(香兖切)還
虷(上音旋下音寒)跂(音企)孑(説文無右臂也居桀切又音吉)孒(無左臂也居月九勿二切)蠛(亡結
切)蠓(亡孔切)檽(乃豆切)淤(音飫又音於濁水中泥也)蛆(子魚切)䖟(陌庚切)　蛭
(音質)　蟥(音黄)　科斗　抱(音曓韻作菢鳥伏卵也)　蝸牛　戴晉人
(梁國賢人惠施薦之於魏王)區量(上音謳左𫝊豆區釜鍾四豆為區豆即古斗字)附蝸(爾雅作蚹
蠃蚹音附蠃音螺)蝸醢(蝸與螺同)苽(音孤)倮纍(與蜾蠃同)　蟾蠩(上爾雅音占下常如
切或作蜍)鼁(爾雅音去)􁉮(爾雅音秋)鼀(七宿切)􁉯(音施)蚵(音何)蚾(薄碑切)礧(音磊本草
注皮上多䨾磊)鼃(或作蛙)蟈(古麥切)注炮土之鼓(瓦鼓也炮步交切)圥圥(力竹
切音六按鼁字爾雅音去淮南謂之去蚊盖以其居陸地得名)


　　爾雅翼卷三十

　　欽定四庫全書

　　爾雅翼卷三十一

　　宋　羅願　撰

　　釋魚

　　龜　　　攝龜　　鼈　　　能

　　黿　　　鼇　　　鼉　　　蟹

　　鱟　　　螺　　　貝　　　蜃

　　蛣

　　龜

　　靈龜文五色似玉似金背隂向陽上隆象天下平法地
槃衍象山四趾轉運應四時文著象二十八宿蛇頭龍
翅左精象日右精象月千歳之化下氣上通能知存亡
吉凶之變寧則伸伸如也動則著矣龜以靈著故千年
之龜游於苓葉之上苓今甘草也葉圓小而有刺言龜
乆而神靈能變形大小也今人見小龜以為千歳則失
之矣(逸禮曰龜三千歳上游於卷耳之上)龜有緑毛金綫之屬種類極多
古者黄目為鬱氣之上尊漢儒以為黄者中也目者氣
之清明者也言酌於中而清明於外今禮圖但為人目
而黄之禁中尊乃作龜形其上方悟黄目者乃龜也若
為人目而黄之黄乃目病爾前賢之説如此然古者又
多作饕餮形於器之上饕餮亦黄目則未知其審爾淮
南子曰清水宜龜故禹貢九江納錫大龜大業拾遺記
曰梁郡有清泠淵水面濶二里許即衛平得大龜之處
論衡引孔子曰龍食於清游於清龜食於清游於濁魚
食於濁游於清丘上不及龍下不為魚中止其龜歟淮
南子曰觀九鑚一許氏曰九九天一龜也(公羊𫝊龜青純千歳之龜
青髯明于吉凶説文龜頭與它頭同天地之性廣肩無雄龜鼈之類以它為雄□龜甲邊也天子巨□尺有二
寸諸侯尺大夫八寸士六寸周書伊尹請正西以神龜為獻)

　　攝龜

　　十龜三曰攝龜郭氏曰小龜也腹甲曲折解能自張閉
好食蛇江東呼為陵龜盖今之呷蛇龜是也小狹長尾
腹下横折見蛇則呷而食之多在陸地亦能登木甚腥
臭乃言療蛇毒以其食蛇故也按大腰純雌細腰純雄
故龜與蛇為牝牡龜之性妬或遇雌蛇相趂鬭噬力小
者或至斃然既相交而復相噬理之不可曉者一名􁖮
龜一名蠳龜抱朴子曰南人帶蠳龜之尾以辟蛇(考)是
其事此龜在十龜之數然陶隠居言用以卜則吉凶正
反未知其審陳無宇之卜母病而龜焦臧氏卜信僣而
僣吉非此龜也耶

　　瑇瑁龜類也出廣南身似龜首觜如鸚鵡腹背甲皆有
紅㸃斑文大者如盤(應劭曰雄曰瑇瑁雌曰觜蠵)又有􁖬鼊其形如
笠四足縵胡無指其甲有黒珠文采如瑇瑁可以飾物
今人謂之鼊皮又􁖯􁖰與􁖬鼊相似(伊尹請正南以瑇瑁為獻)

　　鼈

　　鼈卵生形圓而脊穹四周有帬在易離為鼈為蟹為龜
以其骨在外肉在内也至考工記則以外骨為龜之屬
内骨為鼈之屬以鼈外有肉縁比龜為内骨爾一名神
守陶朱公養魚之法以六畆地為池求懷子鯉魚長三
尺者二十頭牡鯉四頭以二月上庚日納池中至四月
納一神守六月納二神守八月納三神守所以納鼈者
魚及三百六十則蛟龍為之長而將魚飛去納鼈則魚
不復去按此以六神守守鯉乃不可曉淮南子曰鼈無
耳而目不可以瞥精於明也豈絶其一原視得精專而
善司察歟又道家以鼈為厭豈厭之使不得靈歟淮南
子曰蛟龍伏寢於淵而卵剖於陵許氏曰蛟龍鼈類豈
蛟龍得其類則不去也古者言龜蛇相為牝牡今鼈與
蛇亦相須深沙穴中往往多有蛇與鼈同處者鼈暮出
取食跡在沙上蛇輙出為泯滅之人伺知之往往反以
是得之周禮天官鼈人以時簎魚鼈龜蜃凡貍物春獻
鼈蜃秋獻龜魚莊子亦稱公閱休冬則擉鼈于江今人
乃有以蝦釣者淮南子曰魚鼈不動不擐脣喙是亦釣
也崔豹古今注烏賊一名河伯白事小史龜一名黒衣
督郵鱉一名河伯從事盖皆因其象似者以為名如古
稱清江使者東海波臣之屬(周書王㑹長沙鼈)

　　能

　　能鼈之三足者山海經曰從山上多三足鼈今呉興郡
陽羡縣君山上有池池中出三足鼈盖自是一種故魁
下六星兩兩而比者曰三能取此象也昔晉侯寢疾夢
黄能入于寢門以為厲鬼子産稱堯殛鯀于羽山其神
化為黄能以入于羽淵說者亦以為三足鼈若從賢能
之能讀之則能乃獸名熊屬鹿足不當入淵中也今祭
禹廟不以鼈及能白盖兩避之王子年拾遺記乃稱鯀
自沉於羽淵化為𤣥魚𤣥魚與黄能音相亂傳寫文字
鯀字或魚邊𤣥也説文又稱蜮似鼈三足以氣射害人
豈亦能之類耶(江賦有鼈三足有龜六眸)

　　黿

　　黿鼈之大者濶或至一二丈天地之初介潭生先龍先
龍生𤣥黿𤣥黿生靈龜靈龜生庶龜凡介者生於庶龜
然則黿介蟲之元也天地之性細腰純雄大腰純雌故
龜鼈之類以蛇為雄列子亦云純雌其名大腰純雄其
名穉蜂今黿亦大腰乃復以鼈為雌故曰黿鳴鼈應蜀
都賦曰其深則有白黿命鼈是也白是其類之異者故
九歌河伯之章云乗白黿兮逐文魚白黿豐背而有力
乗之以見其安文鰩有翼而善飛逐之以見其輕周穆
王巡狩東至九江亦稱駕黿鼉為梁驅八駿過之其懸
感殆未可臆度如晉毛寳過江白龜載之而度是亦異
矣卵大如雞鴨子一産三百枚人亦掘取以鹽淹之古
者楚人獻黿於鄭靈公其臣食指動以為必甞異味是
古亦不常有也黿好自曝其腹於江岸漁人伺其便接
竹以釣掣之倉卒不能自反為人所制月令季夏命漁
人伐蛟取鼉登龜取黿蛟有兵衛故伐之龜靈可尊故
登之黿鼉取之而已其在星象自婺女八度至危十六
度曰𤣥枵之次一曰天黿(齊景公濟河黿銜左驂以入砥柱之上流古冶子潛行逆
流百步順流九里得黿而殺之左操馬尾右掣黿頭鶴躍而出)

　　鼇

　　鼇巨龜也(𤣥中記云)列子稱渤海東大壑中有岱輿員嶠方
壺瀛洲蓬萊五山其山高下周旋三萬里仙聖之所往
來而五山之根無所連著常随潮上下往還不得蹔峙
帝命禺彊使巨鼇十五仰首而戴之迭為三畨六萬歳
一交焉五山始峙而不動龍伯之國有大人一釣而連
六鼇合負而趣歸其國灼其首以數焉於是岱輿員嶠
二山流於北極沉於大海仙聖之播遷者巨億計按大
荒經北極之神名禺彊靈龜為之使今使鼇戴山必命
禺彊又灼其首以卜則鼇之為龜無疑者然所負之山
以三萬里而所負之期以六萬歳此所以極巨細脩短
之辨也天問曰鼇戴山抃何以安之抃者兩手相擊也
言鼇以首戴山儻用前兩手相擊則山上之仙聖何以
安乎列仙𫝊曰鼇負蓬萊山而抃滄海之中鼇之性好
抃樂故今稱好樂者為鼇頭又女媧斷鼇之足以立四
極亦豈以其抃故耶(説文海大鼈也)

　　鼉

　　鼉狀如守宫而大長一二丈灰五色背尾皆有鱗甲如
鎧能吐霧致雨力尤酋健善攻碕岸夜則出邊岸人甚
畏之聲亦可畏性嗜睡目常閉大者自嚙其尾極難死
人於穴中掘之百人掘即須百人牽一人掘亦須一人
牽不然終不可出其老者多能為鬽梁周興嗣常食其
肉後為鼉所噴便為惡瘡其肉云白如雞其皮堅厚宜
以冐鼓詩云鼉鼓逢逢李斯亦云樹靈鼉之鼓是周秦
皆以冐鼓也又鼉枕可為用勝於魚枕鼉水族本草謂
之鮀魚是也周書王㑹曰㑹稽以􁅸

　　蟹

　　蟹八跪而二敖八足折而容俯故謂之跪兩敖倨而容
仰故謂之敖字從解者以随潮解甲也殻上多作十二
㸃深燕脂色如鯉之三十六鱗其腹中虛實亦應月淮
南子曰蛤蟹珠龜與月盛衰以臍大小為雄雌雄曰蜋
螘雌曰博帶(此據廣雅云廣韻則云□䱺雄蟹也)其種類甚多蝤䗋大者
長尺餘兩强八月能與虎鬭擁劒一螯大一螯小以大
者鬭小者食其大而有虎斑文随波堙淪者名虎蟳小
如蟚蜞殻白見潮欲來出穴舉螯迎之者名招潮随潮
退殻潮退徐行泥中者名攤塗在蠣殻中為蠣取食者
名蠣奴又有蟚蜞倚望(倚望如彭蜞青色進輙舉兩螯以望)竭朴沙狗蘆
虎之屬大抵皆蟹之族蟹始穴於沮洳秋冬之交稻熟
時必大出各執一穗以朝其魁然後從其所之晝夜觱
沸望江而奔既入于江則形質大於舊自江復趨海如
赴江之狀入海益大海人亦異其稱謂矣或曰持稻以
輸海神今腹内八月有芒長寸許者此稻芒也開腹中
猶有海水春秋外𫝊曰呉稻蟹不遺種月令亦曰介蟲
敗榖然則持稻穗是其常惟至於敗榖與不遺種然後
為異漁人取者即江與海之道緯蕭承流而障之竭朴
大於蟚螖黒斑有文章以大螯障目屈小螯食沙狗似
蟚螖壤沙為穴見人則走不可得蘆虎似蟚螖兩螯正
赤不可食數丸似蟚蜞競取土作丸滿三百而潮至皆
南海之物也今岳陽蟹大而殻少軟漁人得之以為厭
故諺曰網中得蟹無魚可賣近歳始珍食之周書王㑹
海陽大蟹禮庖人共祭祀之好羞注謂若荆州之䱹魚
青州之蟹胥考工記仄行蟹屬(今人謂之旁蟹)

　　鱟

　　鱟形如惠文亦如便面惠文者秦漢以來武冠也侍中
中常侍則加金璫貂蟬之飾謂之趙惠文冠便面古扇
也背黒而穹張敞所用以拊馬者今號温涼扇大抵鱟
色青黒十二足足長五六寸悉在腹下舊説過海輙相
負於背髙尺餘如帆乗風遊行今鱟背上自有骨髙七
八寸如石珊瑚者俗呼為鱟帆又其衆如􁆈栰名鱟􁆈
大率鱟善候風故其音如候也其相負則雌常負雄雖
風濤終不解故號鱟媚失雄則不能獨活漁者取之必
得其雙故呉都賦云乗鱟黿鼉同罛共羅乗言相乗也
亦古語以偶為乗如乗禽乗鴈之屬腹中子無數如麻
子或云亦罅裂而生未知其審今閩浙重鱟子醬其珠
如粟南人或帶或磨飲之云利市殻可以為冠次於白
角亦屈以為杓轑釜輙盡又取其尾為小如意

　　蠃

　　蠃附殻而行種類甚多生水田中者差大惟食青泥生
溪澗中者絶小食苔而絜淮南子曰古者民茹草飲水
采樹木之實食蠃蛖之肉時多疾病毒陽之害於是神
農乃始教民播種五榖甞百草之滋味水泉之甘苦然
至成周時祭祀猶供之職在鼈人所謂蠯蠃蚳是也鄭
氏以蠃為螔蝓然郭氏解爾雅蚹蠃螔蝓乃以螔蝓為
蝸牛則非所當供鄭自以為常蠃耳古又以為飾當夏
至之日隂氣萌作恐物不楙故歴代各以所尚為門户
飾以難止惡氣夏后氏金行作葦茭言氣交也商人水
徳以螺首謹其閉塞使如蠃也周人木徳以桃為梗言
氣相更也漢兼用之或曰公輸般見蠡出頭潛以足畫
之蠡引閉其户終不可開因傚之設于門户欲使閉藏
當如此固宻也今門户猶以蠃為鋪首古之遺制蠃之
為量小故𫝊曰以蠡測海言不能極其量也外國多吹
蠃林邑蠻吹之以即戎其生日南漲海中者大如斗可
為酒杯又有鸚鵡螺形如鳥觜云見之者不利以為杯
則謂之鸚鵡杯今閩海中有紅螺㣲紅色亦可為杯香
螺揜可雜甲香鈿螺光彩可飾鏡背蓼螺味辛如蓼紫
背螺紫色有斑㸃號砑螺即紫貝是也(相貝經赤電黒雲謂之紫貝)
螺亦視月而盈虧故論衡云月毁於天螺消於淵蠃古
字通於蠡今惟作螺

　　貝

　　古者貨貝而寳龜周則有泉至秦廢貝而行錢故釋魚
於貝之名色尤詳而古者貨賂貢賦賞賜凡屬於貨者
字皆從貝也至王莽反漢猶以貝四寸八分以上至寸
二分為五品故有大貝牡貝么貝小貝之名不盈六分
不得為貨今大貝出日南漲海中可以為酒杯盖貝之
在水者即蠃之小者也今此物等既不復為貨晉宋間
猶以飾軍容服物盖魯頌稱戎服之盛有貝胄朱綅則
以貝為飾舊矣東方朔稱齒如編貝盖用以為飾必編
之故也今但髰頭家用以飾鏡帶耳大者為珂黄黒色
其骨白可以飾馬盖此等飾非特取其容兼取其聲故
說文􁈮貝聲也(書大貝在西房詩錫我百朋散宜生得大貝百朋獻於紂荀子東海有紫紶漢
文時南越獻紫貝江賦曰紫蚢如渠)

　　蜃

　　蜃大蛤也冬月雉入水所化盖雀入淮為蛤雉入海為
蜃比雀所化為大故稱大蛤也上古之世剡耜而耕摩
蜃而耨摩其殻使利以去苗穢後世耒耜耰鉏之用備
故但薦其味且以為飾天官鼈人掌取互物以時簎魚
鼈龜蜃凡貍物春獻鼈蜃秋獻龜魚盖以杈刺泥中搏
取之地官掌蜃則掌歛互物蜃物以共闉壙之蜃祭祀
共蜃器之蜃共白盛之蜃盖天官薦其味地官致其用
闉壙之蜃則未施椁前先施蜃灰於椁下以禦濕盖天
子之禮春秋宋文公始厚葬用蜃炭是也蜃器之蜃鄭
司農以為蜃可以白器令色白盖謂以灰飾之云爾至
後鄭解鬯人山川四方用蜃則以蜃為漆尊畫為蜃形
盖以蚌名含漿有尊之象則與先鄭所說蜃器不同蜃
雖無可觀然其吐氣象樓臺海中春夏間依約島溆常
有此氣所為畫者當兼取此氣以為飾如其餘尊罍畫
雲雷之比儻特畫之而已不用以為飾則掌蜃之職不
當歛而共之特司農以為白器令色白者亦似未當盖
剸殻錯入器中合為文彩如今所謂螺鈿器之類禮佩
刀天子玉琫而珧珌士珕琫而珧珌許叔重以為珧蜃
甲所以飾物珕蜃屬是裁其甲為飾也器既以蜃飾名
蜃其所薦以祭社者肉亦名脤所謂歸脤以交諸侯之
福者也白盛之蜃則飾牆使白鄭氏稱東萊謂之义灰
以其义取得之今猶以為粉飾面謂之蛤粉又有珠可
取然則一微物肉可以薦殻可以飾器灰可闉壙飾牆
壁又有珠為用多矣故齊景公置祈望之官以守鹽蜃
專百姓之利不特鼈人以時取之而已然蜃即蛤也後
鄭乃引蚌含漿以為說而郭氏解爾雅復以蚌含漿為
蜃蜃小者珧珧即小蚌則轉與蛤不相類唯陳藏器稱
車螯是大蛤一名蜄與古説合而今之説者别以蜃為
龍蛇之類有耳有角背鬛皆紅則與古異學者所不道
山海經臯水東注激女水其中多蜃珧周書王㑹東越
海蛤且甌文蜃(説文蛤有三皆生於海千歳燕化為􁅷秦謂之牡厲又云百歳燕所化魁􁅷一
名復累老服翼所化脩為螷圜為蠇)

　　蛣

　　蛣蚌也長一寸廣二分大者長二三寸腹中有蟹子如
榆莢合體共生時出取食復入殻中一名璅蛣江賦曰
璅蛣腹蟹水母目蝦㣲物之相為用有如此者何必齧
甘之獸迭望之民乎抱朴子曰伐木而寄生枯芟草而
兎絲萎川蟹不歸而蛣敗桑木見斷而蠧殄然則蛣盖
恃蟹以為命不可一日無也漢㑹稽鄞縣有鮚埼亭埼
曲岸也中多此物故以為名然南越志稱蟹子合體共
生俱為蛣取食似是二蟹而顔師古以為有一小蟹在
腹中則為不同海物異名記謂此為蠣奴又北户録稱
海上有小蟹大如錢腹下又有小蟹附之如榆莢名曰
蟹奴然則附蛣者名蠣奴附蟹者名蟹奴皆附物而為
之役故以奴名之段成式又言寄居蟲殻似蝸一頭小
蟹一頭螺蛤也寄在殻間常候螺開出食螺欲合遽入
殻中則小蟹又有附螺者至陳藏器解寄居蟲附螺與
叚同但不言是蟹又云南海有一種似蜘蛛入螺殻中
負殻而走亦呼寄居以此知物産之不可窮盡也說文
漢律㑹稽郡獻鮚醬

　　音釋

　　龜　注□(如占切)它(俗作蛇)　攝龜(音輙)　十龜(神龜靈龜攝龜寳龜文龜
筮龜山龜澤龜水龜火龜詳見爾雅)呷(呼甲切吸也)􁖮(烏郎切郭景純江賦注初寧縣多􁖮龜形
薄頭啄似鵞指爪)蠳(纓南都賦其水蟲則有蠳龜鳴虵抱朴子曰蠳龜噉蛇)注觜蠵(上音資下
弋規反)􁖯􁖰(音迷麻江賦注與􁖬鼊相似形大如䕠生乳海邊白沙中肉極好中啖)􁖬(古侯切)
鼊(音壁)　鼈　帬(裙)肉縁(俞絹切詳見周禮疏)瞥(匹蔑切過目也又目醫也一曰瞥然
暫見)貍(莫皆切)擉(測角切禮作簎)擐(音患貫也)　能(囊來切)　三能(周禮春官司中
注三階也能音台)　鼇　連著(直畧切)禺强(禺與隅同列子注神仙傳曰北方之神山
海經大荒之中有神人面鳥身曰禺强)合負趣歸(合并而負之趍走以歸其國)畨(音翻)以
數焉(數所據切鑚其骨以為占卜之具也)抃(音卞)女媧(音𤓰列子注古天子風姓)　鼉
鎧(音愷甲之别名)碕(音奇曲岸也)鬽(或作魅)逢逢(音蓬鼓聲)　蟹䱺(户來切)蝤
䗋(猶牟)蟚螖(彭滑)好羞(上所報切注雖非常物進之孝也)䱹(側雅切)蟹胥(息徐反劉
音素蟹醬也)　鱟(音候)􁆈(音牌大桴)栰(音伐)乘鱟(去聲)罛(音孤)轑釜(音牢撓也漢楚
元王傳陽為羮盡轑釡注以勺轉釡令為聲)　蠃(與螺同)轢蛖(音厖)蠯(薄佳反又父幸反)
蚳(直其反蛾子)螔蝓(上音夷下音由又音俞)蚹(音附)難(乃多反)鈿(音電)砑(音訝碾也)
　貝(博盖切)　朱綅(音侵絳綫也)珂(丘何切)􁈮(蘇果切)注紶(音刼)蚢(音岡)
　蜃(音腎又時刃切)蛤(音閤)簎(勑角反)貍(音埋)杈(音义)搏(音博)闉(猶塞也)白
盛(注盛猶成也謂飾牆使白)剸(㫖兖切細割也)琫(并孔切佩刀飾也)珕(禮記註音如厲生蠣之屬)
脤(音蜃)珧(音姚)􁅷(今文作蛤)且甌(本作東甌)注蠇(與蠣同)　蛣(音結一音挈)
璅(本作𤨏)鄞(音垠)





　　爾雅翼卷三十一

　　欽定四庫全書

　　爾雅翼卷三十二

　　宋　羅願　撰

　　釋魚

　　蛇　　　蝮　　　枳首蛇　螣蛇

　　巴蛇　　蜥蜴　　蝘蜓

　　蛇

　　蛇字古但作它耳從虫而長象冤曲垂尾形上古艸居
患它故相問無它乎今之字傍加虫而變其音又蛇行
迂曲考工記以為紆行之屬故退食委蛇亦用蛇字草
居常饑每得食稍飽輙復蛻殻冬輙含土入蟄及春出
蟄則吐之其圓重如鐵石謂之蛇黄雖復草居人家時
有之故諺云一畆之地三蛇九鼠也今貓能禁之又人
家畜鵞者蛇亦不至聞捕蛇者云蛇稍大者則易禁以
其耳目開利習於禁架也小者瞢然則往往難禁其種
類至多惟烏蛇性善不噬物而白花蛇有毒生於蘄州
今蛇死目皆閉惟蘄州者目開若生舒蘄兩界間者則
一開一閉此理之不可曉者故人以此為驗云(後漢南陽郡随
縣古随國其西有斷蛇丘即銜珠之蛇也)蜦蛇屬黒色潛于神淵能興風雨
(或從戾)淮南子曰犧牛粹毛宜於廟牲其於以致雨不若
黑蜧

　　蝮

　　蝮蛇之最毒者短形反鼻錦文亦有與地同色者(柳子曰目
兼蜂蠆色混泥塗)著足斷足著手斷手不爾合身糜潰又善伺
人聞人咳喘歩驟輙不勝其毒㨗取巧噬肆其害七八
月毒盛時齧木以泄其氣木即死又吐口中涎沫於草
木上著人身瘇成瘡卒難主療名曰蛇漠瘡衆蛇之中
此獨胎産並陳藏器聞之淮南子曰蝮蛇不可為足虎
豹不可使縁木蝮在母胎時其毒氣𤼵作母腹裂乃生
叚成式云凡禽獸必藏匿形影同於物類也是以蛇色
逐地茅兎必赤鷹色随樹(淮南王書曰蝮蛇蠚生　又一種狀如蝮而短有四脚能
跳來齧人名為千歳蝮)

　　枳首蛇

　　中央有枳首蛇枳首者岐頭盖兩頭也大如指一頭無
目無口然兩頭俱能行一名越王蛇亦名越王約髪亦
名越王弩弦舊云見之令人不利然孫叔敖殺而埋之
亦無他此未可信也今生寧國者黒鱗白章長盈尺人
家庭檻中動有數十同穴又予所見夏月雨後有蛇如
蚯蚓大但身有鱗蜿蜒而行其尾如首不纎殺亦號兩
頭蛇則不足為異明矣天問曰中央共牧后何怒王逸
以為牧草名也中央之州有岐首之蛇爭食牧草之實
自相齕齧以喻夷狄相與忿爭君上何故當怒之乎韓
非亦稱蟲有螝者一身兩口爭食相齕遂相殺也螝非
螝蛹之螝乃古虺字盖謂此蛇耳然爾雅以為中央之
異氣今東南多有者盖彼四方皆極荒逺此比之為中
爾又今此蛇皆以越王為名則不獨在中央也㑹最又
云渾夕之山嚚水出焉有蛇一首二身名曰肥遺見則
大旱(山海經云六足四翼)而管子亦曰涸澤之精名曰蟡一首兩
身以其名呼之可使取魚鼈此兩蛇皆一首二身又與
枳首相反因類附著之嶺表録異曰兩頭蛇嶺外多此
類時有如小指大者長尺餘腹下鱗紅皆錦文一頭有
口眼一頭似蛇而無口眼云兩頭俱能進退謬也昔孫
叔敖見之不祥乃殺而埋之南人見之為常其禍安在
哉(天問雄虺九首)

　　螣蛇

　　螣蛇龍類有鱗無足能興雲霧而遊其中其行千里因
風而化淮南子曰蛟龍伏寢於淵而卵剖於陵螣蛇雄
鳴於上風雌鳴於下風而化成形精之至也甘戊曰螣
蛇游於霧露乗於風雨而行非千里不止然則暮託宿
鰌鱣之穴所以然者何也用心不一也二説不同盖淮
南子説其風化之時則其感至精甘戊言其乗游之時
則用心不一各有所主今卜筮者得螣蛇輙以為疑滯
不决盖亦足以見螣蛇之趣操云又淮南子稱上古聖
人(考)服駕應龍驂青虬前白螭後奔蛇説者以為奔蛇
即騰蛇皆瑞應之物乃知前古盖嘗為用矣郭氏所注
淮南云蟒蛇者蟒盖奔字之誤亦有時以蛻故仲長綂
詩云飛鳥遺跡蟬蛻亡殻騰蛇棄鱗神龍喪角是也

　　巴蛇

　　巴者食象之蛇其字象蜿蜒之形中有一說者以為一
所吞也其長千尋青黄赤黒海内南經曰巴蛇食象三
歳而出其骨君子服之無心腹之疾言取所出象骨而
佩服之在犀牛西今南方蚺蛇長十丈亦能吞鹿鹿消
盡乃自絞於樹則腹中之骨皆穿鱗甲間出養瘡時肪
腴甚美或以婦人衵服投之則蟠不能起其膽亦止心
腹之痛又倭國有獸如牛名山鼠彼有大蛇亦吞此獸
蛇皮堅不可斫盖巴類也今常蛇啖一鼃輒疈塞宛轉
尋即蛻□而巴乃獨吞象逮三歳始出其骨巨細之不
同盖如此出其骨當亦自鱗甲中不須復蛻也天問曰
靈蛇吞象厥大何如古稱堯使羿㫁脩蛇於洞庭許叔
重以為脩蛇大蛇吞象之類洞庭南方澤名近巴陵說
巴陵者以為巴之死其骨為陵此地至今往往多大蛇
豈其種裔耶按今岳陽郡獄之側巍然而髙草木翳鬱
者人指以為巴蛇積骨之處城外嘗有巴蛇廟已而廢
又有象骨山以為象暴骨之所其旁有湖曰象湖

　　蜥蜴

　　蜥蜴似蛇而四足長五六寸生草澤中爾雅蠑螈蜥蜴
蝘蜓守宫四名轉相解至陶隠居以為其類有四種形
大純黄色者名蛇醫其次似蛇醫而小形長尾見人不
動者名龍子小而五色尾青碧可愛者名蜥蜴形小而
黒喜縁牆壁者名蝘蜓則與今所見似同按說文及字
林及崔豹古今注竝以蠑螈為蛇醫而說文又云在壁
曰蝘蜓在艸曰蜥易蜥易守宫也方言亦云守宫秦晉
西夏謂之守宫或謂之蠦􁂿或謂之蜥易其在澤中者
謂之蜥蜴南楚謂之蛇醫或謂之蠑螈按此諸文則在
草澤者名蠑螈蜥蜴在屋壁者名蝘蜓守宫也蜥蜴古
語今人多從方言名易蜥蜴與虺見人則走故詩曰哀
今之人胡為虺蜴也其狀既如龍故禱雨用之古法求
雨坊巷各以大甕貯水插柳枝泛蜥蜴使青衣小兒環
繞呼曰蜴蜥蜴蜥興雲吐霧降雨滂沱放汝歸去此亦
象龍致雨之義也曹叔雅異物志曰魚跳躍則蜥蜴從
草中下稍相依近便共浮水上而相合事竟魚還水底
蜥還草中云其蛇醫或名蛇師或云蛇舅母舊說蛇體
有傷此蟲輒銜草傅之故有醫之號或曰口常含雹蛇
若有病則以雹療之今蛇遇冬入蟄含土為圜至春出
蟄土堅如鐵石謂之蛇黄盖毒烈之氣聚蓄所為蛇醫
以雹治蛇病似協於理說文榮蚖以注鳴者釋考工記
者則以為榮原胸鳴(馬融以為胃鳴干寶本以為骨鳴)揚子曰龍蟠于
泥蚖其肆矣

　　蝘蜓

　　蝘蜓似蜥蜴灰褐色在人家屋壁間狀雖似龍人所玩
習故淮南云禹南濟於江黄龍負舟禹視龍猶蝘蜓龍
亡而去比之蝘蜓言不足畏揚子云執蝘蜓嘲龜龍盖
陋之也一名守宫又名壁宫東方朔射覆辭云臣以為
龍又無角謂之為蛇又有足跂跂脉脉善縁壁是非守
宫即蜥易盖言此也說者以為飼以朱砂以其血㸃宫
人如赤誌終身不滅交接便脫漢武帝甞用之故名守
宫按説文蜥易之易象形祕書説日月為易象隂陽也
則經隂陽一交而變易似有此理然所謂守宫者亦以
其常在屋壁間有守之之象如鳥有澤虞者常在田中
俗呼為䕶田鳥之類不必塗血而後為守也舊說蛇醫
龍子蜥蜴三者竝不螫人蝘蜓乃聞螫人必死然未聞
有中之者特善捕蝎春秋考異郵曰土勝水故守宫食
蠆宋均曰守宫生於土蠆藏物屬於坎坎水也俗號蝎
虎又一種色似此而能入水按毛詩正義名水蜥蜴
蛇　它(本作佗湯何切彼之稱也)虫(吁鬼切)委蛇(音於移委曲貌)蜦(音倫又音戾)蜧
(音戾)　蝮(芳福切讀若反覆之覆)蠚(音壑)　枳首蛇　纎殺(下去聲)
螝蛹之螝(爾雅音龜蠶所變者)蟡(於為切似蛇又音詭)　螣(音騰)　鰌(七田切)鱣(市演
切)　巴蛇　蚺(音髯)衵(音日女人近身衣也)疈(芒逼切)　蜥蜴(音析亦)
蠑(音榮)螈(音原)蝘(音偃)蜓(徒典切)蠦(力胡切)􁂿(直連切)雹(薄各切)
注鳴(音咮)　蝘蜓　跂跂(巨支切行貌)














　　爾雅翼卷三十二

