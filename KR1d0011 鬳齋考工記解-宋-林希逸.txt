#+TITLE: 鬳齋考工記解-宋-林希逸
#+DATE: 2018-05-12 10:14:03
#+SOURCE: github.com/kanripo/KR1d0011 master 8927cafc                
欽定四庫全書　　　　　經部四
　考工記解　　　　　　　禮類一(周禮之屬/)
　　提要
　　　　(臣/)等謹案考工記解二卷宋林希逸撰希
　　　　逸字肅翁福清人端平二年進士景定間
　　　　官司農少卿終中書舍人自漢河間獻王取
　　　　考工記補周官于是經與記合為一書然後
　　　　儒亦往往别釋之唐有杜牧注宋有陳祥道
　　　　林亦之王炎諸家解今並不𫝊獨希逸此注
　　　　僅存宋儒務攻漢儒故其書多與鄭康成注
　　　　相剌謬然以綆三分寸之二為輪外兩邊有
　　　　䕶牙者以較為車箱前横在式之上則不合
　　　　於輪輿之制於倨句一矩有半解仍鄭氏注
　　　　其圖乃以鼓為倨股為句則不合于磬折之
　　　　度于戈之長内則折謂前為援與胡相並如
　　　　磬之折於臯鼓之倨句磬折謂鼓為圓物何
　　　　縁有倨句磬折之形恐有脱文皆于古器制
　　　　度未之詳核特以經文古奥猝不易明希逸
　　　　注明白淺顯初學易以尋求且諸工之事非
　　　　圖不顯希逸以三禮圖之有闗于記者采摭
　　　　附入亦頗便于省覽故讀周禮者至今猶𫝊
　　　　其書焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　考工記解卷上
　　　　　　　　　　　　宋　林希逸　撰
　周禮六官其五官體制皆同而冬官以考工記補之
　又自一體似造物之意特亡彼而存此以成此經之
　妙也
　冬官司空掌百工之事舜命共工即此職也並之五
　官其屬亦六十此記只三十官名以考工者考試百
　工之事而記之也人生日用飲食百工所為必備闕
　一不可宫室舟車等制十三卦所象皆聖人所作也
　生民之初橧巢營窟而已聖人既處之以宫室衣毛
　之俗又易而衣裘百工之事自此愈多矣先王獨設
　一官以主之至周尤詳秦以來法度廢壊及宣帝緫
　覈名實至於百工伎巧咸精其能此亦為國急務也
　周官六典本有六篇當時所得只五篇故以考工記
　補之此記元無冬官二字乃漢人所增也但文字簡
　古必戰國以來先秦古書如小戴檀弓一篇公羊穀
　梁春秋傳亦先秦古書也蓋其文簡當且聱牙非漢
　文字之比漢人以金帛募書多有偽作如此等文字
　非後世鉛槧書生所及也
　考工記不特為周制也盡紀古百工之事故匠人以
　世室重屋明堂並言之三代制度皆在此也但書不
　全矣
　此書續出闕略不全不止韋氏裘氏段氏等官而已
　其先後次序亦自參錯不齊如攻木之工輪輿弓廬
　匠車梓若以序言當在上篇今梓廬匠車弓皆在下
　篇而其序亦自不同又畫繢二官而止曰畫繢之事
　玉人亦然意其全書凡曰之事者皆緫言之其列官
　自别即車人之事又有車人為某為某可知也况一
　官非止為一事如輪人梓人匠人車人皆一官之名
　而分主數事惜乎其不全見也
國有六職百工與居一焉
　六職者坐而論道以下是也以百工與論道同說則
　知士農工商皆天地間要職無貴無賤若此記所論
　車蓋等象皆道也王公所論此亦其一也
或坐而論道或作而行之
　以坐對作作起也尊者坐而論之以次則作而行之
　論事與任事自古便有分别但古者王公皆知道之
　士議論切實件件可行非後人空言比也
或審曲面勢以飭五材以辨民器
　審曲者審其文理曲直也面勢者視其方圓曲直如弓
　人所言近心逺根之類皆須審察而用之唐太宗以
　弓矢定天下而不知弓材必弓工而後知其木心不
　正此豈易事哉五材即五行也鄭注以為金木皮土
　玉此說未然天地間何物不屬五行哉玉即石也其
　性則屬火與土矣即此亦格物窮理之事也辨訓具
　注說也若以為辨别而制作之於理亦通
或通四方之珍異以資之
　此商旅事也漢初禁末作末作秦之所賤也秦人有
　市籍者及父祖有市籍者皆為人賤至高祖又禁服
　絲罽乘馬冠竹皮冠不知貿遷有無是生民不可闕
　之事賤商賈後世事也孟子所言龍斷之事所以可
　賤也
或飭力以長地財
　飭力則無惰游之民田畆之間最爭人力人力所及
　田無髙下地財者財皆自地而生稼穡惟寳亦此財
　字之意
或治絲麻以成之
　此婦功也自王公士大夫至於農工商無衣無褐不
　可也考工諸官不及織紝之事疑有闕也
坐而論道謂之王公作而行之謂之士大夫審曲靣勢
以飭五材以辨民器謂之百工通四方之珍異以資之
謂之商旅飭力以長地財謂之農夫治絲麻以成之謂
之婦功
　王公王之三公也王公猶曰帝臣也王朝三公曰王
　公此必三代時語鄭氏註以王為天子公為諸侯豈
　有天子而可列於國之六職乎作而行事是士大夫
　各宣力天地之間物物為人世之用一人之身百工
　所為備焉豈人人能自為之必皆是相資而成此吉
　凶大業所以立也生民日用相資一日不可闕所謂
　方以類聚物以羣分雖是紛紛不同而有至理行乎
　其間所論之道論此道也論道亦不止此然此等日
　用即道也
粤無鎛燕無函秦無廬胡無弓車粤之無鎛也非無鎛
也夫人而能為鎛也燕之無函也非無函也夫人而能
為函也秦之無廬也非無廬也夫人而能為廬也胡之
無弓車也非無弓車也夫人而能為弓車也
　鎛田器也函鎧甲也廬柄也弓車射獵用也車上有
　弓此言百工器械各隨土地所宜粤無翦鎛之人非
　無也蓋家家能之也燕近在北狄戎矢之具分外精
　絶秦多重山複嶺細木可以為廬者多匈奴在大漠
　之北居逐水草以射獵為生以車為家如漁人以舟
　為家也車上有此弓而人人能之也所謂無者言無
　人以此専門名家也
智者創物巧者述之
　凡創物規模盡出於智者民木處則戰慄恂懼濕處
　則腰疾偏死穴居野處不可以為安聖人易以宫室
　為萬世之利凡人生日用之具衣服器皿皆出於前
　聖如神農種穀治藥燧人鑚火皆因以為號故曰百
　工之事聖人之作也千萬世而下皆隂受聖人之賜
　而不自知今日用事事如此全備若原其始豈易致
　哉述繼之也
守之世謂之工百工之事皆聖人之作也
　語其官則謂之人論其世業則謂之氏韋氏裘氏必
　皆世其業者如漢倉氏庫氏亦世其官也
爍金以為刃凝土以為器作車以行陸作舟以行水此
皆聖人之所作也
　金與沙雜以水淘之而後以火爍之方可以為兵刃
　人之有兵刄猶虎豹之有爪牙也凝聚也合也合土
　以為器自陶唐氏始作舟作車皆天地間最大之用
　皆聖人為之首叙至此将言考工之事特出此四句
　文勢淺深有序此亦法也舟楫之事自十三卦已有
　之造舟為梁西周亦有之風詩詠舟者不一然則舟
　車之用皆大矣考工言車而不及舟人之事豈攻木
　之工尚有遺闕邪
天有時地有氣材有美工有巧合此四者然後可以為
良材美工巧然而不良則不時不得地氣也
　以下将言工匠之事先如此緫敘以起語天時隨物
　所宜也如冬伐木夏伐竹是也地氣所宜如瘦地宜
　粟陽坡種𤓰是也材之美如燕角荆幹之類是也工
　巧則在人材雖美而取之不以時則雖美而用之不
　逺又有材雖同而所出非其地則若美而非美雖有
　巧工亦不為良器此意蓋謂制作器用必得四者俱
　全如弓人所謂六材既具能者和之既緫言如此下
　文却以地氣數件證之而材美天時却結之於後前
　後錯綜文字自佳
橘踰淮而北為枳鸜鵒不踰濟貉踰汶則死此地氣然
也
　枳橘只是一種纔過淮則為枳北方最重橘柚實所
　無也鸜鵒不踰濟水過濟水則無之也魯史以來巢
　書之則記異也貉狐也若過汶即死則知草木禽獸
　各隨土地所宜
鄭之刀宋之斤魯之削吳粤之劒遷乎其地而弗能為
良地氣然也
　此皆爍金為刃之事鄭出良刀宋出良斤如運斤成
　風之斤也削書刀也古人未有紙筆以刀雕字謂之
　書刀亦如筆也吳粤之劔如干將莫邪萬世得名均
　此鐵也而工拙不同以水異也今建劒之水亦宜為
　刀如相州相纈只南中蘇木染之特水異耳
燕之角荆之幹妢胡之笴吳粤之金錫此材之美者也
　燕地耐寒故出角角耐寒物也荆之幹幹弓弩之材
　也妢胡胡子之國也笴箭榦也吳粤出金錫皆材之
　美者凡物隨土地所宜也
天有時以生有時以殺草木有時以生有時以死石有
時以泐水有時以凝有時以澤此天時也
　草木有時以生有時以死非特春生秋殺也隨其種
　性榮枯各有時也石最堅亦有時而泐泐裂也水或
　為凝氷或為流澤時使然也此數行鋪叙天時地氣
　自有法度皆文法也
凡攻木之工七攻金之工六攻皮之工五設色之工五
刮摩之工五摶埴之工二
　前言皆序也此一凡字起端乃三十官之緫目也
攻木之工輪輿弓廬匠車梓
　輪車輪也輿車軫也所以載人也弓弓人也廬柄也
　兵器之柄専命一人主之且古字不通於後世者何
　限廬字若非訓詁何以知為物柄哉匠營宫室之人
　也車一物也又有數人主之所以曰一車而數工聚
　焉梓氏為器用者今之小木匠也古人事事精至一
　人為一工斯無雜念所以垂弓和矢三代皆寳之輪
　扁斲輪如此入妙疾徐甘苦得手應心非専心致意
　何以得此兩都賦所謂工用髙曽規矩亦以世守之
　為精至也
攻金之工築冶鳬㮚段桃
　築書刀也冶為戈㦸亦為箭鏃鳬為鐘㮚為量桃為
　劔段已失之必鍜鍊五金之工也
攻皮之工函鮑韗韋裘
　函穿甲之工也鮑一作鞄音僕今消皮匠也韗為鼓
　穹者也韋氏已闕必為生皮者裘氏亦闕不知所主
設色之工畫繢鍾筐㡛
　畫繢二官今記中只曰畫繢之事必有缺漏不全恐
　畫是為墨本者繢是用采色者鍾氏染羽筐氏已闕
　或是綉作之工㡛氏練絲漢武帝畫周公輔成王則
　畫工自古有之矣書曰作繪語曰繪事後素是綵色
　　之工也
刮摩之工玉楖雕矢磬
　玉琢玉人也楖人雕人已缺矢為箭之笴磬氏為石
　磬也
摶埴之工陶旊
　陶旊皆窑匠也分作二官必有厚薄小大不同以上
　三十官而缺其六學記曰良工之子必學為箕良冶
　之子必學為裘箕亦竹為之學弓而先學箕此猶可
　通學冶而學裘殊無干渉艾軒曰冶氏為殺矢裘乃
　皮匠恐是學為射垜此説亦未穩然裘氏已失安知
　其所主何事雖曰攻皮之工如韗人為鼓穹是木匠
　也亦預攻皮之數冶氏又未必為矢匠古人言語不
　可强解冶氏裘氏想有干渉處其書已失亦難言矣
有虞氏上陶
　下言車制謂其自周上輿所以制作愈備因上輿一
　語又自虞以來所尚言之文字之勢如此也註言舜
　至質雖已貴亦上陶器上者物物皆以陶為之也如
　甒瓦棺是也甒祭器也瓦棺之大者亦難造不知當
　時如何
夏后氏上匠
　易橧巢為宫室其事已乆豈特夏上之必至夏后氏
　以來方精緻也
殷人上梓
　飲食之器必至殷而後精
周人上輿
　周人尚文采古雖有車至周而愈精故一器而工聚
　焉如陶器亦自古有之舜㣲時已陶漁矣必至虞時
　瓦器愈精好也
故一器而工聚焉者車為多
　此一句又序言作車之事謂車一器也而數工方成
　有輪人輿人輈人等也
車有六等之數車軫四尺謂之一等戈柲六尺有六寸
既建而迆崇於軫四尺謂之二等人長八尺崇於戈四
尺謂之三等殳長尋有四尺崇於人四尺謂之四等車
㦸常崇於殳四尺謂之五等酋矛常有四尺崇於㦸四
尺謂之六等車謂之六等之數
　六等之數言髙下有六等也自車軫四尺而始隨四
　尺増之以至六等車軫四尺軫者輿後横木也從地
　下至輿上髙四尺人長八尺登降以為節此一等也
　戈柲六尺有六寸柲著輿上本是六尺六寸既建而
　斜倚向後只有四尺軫本四尺兼戈柄四尺是八尺
　矣此二等也戈四尺人長八尺立在輿上是崇於戈
　四尺此三等也殳長尋有四尺人執殳立於車上如
　曰伯也執殳為王前驅八尺曰尋尋有四尺是丈二
　也人長八尺殳長丈二又崇於人四尺此四等也車
　㦸常倍尋曰常常丈六也又崇殳四尺是五等也酋
　矛長二丈㦸長丈六此矛長二丈則又崇於㦸四尺
　是六等也言六等之數却以人長八尺置其間蓋上
　下五者只一人之身可推其尺寸也古人律度量衡
　互相參攷亦此意也鄭𤣥云戈殳㦸矛皆揷車輢車
　輢車箱之旁也
凡察車之道必自載於地者始也是故察車自輪始
　看此三句便見古文法本意只是察車必自輪始先
　發明一句曰必自載於地者始也又著是故二字多
　少曲折精神又發得意盡又好讀艾軒曰凡物皆從
　一處看起如看文章看寫字皆從何處看起此一車
　之制受重者輪故察車之工拙必自輪始也
凡察車之道欲其樸屬而微至不樸屬無以為完乆也
不微至無以為戚速也
　此句形容車輪極工樸屬者欲堅固而有所附屬謂
　其附於車如人生一臂也微至是着地處甚微眇也
　着地處若大便行不急如何得疾速戚即疾也三行
　之内兩箇凡察車之道他人則以為冗也此正古文
　好處不可不仔細看
輪已崇則人不能登也輪已庳則於馬終古登阤也
　艾軒曰此等句語真謂之古文使韓退之見之安得
　不俯首閣筆人長八尺若輪太髙則登不得故只崇
　四尺若太卑則馬髙而輪低雖行平地亦如登坡阤
　然蓋輪低則負於馬如人負物馬則勞矣終古猶終
　年也此必古語若無終古二字則形容不出兩句兩
　輪字若以古文當省字則下句輪字可省蓋古文正
　要好讀有可省者有可省而不省者要自具眼
故兵車之輪六尺有六寸田車之輪六尺有三寸乘車
之輪六尺有六寸
　輪髙六尺六寸惟田獵之輪減三寸欲其便於馳逐
　也
六尺有六寸之輪軹崇三尺有三寸也加軫與轐焉四
尺也人長八尺登下以為節
　前説三項車輪兵車乘車尺寸本同亦可省而不省
　者到此又提起六尺有六寸之輪一句多少精神若
　以冗字論之則不勝其冗矣論古文正不如此前言
　車軫四尺為一等文勢未足又以此發明以足之也
　軫車箱後横木也軹轂表也乃轂空壼中轉軸末也
　轐乃安軸者也又名伏兔鄭註云今人謂之車屐是
　也
輪人為輪
　艾軒曰東南人不用車不識體制如何且依經解註
　而已中間有三兩處大可疑亦只得依經解說其間
　算數則依本註車之重在輪故先言此官
斬三材必以其時
　造車有三材轂輻牙是也斬此三材必須順時轂是
　輪内圓者牙乃外圈也輻乃輪中直者所謂三十輻
　共一轂則輻乃直指於轂者也凡木有所謂隂木者
　有所謂陽木者陽木則仲冬斬之隂木則仲夏斬之
　蓋五月一隂生所斬木即為隂木十一月一陽生所
　斬木即為陽木又有隨其所宜而不専以仲夏仲冬
　者
三材既具巧者和之
　轂輻牙三者之材已具必須巧工方為之和者調適
　得宜也
轂也者以為利轉也
　軸在轂中轂盡善則隨軸而轉利者活也順也
輻也者以為直指也
　輻取其直以指上下上則轂下則牙也
牙也者以為固抱也
　牙乃捲而為輪也此全才矯揉而為之太和之世山
　出器車蓋天生此才可見成為輪不待人力也固抱
　者如人抱之而堅固也
輪敝三材不失職謂之完
　輪舉全體而言也輪雖敝故而所謂三材者皆不失
　其職則是件件精好也職任也任木之謂職完全也
　言其材全也
望而眡其輪欲其幎爾而下迆也進而眡之欲其微至
也無所取之取諸圜也
　此下說輻輪轂三者之制輪即牙輪也望者直望之
　望也回顧則謂之顧矣所謂車中不内顧顧者回視
　也一車兩輪謂之一兩如兩鞋為一兩所謂戎車三
　百兩者三百乘車也幎是帖幎之幎迆字據訓詁如
　東北迆㑹于海之迆又訓斜幎爾是欲得帖車而下
　斜也帖車而下迆則輪之斜勢在下可見也進而眡
　之是近而細視也㣲至者着地處微小也着至也著
　地多則不謂之微至無所取之取諸圜也者言只欲
　其圎也
望其輻欲其揱爾而纎也進而眡之欲其肉稱也無所
取之取諸易直也
　揱爾者殺之狀也纎者小也輻之直指下要壯上要
　殺減且謂之輻合當皆壯今又要殺減何也蓋一轂
　之上著三十穿若不揱殺何縁入得所以入轂者宜
　殺入牙者宜壮艾軒云東南人不識車只據紙上語
　且如此說進而眡之者廹而視之也肉稱是輻轂牙
　之才皆相稱也肉材也無所取之只取其平易端直
　而已
望其轂欲其眼也進而眡之欲其幬之亷也無所取之
取諸急也
　轂是輪内圜者轂别有一軸旋轉此謂之轂者只言
　其圜者也眼者突出也就牙輪側視轂須略見突出
　故謂之眼幬覆也謂以皮鞔在轂上也雖有皮鞔而
　木之亷隅皆見如木上生皮一同無所取之取其急
　也急者皮束得𦂳也稍寛則不可轉矣
眡其綆欲其蚤之正也察其菑蚤不齵則輪雖敝不匡
　綆者牙輪之内所用也蚤與爪同就牙内而視爪之
　布置必正不咼斜也輻之入轂處為菑入牙處為爪
　上下入處皆不可不整也齵者參差不齊也輪雖敝
　不匡謂輪雖敝舊而此輻不乖斜也匡枉也
凡斬轂之道必矩其隂陽陽也者稹理而堅隂也者䟽
理而柔
　木性有隂陽非仲夏斬之即為隂仲冬斬之即為陽
　也矩法也隨木之隂陽自有法也陽木則文理縝宻
　而堅隂木則文理踈麄而柔故用火烘炙要木性均
　等也為轂既如此三材必皆然
是故以火養其隂而齊諸其陽則轂雖敝不藃
　此一句甚工謂若用隂木必以火脅之使堅硬與陽
　木相齊則輪雖敝舊而所幬幔之皮皆不暴起也故
　曰不藃轂以全木為之牙亦以全木為之
轂小而長則柞大而短則摰
　柞是傾柞之柞摯是杌􁂟之摰不得小而長不得大
　而短須要得中也
是故六分其輪崇以其一為之牙圍參分其牙圍而漆
其二
　輪崇六尺六寸牙圍一尺一寸三分牙圍而漆其二
　是下一分不漆履地處也履地處要行不用漆也
椁其漆内而中詘之以為之轂長以其長為之圍以其
圍之阞捎其藪
　椁字箋註家訓度艾軒云恐亦是口相傳如此說今
　且依之看來考工記須是齊人為之蓋言語似穀梁
　必先秦古書也輪有六尺六寸今度其漆内兩邊兩
　寸許含漆了只有六尺四寸就其中詘而為二則一
　邊得三尺二寸以此為轂長則轂長三尺二寸也伸
　而量則為長圓而量則為圍故曰以其長為之圍若
　圍長三尺則徑一尺也以其圍之阞捎其藪三分之
　一謂之阞三尺二寸為一圈是為轂之圍藪是衆輻
　所入之處有三十孔以三尺二寸之轂三分除一分
　以為三十孔也捎除也藪孔也捎其藪鑿其木而為
　孔也
五分其轂之長去一以為賢去三以為軹
　轂長三尺二寸五分之去一分以為賢去三分以為
　軹賢是大穿軹是小穿鄭云去一字誤合為去二則
　大小相稱賢是内穿也軹是外穿也外穿若大又恐
　轂中横木突出故去一以為賢是内一孔大也去三
　以為軹是外一孔小也此内穿外穿鄭氏以為皆金
　也然亦未可曉恐是軸頭用金束之金之為束内穿
　大外穿小蓋軸頭則金稍厚也凡鐵皆曰金軸末亦
　名軹
容轂必直
　轂直輪乃直故容轂不可不直容納也納輻於轂少
　不直則輪不平正矣
陳篆必正
　篆所以約轂也詩曰約軧是上畫竒文故謂之陳篆
　陳篆不可不正者約之必平正也
施膠必厚
　若施膠不厚則易得牽動
施筋必數
　謂其束之多也數者不止一再束也
幬必負榦既摩革色青白謂之轂之善
　幬者以皮鞔之也負榦者如木生皮也即前見亷之
　意既摩革青白謂之轂之善者言既鞔之矣因而摩
　之色青白不似皮色而其色青白則為精好
參分其轂長二在外一在内以置其輻
　轂長三尺二寸三分其轂長者取其伸數而言之也
　藪為内藪之間為外藪所以入轂之菑也二在外者
　二分在外也一在内者一分在内也以三分之一置
　其輻是以藪孔言也其不見處曰内其間可見處曰
　外
凡輻量其鑿深以為輻廣輻廣而鑿淺則是以大扤雖
有良工莫之能固鑿深而輻小則是固有餘而强不足
也故竑其輻廣以為之弱則雖有重任轂不折
　凡物有許大亦須有許深物之堅牢必大處與深處
　平若是輻廣而鑿淺則大小杌􁂟雖有良工亦不能
　使之堅固也鑿深而輻小則是堅固有餘而不勝其
　任故竑其輻廣以為弱則雖有重任轂不折也竑註
　家亦訓度字今亦依之度其輻廣看有幾何以為之
　弱弱即菑也今人謂蒲本在於水中者為弱弱即是
　本字之義帶牙處為爪帶轂處為菑菑是本處也度
　其輻廣以為之弱使廣與深相稱如此雖有重任而
　轂不折矣弱如字亦曰菑皆輻之入轂者也
參分其輻之長而殺其一則雖有深泥亦弗之溓也
　輻乃入牙與轂者三分其長而末捎一分殺而小之
　則雖有深泥亦弗粘帶於輻也
參分其股圍去一以為骹圍
　股圍則近轂也近轂處壯故謂之股圍亦如人之股
　也骹圍則近牙處也近牙處在下殺而小之亦如人
　脛近足者細於股謂之骹參分其股圍而去其一分
　以為骹圍即上所謂三分而殺其一也
揉輻必齊
　　一輪則有三十輻揉其木必使齊同無小無大也
平沈必均
　謂以三十輻用水試之必須均平無復輕重也
直以指牙牙得則無槷而固不得則有槷必足見也
　謂輻之材貴乎直其指於牙若與牙相得則雖無槷
　亦固若不與牙相得則雖有槷而入牙處必竟露也
　故謂之足足者近牙處也上文近轂處為股圍則此
　近牙處當為足也若入孔處不恰好則必用榝用榝
　則入孔處必有現露也槷者榝也近股則人不見近
　下足處則易見也
六尺有六寸之輪綆參分寸之二謂之輪之固
　綆未知何物鄭云輪箄則車行不掉恐是輪外兩邊
　有一重䕶牙者故亦名箄此曰三分寸之二為輪之
　固牙加以綆則愈固也車人云大車綆寸此乘車綆
　必亦一寸也綆在牙輪外三分其一寸而以其二為
　輻爪之孔處註云綆三分寸之二輻股鑿之數也䟽
　云鑿牙之時孔向外侵三分寸之二使輻股外箄故
　曰輻股鑿之數鑿即孔也股字恐是骹字
凡為輪行澤者欲杼行山者欲侔杼以行澤則是刀以
割塗也是故塗不附侔以行山則是搏以行石也是故
輪雖敝不甐於鑿
　注云杼是削薄其踐地者言牙輪之外中間踐地處
　削去少許而兩邊稍稜則泥塗不附著如刀割去之
　也侔注云上下等也謂牙輪之外無上下皆一同侔
　同也同則平如手摶石雖乆敝之後其孔鑿之内皆
　不摇動也不平則行久其鑿處必動甐動摇意也
凡揉牙外不亷而内不挫旁不腫謂之用火之善
　亷有芒刺起處也挫摺折處也腫暴起擁腫處也為
　牙之木用火揉熨内外與兩旁皆平正無病方為精
　好
是故規之以眡其圜也萭之以眡其匡也縣之以眡其
輻之直也水之以眡其平沈之均也量其藪以黍以眡
其同也權之以眡其輕重之侔也故可規可萭可水可
縣可量可權也謂之國工
　此數行結輪人一章其文最妙先取輪之圓既圓矣
　又於圓中取其方萭音矩義亦同匡無邪枉也正也
　輻分四圍縣而視之上下皆直是上與下輻皆相直
　也置輪全體於水中則知其無輕重為平均也牙轂
　之藪皆以黍量則知其穿孔皆無小大深淺也以兩
　輪互秤之則知其輕重相侔也國工者一國所獨推
　也猶今曰國手也六箇可字結一句尤妙
　　車上雜名尺寸(下車人别論大車牛/車也尺寸又與此别)
　輪　兵車輪崇六尺六寸(乘車同田/車減二寸)
　軹　乘車軹崇三尺三寸
　軫與轐共崇七寸軫圍尺一寸
　牙　圍尺一寸
　轂　長三尺二寸徑一尺三分寸之二
　藪　徑三寸九分寸之五深三寸十八分寸之一分
　賢　大穿徑六寸五分寸之二除金内實得徑四寸
　　　五分寸之二
　軹　小穿徑四寸十五分寸之四除金内實得徑二
　　　寸十五分寸之四圍三寸二十七分寸之七
　　　大小穿謂金也金厚一寸軹名有三轂末為軹
　　　小穿為軹車箱上木為軹
　綆　三分寸之二
　輻　廣三寸半
輪人為蓋
　輪人為輪今又為蓋者以蓋亦圓體故亦為之車上
　有蓋即蓋軫象天地者也
達常圍三寸
　達常者蓋斗柄也乃近於蓋斗處圍三寸則其闊徑
　一寸
桯圍倍之六寸信其桯圍以為部廣部廣六寸部長二
尺桯長倍之四尺者二
　桯音盈蓋之杠也讀如丹桓宫楹之楹達常之長二尺
　濶一寸下入於桯中桯圍倍逹常之三寸則為六寸
　然後能上承達常也信其桯圍則統其桯圍而言之
　有六寸以為部廣部者蓋斗也即今之繖頭是也部
　之廣有六寸部長二尺則連達常而言之乃有二尺
　之長桯之長則倍逹常之四尺者二共有八尺兼達
　常二尺則有一丈此下文所謂蓋崇十尺者此也
十分寸之一謂之枚
　十分寸之一者以一寸為十分而一分為一枚枚者
　枚數之也後世使枚字皆本於此
部尊一枚
　部者蓋斗也上髙一分也
弓鑿廣四枚鑿上二枚鑿下四枚鑿深二寸有半
　弓傘骨也傘骨入鑿處廣四分鑿上有二分鑿下有
　四分兼鑿處四分則為一寸則部正厚一寸也鑿深
　二寸有半者欲其入深則牢固也
下直二枚鑿端一枚
　鄭云下直二枚者鑿孔下正而上低二分也直止也
　此處注䟽皆未明以意推之上言弓鑿廣四枚鑿上
　二枚鑿下四枚者謂鑿孔濶四枚其上二枚而下四
　枚是鑿孔上小而下大也不知古人之蓋縁何不曾
　說蓋下短竹處切疑古人車蓋不曾合只張之車上
　無開合也乘車既設旌旗無蓋此特潦車遇雨則用
　想乘車纔出潦車即隨故潦車載蓑笠以為雨之備
　也
　上文言廣此言深其孔内深處比孔又差小故曰下
　直二枚前言下直四枚此只二枚直者只之意也鑿
　端一枚則孔之内深處亦減一半故前鑿上二枚此
　曰鑿端一枚也前曰鑿上鑿下此又變文先曰下直
　二枚後曰鑿端一枚鑿端即鑿上但有孔内外之異
　耳
弓長六尺謂之庇軹五尺謂之庇輪四尺謂之庇軫
　軹轂末出於輪外軫載人者比之輪又在内以六尺
　弓之長分此三句一件皆短一尺也輪比軹短一尺
　軫比輪短一尺
參分弓長而揉其一
　弓傘骨也其勢稍彎是揉而成之也
參分其股圍去一以為蚤圍
　股者弓之近部處也蚤與爪同弓之末也爪之大小
　比股圍三分減一分也
參分弓長以其一為之尊
　尊髙也弓下稍平其上則彎處多方可以庇人下二
　分稍平上一分却髙此弓之勢也
上欲尊而宇欲卑上尊而宇卑則吐水疾而霤逺
　尊是弓近部處宇是弓之彎處其庇人如屋宇吐水
　疾者言其勢斗則水去快而溜亦逺庶不濕軹與輪
　也霤屋霤也因上宇字故用霤字文法也
蓋已崇則難為門也蓋已庳是蔽目也是故蓋崇十尺
　蓋已髙十尺又在車上是緫為丈四矣門髙丈四亦
　已髙矣不可更髙則無許髙之門矣已卑則蔽目者
　言其宇也宇太低則人立處不見車前矣
良蓋弗冒弗紘殷畝而馳不隊謂之國工
　冒者蒙以衣也紘者以線穿聯其弓也未紘未冒之
　時馳而不隊則弓之入鑿者固也殷畝者横馳於畝
　中也横畝必有髙下車馳其間自有隱處必􁂟杌摇
　動而此蓋之弓不隊則為良蓋可知非國手不能為
　也殷音隱今人脚下有不平亦曰隱人

輿人爲車
　車者緫一車之事而言輪輿軫蓋皆車也既别以輪
　人故此曰輿人為車者并輪蓋而安頓之也
輪崇車廣衡長參如一謂之參稱
　輪論崇卑車論廣狹衡論長短三者尺寸皆同則相
　稱也車廣者車箱四方故以廣狹言之衡乃輈頸之
　上横而扼馬者注云輪車衡三者皆六尺六寸故曰
　參如一
參分車廣去一以為隧
　隧深也車横六尺六寸以其横三分之去其一則兵
　車之深只有四尺四寸也
參分其隧一在前二在後以揉其式
　三分其深一分在前二分在後人立其中式必近前
　方可也式横在車箱前人所憑而為敬者也揉者揉
　其木使正直而為之也
以其廣之半為之式崇
　式在較下其髙只得廣之半也注云兵車之式髙三
　尺三寸
以其隧之半為之較崇
　較在車箱前面又髙於式者也式髙三尺三寸此又
　髙於式二尺二寸故注云兵車自較而下五尺五寸
　也
六分其廣以一為之軫圍
　六分車之廣而軫之圍只有其一則軫圍得一尺一
　寸也
參分軫圍去一以為式圍參分式圍去一以為較圍參
分較圍去一以為軹圍參分軹圍去一以為轛圍
　式又小於軫較又小於式軹又小於較轛又小於軹
　也車之前有式其兩相立木則式置其上立者為轛
　横者為軹此非轂末之軹也轛乃較之上頭也
圜者中規方者中矩立者中縣衡者中水直者如生焉
繼者如附焉
　此數句發明其制作之妙如生如附二句尤佳言其
　似非人所為也莊子曰附贅縣疣附亦生而有也
凡居材大與小無并大倚小則摧引之則絶
　大小欲得其所故曰居大與大并小與小并則居之
　得所大與小并小與大并則居之不得所矣以大而
　倚小則必有摧折之慮以小而倚大則牽引而動小
　者力不任必絶斷也摧絶亦同但如此作文耳
棧車欲弇飾車欲侈
　棧車不用皮束恐易損則宜弇者斂束不侈大也飾
　車則有結束雖侈不害

　車箱　横闊闊六尺六寸
　較　式上横木兩輢立木上出式者也吕和叔解淇
　　　奥詩猗重較兮曰古者車箱長四尺四寸以三
　　　分之前一後二横一木下去車牀三尺三寸
　　　謂之式又於式上二尺二寸横一木謂之較
　　　去車牀凡五尺五寸古人立乗平常則憑較
　　　若應為敬則落手憑下式而頭得俯詩補傳
　　　云較出於式故曰重較較崇者自式之上言
　　　之式崇者自車牀之上言之較與式相重通
　　　計之則共長五尺五寸式得三尺三寸較得
　　　二尺二寸較圍四寸九分寸之八
　式　人所憑依者髙三尺三寸圍七寸三分寸之
　　　一
　輢　車箱也音倚猶欄干也在兩旁
　軹　輢之横者其旁止於此故曰軹音只
　轛　式旁之直者對人而言故曰轛音對
　輿　横廣六尺六寸圍二寸八十一分寸之十四亦曰邸
　輈　長一丈四尺四寸
　衡　長六尺六寸
　輈　弧深四尺七寸在式前有十尺身在隧下則
　　　有四尺四寸身共長一丈四尺四寸當兔圍
　　　尺四寸五分寸之二頸圍九寸十五分寸之
　　　九踵圍七寸七十五分寸之五十一
　任正　圍一尺四寸五分寸之二
　衡任　圍一尺三寸五分寸之一
　軸　圍一尺三寸五分寸之一
　軫間　即輿之横廣是也
　伏兔至軓經無明文鄭云如式深也
輈人為輈輈有三度軸有三理
　輈乃車之轅牽一車之重而接於衡以軛服馬者也
　輈人為輈今則并軸而論之者蓋車之軸所以穿兩
　輪者其上則乗載一車之重其軸若折則車必覆矣
　其選材與輈同皆欲其精當也故以一人主之度者
　數也長短有三等故曰三度輈曰度軸曰理理者物
　理之理也選材之道也
國馬之輈深四尺有七寸
　國馬天子之乗馬也輈則車轅也揉曲而為之其轅
　曲中深四尺有七寸矣葢乗馬之軹崇三尺三寸加
　軫與伏兔於其上則為四尺兼輈之深則為八尺七
　寸矣國馬髙八尺而其餘七寸則於衡頸之間也
田馬之輈深四尺
　田車軹崇三尺一寸加軫與轐五寸半則為三尺七
　寸矣兼輈之深四尺則有七尺七寸田馬髙七尺而
　餘七寸亦為衡頸之間也
駑馬之輈深三尺有三寸
　駑馬之車軹崇三尺加軫與轐則為三尺四寸兼輈
　之深三尺三寸則六尺七寸矣駑馬髙六尺而其餘
　七寸亦為衡頸之間也此所謂三度也
軸有三理一者以為媺也二者以為久也三者以為利
也
　一車之中而軸為受重焉須當擇木而為之一者以
　為媺也欲其無節目然後不折二者以木之堅則可
　以久而不壊也三者欲其滑利而轉輪之速也
軓前十尺而䇿半之
　軓在式前自式以前至於輈末其長十尺而御者之
　䇿在於十尺之間也軓前長十尺而輈之深不與焉
　若并輈之深則凡一丈四尺矣軓鄭𤣥云合作􁉂音
　犯車前法度也
凡任木
　如任正衡任之類以木任物也
任正者十分其輈之長以其一為之圍
　輿下三面之木也輿有四面後一面是輿之軫其三
　面皆有欄干欄干之下有材以任其上車所取正者
　故謂之任正十分其輈之長者輈長一丈四尺四寸
　以十分之得一尺四寸五分寸之二以為任正之圍
　也輈之軓前十尺與隧四尺四寸故以輈長一丈四
　尺四寸註鄭曰輿下三面材而疏以為木下及兩旁
　見面其上面著輿板不見故云三面此説未當艾軒
　謂今人不識車雖所説皆紙上語但以文理明之亦
　可决其當與否也
衡任者五分其長以其一為之圍小於度謂之無任
　衡在兩軛之間軛馬之領正輈頸用力之處輈與衡
　相凑帶者若得其任則可以扼馬而引車也五分其
　長則是一分有二尺八寸者衡長六尺六寸以五分
　之得一尺三寸五分寸之一以為衡任之圍此若小
　於制度則木不勝任矣
五分其軫間以其一為之軸圍十分其輈之長以其一
為之當兔之圍參分其兔圍去一以為頸圍五分其頸
圍去一以為踵圍
　軸謂車軸之貫轂者也輿廣六尺有六寸即軫之間
　五分取一以為軸圍則其圍一尺三寸五分寸之一
　與衡任者相應矣當兔即伏兔也謂輿下之貫軸者
　也輈長丈四尺有四寸十分取一為當兔之圍則其
　圍尺四寸五分寸之二與任正者相應矣頸謂輈前
　之持衡者也參分兔圍去一以為頸圍則其圍九寸
　十五分寸之九矣踵謂輿後之承軫者也五分其頸
　圍去一以為踵圍則其圍七寸七十五分寸之五十
　一矣
凡揉輈欲其孫而無弧深
　軸用直木故只言三理而已輈是揉曲為之故須詳
　説孫者順也其揉曲之勢孫順自然若如弧弓而深
　則太彎矣
今夫大車之轅摯其登又難既克其登其覆車也必易
此無故唯轅直且無橈也是故大車平地既節軒摯之
任及其登阤不伏其轅必縊其牛此無故唯轅直且無
橈也
　轅即輈也在牛車則名轅此輈人論輈而言轅者以
　乗車田車之輈與大車之轅其法皆同也摯下也其
　𫝑直而不撓曲下至於馬則難登陁雖馬有力可以
　負而登亦必易覆故於平地之間雖其任髙下得節
　而不可施之登阤言平地髙下易凖節登阤則難節
　也軒髙也摯下也今人用軒輊字本於此伏其轅者
　牛伏其轅下為所遏也縊其牛者轅直而牛不勝如
　縊縛之也皆其勢不孫曲使然也
故登阤者倍任者也猶能以登及其下阤也不援其邸
必緧其牛後此無故唯轅直且無橈也
　登髙而轅直牛之負力倍於平地言用力多也此有
　力之牛猶可登也及其𫝑趍下則非援其車之邸必
　緧絆其牛之後二者皆能覆車也邸輿也皆四方之
　名援手引之也執住之意也緧者轡絡之類有此名
　也
是故輈欲頎典
　前言轅此言輈明轅即輈也頎典注云堅紉之貎此
　古語也難以强通大抵欲其孫順得𫝑而不直之意
輈深則折淺則負
　深太彎也太彎則易折淺太直也太直則馬如負然
輈注則利凖利凖則久和則安
　其𫝑注水則便利也凖節也深淺得節則耐久也和
　與衡軛諸木和合則車不摇兀而安也凖或作水司
　農以為注則利水利水則久鄭𤣥不從以利凖二字
　不當重讀此説似得之葢𫝊冩之誤剩利凖二字也
輈欲弧而無折經而無絶進則與馬謀退則與人謀終
日馳騁左不楗行數千里馬不契需
　弧深則易折弧不深則固經理也順理則無斷絶之
　慮進而從馬退而從人故曰與謀左不楗者尊者居
　左車既安則尊者安不拘束也楗有拘束之意契需
　古語也亦難强解行千里而安則馬亦不費力其意
　大扺如此若以契為鍥薄之意曰不傷蹄需為濡遲
　曰不留滯皆是牽强如莊子之謑髁輐斷如詩之靡
　盬鞅掌殿屎等字亦如何强解得古今語不同豈可
　强索於數千載之後如今郷談隨方各有使古人聞
　之亦豈易曉耶
終嵗御衣衽不敝此唯輈之和也
　御者費力則衣衽必損弊若皆順溜則御者不費力
　矣此數句皆形容輈之和而已
勸登馬力馬力既竭輈猶能一取焉
　輈和則馬省力如助之也勸助也一取者一進也馬
　力既竭猶能一進𫝑順易行也
良輈環灂自伏兔不至軓七寸軓中有灂謂之國輈
　灂漆也囬環皆漆所不漆者自伏兔至軓七寸而已
　其軓中亦有漆處此下似有脱文不應以此一節而
　稱其為國輈也
軫之方也以象地也葢之圜也以象天也輪輻三十以
象日月也葢弓二十有八以象星也
　艾軒云車之初作未有此説既成之後以此比象此
　説極當輿體四方可以象地不言輿而言軫者軫在
　輿後見輿先見軫也若輿前則有輈隔之矣葢輪俱
　圓皆可象天不言輪而言葢者葢在人之上輪倚車
　之傍必捨傍而言上可也輻數三十以象一月之日
　數也晦朔相推而後成月故併日言之葢弓二十八
　以象二十八宿東西南北之星也宿亦曰舍亦曰辰
　總而言之則皆星也
龍旂九斿以象大火也鳥旟七斿以象鶉火也熊旗六
斿以象伐也龜蛇四斿以象營室也
　斿幅也九斿七斿六斿四斿皆隨諸侯命數若天子
　之數則十有二矣此言天子之車而有九七六四者
　賈氏疏云上得以兼下是也艾軒云王者之行必有
　四方之旗隨其所指麾而用之此説極當易山齋云
　曲禮行前朱雀而後𤣥武左青龍而右白虎即此四
　旗是也此證極是鄭氏曰象大火者以九斿象尾之
　九星也象鶉火者以七斿象星之七星也象伐者以
　六斿象伐連參為六星也象營室者以四斿象室與
　璧為四星也然大火在房心何與於尾尾為析木矣
　鶉火在柳星張何獨言星乎伐不連參則三星而已
　室不連璧則二星而已就其説而强通之獨有鶉火
　舉其中為可解其他未免牽强艾軒謂不必論斿數
　但蒼龍東方之旗也則畫東方大火朱鳥南方之旗
　也則畫南方鶉火熊虎類也熊為西方之旗則畫西
　方伐星龜蛇北方之旗也則畫北方營室此説甚簡
　徑近理且合曲禮無可疑者旂旟皆旗也三者通名
　無他義巾車春官也所建之旗太常而下有大旂大
　赤大白大麾或以大旂為龍旂大赤為鳥旟大白為
　熊旗大麾為龜蛇亦可牽合但大赤大白雖合於朱
　雀白虎之名大旂則已難通矣况大麾乎大抵周禮
　出於戰國本非成周之制六國隂謀之説似得其原
　考工非冬官本書縱可牽合亦未足憑况勉强勾引
　而為之説乎艾軒云此皆無益而枉用心者
弧旌枉矢以象弧也
　鄭云弧以張縿之幅凡旗必有弧故曰弧旌凡旗皆
　畫矢取其威也枉矢者大流星之名也疏引考異郵
　曰枉矢狀如流星蛇行有毛目此妖星也因其畫矢
　借枉矢以名之作記之文也張縿以弧畫以枉矢取
　象天之弧星也

　古之龍旂畫東方大火之星鳥旟畫南方鶉火之星熊
　旟畫西方參伐之星龜蛇畫北方營室之星今三禮圖
　中如此畫實非古制鄭誤之也
攻金之工築氏執下齊冶氏執上齊鳬氏為聲㮚氏為量
段氏為鎛器桃氏為刃
　此數行乃攻金諸官之總序也多錫為下齊少錫為上齊大
　刃削殺矢鑒燧用下齊鐘鼎斧斤戈㦸用上齊鳬氏為鐘此
　言聲桃氏為劒此言刃鐘主於聲劒主於刃亦變文爾
金有六齊六分其金而錫居一謂之鐘鼎之齊五分其金
而錫居一謂之斧斤之齊四分其金而錫居一謂之戈㦸
之齊參分其金而錫居一謂之大刃之齊五分其金而錫
居二謂之削殺矢之齊金錫半謂之鑒燧之齊
　此亦總序之文鄭云凡金多錫則刃白且明故諸齊皆以錫
　和之但此文有鼎有斧斤鑒燧而經無此官疑有缺失恐冶
　氏桃氏所職亦不止一項以此推之考工記之所失者多矣
築氏為削長尺博寸合六而成規欲新而無窮敝盡而無惡
　削書刀也古人用竹簡先以火灼後以削刀刻而為
　書漢人猶曰刀筆吏孔安國所寫尚書猶用竹簡是
　古制猶在也然古人有刀亦必有筆故子張有書諸
　紳之語紳非刀可刻也自漢人造紙不用絹帛為書
　一向趨於簡便故殺青汗簡之事頓廢遂不復有此
　書刀之名矣長一尺而闊一寸以六刀相合可以成
　規則其刀之勢必彎曲鄭康成亦曰若弓之反張可
　合九合七合五而成規也馬融諸家以為偃曲却刄
　則書刀之刃在上矣今無此制難以强通欲新而無窮
　者其刃可磨而發無窮已也如今髪刀愈削愈芒雖
　敝盡而無惡也純鋼為之磨削至盡其刃亦芒無瑕
　惡也似此等句可看古人文字下語處
冶氏為殺矢刃長寸圍寸鋌十之重三垸
　鄭氏云為殺矢以下至重三垸凡十四字脱誤在此
　葢以殺矢在下齊戈㦸在上齊前言冶氏執上齊不
　應乃為殺矢此説是也矢人造八矢殺矢已在内明
　此為脱誤重出也殺矢田獵所用也長一寸圍亦一
　寸鋌箭足也其入笴處曰鋌重三垸者秤之則重三
　垸也
戈廣二寸内倍之胡三之援四之
　戈二刃刺兵也鄭氏以為句兵者言其形句曲也戈
　之制有三名其曰廣二寸者戈之通身必徑二寸也
　内者胡以下接柄者也其長四寸胡者旁出之一鋒
　也其長六寸援者刃之直而向上者也其長八寸漢
　時謂此戈為雞鳴者以其胡之句勢似雞鳴也又謂
　之擁頸者亦以其胡曲而名之也康成又曰句孑㦸
　者當時之名也戈㦸異制戈二刃㦸三刃而鄭以㦸
　證之者漢時不分戈㦸為二也凡兵之器直而無胡
　者則矛也有胡者則二鋒三鋒通為戈㦸也
已倨則不入已句則不决
　已倨太直也已句太曲也倨句皆論胡之勢也
長内則折前短内則不疾
　胡之下曰内戈鐏處也太長則胡以上之援與胡句
　相並如磬之折則不可以刺也前即上也胡之上亦
　曰前故謂之折前言其前磬折不可用也内若太短
　則胡以上之援必過長過長則胡縮而援出多下重
　上輕則用之不快便也故曰不疾
是故倨句外博
　倨言胡之上句言胡之下其曰外博者以直刃之援
　視旁出之胡則援為内而胡為外胡之刃必博於援
　之刃故曰外博著是故二字而並倨句言之者謂胡
　之制必博而要倨句皆宜也戈之通身皆徑二寸而
　胡又加博者援以下稍圓厚而胡則褊薄也
重三鋝
　鋝音劣或音丸與吕刑之鍰同鍰音丸又音援是六
　兩也
㦸廣寸有半寸内三之胡四之援五之
　㦸與戈同戈二刃而㦸三刃故鄭氏曰今三鋒㦸也
　其鐵身廣一寸有半其内長四寸半胡四之則六寸
　援五之則七寸半
倨句中矩
　此并兩旁之胡言之句倨得所則其勢稍方故曰中矩
與刺重三鋝
　以兩胡與直刺之刃秤之皆重三鋝也刺即援也皆
　為直刃之名戈二刃㦸三刃疑有輕重而皆三鋝者
　㦸必稍狹於戈亦必稍薄於戈也
　戈　廣二寸今句孑㦸或謂雞鳴或謂擁頸戈之所
　　　用主於胡戈二刃
　内　胡以下接柲者胡下柄入處曰内内長則援短
　　　短則胡頭低故曲於磬折内短則援長長則胡
　　　頭舒故倨於磬折此胡之取則於磬折也
　援　直刃也最上刺刃也直而向上者
　胡　孑也胡似雞鳴以胡曲故曰擁頸矛之旁出者
　句倨　句為太曲倨為太直倨謂胡上句謂胡下
　　　倨之外胡之裏謂胡下近本處増使廣句之外
　　　胡之表謂之胡上近本處増使廣胡本上下俱
　　　寛此兩行乃疏解注中説外博處但上下俱寛
　　　四字似拘於磬折而欲其方故有此解今所解
　　　似稍平直不必如此費分疏也
　
　
　
　
　
　
　
　
　㦸　三鋒㦸也内胡援刺凡四名
　　　凡㦸而無刃秦晉間謂之孑或謂之鑣呉揚之
　　　間曰伐東齊秦晉間大者曰曼胡其曲者曰句
　　　孑曼胡
　胡　㦸胡横貫之横三寸直下三寸胡中矩則句倨
　　　不中矩
　刺　著柄直前如鐏者也在援胡之横上中使
　　　出者司農曰刺即援與鄭氏如鐏二説雖
　　　殊皆為直刃援則近上刺則近下不出一刃
　　　之上所爭者亦微矣若以為刺即援其説亦
　　　簡徑
桃氏為劒臘廣二寸有半寸兩從半之
　劒面通廣二寸半其兩從中分各一半也從自脊中
　而分兩邊也
以其臘廣為之莖圍長倍之
　莖劒夾中人所把處其圍五寸長一尺也
中其莖設其後
　以一尺莖之中分之下一半稍大也後者下一半也
參分其臘廣去一以為首廣而圍之
　首劒把接刃處其圍得一寸三分寸之二也首不圓
　故曰廣而圍之
身長五其莖長重九鋝謂之上制上士服之身長四其
莖長重七鋝謂之中制中士服之身長三其莖長重五
鋝謂之下制下士服之
　身者去劒柄而言也莖長一尺上制之劒長五尺中
　制長四尺下制長三尺也上中下士者以其人才之
　短長言之非命士也隨人才之宜而用其長短要人
　與器相得也鋝六兩也九鋝五十四兩也
　臘　通劒面之名
　從　自脊而分兩面為兩從蓋中髙兩旁殺以趨於
　　　鍔也
　莖　劒夾中人所握處鐔以上也
　後　莖中以下稍大則易把握也
　首　劒把接刃處也
鳬氏為鍾
　艾軒曰博古圖起於宣和間漢晉時無有也由歴代
　以來掘得古噐於宣和間始為圖載之以示後世漢
　晉諸儒不曾見此無怪乎其不知也是以聶崇義所
　作三禮圖全無來歴榖璧即畫榖蒲璧即畫蒲皆以
　意為之也不知榖璧只如今腰帶夸上粟文觀博古
　圖可見使當時掘得古噐藏之上方不載之圖今人
　何縁知之此圖至金人侵軼後皆無此本及吳少董
　使北見之遂市以歸尚有十數面不全
兩欒謂之銑銑間謂之于于上謂之鼔鼔上謂之鉦鉦
上謂之舞
　欒角也鍾體不圓故有兩角名欒又名銑二名即一
　物也銑音姑洗之洗兩角之間名之曰于者鍾脣之
　上也于上謂之鼔者可擊之處也聲所自出也鼔上
　謂之鉦者鍾腰之上也鉦上謂之舞者鍾之頂也于
　鼓鉦舞凡有四名皆在鍾之體
舞上謂之甬甬上謂之衡
　甬鍾柄也衡乃甬上平處
鍾縣謂之旋旋蟲謂之幹
　旋者鍾柄上有孔也繫之可以旋轉也旋蟲謂之幹
　者旋之四環為蹲熊盤龍辟邪之類也名之曰幹以
　其為獸形故曰蟲
鍾帶謂之篆篆間謂之枚枚謂之景
　鍾有四帶上畔一帶下畔一帶中二帶篆者帶之紋
　也篆間有乳鍾有兩面每面三十六乳作四簇一簇
　九乳乳曰枚可枚數也亦曰景注云如日景之明此
　因字生義也于舞之類亦可以義解乎
于上之攠謂之隧
　攠受擊處也攠者摩而靡弊也隧者其攠之中稍窪
　而深如陽燧之形也故注云窪而生光自此以上鍾
　體之名備矣
十分其銑去二以為鉦以其鉦為之銑間
　鍾體下大而上斂故鉦小於銑十分之二也銑間去
　兩角之有紋處則與鉦同也是兩角有紋處各得十
　分之一也
去二分以為之鼓間以其鼔間為之舞脩去二分以為
舞廣
　去銑間二分則鼓間只得十分之六也舞脩者以横
　言也與鼔間同舞廣以縱言也只得十分之四也
以其鉦之長為之甬長
　甬鍾柄也其柄之長如其體之鉦
以其甬長為之圍參分其圍去一以為衡圍
　長如其圍若甬長一尺則其徑三寸三分以上矣衡
　小於甬故只得其圍之二
參分其甬長二在上一在下以設其旋
　旋不在甬之中旋之上則長而下短者以為固也
　凡此長短小大不言尺寸者隨鍾之小大而為之加
　减也
薄厚之所震動清濁之所由出侈弇之所由興有説
　凡鍾之擊厚亦震動薄亦震動因其侈弇而聲有清
　濁故先總提起三句而以有説二字結之自鍾已厚
　以下乃其説也注音説為稅猶意也恐亦不必如此
　只是解説之説也
鍾已厚則石已薄則播
　石聲不發也失之太厚則其聲不發播散也失之太
　薄則其聲散
侈則柞弇則鬱
　柞音窄其聲咋咋然亦散之類也鬰亦不發之類
長甬則震
　甬太長則懸之摇兀不安也震摇也
是故大鍾十分其鼔間以其一為之厚小鍾十分其鉦
間以其一為之厚
　隨鍾之大小量其鼔間鉦間之尺寸以為其體之厚
　薄也
鍾大而短則其聲疾而短聞鍾小而長則其聲舒而逺
聞
　疾者淺而踈急則易竭不久故曰短聞舒緩也逺久
　也以此而觀則鍾之體宜小而長不宜大而短也
為遂六分其厚以其一為之深而圜之
　遂即隧也受擊之處其體必浮而起比其厚得六分
　之一是隧之深處合如此也圜者隧之形必圓也不
　曰六分其隧之厚而曰為遂六分其厚者此變文也
　古人如此作文皆其用意變換處
　
　
　
　
　
　
　
　
　銑　徑十分　徑脩也注云横為脩從為廣凡言間
　　　者亦為從
　鉦　徑得八分
　銑間　與鉦之徑同亦八分間從也廣為從　銑外
　　　有二間鉦外惟一間
　鼓間　得銑徑六分　間從也
　舞徑　與鼓間同　徑横也
　舞間　得銑徑四分　間廣也從也(鼓六鉦六舞四比/鍾口十其長十六)
　　　舞間四方四也鼓間六亦方六也經不言鉦間
　　　亦六也十分以十分分之看鍾口徑多少皆作
　　　十分分鍾有小大則口徑有多少不同
　經云鍾之四等尺寸銑之從横舞之從横皆具言之
　唯鉦言横八而不言從鼓言從六而不言横或者互
　見也一處皆鍾之中腰想無隆殺故互言之二者既
　無異而為别名者以有篆(鍾帶/曰篆)介其間也
　但下言大鍾小鍾之厚尺寸而分别言鼓間鉦間又
　似其從不同六也注以經云間非也以為當言鼓外
　鉦外注説鼓間鉦間曰篆以介之鉦間亦當六則鍾
　帶在鉦鼓之間也
㮚氏為量改煎金錫則不耗不耗然後權之權之然後
凖之凖之然後量之
　改煎者煎之又煎如今煉熟也煎至無耗折然後可
　秤既秤之已得實斤兩不折矣然後凖其髙下厚薄
　合用多少銅料入鑄也凖其髙下厚薄以鑄則知其
　既成可以量得多少升斗也
　凡官名不可强說易山齋以桃辟不祥遂為劒㮚堅
　也遂為量皆强生意義鍾之染羽鳬之為鍾如何可
　解
量之以為鬴深尺
　量其實有六斗四升則可以為鬴也深尺者鬴深一
　尺也周人以八寸為尺謂之尺者八寸也説文曰咫
　八寸周尺也王制曰古者以周尺八尺為歩今以周
　六尺四寸為歩此周尺漢尺不同與周尺止八寸之
　明證也
内方尺而圜其外其實一鬴
　鬴内四方每方各一尺而其外則為圓形也左氏曰
　晏子云各自其四以登于釡是四龠為合四合為升
　四升為豆四豆為區四區為鬴釡即鬴也語曰與之
　釡亦此鬴
其臋一寸其實一豆其耳三寸其實一升
　臋者底也覆量之其底深一寸可以容一豆之米也
　其耳在旁可以手舉者覆之可受一升其深有三寸
　只言深不言大小即所受則可凖也
重一鈞
　漢鬴亦深尺内方尺而圓外乃重二鈞者漢用黍尺
　十寸周尺八寸也
其聲中黄鍾之宫
　黄鍾律九寸而受千二百秬黍以為龠是五量之法
　皆本於黄鍾之律自龠而上四加至鬴則其聲亦中
　黄鍾矣黄鍾宫聲也故曰黄鍾之宫古者神瞽考中
　聲以制量中聲即宫聲也
槩而不稅
　槩平也法也㮚氏鑄此以為天下之法使天下之為
　鬴者皆取平於此而賦入租税之時實不用之此句
　注疏皆未通諸家亦强説以為官司為之聽民自用
　不收其稅也此説殊無義理葢此鬴既一鈞一鈞三
　十斤也其噐已重三十斤又量六斗四升之米則其
　重又甚矣若終日用之其人不亦疲也竊意古人自
　有木制之噐特鑄此以為之式故其銘曰茲噐維則
　也若欲官司鑄之而借百姓之用當有畿鬴邪古人
　既能以木為鼓穹曰臯陶矣豈不能為木鬴乎
其銘曰時文思索允臻其極嘉量既成以觀四國永啓
厥後茲噐維則
　時文者古之賢王也猶詩曰思文后稷也時思皆起
　語也古有文徳之君思索之深信至其極能為此嘉
　量也允信也臻至也嘉贊美之也觀者示也以此觀
　示四國開啓後來之人皆以取則於此則法也舜方
　即位即同律度量衡古者天下分國之多恐其大小
　不一或以病民故以此為大節目今文思院降樣亦
　此意也
凡鑄金之狀金與錫黑濁之氣竭黄白次之黄白之氣
竭青白次之青白之氣竭青氣次之然後可鑄也
　此總言鑄金之法以火候之也初鑄之時火色黑濁
　者其中穢雜尚多也􁏈去穢雜火色又變而黄白亦
　未净潔也􁏈鎔既久變而青白稍净而未盡白色去
　盡火色純青則金錫熔煉至此十分精矣方可入鑄
　也
段氏(闕/)
　段音鍛必鑄金之工既已缺矣不可强説
函人為甲
　艾軒曰孟子云矢人惟恐不傷人函人惟恐傷人工
　匠之人各以其技豈必有心孟子所謂仁不仁借以
　明擇術之必謹也古者百工之事各命官以主之為
　甲則有函人之官又有鮑人之官所謂官師相規工
　執藝事以諫皆此等人也大抵古者制作噐物皆是
　通明識義理之人今博古圖所載其他皆不可得見
　惟古鍾埋没土中不能壊圖尚有之看此一鍾大段
　精至豈是俗人做得葢粗而噐物自有道徳性命之
　理不離乎日用之間且誰非畫工五代則有一郭忠
　恕近代則有李伯時所謂百工技噐皆如此人為之
　宜其不俗也
犀甲七屬兕甲六屬合甲五屬犀甲夀百年兕甲夀二
百年合甲夀三百年
　屬音注七屬者甲之札葉七節相續也一葉為一札
　有七節六節五節相續者犀即牛也取犀之名美也
　夀百年可用之百年不壊也兕甲者以虎皮為之也
　合甲者削牛皮裏而留其刃者兩片相合為之也其
　耐久可三百年
凡為甲必先為容然後制革
　容者相其人之身大小長短而為之也先觀人身然
　後制革
權其上旅與其下旅而重若一以其長為之圍
　上旅腰以上也下旅腰以下也重若一者上下等也
　長與圍等者欲其相稱也春秋有所謂甲裳者上曰
　衣下曰裳下旅即甲裳也
凡甲鍛不摯則不堅已敝則橈
　鍛煉皮也煉皮不至於熟則不堅刃也已敝者煉太
　熟也太熟則橈曲軟弱也摯至也
凡察革之道眡其鑽空欲其惌也眡其裏欲其易也眡
其朕欲其直也櫜之欲其約也舉而眡之欲其豐也衣
之欲其無齘也眡其鑽空而惌則革堅也眡其裏而易
則材更也眡其朕而直則制善也櫜之而約則周也舉
之而豐則明也衣之無齘則變也
　鑽空者鑽穿而為孔也惌者孔小貎也鑽孔小則堅
　而難壊也故曰革堅也裏者皮内面也易如易其田
　疇之易皮裏治去得净潔更變其材本質無始者之
　穢惡也故曰材更也皮近肉處則多穢去之必盡也
　朕縫(去/聲)處也縫路皆直則制作之善也故曰制善
　也櫜藏也卷而藏之約束易𦂳則是制作密緻而周
　也舉舉起也豐大也卷時小舉起時大其札葉相續
　處皆分明可觀也故曰則明也衣者著之於身也齘
　齵齧不齊也衣之而無齵齧不齊處則於人便利也
　變便也故曰則變也此皆古人作文處不可不子細
　看
鮑人之事
　此一句下經之總目也不曰鮑人為某而曰之事其
　所治之皮不主一用也
望而眡之欲其荼白也
　逺望而視之望主嚮言眡主目言皮如荼菜之白則
　既煉之皮已盡美也
進而握之欲其柔而滑也
　近前取而把握之若已柔滑則為善也
卷而摶之欲其無迆也
　摶捲束之義也只作搏字亦可通今只得從注讀無
　迆者無斜迆處言其柔軟平正而無緩急處也
眡其著欲其淺也
　著者幔著於物之上不見其厚但見其薄即幬而廉
　之意淺即薄也
察其線欲其藏也
　皮作北人謂之雙線工藏者縫之而不露線也
革欲其荼白而疾澣之則堅
　此下又重解前句亦與函人一段文勢同疾澣者不
　可久漬之於水則易壊也
欲其柔滑而腛脂之則需
　其所以柔滑者脂腛之而濡弱也煉皮必用脂也腛
　與渥同音義
引而信之欲其直也信之而直則取材正也
　卷之無迆伸之則直言平正也
信之而枉則是一方緩一方急也若苟一方緩一方急
則及其用之也必自其急者先裂若苟自急者先裂則
是以博為帴也
　枉斜也伸之而斜則是不平正必有一處緩一處急
　纔有緩急不調處則以之而用急處必先裂苟有裂
　處則皮雖博闊乃成淺狹之材葢裂處則不中用也
　帴與淺同音義或音翦亦淺之義引信數句詳解進
　握一句也
卷而摶之而不迆則厚薄序也
　不迆無他只是皮之厚薄得其序言厚薄停均也
眡其著而淺則革信也
　著於物而淺只是革伸得盡言綳得緊也亦皮之平
　正可以幔綳也
察其線而藏則雖弊不甐
　弊者舊也不甐者線不傷重也
韗人為臯陶
　臯陶鼔木也幔鼔皮一人為鼔穹又一人臯有髙義
　陶有陶穴之狀也
長六尺有六寸左右端廣六寸中尺厚三寸穹者三之
一
　臯陶長六尺有六寸有與又同義此臯陶非渾成之
　木乃合版為之其版片之端自左至右廣六寸其版
　之中廣一尺而版之厚則三寸以二十片版合之為
　臯陶兩頭差斂中間却髙故曰穹者三之一言三分
　其鼔木穹處有一分也注言二十版者以下文鼔面
　四尺推之版端廣六寸二十版共長一丈二尺圍圍
　三徑一故鼓面四尺濶也
上三正
　三正者兩頭與中央皆欲其端正也如今人為桶直
　則易二頭斂中央穹則難得端正鼓之上三者俱正
　則工之善者也上者一鼔之上也
鼓長八尺鼔四尺中圍加三之一謂之鼖鼔
　前言三正與六尺六寸者不言鼓名必鼔之大者賈
　侍中以為晉鼓亦意之也此言鼖鼓之制長八尺者
　鼓木也又曰鼓四尺革所鞔之鼔面也中圍加三之
　一者鼓木之穹處也以四尺而加三之一則圍為丈
　六矣
為臯鼓長尋有四尺鼔四尺倨句磬折
　臯鼓長尋有四尺則其長一丈二尺恐太長此據經
　如此説鼔面與鼖鼔同而其長加四尺今未見此制
　臯鼔既為役事之用毋乃不便利乎倨句磬折與冶
　人所解義同但鼔為圓物何縁有倨句磬折之形也
　或恐脱文在此注疏皆依文解義只得且依之謂鼔
　之圍亦有倨直句曲磬折之處皆要得宜也
凡冒鼓必以啓蟄之日
　冒鞔也啓蟄雷乃發聲故用此日艾軒謂隂陽拘忌
　自古如此非特今人以聲取聲又今人取吉利響卜
　之義
良鼓瑕如積環
　瑕者痕也積環者累積其環圓之物也鼔皮既漆其
　皮鞔急則文理累累如環之積此無他只言鞔得𦂳
　急也
鼓大而短則其聲疾而短聞鼓小而長則其聲舒而逺
聞
　疾而短不如舒而逺其義與鍾同
　
　
　
　
　
　
　
　
韋氏(闕/)
裘氏(闕/)
畫繢之事
　畫以分布五色也繢則㑹聚而已賈氏疏云畫繢並
　言者言畫是總語以其繢繡皆須畫也
雜五色
　繪畫必雜用五采之色也
東方謂之青南方謂之赤西方謂之白北方謂之黑天
謂之𤣥地謂之黄
　天地四方各主其色以設色之畫本乎天地四時亦
　猶車旗取象之義也天𤣥者蒼茫之所極自見其色
　幽𤣥非黒非赤故謂之𤣥
青與白相次也赤與黒相次也𤣥與黄相次也青與赤
謂之文赤與白謂之章白與黑謂之黼黑與青謂之黻
　此又言五色之相比次序如此青與白東西相比也
　赤與黒南北相比也𤣥與黄天地相比也此是其相
　次者若青與赤謂之文赤與白謂之章白與黒謂之
　黼黑與青謂之黻又其不相次者也古人黼黻只是
　二色相次而名之論十二章者以黼為斧黻為兩已
　相背皆後人私意增加非古也
五采備謂之繡
　書之十二章上言作繪下言絺繡衣則繪裳則繡亦
　是一體事所以畫與繡並言之畫工繡工雖異其
　用色則同也
土以黄其象方天時變
　此三句最竒絶之文九字之中而天地四時五方之
　色俱盡畫地則以黄中央主土此中央之色其在四
　方則隨東西南北而象之若分天時之色則春夏秋
　冬隨時變春則青夏則赤秋則白冬則黑如月令所
　用車服及青陽左个之類皆隨時隨方而更變者也
　古文如此多少竒特艾軒云此造化間渾成之文非
　後世枝葉之比也
火以圜山以章
　畫火則取其𦦨但為圜而旋上之文則知為火矣章
　即獐也不畫山即畫獐則知為山矣水以龍亦然
水以龍鳥獸蛇
　此六字又竒甚水以龍本對山以獐而言龍水之象
　也因龍字在上又以鳥獸蛇字在下天文之前朱雀
　後𤣥武左青龍右白虎四方又可見矣東方只畫一
　龍則知東方之為青矣西方只畫一虎則知西方之
　為白矣南北方皆然獸虎也蛇龜𤣥武也如前言四
　旗之制又不用此法也
雜四時五色之位以章之謂之巧
　首言雜五色此言雜四時者謂五色取象四時也言
　四時則五方又在其中矣此章字乃彰施之章也設
　色如此必有能者為之則謂之巧非曰雜色以章即
　為巧也如曰三材既聚巧者和之之意
凡畫繢之事後素功
　素者畫時先為粉地也功與工字同先施素地之功
　而後可畫繪也夫子曰繪事後素即此意

　此圖所畫只據三禮圖如此古人之制未必然如鼎
　上所鏤獸類皆無全形者斧與亞字尤非古也
鍾氏染羽
　易氏曰莫重於鍾莫輕於羽羽之色欲其重故以鍾
　人染羽其牽强可笑如此官名出於古人豈可强揣
　摩其在當時必有説今既失傳誰得而解之
以朱湛丹秫三月而熾之
　湛漬也丹秫赤粟也以朱漬粟釀色以染色也三月
　者釀三月而後熟也熾炊也既釀而炊然後可用
淳而漬之
　淳沃也沃其羽而浸漬之鄭云以炊下湯沃其羽而
　又浸漬之使其羽與色相入而後可染也
三入為纁
　纁赤色也染赤色者三入三次而後上色也
五入為緅
　緅鄭云今禮俗文作爵言如爵頭色也其色近於黒
　而非純黒者也染緅者必五入而後上色也
七入為緇
　緇黑色也染黑者必七入而後上色也此染羽與染
　人染布帛不同况考工自是一書不可以周禮參論
　謂既有染人又有鍾氏其意如何如此則必有牽强
　之論
筐人(闕/)
　此官既缺所職不可知矣
㡛氏湅絲
　此以生絲湅熟之也
以涗水漚其絲七日去地尺暴之
　禮有涗齊謂泲酒為涗泲子禮反和滓用也鄭氏謂
　涗水者以灰泲水也漚漬也以灰水漬絲七日然後
　漉起縣而暴曬之去地尺者絲上帶水不宜縣髙也
晝暴諸日夜宿諸井
　晝則見日夜則掘地為井以縣其上欲其水有所歸
　也葢既漬即縣不終夜在水中也
七日七夜是謂水湅
　既漬又暴既暴又漬七日夜如此方可用也此為水
　湅之法
湅帛以欄為灰
　絲未織者也帛織成者也以欄為灰而湅之
渥淳其帛實諸澤噐淫之以蜃
　渥沃也淳亦沃也既以欄木灰水沃其帛矣乃安諸
　滑澤噐中又以蛤灰浸之淫者浸淫使滿噐羃其帛
　也淫鄭云薄粉之令帛白杜子春作湼蜃白湼黑恐
　皆未通
清其灰而盝之而揮之而沃之而盝之
　渟之已久其灰既清灰沉而水浮也灰清而後漉起
　揮者擺洗之也沃之者既揮洗又再浸漬而後漉起
　也
而塗之而宿之明日沃而盝之
　塗者又以藥物塗其上宿之一夜明日而後漉起也
　今人白練以猪膏未知古人所用何物
晝暴諸日夜宿諸井七日七夜是謂水湅
　此與練絲同法言練絲帛皆晝暴夜宿七日而後已
　也此一段文與關尹子相類皆古文之妙者
　
　
　
　
　
　
　
　
　
　
　考工記解巻上
　考工記解卷上釋音
序
　鏄(博/)　廬(盧/)　爍(啇入/聲)枳(只/)　鸜(一作鸛音/權又音渠)貉(鶴/)
　妢(焚/)　笴(槀/)　泐(勒/)　摶(團/)　埴(植/)　㮚(栗/)
　段(煅/)　鮑(如字平聲一作鞄/匹學反又音僕)　韗(運/)　筐(匡/)　㡛(芒/)
　楖(責/)　旊(倣又/音甫)軫(真上/聲)迆(移/聲)上柲(秘/)　殳(殊/)
　酋(在由/反)樸(卜又/音僕)屬(燭/)　戚(促/)　庳(婢/)　阤(駞又音/他音齒)
　軹(只/)　轐(朴/)
輪人
　幎(覔/)　迆(移上/聲)揱(蕭捎朔/三音)幬(疇又/音蹈)綆(音餅/下同)菑(音孜/下同)
　蚤(爪/)　齵(偶平聲/又音隅)藃(耗乂/音涸)柞(窄/)　摰(言入/聲)椁(如/字)
　阞(勒/)　捎(蕭/)　藪(叟/)　數(朔/)　幬(籌/)　深(去/聲)
　竑(紘/)　弱(與菑同/讀如字)溓(黏/)骹(爻上聲/又敲上)槷(言入/聲)杼(貯/)
　侔(牟又/音茂)甐(吝又/音鱗)萭(矩/)
輪人為葢
　桯(盈/)　信(伸/)　廣(去/聲)　鑿(音漕又/如字)深(闖/)　蚤(爪/)
　霤(溜/)　庳(婢/)　紘(宏/)　殷(隠/)
輿人
　稱(去/聲)　廣(去/聲)　隧(遂/)　較(角/)　轛(對/)　軹(只/)
　中(去/聲)　縣(𤣥/)　衡(横/)　并(如字又/於政反)棧(孱上/聲)弇(掩/)
輈人
　輈(晝乎/聲)媺(美/)　孫(去/聲)　覆(福/)　縊(衣又/音意)緧(秋/)
　頎(墾/)　典(殄/)　準(或作水/誤也)楗(蹇/)　契(怯/)　需(如/)
　灂(醮又在學/反床入聲)斿(留/)
攻金之工
　齊(去聲/下同)量(亮/)
冶氏
　鋌(挺/)　垸(丸/)　句(勾/)　鋝(劣/)　刺(去/聲)
桃氏
　臘(力合切/乂獵)
鳬氏
　欒(鸞/)　銑(先上/聲)鉦(征/)　甬(勇/)　縣(𤣥/)　旋(如/字)
　攠(靡又/去聲)弇(掩/)　說(稅/)　柞(窄/)　聞(問/)
㮚氏
　耗(毫去/聲)量(凉/)　鬴(甫/)　中(去/聲)　量(亮/)
段氏
　段(鍛/)
函人
　函(含/)　屬(注/)　摯(至/)　空(孔又/如字)惌(宛/)　易(去/聲)
　朕(直忍/反)櫜(羔/)　衣(去/聲)　齘(戒/)　更(平/聲)
鮑人
　鮑(如字平聲或/作鞄音朴)荼(徒/)　卷(捲/)　摶(直轉除/面二反)迆(移丄/聲)
　著(張/入)　腛(渥/)　需(軟/)　信(申/)　帴(翦又/音淺)甐(吝又/音鄰)
韗人
　韗(運/)　陶(或為鞠/徒刀切)句(勾/)　聞(問/)
鍾氏
　湛(漸染/之漸)秫(述/)　纁(勲/)　緅(鄒又祖/侯反)
㡛氏
　㡛(芒/)　湅(練/)　涗(稅/)　漚(鷗去/聲)暴(蓬入/聲)欄(練又/音蘭)
　渥(謳去/聲)淳(諄/)　淫(鄭云淫薄粉之令/帛白杜子春音涅)盝(鹿/)
　
　
　
　
　
　
　
　
　
　
　
　
　
　考工記解卷上釋音
欽定四庫全書
　考工記解卷下
　　　　　　　　　　　　宋　林希逸　撰
玊人之事
　此一官所記與典瑞略同葢周禮自是一手追記周
　人之事考工記又是一手或先或後固不可知亦皆
　追述古制而已况其間亦有錯亂殘缺處所以與典
　瑞又稍異也
鎮圭尺有二寸天子守之命圭九寸謂之桓圭公守之
命圭七寸謂之信圭侯守之命圭七寸謂之躬圭伯守
之
　鎮圭天子所執守即執意也命圭者朝廷所命猶曰
　命服也有五等之命而後有五等之圭此不言蒲榖
　二璧者缺文也桓圭猶桓楹之狀也其左右稜道處
　為桓楹之形也信圭者純直勢也躬圭者稍彎曲也
　今文臣笏直武臣笏彎亦此意也三禮圖所載鎮圭
　刻一山桓圭刻植楹信圭刻一人直身躬圭刻一人
　曲身皆非古制又曰山以鎮安桓為柱石躬以保身
　榖為養人蒲為安人皆後人强生意義原其初意只
　是以此為五等之别艾軒曰今人帶夸上粟地文亦
　以養人乎御(闕/)　之類又何所取義乎
天子執冒四寸以朝諸侯
　冒圭長四寸上方正而下稍斜剡刻之謂其可以冒
　諸侯之圭故曰冒葢諸侯之瑞圭上剡而此圭下剡
　故可以冒之此乃以上覆下之義未知古人果如此
　否竊意圭之為制皆出於王朝此下圭之下剡而諸
　侯之圭上剡二者必可以相合如今合同防偽造也
　未必以此為覆冒天下之義若作時文且依先儒之
　說諸侯來朝則王執此以受朝獻也
天子用全上公用龍侯用瓚伯用將
　諸家以為此一節言祼噐也全者全用玉為之也其
　制以玉為龍形而置一杯於其中以盛酒也龍鼻也
　瓚其中也將其柄也記曰夏后氏用龍謂龍鼻也詩
　曰瑟彼玊瓚總言之也祼將于京執其柄也天子純
　用玉上公以玊為龍鼻諸侯以玊飾其中伯以玊飾
　其柄此尊卑之制也其説亦通但與上文不相屬宇
　然曰天子用全何以知其為祼噐哉鄭氏以龍當為
　厖瓚當為􁋳(音/贊)漢時有膏􁋳食物也厖􁋳將皆玊之
　不純者天子則用全玊公侯則用不純之玊無他證
　據又輙易經字恐亦未安况將之為雜亦何所本乎
　艾軒曰祼玊有三為龍首一等玊也必次於全玉為
　瓚一等玊也又次於龍首瓚盛酒也為祼將又一等
　玊也又次於瓚祼將者酌酒所用也上文言圭此一
　節乃論為圭之玊謂天子之圭則用純全之美玊上
　公之圭則用為祼瓚龍之玊諸侯之圭則用為瓚之
　玊伯之圭則用為祼將之玊其文正在言圭之下此
　説極正而易通
繼子男執皮帛
　上言圭之制既盡子男蒲榖璧當時必易知故記者
　不言之但論繼子男之下者矣子男不執圭而執璧
　璧為圓形與圭制異位居子男之下者則但執皮帛
　而已鄭注以此為公之孤非天子之孤與大國之孤
　者謂王之孤六命與卿同不當繼子男之後也然此
　説亦費力竊恐此句只是總言子男以上則用玊子
　男以下則執皮帛尚書五玊之下即曰三帛亦是等
　則如此
　易氏以為天子用全四句合在宗祝前馬之下公侯
　伯圭之下不言子男而曰繼子男之孤皆錯亂也亦
　似讀得未精瑩
天子圭中必
　必者以組約玉圭之中欲執時不至失墜也鄭云俗
　呼約為鼈今閩人結索亦有此語其音如寛鼈也聘
　禮曰絢組亦約也鄭云如鹿車縪漢語也縪絢組皆
　一義也
四圭尺有二寸以祀天
　四邸之圭也中央為璧之形圓也圭著其四面只一
　片玊為之也邸猶根柢之柢也即為璧形者是也四
　面之尖出者為圭形也尺有二寸想兩圭相去之長
　也注無明文亦未可曉
大圭長三尺杼上終葵首天子服之
　王所搢者也亦名珽抒閷也其上兩畔殺去之故曰
　杼上也終葵椎也其首為椎又在杼上疏曰椎頭也
　齊人謂椎為終葵此記必齊人為之服之者用之也
　典瑞曰王搢大圭執鎮圭搢則在腰帶之間而又執
　鎮圭圭玊為之如何搢一而又執一亦非尊者所宜
　以意推之祭祀之時則執大圭上有椎頭不至失墜
　則可以搢故以搢言鎮圭則朝諸侯時所執故以執
　言决無一時並用兩圭之理
土圭尺有五寸以致日以土地
　土圭夏至冬至測日之用也土地者土猶度也視日
　景之東西南北以度其地也大司徒所言建邦國者
　即此是也致日者以日至者視之其長短可以坐而
　致也書曰敬致即此致字
祼圭尺有二寸有瓚以祀廟
　鄭云始獻酌奠也瓚如盤其柄用圭有流前注流口
　也前注者向神尸而注也宗廟有祼天地大神至尊
　不祼故曰以祀廟
琬圭九寸而繅以象徳
　琬猶圜也王所使者之瑞節也諸侯有徳王有錫命
　使者執琬圭以致王命其長九寸亦有繅藉謹重之
　也象徳者以玊象徳故以此致命車服之類
琰圭九寸判規以除慝以易行
　九寸之圭剡其一半其下必稍圜故曰判規判半也
　規圜也琬圭則上下皆為圓形琰圭則上一半剡下
　一半稍圜明與琬圭異制諸侯有為慝惡者王命使
　者執此以戒勅之使之除其慝而改易其行也後世
　則有詔書古者傳言以此為信必有善惡之別也
璧羡度尺好三寸以為度
　羡延也度者制作之法度也其璧之制度不圜而延
　其長有一尺也鄭云其袤一尺而廣狹焉袤即延也
　謂其延可一尺而其廣則稍狹於袤也好孔也璧之
　中有孔也四面為肉中間為孔其孔之徑三寸也爾
　雅曰肉倍好謂之璧好倍肉謂之瑗肉好若一謂之
　環瑗又眷反璧之好三寸則兩邊各有三寸為六寸
　是九寸也其形稍延則上下之羡處各半寸共為一
　尺其廣只九寸也度即量物之尺度也以此璧之尺
　寸可以起度亦猶律之可以起龠也
圭璧五寸以祀日月星辰
　以璧為邸旁有一圭其長五寸祀天則四圭此祀則
　一圭也
璧琮九寸諸侯以享天子
　琮之璧長九寸諸侯致享於王則以此為贄也小行
　人曰諸侯享天子用璧享后用琮此以璧琮並言則
　為二物矣言天子不言后者尊得以統卑也
榖圭七寸天子以聘女
　圭上刻為榖之形其長七寸聘禮所用也
大璋中璋九寸邊璋七寸射四寸厚寸黄金勺青金外
朱中鼻寸衡四寸有繅天子以廵守宗祝以前馬
　三璋之勺形如圭瓚天子廵守有事于山川則用以
　為祼也大山川用大璋加文飾焉中山川則用中璋
　其文飾稍殺小山川則用邊璋半文飾其邊而已其
　祈(闕/)　　　　　　　　宗祝執此在馬之前故曰
　宗祝以前馬璋次玊也為瓚之柄其勺以黄金為之
　而外用青金為飾故曰黄金勺青金外鑄金之齊以
　黄為下青為上則黄金不若青金青金乃金之精者
　也射四寸厚寸者其勺之前射出四寸之長但有一
　寸之厚也朱中者所盛之鬱鬯詩所謂黄流也流口
　為龍鼻之形其長一寸故曰鼻寸衡與横同勺口長
　一寸其横有四寸如今桃𤓰杯之形也有繅者文飾
　而藉之也巡守之時則有三璋之瓚在宗廟則用圭
　瓚也
大璋亦如之諸侯以聘女
　諸侯聘女用大璋與三璋之大璋同名簡編錯亂誤
　寘於此文不相屬難以强通或曰當繼之天子以聘
　女之下
瑑圭璋八寸璧琮八寸以頫聘
　圭璋璧琮四噐其長皆八寸璧琮不瑑而圭璋則瑑
　飾之瑑文飾之也衆來曰頫特來曰聘頫聘皆朝王
　也
牙璋中璋七寸射二寸厚寸以起軍旅以治兵守
　射剡出也二璋皆長七寸射二寸是五寸以上即剡
　出也牙者其剡之側皆刻為鉏牙之文鄭云二璋皆
　有牙起軍旅出戰也治兵守守備也
駔琮五寸宗后以為權
　琮方形中有孔以組繫之故曰駔琮宗后尊后也即
　王后也其重可以起五權之制亦璧羡起度之意
大琮十有二寸射四寸厚寸是謂内鎮宗后守之
　大琮后所守猶王之鎮圭也謂之内鎮十有二寸取
　天數也天王天后以天為則也射四寸者琮之上剡
　出也下八寸正方上四寸則剡其厚有一寸也
駔琮七寸鼻寸有半寸天子以為權
　駔琮與宗后同此則有一寸有半之鼻所以為别也
　琮上有鼻故可繫以為權宗后之琮不言鼻者互見
　之也
兩圭五寸有邸以祀地以旅四望
　祀天者四圭祀地者兩圭此尊卑之别也旅祭名也
　四望之旅祭亦用之皆屬地也四圭託於璧兩圭必
　託於琮地取其方以琮為邸不言者可推而知也
瑑琮八寸諸侯以享夫人
　上言九寸者以享天子此八寸以享天子之夫人禮
　之隆殺當然也
案十有二寸棗㮚十有二列諸侯純九大夫純五夫人
以勞諸侯
　案玊案也所以盛棗栗也棗栗十有二列則案必有
　十二枚每案皆長一尺二寸也此王朝盛禮所用也
　諸侯則九列大夫則五列純猶皆也凡諸侯大夫皆
　然也若夫人以勞答諸侯則用諸侯九列之禮也此
　乃奉上諸侯享夫人故言夫人所以答之而不及大
　夫也古者后與夫人皆有致飲於賔客之禮天子有
　三夫人
璋邸射素功以祀山川以致稍餼
　半圭曰璋其上剡出者射也其身乃邸也素功者無
　瑑飾之工也功與工同山川之祀用之賔客在館致
　廩稍與餼也稍米也餼食物也





楖人(闕/)
雕人(闕/)
磬氏為磬
倨句一矩有半
　磬之制必先度一矩為句一矩為股而求其弦之兩
　頭相望一矩有半則磬之倨句也磬之制有大小此
　假矩以定倨句非用其度耳
其博為一
　博謂股之博也
股為二鼓為三參分其股博去一以為鼓博參分其鼔
博以其一為之厚
　股磬之上大者鼔其下小者所當擊者也股大而鼔
　差小假如股三寸則鼓只二寸股九寸則鼔只六寸
　也又三分其鼓之博而厚得其一如鼔大三寸則厚
　只一寸也
已上則摩其旁已下則摩其耑
　已上已下論厚薄也若鼔廣三寸厚有一寸以上則
　摩鑢其旁使薄也若鼔廣三寸而厚不及一寸則為
　已下是傷薄矣薄則不可得而使厚但摩鑢其石之
　端使短短則不薄矣此調其長短厚薄欲使其聲清
　濁得所也過厚則就大小增减過薄則就長短增减
　此作磬之法也
　
　
　
　
　
　
　
　
矢人為矢
　此記所紀未知何時解者皆以周禮相辨證亦未為
　至當之論今且得依注疏所説
鍭矢參分茀矢參分一在前二在後
　鍭矢茀矢兵矢田矢殺矢此記中五矢名也鄭氏以
　周禮司弓矢證之謂茀當為殺參分其矢之長以衡
　平之一分在前二分在後則得其半其所以如此者
　以鏃在笴首差重也此意葢欲鏃頭輕重得宜或太
　重太輕則於射時有病也以此推之則鏃箭之重正
　得笴之重三分之一也鍭矢茀矢皆然若以文法觀
　之恐鍭矢下三分字衍文也下文兵矢田矢則可見
兵矢田矢五分二在前三在後
　此二矢以五分均之其鏃鐵比鍭矢殺矢又少輕也
　鄭云兵矢者枉矢絜矢也絜音擷又音結田矢繒矢
　也亦以司弓矢證之也
殺矢七分三在前四在後
　此鐵鏃又差短小也鄭云殺當為茀音拂前以茀為
　殺此以殺為茀皆因周禮司弓矢職為窒礙也若知
　考工與周禮異則無此矣
參分其長而殺其一
　笴之入鏃處必削减少許也故曰殺三分而殺其一
　亦欲輕重得所也
五分其長而羽其一
　此論箭榦也假如笴長二尺則設羽處有四寸也
以其笴厚為之羽深
　此言量其輻廣以為鑿深之意不曰量而曰以者分
　毫未可定也笴矢榦也其厚能幾况羽又設之四旁
　若謂其深必如其厚則無可容之處記者特言其大
　槩而已
水之以辨其隂陽
　竹有上下上為陽下為隂以水試之浮者為上而沈
　者為下也
夾其隂陽以設其比夾其比以設其羽
　比者笴之兩旁也陽為左隂為右比在其左右也比
　必笴上有一線稍髙也夾其比而設其羽者羽有四
　夾其比而置之四角皆有羽也
參分其羽以設其刃則雖有疾風亦弗之能憚矣
　箭鏃之刃與笴末之羽兩者相並羽有三分則刃有
　一分鄭云刃二寸恐未然憚讀為怛又音歎雖有疾
　風亦不憚者言刃與羽若得其所則疾風之中而射
　之其箭亦無所動驚也
刃長寸圍寸鋌十之重三垸
　鋌鏃之容笴處刃長一寸則其鏃之圍亦一寸鏃亦
　前小而後大其容笴處不應有十寸鄭氏以為脱字
　是已非十字誤則之字下更有某字也其重三垸則
　一矢之長通重十二垸矣何者前言三分一在前二
　在後則可見
前弱則俛後弱則翔中弱則紆中强則揚
　俛者射之則趨下也翔者射之則摇摇紆者去不直
　也揚者激起也此言箭笴欲得不强不弱中與前後
　皆如一也
羽豐則遲羽殺則趮
　豐多也殺少也遲去緩也趮去太急也此言設羽欲
　其不多不少得中也
是故夾而摇之以眡其豐殺之節也
　夾於兩指之間而摇之則知其羽之豐殺也
橈之以眡其鴻殺之稱也
　橈者以手試之也鴻大也殺小也此言欲其笴之大
　小停當也故曰稱
凡相笴欲生而摶同摶欲重同重節欲疏同疏欲㮚
　生不用枯竹也摶圓也竹之圓既同則擇其重者用
　之竹之重既同則擇其節之疎者用之疎長也其節
　之長既同則擇其堅栗者用之相擇也此擇笴之法
　也
陶人為甗實二鬴厚半寸脣寸
　甗其底虚如隔子然即甑類也可以蒸物也鬴六斗
　四升也其實二鬴則亦甚大矣其脣厚一寸其身厚
　半寸
盆實二鬴厚半寸脣寸甑實二鬴厚半寸脣寸七穿
　盆有底者甑亦與甗同但其底不為隔子路而為七
　穿也
鬲實五觳厚半寸脣寸
　觳與斛同三斗為觳則又大矣鬲鼎釡之類也
庾實二觳厚半寸脣寸
　語曰與之庾則斗量之類也此與鬲甗同言則必以
　瓦為之但其名同耳庾又小於鬲者

旊人為簋實一觳崇尺厚半寸脣寸
　簋祭祀之器也方曰簠貟曰簋易曰二簋可用享詩
　曰于豆于豋皆為祭器簋又從竹亦有木為之者今
　皆為摶埴之工則古人必皆以瓦為之
豆實三而成觳崇尺
　三斗為觳三豆一觳則一豆之實一斗也
凡陶旊之事髺墾薜暴不入市
　髺薄也墾有傷處也如鋤墾之傷物也薜破裂也暴
　有爆起處也古有市官凡此皆不中用者故不許其
　入市賣也
噐中膊豆中縣
　膊音旋從注也鄭云讀如車輇之輇雜記中語也輇
　市専反陶者制噐之用也今人以木為之如盤然附
　泥而旋轉之凡陶噐之圓者皆然今曰噐中膊者言
　陶旊之為圓瓦噐皆中此法度也豆瘦而長故欲其
　直而中縣也
膊崇四尺方四寸
　旋盤之髙四尺是已此圓物而謂之方四寸何也必
　其膊柄之直者也
梓人為筍虡
　此一官制作易知其文最竒不可不熟讀之
天下之大獸五脂者膏者臝者羽者鱗者宗廟之事脂
者膏者以為牲臝者羽者鱗者以為筍虡
　羽禽也亦謂之獸總言之也欲言筍虡所刻之獸而
　並以為牲者言之文勢也以總入而後枚數之也脂
　者牛馬之屬膏者犬豕之屬臝者淺毛虎豹之屬故
　家語以人為臝蟲羽者飛禽也鱗者魚也
外骨内骨郤行仄行連行紆行
　外骨龜屬内骨鼈屬郤行蚓屬仄行蟹屬連行蟻屬
　紆行蛇屬
以脰鳴者以注鳴者以旁鳴者以翼鳴者以股鳴者以
胷鳴者謂之小蟲之屬以為雕琢
　脰鳴鼃黽之屬注口也注鳴鳥之屬旁鳴蜩蟬之屬
　翼鳴蟋蟀之屬股鳴蚣蝑之屬胷鳴榮原之屬榮原
　此間所無未知何物此小蟲只可雕琢揚雄曰蛇醫
　或謂榮原
厚脣弇口出目短耳大胷燿後大體短脰若是者謂之
臝屬恒有力而不能走其聲大而宏有力而不能走則
於任重宜大聲而宏則於鍾宜若是者以為鍾虡是故
擊其所縣而由其虡鳴
　厚唇弇口豕之屬出目短耳目之突出曰出目注家
　皆不言何物大胷今馬亦然燿音耀燿後不知何物
　必其後可觀也恐是麟獅之類大體短脰身大而項
　肥也此為臝獸又有力而聲大故以為鍾虡鍾大噐
　也非有力者不足負之虡架也擊其所縣若其聲出
　於所刻臝屬之口故曰由其虡鳴此作文之竒者也
銳喙决吻數目顅脰小體騫腹若是者謂之羽屬恒無
力而輕其聲清揚而逺聞無力而輕則於任輕宜其聲
清陽而逺聞於磬宜若是者以為磬虡故擊其所縣而
由其虡鳴
　鋭尖也以吻决物而食之鳥雀皆然也數𦂳急也其
　目視急也鷹之屬也顅音慳又音肩長貎也莊子曰
　其脰肩肩是也故曰顅脰小體騫腹其身小而腹縮
　可以騫舉也此為禽屬無力而聲清陽陽者發也逺
　聞者彼此皆聞也磬小物故以此為虡
小首而長摶身而鴻若是者謂之鱗屬以為筍
　頭小而長魚類皆然摶身而鴻身圓而大也鴻大也
　亦魚之屬此為鱗物故刻於鍾磬虡之筍上植者為
　虡横者為筍也
凡攫閷援簭之類必深其爪出其目作其鱗之而深其
爪出其目作其鱗之而則於眡必撥爾而怒苟撥爾而怒
則於任重宜且其匪色必似鳴矣𤓰不深目不出鱗之
而不作則必穨爾如委矣苟穨爾如委則加任焉則必
如將廢措其匪色必似不鳴矣
　攫閷援簭四字總狀獸之能搏噬者攫以爪足攫物
　而食也閷者能殺物而食也援者以足握物而食也
　簭者以口噬物而食也梓人之雕刻此類其爪必深
　雕其目必突出鱗之而者頰之有髭鬣處也作起也
　刻之深宇而起則其視如怒撥者怒之狀也匪采色
　也詩曰有斐君子與此匪字同也雕刻之工精妙則
　纔施采色雖鍾磬未擊其物已似能鳴矣若工刻不
　精則無精神其狀穨如委墜言其不活也雖以鍾磬
　加之如將廢墜然言其不勝也縱施以采色亦似不
　能鳴者措施也自凡字以下皆結上文形容工匠之
　巧拙也古人文字其工如此不可謂不留意於文者
　誰謂三代無文人六經無文法乎
　古人制作皆有意義豈匠者能之主此官者皆有識
　之士也
　
　
　
　
　
　
　
　
梓人為飲噐勺一升爵一升觚三升
　勺與爵受一升之酒觚字當作觶此鄭注之説葢韓
　詩説一升曰爵二升曰觚三升曰觶四升曰角五升
　曰散今此三升即觶也觶音至古書或作角旁從氏
　所以誤寫作觚也
獻以爵而酬以觚一獻而三酬則一豆矣食一豆肉飲
一豆酒中人之食也
　三酬九升獻一升則共為一斗矣此以噐量之大小
　而為文非主一獻而賔三酬也若曰一爵三觶為一
　斗則不文矣斗字聲訛為豆此亦鄭注之説也艾軒
　云既下文有一豆肉字則此即豆字非訛也能食一
　豆之肉飲一豆之酒則為中人矣旊人曰豆實三而
　成觳斛實三斗則一豆正一斗也依字讀亦可豆有
　三金木成之各實四斗此必瓦豆也旊人所為者瓦
　豆也論梓人所制而取瓦豆者以其大小所受言之
　即與斗同義也齊晏子所言乃金木豆也
凡試梓飲噐郷衡而實不盡梓師罪之
　此數句乃結上文郷衡向人而横也爵觶之類當飲
　時既向人而側立則其中之實必無留者若有留而
　不盡者則是摩刮有不平處梓師必罪責其人梓師
　者梓人之長者也

梓人為侯
　侯乃今之射垜也以木為之而張布也
廣與崇方
　侯之髙與侯之廣雖有上下大小而其制皆方
參分其廣而鵠居一焉
　鵠箭帖也三分其廣而置鵠在其中只得一分假如
　侯廣九尺則鵠三尺也不言尺寸者隨侯之大小以
　為凖則也
上兩个與其身三下兩个半之
　鄭云个讀為幹幹乃上下舌也明堂左个右个即兩
　邊也看此兩个恐只是兩邊依字亦可通侯之制上
　廣而下狹自棲鵠而上以侯為三分身居中兩个居
　兩邊皆小大一同自鵠而下則其身與上身同而兩
　邊比其身只有一半葢下狹也注説頗費力以此言
　之似稍簡而易明皆不言尺寸者隨大小以此為準
　非可預定也
上綱與下綱出舌尋縜寸焉
　綱繫縛處上下縛處必有舌兩邊之首皆出舌長一
　尋方可縛也尋八尺也縜音雲連侯之繩也繩圓有
　一寸定其大小也
張皮侯而棲鵠則春以功
　此大射之侯也其皮用熊虎豹據司裘言之也春鄭
　以為蠢看來只是春時用也
　射禮以考功能也如擇士於射宫之類棲鵠則可射
　以考其中的與否也
張五采之侯則逺國屬
　此賔射之侯也以五采畫之逺國服屬於王而來朝
　王以賔禮待之故用此侯古者以射為禮也此侯不
　棲鵠只畫於其中
張獸侯則王以息燕
　此燕射之侯也王於休息燕享之時則張此獸侯亦
　不棲鵠而畫獸於其中郷射記所謂天子熊侯白質
　是也以白為質而畫熊於中鄭云凡畫皆用丹
祭侯之禮以酒脯醢其辭曰惟若寧侯毋或若女不寧
侯不屬於王所故抗而射女强飲强食詒汝曾孫諸侯
百福
　侯乃射垜之名因其祭而寓意乃以為諸侯之戒葢
　射是武事所以及此意也古者處事以敬件件有祭
　禡有祭侯有祭是也如蜡祭猫虎之類亦然寧安也
　順理而安於職分者王則享之燕之不寧而為逆不
　順王命則伐之如射此侯也若者戒之之意謂其必
　似彼而不可似此也凡為寧侯則勉其加飲加食以
　自夀詒其國於汝曾孫世世為諸侯享有百福也酒
　脯醢之祭不用生物也鄭云寧侯為有功徳故祭之
　文意未通
　艾軒云古文天生地設如此簡妙後人為古文則務為
　艱險便有筆墨蹊徑不如此自然矣

　　侯
　鵠　侯中射處綴也於中央似鳥之栖曰棲鵠
　上下个　布所以維持侯者个音幹亦曰上下舌
　綱　所以繫侯於直者
　縜　籠綱者
　植　兩箱皆斜豎之
　　三射
　大射(用皮侯大/射將祭也)賔射(用五/正侯)燕射(用獸/侯)
　　五采畫正
　正方之外如鵠内二尺五采者内朱而白次之蒼次
　之黄次之黑次之
　正　九十弓侯五正　七十弓三正　五十弓二正
　天子以下皆五十歩侯無尊卑之别
廬人為廬噐
　廬柄也此一官専為兵噐之柄
戈柲六尺有六寸殳長尋有四尺車㦸常酋矛常有四
尺夷矛三尋
　柲亦柄也五兵戈一也殳二也㦸三也酋矛四也夷
　矛五也疏曰此經所云柄之長短皆通刃而言尺數
　也酋之長與夷近矣車上之㦸長丈六尺倍尋曰常
　酋二丈夷矛二丈四尺夷長也酋短也夷字開口引
　聲言之故訓長酋字合口促聲言之故訓短先儒訓
　詁之法如此今人但依註讀不知其法始於此
凡兵無過三其身過三其身弗能用也而無已又以害
人
　凡兵之長至於三倍人身而止無過者不可過此也
　若過此則太長不可用矣過三其身已不可用若更
　加長而無已則非惟不可用又有害於人謂其太長
　能自累也
故攻國之兵欲短守國之兵欲長攻國之人衆行地逺
食飲飢且渉山林之阻是故兵欲短守國之人寡食飲
飽行地不逺且不渉山林之阻是故兵欲長
　此一段言攻守之兵不同攻者逺行飲食不得飽則
　無力跋渉阻險則勞力故宜用短兵若在國守禦則
　飽佚而不勞宜用長兵短者輕長者重也短者弓矢
　之類長者殳戈之類也此亦言其大槩豈有攻兵全
　不用殳戈乎但有多寡耳
凡兵句兵欲無彈刺兵欲無蜎
　句兵戈㦸之屬太長則執之而戰掉也彈者戰掉也
　刺兵矛之類欲無蜎蜎者撓也撓則弱易折也
是故句兵椑刺兵摶
　椑不圓也齊人謂柯斧柄也椑者匾而不甚圓摶圓
　也刺兵之柄則甚圓也
􁀎兵同强舉圍欲細細則校
　􁀎兵殳屬也以其不刺而擊故又曰􁀎兵也同强者
　柄之上下皆一樣大也舉者手執處也柄之執處其
　圍欲細細即小而光滑也欲其執之便也校疾也執
　之便則用之快疾也
刺兵同强舉圍欲重重欲傅人傅人則密是故侵之
　刺兵柄之上下亦一樣强大但手執處欲稍重重則
　大於上下矣傅者附也執處重則上下稍輕用之附
　人兵既附人則可以審密而用之以刺人也密審也
　侵刺也
凡為殳五分其長以其一為之被而圍之
　被註云把中者人把執處也假如其長五尺則其柄
　之執有一尺圍則徑三寸以上矣
參分其圍去一以為晉圍
　晉者柄之下銅鐏也參分被之圍去一而得其二假
　如被一尺則銅鐏之圍有六寸六以上矣
五分其晉圍去一以為首圍
　首殳上鐏也五分晉之圍去一而得其四假如晉圍
　五寸則首有四寸矣凡不言尺寸者皆隨其噐而凖之
　不可以預定也
凡為酋矛參分其長二在前一在後而圍之五分其圍
去一以為晉圍參分其晉圍去一以為刺圍
　二在前一在後者其柄之上二分稍大下一分稍小
　也刺圍者刺刃之圍也二前一後言其長也柄之大
　小則不可知假如圍有五寸去其一而得四則酋矛
　之下鐏其圍四寸也三分其下鐏之四寸而去其一
　則刺圍有二寸六分以上也
凡試廬事置而摇之以眡其蜎也
　置植也植而摇之則知其蜎與不蜎也蜎橈弱也
灸諸牆以眡其橈之均也
　灸拄也舉而拄之牆則知其彊弱均與不均也
横而摇之以眡其勁也
　平執而摇之則知其勁與不勁處若有勁不勁處平
　而摇之則必一頭弱一頭强也
六建既備車不反覆謂之國工
　六建即前言車之六等也六等之中有戈有殳有㦸
　有酋矛是四建也今總言六建者謂車上之六等既
　備而建立矣此四者之柄在車之上若無摇動反側
　傾覆則是其廬噐强弱得所此國工之所為也故曰
　謂之國工
　柲　柄也
　椑　齊人謂斧柄為椑薄兮反與鼙音同其形隋圜也
　　隋他果反此注中字
　被　把中也把音霸
　矜　鄭云凡矜皆八觚矜巨巾反即柄也亦注中字
　晉　柄下欲揷地而立之處有銅鐏曰晉與搢大圭之
　　搢同音義搢亦揷也
　刺　矛刃胷　　　　　首　殳上鐏
　鐏　柄下入地處　　刺兵　矛屬
　句兵　戈㦸屬
　􁀎兵　殳也殳長而無刃用以撃打也
匠人建國
　建國者通王國侯國言之也
水地以縣
　注云四角立木此説未明經言水地而注云立木恐
　亦未當葢水地以縣置𣙗以縣兩句即一事也先以
　水平地猶恐未定必以縣而後正也何以為縣置𣙗
　以為縣也水地者假如一所用一丈之地先為四方
　之溝乃注水以試之地有髙下則水之流行自有髙
　下鋤掘其地用水以平之水既平矣猶未可也又用
　縣𣙗以定之
置𣙗以縣
　𣙗與臬字同臬居門之中此制用木一縱一横横者
　在地縱者向上其縱者横木之中就此木之上懸繩
　以取正即可定地髙下也水地以縣者謂以水平地
　而後為置𣙗之懸也
眡以景
　此以土圭視日景而定東西南北也
為規識日出之景與日入之景
　規法也為眡景之法以記日出入之景取東西之中
　也識音志記也
晝參諸日中之景
　日出入之影用朝晚考之日中則定也
夜考之極星以正朝夕
　極者北極星也其一至微號曰含樞紐正在天中極
　中也而天形如倚葢則此星乃在天之最北故曰北
　極夜考極星相去逺近則知南北之正也以正朝夕
　者南北既定則可以朝夕參日出入之景而正東西
　也
匠人營國
　前言建國建國之城也此言營國營國之宫室也
方九里
　鄭云九里者上公之國也九里之城孟子亦言之此
　必舉其一為例以推其餘也
旁三門
　城之一旁皆為三門也四旁凡十二門也
國中九經九緯
　每旁三門每門三涂則有九涂也南北門之涂為經
　東西門之涂為緯南有九經北有九經東有九緯西
　有九緯也四旁十二門共三十六涂也一門何取乎
　三路葢男左女右而車行其中也
經涂九軌
　此舉一經以推其餘也且如南旁三門共九經之涂
　毎涂皆容一軌則為九軌也軌車行之路也車六尺
　六寸盡軸頭七寸共成八尺軌亦廣八尺方可容車
　行也男行左涂亦八尺女行右涂亦八尺左右非車
　行亦以軌言謂其軌廣皆可容車也軌亦曰轍
左祖右社面朝後市
　面前也左右前後據王宫而言王宫居中而祖廟在
　左社在右朝廷在前市居在後也
市朝一夫
　市與朝皆用一夫之地一夫方百歩以開方言則四
　面各百歩為百畝之地也一市百畝恐亦太狹易山
　齋曰古有三朝内朝治朝外朝亦有三市大市居中
　朝市居東夕市居西此特言其一耳
夏后氏世室
　此三項皆明堂也注云世室宗廟也重屋路寢周人
　明堂則今之明堂也此說未然三代所名雖不同其
　實則一堯有衢室舜有總章亦眀堂
堂脩二七廣四脩一
　脩者深也二七者堂脩十四歩也廣四脩一者四分
　脩之一也以十四歩分而為四每分三歩半也此堂
　之廣十七歩半是其廣加於深四分之一也
五室三四歩四三尺
　五室者堂上為五室也三四歩四三尺此兩句最難
　說注說不通上既說堂脩十四歩廣四脩之一矣則
　此言三四歩者乃室之脩也四三尺者乃室之廣也
　只省文耳一歩六尺三个四歩是十二歩其室之脩
　如此四个三尺即二歩十二尺也二歩不成文故曰
　四三尺艾軒云古人未有文字蹊徑故出語自然如
　此簡妙今人既有文字蹊徑則於此但見其髙逺
九階
　一堂四面皆有階南面三階東西北各兩階共為九
　也南面中階一也阼階在右一也側階在左一也側
　階亦曰西階阼階亦曰東階此據南向一面分為三
　則有中有東西非東郷西郷之階也
四旁兩夾窻白盛
　室之四旁各有户一户皆兩夾窻夾者夾户之兩邊
　也每室四户八窻取其明快也白盛者以蜃灰堊壁
　也蜃海蛤也
門堂三之二
　門堂者内兩塾兩邊兩臺也今天子正外門有兩臺
　如所謂兩塾之間也門堂者當為門側之堂也三之
　二者就十七歩之中得三之二也以十七歩三分之
　兩分為門堂也
室三之一
　室者門堂側邊有兩室也於十七歩中得三之一也
殷人重屋堂脩七尋堂崇三尺
　重屋亦明堂但名異耳其堂深五丈六尺乃七尋也
　脩深也其崇三尺陛髙三尺也
四阿重屋
　注說四阿若今四柱四柱漢語四邊皆注水則四邊
　㵼水也疏云四霤今時佛殿皆為四柱中間屋髙四
　邊皆有簷也故曰重屋鄭云重屋複笮亦漢語複音
　福笮側白仄
周人明堂度九尺之筵東西九筵南北七筵堂崇一筵
　周人謂之明堂也以九尺之筵而度其地東西七十
　二尺南北五十六歩筵者因其設筵以此量之也崇
　髙也度量也
五室凡室二筵
　堂上有五室每室皆深二筵而已室就堂上四隅為
　之東南火西南金西北水東北木中央土以配五行
　若祭五帝於明堂則用此室周人為明堂既有五室
　夏后氏亦五室殷人必亦五室若非缺文則三代皆
　同只省文耳
室中度以几堂上度以筵
　因其所憑之几而度之堂上設筵室中設几因其所
　有而用之以量也
宫中度以尋
　宫中注云合院之内即屋内也即以手度之尋者用
　手尋度之兩臂之張即六尺也
野度以歩涂度以軌
　野中人行涂中車行亦因其所常見而度之是度以
　歩也前曰經涂九軌是度以軌也
廟門容大扄七个
　扄注云大扄牛鼎之扄長三尺小扄膷鼎之扄長二
　尺此以漢器證之扄用以閣鼎也每隻為一个此扄
　三尺則七个扄共長二丈一尺也廟門之廣可容此
闈門容小扄參个
　廟中之門曰闈三个二尺則其門只廣六尺也
路門不容乗車之五个
　路門大寢之門乗車廣六尺六寸五个乗車則共廣
　三丈三尺也曰不容者謂不及三丈三尺也
應門二徹參个
　正門謂之應門乃朝門也鄭注云二徹之内八尺參
　个八尺則此門廣二丈四尺門外九經之涂男女行
　處與車行處共有三路此言二徹者借此為文不曰
　八尺三个而曰二徹三个者作文法也
内有九室九嬪居之
　内路寢之内也九室九嬪各有所職此治事處也雖
　處六宫之内想王者聽朝時則九嬪在此室共職事
　也
外有九室九卿朝焉
　路門外九室九卿治事於此也鄭云如今朝堂諸曹
　治事處以漢事證古制也三孤六卿共為九卿
九分其國以為九分九卿治之
　鄭云分者分職非分地也艾軒云周召分陜為二伯
　矣周召三公也其間又分為九項以三孤六卿分主
　之亦各有地也
王宫門阿之制五雉
　阿是門邊小樓鄭云角罘罳處也城上小樓為阿屋
　前曰四阿之類皆有簷霤處也雉髙一丈廣三丈鄭
　云度髙以髙度廣以廣此阿屋五雉是髙五丈長十
　五丈也
宫隅之制七雉城隅之制九雉
　隅者城角也罘罳角處也角處又髙二丈故曰七雉
　城隅又髙四丈故曰九雉門阿可以論長若宫隅城
　隅則只論髙不論廣矣葢宫城甚長非七雉九雉而
　止也然度髙以髙度廣以廣鄭之說經無明文但恐
　度其髙而已左氏曰都城過百雉則是論其廣矣
經涂九軌環涂七軌野涂五軌
　南北正涂為經涂環涂者環城外之涂也經則一直
　環則有圍繞處也野涂則野外之涂也環涂狹於經
　涂野涂又狹於城外之涂矣言經不言緯者經與緯
　同可以此推也
門阿之制以為都城之制
　大都小都皆有城王之城隅九雉都城則只五雉而
　已分當殺也注説未明
宫隅之制以為諸侯之城制
　王城九雉都城五雉諸侯之城過於都城而不及王
　城故有七雉隆殺之分也不直曰幾雉而以此為準
　者作文之法也
環涂以為諸侯經涂
　王國經涂九軌諸侯則七軌如王國之環涂也
野涂以為都經涂
　都在王畿之内公卿大夫之都鄙其涂制又殺於諸
　侯但如野外之涂五軌而已想小都亦然
匠人為溝洫
　溝洫一事乃周禮大節目葢匠人之制與遂人不合
　故鄭氏以為遂人所言郷遂之制匠人所言乃三等
　采地之制王畿之内環以六郷又環以六遂其地窄
　故其所述至萬夫有川而止三等采地散在王畿之
　内地頗寛故匠人所言至方百里也然子細推算大
　有差殊處鄭氏之説難以牽合若知周禮自為一書
　考工自為一書本不相關皆非周公舊典則無復此
　拘礙矣
耜廣五寸二耜為耦一耦之伐廣尺深尺謂之􁆴田首
倍之廣二尺深二尺謂之遂
　古人以牛乗車未知以牛耕只用人力而已故詩曰
　十千維耦耦者二人對耕也耜田噐也耜廣五寸二
　人各執耜而伐其地則有一尺矣伐者發也一耦之
　伐廣一尺深一尺則謂之畎􁆴與畎同古字巜巛皆
　不從田巜即為畎巛即為澮後人方添田旁也畎乃
　田中小通水之圳也田頭之圳又大則倍於此畎其
　廣有二尺深有二尺則名曰遂矣
九夫為井井間廣四尺深四尺謂之溝方十里為成成
間廣八尺深八尺謂之洫方百里為同同間廣二尋深
二仭謂之澮
　遂人曰凡治野夫間有遂遂上有徑十夫有溝溝上
　有畛百夫有洫洫上有涂千夫有澮澮上有道萬夫
　有川川上有路
　夫間有遂合於田首之遂可也九夫舉井田正數十
　夫舉其成則九夫之溝合於十夫之溝可也此言方
　十里為成成間有洫即九百夫之地而遂人曰百夫
　有洫何可强合乎此言方百里為同同間有澮即九
　萬夫之地而遂人曰千夫有澮何可强合乎説者又
　曰遂人井田之法乃成周開方之數匠人所言井間
　之溝為一里十倍之而為十里之洫又十倍之而為
　百里之澮特言其一面之長而已然匠人方十里之
　洫是每一面各十井以開方而論則方十里者為方
　一里者百是洫為百井乃九百夫之地何與於遂人
　百夫之洫匠人言百里之澮是每一面為百井以開
　方而論則方百里者為方十里者百是澮為萬井乃
　九萬夫之地何與於遂人千夫之澮彼據一間而言
　亦自竒特然終不可合大抵二書之不同艾軒所見
　髙矣若鄭氏郷遂異於采地之説前輩間字之説皆
　可為場屋之用若求其至當皆不然也洫大於溝澮
　大於洫而皆同歸於兩山間之大川遂人曰萬夫有
　川此經無之二書之異明矣文王司馬法曰通十為
　成成十為終終十為同說者曰文王治𡵨乃商末之
　制與匠人所言稍合書曰濬畎澮距川亦言自然之
　川恐此書乃為古法周禮出於一時所作將為經理
　天下之圖故立法大約如此亦與公侯伯子男分地
　同此皆其人一意規模也今人以六官考工皆出於
　周公宜其牽合窒礙也
専逹於川各載其名凡天下之地勢兩山之間必有川
焉大川之上必有涂焉
　川各有名則為大川可知矣水隨山行兩山之中必
　有川宜也大川之上可通人行安得無路此自然之
　涂非野涂九軌之涂也
凡溝逆地阞謂之不行
　溝通名也澮洫畎遂皆可通名以為溝也此言造溝
　之法也地阞地脉也石有時而泐石裂亦隨脉理而
　裂則知阞為脉理也水行必順地脉若逆地脉則不
　行矣
水屬不理孫謂之不行
　屬即注也理亦順之意水之所注若不順理亦不行
　矣逆脉則甚逆不順則微逆然皆謂之不行者畢竟
　水性纔不順則皆不去也
梢溝三十里而廣倍
　梢字之義即前言梢其藪之梢也梢溝即開溝也水
　行三十里之逺則其末之廣必倍於首矣此亦言其
　大約耳
凡行奠水磬折以參伍
　奠讀為停從注家也奠本訓定若如字讀亦可通定
　即停也積水不流者若欲行之不容一直而下一直
　而下則易涸也必為委蛇曲折之狀三折五折如石
　磬之形則其去有漸可為田間之用也
欲為淵則句於矩
　淵深也欲為深溝停注此水則於其句曲如矩折之
　處開放深也
凡溝必因水勢防必因地勢善溝者水漱之善防者水
淫之
　水勢自髙而下為溝必順其勢不可逆也溝之善者
　水行如潄則易去也防以障水其善者則水雖淫溢
　亦不動也
凡為防廣與崇方
　防以止水也此如今之斗門也其廣亦為方形其崇
　亦為方形方則固也今之斗門亦未有圓為之者
其閷參分去一
　此言為防之法下闊三分則上闊二分殺減一分也
　今築牆者亦然
大防外閷
　防之大者障大水也以外面觀之必厚其下基而殺
　減其上則水易脱去也
凡溝防必一日先深之以為式
　此言為溝防之法若欲造溝先一日開深則用若干
　人工可闊若干尺也防之髙低亦可以深淺言故皆
　謂深式者凖也以此為凖式則可計工計地而成之
　也
里為式然後可以𫝊衆力
　鄭云里字誤當為已艾軒云方里為井古人治井田
　溝防之事於一井之地先為之以為式一里之工既
　定則百夫千夫萬井之地皆可推矣故曰里為式葢
　以一里之工力為凖也傅附也有已定之工數則可
　以附集衆力而為之也靈臺曰民始附者為臺之工
　皆來附也即此附字之意
凡任索約大汲其版謂之無任
　板築必以索而約束之斯干詩約之閣閣是也任使
　也凡為斗門者所用約束之索必須得宜若犬汲引
　其築防之版則受土不堅是其索不勝任也故曰無
　任大汲則版必橈也
葺屋參分瓦屋四分
　葺屋茅葢屋也此言屋上㵼水之勢下簷去屋脊其
　斗峻之勢以三分為率假如屋深九尺則簷低於脊
　三尺若瓦屋則多一分以為峻也
囷窌倉城逆牆六分
　逆却也四者之牆皆六分其髙而上閷其一謂下大
　而上稍小也囷圓為之窌入地窖藏也皆收禾榖之
　所亦倉類也城壁也凡屋壁皆是也以其築土為之
　故通謂之牆然窌在地中安得牆乎亦何以殺為葢
　窖藏雖掘地其上必有牆圍而後葢蔽之也
堂涂十有二分
　爾雅曰堂涂謂之陳注曰若今令甓祴也令甓㼾甎
　也祴音階為堂之階以㼾甎甃之十分之中必欲二
　分稍髙則水㵼兩邊下也漢人名堂涂為令甓祴故
　鄭氏舉以為證今人堂前鋪砌為龜背狀者亦此意
　也
竇其崇三尺
　竇今涵溝也宫中之竇必崇三尺者欲其通水多也
牆厚三尺崇三之
　凡牆之厚若有三尺則其髙至九尺而止舉其大槩
　以為凖髙厚可以是推也


車人之事半矩謂之宣
　宣人之頭也易巽為宣髮後人以宣字難解因為寡
　髮若論頭字亦如何解宣即頭也鄭曰頭髮皓落曰
　宣矩法也以人身為法人長八尺大節有三頭也腹
　也脛也以三分通率則矩二尺六寸三分寸之二也
　半矩者一尺三寸三分寸之一也此人頭之長也然
　鄭云身之大節三以頭為一節則合得一矩之長今
　乃半矩者葢頭之在身不應與腹脛等鄭且舉全身
　而言只是八尺作三截上截二尺六寸三分寸之二
　其一半則為頭也
一宣有半謂之欘
　欘斲斤柄也以一宣尺三寸三分寸之一添六寸二
　分寸之二則欘有二尺也
一欘有半謂之柯
　伐木之柯柄長三尺欘為二尺添一尺則為三尺也
　宣一尺三寸三分寸之二取半添之一尺得五寸餘
　三寸每寸為三分得九分加前一分為十分取半得
　五分以三分為一寸共得六寸三分之一添宣一尺
　三寸三分寸之二則為二尺
一柯有半謂之磬折
　磬折者人立而俛其身也人長八尺俛其身則下截
　有四尺五寸也柯長三尺添一尺五寸是為磬折四
　尺五寸也此注家之說皆因宣髮之宣起義又欲凑
　合下章柯長三尺之文故如此解恐亦未安竊意古
　人之矩自有一定尺寸不待明言而人知之故但就
　矩推説宣欘柯磬折之長短今既不知矩之長短乃
　因宣字而求之人身以八尺分三節亦無證據又安
　知一身不作四截分乎宣欘等名如曰賢曰軹皆如
　何解說若以文意推之畢竟此數句只是立尺寸之
　名以為制作之度半矩則為宣又自宣而上凡有三
　皆尺寸之度也不然則幾尺幾寸為矩古書有之而
　或脱漏也若如鄭說人身八尺俛其身為磬折安知
　不四尺乎安知不四尺三四寸乎何以定其為四尺
　五寸也
車人為耒庛長尺有一寸
　耒耕噐也耒耜皆以木為之易曰斲木為耜揉木為
　耒直而有斜勢在土者曰耒耒下前接者曰耜耒微
　曲故曰揉耜乃合成故曰斲耜之前接則為耨以金
　刺土者也此曰庛鄭云音棘刺之刺其長尺有一寸
　此金為之者鄭云耒下歧者漢人下金有二也賈云
　古惟一歧今世亦然
中直者三尺有三寸上句者二尺有二寸
　耒之制上句而下句上下皆微曲中間則直其直長
　三尺三寸也上句人所執處長二尺二寸下句則接
　耜也
自其庛縁其外以至於首以弦其内六尺有六寸與歩
相中也
　自耒下之耜縁其外而上至耒之首其勢如弓之弦
　葢上下微曲中間則直以繩張之如弦其内則如弓
　勢也其繩自首至下庛共六尺有六寸與人之歩相
　中六尺為歩此有六尺六寸則略相當也相中者大
　約可以相當也
堅地欲直庛
　其金直則有力可以犁硬地也
柔地欲句庛
　軟土則其金欲句曲則易翻去也
直庛則利推
　利推者可以用力也
句庛則利發
　利發者可以翻起田土也
倨句磬折謂之中地
　倨直處也句曲處也磬折其弦勢處也中地者於地
　則宜也中如字今浙人謂不可用者為不中即此中
　字之義
　
　
　
　
　
　
　
　
車人為車
　(闕/)　　先言一柯之制而後及三車三車之(闕/)尺寸
　自柯始説者曰柯斧柄也亦未必然且依注説宣欘
　柯磬折共有四名必如五量之名今無他證不可得
　而詳矣此柯長三尺所以前言半矩只得如此牽合
　以下及三尺之制也
柯長三尺博三寸厚一寸有半五分其長以其一為之
首
　其長三尺而闊三寸其厚一寸半此柄之全體也以
　三尺而五分之只得六寸其首六寸必斧金也造車
　必用斧因此而寓車之尺寸亦一説也
轂長半柯其圍一柯有半
　此車人所造乃牛車栢車羊車與前言乗車兵車田
　車其制不同此轂之徑半柯者一尺五寸也長言徑
　也圍三徑一半柯之徑則有四尺五寸圍是其圍一
　柯有半也柯三尺半柯尺五寸共四尺五寸也
輻長一柯有半其博三寸厚三之一
　輻長四尺五寸其博三寸而厚一寸三之一得博三
　之一也比乗車之輻為長乗車之輻六尺六寸此車
　之輻以上下言則其長九尺矣又有輪之壺中是九
　尺以上矣
渠三柯者三
　渠注云即牙也車輮也即牙輪是也每柯三尺三柯
　九尺矣三个九尺則其牙輪之圍二丈七尺矣此以
　上言大車也
行澤者欲短轂行山者欲長轂短轂則利長轂則安
　大車行平地及行澤柏車則行山此言二車之轂各
　不同也行澤間沮洳之地則其轂必略短轂短則壺
　中稍狹而無傾側之患也故曰利利者便也若山中
　險阻不平之地則其轂欲稍長長則壺中稍寛可以
　轉旋而無拘礙也故曰安安者無損動也
行澤者反輮行山者仄輮反輮則易仄輮則完
　輮者牙也牙者所以為輪之固抱也此物乃揉木而
　為之木之裏則滑木之表近皮則澁澤地沮洳恐泥
　黏則反揉其裏為輪之外則滑而不黏泥也故曰易
　易者去泥易也山多砂石恐能損破之則因其表裏
　之常而轉側揉之以其表為輪之外則近皮處堅澁
　可以不損故曰完也完者全也全無損動也
六分其輪崇以其一為之牙圍
　此大車之輪也輪崇九尺有餘以為六分則其牙圍
　有一尺五寸以上矣
柏車轂長一柯其圍二柯其輻一柯其渠二柯者三
　柏車山行之車也轂長三尺其圍六尺長亦徑也若
　以圍三徑一言之則徑一柯其圍必三柯恐有誤字
　其輪一柯又短於大車之轂一尺五寸矣大車輻一
　柯有半即此一柯也渠牙也其二柯者三乃一丈八
　尺也二柯六尺三六則十八也
五分其輪崇以其一為之牙圍
　兩輻相對六尺轂空壺中在外則輪崇六尺有餘注
　謂併壺中而為六尺以六尺為五分得一尺二寸是
　柏車之牙圍有一尺二寸也
大車崇三柯
　此言輪崇也三柯九尺大車之輪崇九尺有餘而但
　以上下兩輻相對言則柯三九尺而已每輻皆長一
　柯有半兩輻相對則為三柯其轂之壺中豈無尺寸
　此可以意明之也記者言成數而已
綆寸
　綆者牙輪上之箄也在輪之四面外其闊一寸則堅
　固也
牝服二柯有參分柯之二
　牝服車箱也人立處也一柯三尺三分柯之二即二
　尺也有者又也二柯六尺又加二尺則為八尺是車
　箱之長八尺又云牝服較也較則在式之上亦謂之
　平鬲前圖已有之
羊車二柯有參分柯之一
　不言何物二柯以其繼於牝服之下則所言必牝服
　也是羊車之車箱亦長七尺也
柏車二柯
　亦以其繼於牝服之下則知亦言車箱而已柏車之
　車箱只長六尺又短於羊車此處文疑有脱誤且依
　注說艾軒云大車既言三柯而大車崇三柯數句又
　在於柏車之後其文斷斷續續自然竒古
凡為轅
　乗車兵車田車則曰輈此三車則曰轅名異而制同
三其輪崇參分其長二在前一在後以鑿其鉤
　三車之輪其崇各異隨其髙下而為之轅假如輪崇
　九尺則轅亦九尺以九尺之轅而三分之二分在前
　稍為鉤曲一分在後則入於車箱之下鉤者轅之鉤
　心也於二分之下一分之上就中而鑿之以鉤車箱
　也
徹廣六尺
　徹軌也城門之軌即此徹也乗車之徹八尺此車只
　六尺者乗車六馬在前故徹廣此車牛在前故徹稍
　窄
鬲長六尺
　鬲字注家以為轅之端壓牛領上者如此則為軛也
　其軛長六尺在於牛領之上必與乗車軛於馬者不
　同南人不識車只依注疏之言想像而已
弓人為弓
　三十官之中自輪人而下除既闕之外獨此弓人為
　甚詳葢弓之用甚大古人以射御書數並言之不特
　兵家所用也故其言之詳如此
取六材必以其時六材既聚巧者和之
　六材者幹角筋膠絲漆也六材既聚必有巧者然後
　能調適而用之故曰和
幹也者以為逺也
　幹者弓之材也幹之才善則其射可逺
角也者以為疾也
　角善則弓去速也
筋也者以為深也
　筋束縛之則深固也非淺深之深
膠也者以為和也
　和者欲得其宜也
絲也者以為固也
　固欲其不壞也
漆也者以為受霜露也
　受霜露則易壞故漆必欲其盡善也
凡取幹之道七柘為上檍次之檿桑次之橘次之木𤓰
次之荆次之竹為下
　柘桑柘之木也檍音益今人不知此木檿音掩檿桑註
　曰山桑也國語曰檿弧是也今人亦用桑木唐太宗
　論弓亦曰木心正其理邪者不可射此言竹為下則
　竹亦在可用之類但不如上六者爾恐此竹如今所
　謂柴竹之類
凡相幹欲赤黑而陽聲赤黑則郷心陽聲則逺根
　赤黒之色則不嫩也郷心不近皮也陽聲則清近根
　則老其聲必不清叩之而清必不老也
凡析榦射逺者用埶射深者用直
　埶者木之形勢有微曲者因其性而用之則其射去
　必逺木之埶直則其去有力射而中物必深析者分
　别之也分别其曲直而用之各有宜也
居幹之道菑栗不迆則弓不發
　居處也處事曰處處幹即為幹之道也田一嵗曰菑
　初鋤掘之也栗音裂裂破裂也菑栗者剖削破裂之
　也迆邪也(闕/)　　　　　幹而紋理正直不邪迆則
　弓可久用而不發也發起也有起發則為損動也
凡相角秋閷者厚春閷者薄
　閷殺也秋時殺牛則其角厚春時殺牛則其角薄秋
　氣斂揫角則堅實也
穉牛之角直而澤
　牛尚少則其角滋澤而紋理直
老牛之角紾而昔
　紾者絞纒(去/聲)之紋也錯雜亂也牛老則其角有絞縛
　之狀而紋理錯亂也鄭云紾音如紾縛之紾漢方言
　也紾徒展反縳徒轉反此漢語今亦不可曉矣其意
　葢以角之文如絞縛而理麤其文錯然則不潤澤也
　韻書云紾轉繩也音診若依韻書讀尤易通
疢疾險中
　險傷也疢久也牛有久病則角之中必傷動不可用
　也
瘠牛之角無澤
　牛瘠則血少角不滋潤也
角欲青白而豐末
　其色青白則角之善者也豐末者角之末豐大不尖
　小也以下節三者觀之凡善角其本必白其中必青
　其末必大也
夫角之本蹙於􁎱而休於氣是故柔柔故欲其埶也白
也者埶之徴也
　􁎱腦也牛頂之腦也蹙近也休音煦義同其角之下
　本近於腦而生氣煦之故其角柔和自然有曲埶埶
　者曲埶也其角也若白則自然有曲勢故曰徴言驗
　其色可知其勢也
夫角之中恒當弓之畏畏也者必橈橈故欲其堅也青
也者堅之徴也
　畏與隈同謂曲隈處也角之中央其用於弓也常在
　曲隈處隈處張時必橈動也若不堅則易折故欲其
　色青驗其色青則知其必堅固雖橈而不傷也
夫角之末逺於􁎱而不休於氣是故脃脃故欲其柔也
豐末也者柔之徴也
　角之末上去牛腦既逺生氣之煦所不及則多脃弱
　若其末尖小則脆而不柔不柔則易折其末既豐大
　則柔而不脆故可用也此以上言相角之法也
角長二尺有五寸三色不失理謂之牛戴牛
　二尺有五寸則大牛之角也三色者本必白中必青
　末必豐不失其常理則此角之直可如一牛故曰牛
　戴牛言其所戴之角又有一牛之用也此一句下得
　竒古
凡相膠欲朱色而昔昔也者深瑕而澤紾而摶廉
　朱色者惟牛膠火赤也昔文理交錯也瑕廉利也疏
　云廉瑕二者皆嚴利之狀也瑕廉雖深而潤澤則不
　燥也紾與縝同文理縝密而其角摶圓又亷利則角
　之善者也瑕與紾者皆因其文之交錯而言也前言
　紾而昔非角之善此字同而說又異只得依注解之
鹿膠青白馬膠赤白牛膠火赤䑕膠黑魚膠餌犀膠黄
　六者之膠皆可用也犀海犀也鹿馬牛䑕犀皆以色
　别之惟魚曰餌者香餌之氣也以其腥氣異於諸膠
　也
凡昵之類不能方
　(闕/)　　　　同樴䐈皆音職注云皆黏之(闕/)
　　　䐈黏即膠類也方比也除(闕/)　　　　　　外
　其他凡黏昵之物皆不能(闕/)　　　　　他膠不可
　用也
凡相筋欲小簡而長
　(闕/)　　　　　欲其小而脩長也疏云簡(闕/)
　　　　　筋條亦有簡别(闕/)
大結而澤
　(闕/)　　　　　糾結以其潤澤也大而不可糾(闕/)
　
小簡而長大結而澤則其為獸必剽以為弓則豈異於
其獸
　(闕/)　　　　　　　　　而澤則此獸之生也必剽
　(闕/)　　　　　　則其用剽疾亦同此獸也此一句
　亦自竒特
筋欲敝之敝
　(闕/)　　　　　　欲其敝敗也敝之敝者謂其(闕/)
　　　　　　嚼嚙使敝而又敝則其筋軟(闕/)
　　　　文之竒者
漆欲側
　(闕/)　　􁊛測度而試之則知其清而無滓不清而無
　滓則不可測試
絲欲沈
　絲沈水中之時其色精采據此乾燥亦如沈水之時
　則為善者
得此六材之全然後可以為良
　自取幹起言六材至此而結之焉謂逐件試之六材
　既全美則可以為善也
凡為弓
　上既言六材此下言治弓各以其時也
冬析幹而春液角夏治筋
　冬時堅凝方可取幹於山林鋸析破削以為之也春
　氣融和則可漬液其角也夏氣熱則筋易柔故以治
　之
秋合三材
　三材既備至秋方合而為之也
寒奠體
　奠讀為定冬膠既堅其弓已成納之弓檠之中以定
　其往來之體不可移動也
冰析灂
　灂漆也冰寒凝之時辨析其漆雖其乾稍遲而漆愈
　老則愈堅固也
冬析幹則易
　此下又逐句發明也易者平易也冬植物性實則易
　光滑也
春液角則合
　合猶洽也角潤之時漬液之則浹洽也
夏治筋則不煩
　夏筋柔濕治之則不煩勞而易熟也
秋合三材則合
　秋為弓則其三材相合而堅固也
寒奠體則張不流
　弓既成而納之檠中天時方寒勁其體勢既定則張
　而用之必不流動也猶諺云無走作也
冰析灂則審環
　漆其四邊可以回環而審定也
春被弦則一年之事
　自冬析幹至寒奠體氷析灂之後次年之春弓(闕/)
　　　　　　之成整整一年事也
析幹必倫
　(闕/)　　　　　亦順其倫理也
析角無邪
　(闕/)　　　　　欲其端正也
斲目必荼
　(闕/)　　　　　幹上之節目不可太急必舒徐(闕/)
　　　　　處滑膩不隠物也
斲目不荼則及其大脩也筋代之受病
　(闕/)　　　　　其節目必有不細滑處以筋束(闕/)
　　　　　筋柔則其堅者必摩其柔者既(闕/)
　　弓而為之受病必有損也脩久也
夫目也者必强强者在内而摩其筋夫筋之所由幨恒
由此作
　(闕/)　　　　　　明之凡幹有節目必堅强削(闕/)
　　　　　　以筋束之其堅者在筋之内(闕/)
　　　　摩動則必絶起矣筋之所以(闕/)
　　非常因目摩之而然也幨音(闕/)　　　　　　之
　其筋絶起則如車之幨(闕/)然此幨字亦必當時之語
　謂絶起為幨非記者以車幨比之而下此字也
故角三液而幹再液
　幹與角皆用水漬液但幹止兩次而角必三次也
厚其帤則木堅
　帤讀為襦注云弓禆也弓幹雖用全木必有禆助之
　者如衣有襦絮也其禆助者厚則其幹木愈堅
薄其帤則需
　需愞懦也其禆助者薄則幹木易弱也視之亦不肥
　滿故注云不充滿也
是故厚其液而節其帤
　厚多也其角之液必多其幹木之帤必節適得宜此
　一句結上文之意也
約之不皆約疏數必侔
　一弓之中有纒縛處有不纒縳處雖約而不皆約也
　其約處必有疏數隨其宜而約之必使侔等也侔則
　無厚薄也
斲摯必中
　斲削也摯致也致力而脩治也斲摯其幹必使得中也
膠之必均
　弓之用膠必有均節也疏云自此以下皆言弓之隈
　裏施膠之事
斲摯不中膠之不均則及其大脩也角代之受病
　大脩甚久若斲摯不得中用膠不均節則角常代一
　弓之材而先受害也
夫懐膠於内而摩其角夫角之所由挫恒由此作
　膠在角内若有厚薄則角必為之摩動角被摩動則
　必挫折角之蹴折常因此而起也作起也
凡居角長者以次需
　需音須角長二尺五寸為善則造弓之工必以次需
　而用之需求也注云長者當弓之隈短者居簫長短
　各稱其幹隈弓之隈曲處簫弓兩頭也
恒角而短是謂逆橈引之則縱釋之則不校
　恒音縆竟也竟角而短者謂充滿弓之淵幹而不及
　兩端則橈其弓而勢必逆挽弓角短欲引此弓則其
　角縱而不受力施放而去則不能校疾釋施放而射
　之校音絞疾也
恒角而逹譬如終紲非弓之利也
　竟其角而充滿淵幹之兩旁又達過於簫頭是角太長
　也角既過長則引發之時譬如此弓長在紲中放不
　去也紲弓䪐也詩云竹䪐緄縢是也乃藏弓之物也
今夫茭解中有變焉故校
　茭音繳解音改茭解者弓隈與弓簫用角接處也變
　異也謂弓簫與臂用力異也異者人引之而臂中用
　力其放矢則簫用力二者之力異而同用則發去必
　絞疾也校音絞今夫者别起義端而發明角不可長
　之意
於挺臂中有柎焉故剽
　挺直也直臂中乃弓之把處也柎者弓之把處兩畔
　有側骨側骨堅强則助弓為力故發矢則剽疾也側
　骨者把處兩邊貼以木也
恒角而達引如終紲非弓之利
　茭解中之用力異挺中之有柎皆人用力處若角長
　過於簫則人用力而弓違之引放之則如終年在弓
　紲之上為所牽制而不可用此非弓之利也終紲非
　弓之利凡再言之也所以深發明此意也艾軒云如
　賢哉回也上下兩言之兼此一段言角短者只四句
　角長者却如此紬繹正作文之妙也注家看不出乃
　以引如終紲引字為誤合作譬字未盡古文法也
撟幹欲孰於火而無贏(孰與/熟同)
　贏音盈過多也撟矯也矯揉其幹雖欲火之至熟而
　又不可過熟於火
撟角欲孰於火而無燂
　燂炙爛也矯揉其角亦欲熟又不可至於炙爛也
引筋欲盡而無傷其力
　筋以縛束之牽引必盡者欲其𦂳也又不可至於傷
　損損則無力也
䰞膠欲孰而水火相得
　烹煮其膠亦欲其熟水不可過多火不可過猛
然則居旱亦不動居濕亦不動
　旱乾則燻雨濕則解(音/害)幹角筋膠用火盡善如此則
　弓在燥濕皆不傷動也然則者如此也居者在也
苟有賤工必因角幹之濕以為之柔
　因角幹之濕者謂其用火未熟也未熟則幹角外雖
　乾而内猶濕即矯揉而用之以此為柔而易揉也
善者在外動者在内雖善於外必動於内雖善亦弗可
以為良矣
　善在外謂其皮乾也動在内者裏未熟也外雖乾而
　易損動者在内雖弓成亦若盡善而用之必易敗故
　曰弗可以為良言非良弓也
凡為弓方其峻而髙其柎
　峻者弓之簫頭也柎者弓之中手把處也簫頭必方
　手把處必髙
長其畏而薄其敝
　畏者弓之曲隈處也必須稍長敝與蔽同手把處有
　物蔽之不可太厚故欲其薄
宛之無已應
　宛者引而放之也峻方柎髙畏長敝薄則(闕/)引而應
　其應無已謂其愈射愈好也謂其便利也
下柎之弓末應將興
　此言不便利者弓之柎處若下而不髙則簫頭每引
　而起興者起也弓隈未應而簫頭先應則用之不便
　利也
為柎而發必動於閷弓而羽閷末應將發
　此十六字又發明上八字也謂弓之簫頭為柎不髙
　而先發則於弓之接中處必有傷動閷者弓之接中
　也弓之接中若有傷動則必有緩弱之病接中既緩
　弱所以引之則簫頭常先應而發也閷音隆殺之殺
　羽音扈羽緩也末簫頭也上言將興此言將發發亦
　興也
弓有六材焉
　六材已具上解
維幹强之張如流水
　六材之中維幹堅强則弓之弛張也如流水然言其
　順瀏也
維體防之引之中參
　弓之全體納之弓檠之中常為愛䕶則弓身完好引
　而張之則其弦五尺張之可得丈五故曰引之中參
　防愛䕶也引張也中參者一分之長張而有三倍也
維角䟫之欲宛而無負弦
　䟫與撑同䟫正也宛引也角既正則引之與弦不相
　背故曰欲宛而無負弦也
引之如環
　張引其弓則如環然即前中參之意
釋之無失
　釋放也既張而放亦不失其常也
體如環
　前言引之如環者張開時也此言體如環既弛之後
　弓之全體反轉如環也弓有六材此只言角與幹者
　以其受重者言之也故筋絲膠漆不及焉
材美工巧為之時謂之參均
　其材既美其工又巧而為之又得其時三者皆善也
　故曰三均均者皆相若也為之時者冬幹夏角之類
角不勝幹幹不勝筋謂之參均
　不勝者不能相過也角幹筋三者皆善亦曰三均
量其力有三均均者三謂之九和
　量三材之力件件有三均則為九故曰三均者三此
　謂角之材美工巧為之得時幹亦材美工巧為之得
　時筋亦材美工巧為之得時也有此九者則為九和
　和亦均也工匠之人隨其材有巧拙或能於此而不
　能於彼必件件皆工則可故每件皆欲三均也
九和之弓角與幹權筋三侔膠三鋝絲三邸漆三斞
　角與幹權者亦角不勝幹之意權亦均也此不言筋
　者承上文而足其意故不重出也侔等也鋝瑗也皆
　秤量之名邸與斞未知何義注曰未聞然以意推之
　亦皆言其輕重之則
上工以有餘下工以不足
　工有巧拙故曰上下言工之巧者即此數物用之而
　有餘若拙工為之則六材雖具但見其不足葢用之
　不得宜也
為天子之弓合九而成規為諸侯之弓合七而成規大
夫之弓合五而成規士之弓合三而成規
　規圓也此言角弓既弛之時天子弓直合九弓而後
　成規合七者則稍曲矣合五者又曲矣至於合三則
　曲甚矣據此所言又與體如環之說稍異未知古制
　果如何也注云材良則句少如此則天子之弓雖既
　弛之時直而不句用之則自順葢其材柔和也天子
　諸侯大夫士分為四等特以弓之美惡而為次第耳
弓長六尺有六寸謂之上制上士服之弓長六尺有三
寸謂之中制中士服之弓長六尺謂之下制下士服之
　上制中制下制隨人身之長短非禮制也上士中士
　下士非命士也士有上中下者以其身材長短而言
　也
凡為弓各因其君之躬志慮血氣
　志慮在心者血氣見諸舉動者制弓而隨人之身可
　也今欲隨其性之緩急而分之此古人之事其意未
　可曉今無此法
豐肉而短寛緩以荼若是者為之危弓危弓為之安矢
　豐肉肥也肥而短者其性又寛緩舒遲故為危弓而用
　之危者急速也危弓而用安矢以濟之安者舒緩也
骨直以立忿埶以奔若是者為之安弓安弓為之危矢
　骨立瘦也直者長之貎也忿埶忿怒而使威埶也奔
　者性急也瘦而性急則為舒緩之弓而用之安舒緩
　也弓既安則以危矢濟之危亦急速也弓有緩急可
　也而矢亦有緩急皆古法也今無之
其人安其弓安其矢安則莫能以速中且不深
　此言人與弓矢俱舒緩則射之不急速其中物亦不深
其人危其弓危其矢危則莫能以愿中
　此言人與弓矢俱急則射之其去雖速其不能以必
　中愿者誠慤也信也信則必之意也
往體多來體寡謂之夾臾之屬利射侯與弋
　往者弛放時也來者張開時也夾㬰弓名也往體多
　者弛時直也來體寡者張時甚曲也此弓必勁故可
　射棲鵠之侯而弋鳥雀也
往體寡來體多謂之王弓之屬利射革與質
　往體寡者弛時曲也來體多張時弦長也此弓性不勁
　只可射革與質而已前所謂熊皮白質之類也
往體來體若一謂之唐弓之屬利射深
　張弛之時其鈎曲之體相似則是不勁不緩得中者
　其射之中必深故曰利射深
大和無灂
　大和者前所為九和是也其體調適故不用漆也
其次筋角皆有灂而深
　用筋角皆有漆而深者漆在背筋隈角之中而邊不
　漆也
其次有灂而疏
　言背與隈皆有漆而間用之不皆漆也故曰疏
其次角無灂
　角之在隈者不漆而他處皆漆也以上弓有四等此
　制作之精粗也
合灂若背手文
　漆之合者謂弓表裏有漆處也其文皆如人之手背
　言用漆之善也
角環灂
　弓之隈角處其漆文皆如環之周旋亦言漆之盡善也
牛筋蕡灂
　弓用牛筋纒束則筋上之漆其紋如麻子蕡麻子也
　麻子殻上有細文
麋筋斥蠖灂
　弓用麋筋則筋上之漆其文如斥蠖蠖者屈蟲也屈
　蟲身上有細縮紋易作尺斥與尺同
和弓􁀎摩
　和弓調和其弓也􁀎者扣擊而試之也摩擦摩也此言
　造弓之時摩之試之欲其調和也前言聲清者逺筋
　擊試之類也
覆之而角至謂之句弓
　注云覆察也句弓敝弓也角至角善也弓以角幹筋
　三者為之弓之敝者覆察之只角為善而幹與筋不
　善則只可為射革與質之用矣
覆之而幹至謂之侯弓
　侯弓者前所謂夾㬰利射侯者此弓覆察之角既善
　幹又善是三者得其二矣此可用之弓也
覆之而筋至謂之深弓
　深弓利射深者前所謂唐弓是也覆察之角善矣幹
　善矣而筋又善三者皆備則為良弓也至善也
　三至字訓善三覆字訓察此據注疏家所云但以意
　揣之恐亦未必為至當之說以侯弓為射侯與弋之
　弓以句弓為射革與質之弓亦是牽强凑合竊恐此
　三句乃言架弓之時前言寒奠體是弓方成時冬月
　且藏之以侯其定如今人焙中也此乃覆而架之如
　今敎塲中弓架也弓在架則目前可見故以所見之
　勢論之角乃弓之隈覆而在架角至於架則弓勢直
　是來體寡也此為句弓幹在簫之下角之上覆之而
　幹至於架則弓勢曲是往體多也此為侯弓筋者纒
　束處也在隈之上幹之下覆之而筋至於架則弓勢
　不曲不直是往來體均也此為深弓深弓可以射深
　侯弓可以射革質句弓則可以射侯與弋也不必以
　侯弓字為射侯與弋之侯則自為拘礙矣若為進士
　業只得依注家説此又求其至當之義庶覆至二字
　可通艾軒先生於末應將興數句亦有疑焉但曰他
　日遇良匠問之亦未敢以注為信也艾軒又云此書
　文字極好古人制作箋注亦多有不通處若論文字
　無有與考工記比者
　
　
　
　
　
　
　
　
　角　在隈處
　隈　上隈下隈左右隈畏與隈同在柎上下兩處弓之
　　淵深處以左手横執其弓則上隈向右下隈向左
　柎　手把也此弓兩邊抵手曰柎注曰側骨
　側骨　角弓於把處兩畔有側骨骨堅强所以為弓亦
　　曰柎
　峻　弓末亦曰蕭
　蕭　與峻同弓末也
　挺臂　弓之直臂也
　敝　所握手蔽之處
　閷　音殺接中也亦曰茭解蕭與隈交接處曰茭解也
　帤　弓幹雖用整木仍於幹上禆之故曰帤補弓物如布
　　類
　紲　竹䪐緄縢藏弓者别作一片竹向上札以助弓只短
　　在弓隈間不滿兩頭

　
　
　
　
　
　
　
　
　
　　句股法
　注云二尺為句(以弓近為平平/處二尺  句也)四尺為弦(特長四尺/為弦也)
　以求其股(是求者下/直平)
　疏云弦者四尺(四四十六/為丈六尺)句者二尺(二二如四/為四尺)以句
　除弦則丈六弦中除了四尺仍有一丈二尺在也然
　後以筭法約之將此丈二而方之取九尺來分作三
　截一三尺相禆排來共得方三尺也(葢丈二尺亦廣/一尺把三个長)
　(三尺廣一尺者來相/禆則成方三尺也)向來丈二只分了九尺則尚有
　三尺在將此三尺分作兩畔則各廣五寸而長三尺
　以此五寸禆前方三尺之兩邊每邊五寸則共有三
　尺半也但甬頭尚少方五寸故不整得三尺半只云幾
　半幾者近也(此解注中/幾半字)如此則弓之股三尺幾半也
　弓爪直下平曰股
　軌前十尺而䇿半之疏中有一段句股法尤詳輈人
　看來句股法且如七尺之木而揉之深四尺七寸則
　七尺弦也四尺七寸句也
　　粟米法
　方一尺(闕/)　　尺六寸二分以縱横方截(闕/)之
　
　
　
　
　
　考工記解卷下
　考工記解巻下釋音
玊人
　信(申/)　冒(一作/瑁)龍(厖/)　瓚(贊/)　必(如字又/音鼈)杼(柱/)
　祼(灌/)　易(亦/)　行(去/聲)　好(去/聲)　射(石/)　　衡(横/)
　瑑(篆/)　頫(跳/)　駔(祖/)　㮚(栗/)　勞(去/聲)
楖人
　楖(櫛/)
磬氏
　句(勾/)　耑(端/)
矢人
　鍭(侯/)　茀(弗當/作殺)羽(去聲/下同)笴(槀下/同)比(鼻/)　憚(怛又音歎/又平聲)
　鋌(挺/)　垸(丸/)　俛(免/)　趮(躁/)　橈(閙/)　稱(去/聲)
　相(去/聲)　摶(團/)
陶人
　甗(言又上聲/一音彦)鬴(甫/)　甑(去/聲)　鬲(歴/)　觳(斛/)
旊人
　旊(音倣/下同)髺(刮亦/作跀)薜(擘/)　暴(剥/)　膊(船注/音旋)縣(𤣥下/同)
　中(去/聲)
梓人
　虡(巨/)　脰(豆注音晝又/鬬鑄二音)弇(掩/)　數(促又/音卹)顅(慳又/音肩)
　閷(隆殺/之殺)􁎮(筮/)　穨(魋一/作頽)
廬人
　廬(爐/)　柲(閉/)　殳(殊/)　酋(在由/反)已(以/)　句(鈎/)
　彈(音/但)　蜎(袁涓絃/三音)椑(皮/)　摶(團/)　􁀎(計又/音擊)校(絞/)
　傅(附/)　晉(如字又/音箭)灸(救/)
匠人
　𣙗(言入/聲)縣(𤣥/)　涂(塗/)　朝(調/)　重(平/聲)　度(鐸/)
　乗(去/聲)
匠人為溝洫
　􁆴(畎/)　阞(勒/)　屬(注/)　孫(巽/)　梢(蕭又/如字)奠(亭/)
　閷(隆殺/之殺)里(讀為/巳)葺(緝又/音集)窌(敎/)
車人
　欘(柷/)
車人為耒
　庛(泚又音/雌去聲)中(如字又/去聲)推(如字又/湯雷反)
車人為車
　輮(揉又/音柔)牙(訝/)　綆(方穎/反)牝(歩忍/反)服(負/)　較(角/)
弓人
　檍(益又/音意)檿(掩/)　相(去/聲)　郷(向/)　逺(去/聲)　射(石/)
　菑(側又/如字)栗(音列/如字)迆(以/)　閷(生殺之殺/又色例反)　紾(珍/)
　昔(錯又/音鵲)􁎱(腦/)　休(煦下/同)畏(隈/)　脃(脆/)　摶(團/)
訓字疑似
　據注家音訓如休畏斥昔荼等字猶可以偏旁聲類
　揣摩之至若羽荼宛數字誠可疑也
菑栗(上音兹/下音烈)迆(音移/)閷(音殺/)紾(徒展反紾/縳理麤)昔(作錯/字讀)險(訓/傷)
休(作煦/音)畏(作隈/音)亷瑕(皆訓/嚴利)奠(作定/音)荼(作舒/音)帤(作襦音去/音女居反)
摰(訓/致)　恒(作縆讀音/更又訓竟)校(訓疾/音絞)茭(司農音激/又音骹)撟(尼兆反/無訓詀)
宛(訓/引)　羽(讀為扈/訓緩)　斥(音尺蠖/之尺)
　唐楊倞注荀子亦曰古今字殊齊魯言異或取偏旁
　相近聲類相通此即二鄭舊法也
　
　
　
　
　
　
　
　
　
　
　
　
　
　考工記解卷下釋音
