#+TITLE: 讀禮志疑-清-陸隴其
#+DATE: 2018-05-12 10:14:19
#+SOURCE: github.com/kanripo/KR1d0081 master ab01ec01                
欽定四庫全書　　　　　經部四
　讀禮志疑　　　　　　　禮類四(三禮總義之屬/)
　　提要
　　　　(臣/)等謹案讀禮志疑六卷
　　　國朝陸隴其撰隴其有古文尚書考已著録是
　　　　編以三禮之書多由漢儒採輯而成其所載
　　　　古今典禮自明堂清廟吉凶軍賔嘉以及名
　　　　物器數之微互相考校每多齟齬不合因取
　　　　孔鄭諸家注疏折衷於朱子之書務得其中
　　　　並旁及春秋律吕與夫天時人事可與禮經
　　　　相𤼵明者悉為採入其有疑而未決者則仍
　　　　闕之故曰讀禮志疑案禮經自經秦火雖多
　　　　殘闕不完而漢代諸儒去古未逺其所訓釋
　　　　大抵有所根據不同於以意揣求宋儒義理
　　　　雖精而博考詳稽終不逮注疏家專門之學
　　　　隴其覃思心性墨守程朱其造詣之醇誠近
　　　　代儒林所罕見至於討論三禮究與古人之
　　　　終身穿穴者有殊然孔疏篤信鄭注往往不
　　　　免附㑹而陳澔集說尤為弇陋隴其隨文糾
　　　　正考核折衷其用意實非俗儒所能及如論
　　　　孔疏月令引太史鄭注中數曰嵗朔數曰年
　　　　並舉則分年嵗單舉則可互稱又祥禫主鄭
　　　　駁王廟制尊劉駁鄭於禮有擯詔樂有相步
　　　　温之至也之文謂温直是藴藉不當如孔疏
　　　　所云以物承藉於未卜禘不視學取孔疏不
　　　　當禘祭之年亦待時祭之後駁集說不五年
　　　　不視學之說謂司尊彞變朝踐為朝獻變再
　　　　獻為饋獻為省文互文之法皆確有所見足
　　　　以羽翼經訓至於緇䊷純三字謂純當作䊷
　　　　古人字亦誤用後來不可不慎不知古字多
　　　　通原未可以近例相限又袁黄羣書備考以
　　　　賈公彦訛作賈逵人所共知何煩深辨而亦
　　　　特立一條為之駁正此葢閱書時隨筆標記
　　　　門弟子編次校刋乃誤入正文未加簡擇固
　　　　不足為隴其病矣乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　讀禮志疑卷一
　　　　　　　　　　贈内閣學士陸隴其撰
欲考古禮須先知古人宫室之制古人言宫室堂上名
目尤多賈公彦士喪禮疏曰堂上行事非專一所若近
户即言戸東戸西若近房即言房外之東房外之西若
近楹即言東楹西楹若近序即言東序下西序下若近
階即言東階西階若自半以南無所繼屬者即以堂言
之淅米於堂是也其實户外房外皆是堂此一條最明
爾雅云室有東西廂曰廟無東西廂有室曰寢又云東
西墻謂之序邢疏云此謂室前堂上東廂西廂之墻也
愚按曰廂曰序通在堂上自其近墻者言則曰序自楹
至墻一間統言之則曰廂今人指堂下廊廡為廂非爾
雅所謂廂
爾雅又云無室曰榭邢疏云榭有二義一者臺上構木
曰榭月令可以處臺榭是也一則無室者名榭其制如
今㕔事春秋成周宣榭火是也郭註榭即今堂堭者堂
堭即今殿也殿亦無室故云即今堂堭愚按觀此可知
堂與㕔之别家禮所謂遂遷於㕔事
陳祥道禮書云鄭康成釋儀禮謂房當夾室北是也孔
安國謂西房西夾室東房東夾室誤矣又言大夫士之
房室與天子諸侯同鄭氏謂大夫士無西房誤矣房皆
南户愚按夾室非房大夫士無西房皆當以康成之説
為正楊氏儀禮圖亦無西房
喪服傳既練舎外寢鄭注舎外寢於中門之外屋下壘
墼為之不塗塈所謂堊室也賈疏云練後不居舊廬還
於廬處為屋但天子五門諸侯三門得有中門大夫士
惟有大門内門兩門而已無中門而云中門外者按士
喪禮及既夕外位惟在寢門外其東壁有廬堊室若然
則以門為中門據内外皆有哭位其門在外内位中故
為中門非謂在外門内門之中為中門也愚按家禮各
歸喪次條下云中門内外而不詳中門為何門必看賈
疏乃明
喪禮於襲大小斂獻明器及遣奠之豆籩俎皆言綪不
綪注云綪讀若䋫屈也江沔之間謂縈収繩索為䋫愚
按凡所陳之物少一行可陳訖者則只須言南上北上
不須言綪不綪若物多一行陳不盡須兩行三行者則
必言綪不綪假如南上之物第一行從南至北第二行
仍自南至北則謂之不綪若第一行從南至北第二行
取便即從北至南則是綪縈収繩索之喻至切
注疏亦多踈畧如及夕篇窆及反哭皆云拾踊三拾更
也投壺則拾投哭踊則拾踊皆更為之也注疏止云拾
更也而不詳其義又不注於窆而注於反哭前後倒置
如雍正雍府不注於特牲而註於少牢亦然
禮有讀賵一節注謂榮其多愚謂不然是欲人知其中
無他物不過是用器役器之類此是古人防患之意
賈公彦疏有極繁冗處如朝一溢米夕一溢米去五分
一以為帶喪服士喪禮兩篇俱有既無二義止注其一
處足矣却兩處各累數百言孔氏郊特牲疏謂鄭注此
既破禘為禴故於祭統春禘秋嘗不復更破其詳畧之
法與賈氏異矣又玉藻疏云其六冕玉飾上下貴賤之
殊並已具王制疏於此畧而不言
既夕篇記云疾者齊養者皆齊鄭注曰正情性也最精
人於疾病之際必正其情性然後可生可死人子當父
母之疾病亦必正其情性然後可以致親之生可以送
親之終
賈公彦周禮儀禮二疏有功學者唐書不為立傳止附
見於其師張士衡傳中其生平及字俱不可考可惜但
載其子大隱以直諫著於武后之世又載其傳業趙人
李𤣥植該覽百家髙宗時數召見以帝闇弱頗箴切其
短帝禮不寤遷巴令可想見公彦之教
孔賈之解禮惟康成是從不敢絲毫有違雖其守家法
不免有太過之處然猶不失為謹慎愚讀唐書啖叔佐
傳贊曰左氏與孔子同時以魯史附春秋作傳而公羊
高穀梁赤皆出子夏門人三家言經各有回舛然猶悉
本之聖人其得與失盖十五義或謬誤先儒畏聖人不
敢輒改也啖助在唐名治春秋摭訕三家不本所承自
用名學憑私臆決尊之曰孔子意也趙(匡/)陸(質疑/即淳)從而
唱之遂顯於時孔子没乃數千年助所推著果其意乎
徒令後生穿鑿詭辨詬前人舎成説而紛紛助所階矣
嗚呼孔賈之信康成不猶愈於啖叔佐之自信乎
士喪禮上下二篇止有主人拜賔之文而於柩於重於
奠皆未嘗拜至士虞禮設饌後始言主人再拜稽首自
虞以前豈經文畧而不言歟抑主哀不主敬而不拜歟
賔之弔奠賵贈亦皆不言拜
家禮親賓奠用香茶燭酒果儀禮賔奠不言用何物但
有士受羊如受馬之文疏云所致之物或可堪為奠於
祭祀者也則所謂奠者止是致其可奠之物而非如家
禮所謂奠
士虞禮記言升左肩臂臑肫骼脊脅凡七體經文於獻
尸之時止言舉脊舉幹舉骼舉肩疏謂尚有臂臑肫三
體不舉是君子不竭人歡不盡人忠之意其解精矣又
引特牲註云欲改饌於西北隅故遺之雖義得兩施然
竭歡盡忠之解所以示人者深矣
牲體之數陳詳道禮書曰前脛骨三肩臂臑也後脛骨
三肫亦作膞胳亦作骼觳也脊骨三正脊脡脊横脊也
脅骨三代脅長脅(亦曰/幹)短脅也正脊之前則膉也亦
謂之脰肫之上則脾也然則左右肱之肩臂臑與左右
股之肫胳觳而為十有二脊骨三與左右脅骨六而為
九觳正祭不獻神尸主人之俎兩髀不升於主人主婦
之俎膉不升吉祭之俎則祭之所用者去髀膉而二十
有一去二觳而為十九矣士喪禮特豚四鬄去腣兩胉
(脅/也)脊肺既夕鼎實羊左胖豕亦如之然則四鬄者殊左
右肩髀而為四又兩胉一脊而為七此所謂豚解也士
喪禮畧豚解而已至虞然後豚解體解兼有焉若夫正
祭則天子諸侯有體解豚解大夫士有體解無豚解以
其無朝踐獻腥之禮故也此一條最明但又曰國語禘
郊之事則有全脀王公立飫有房脀親戚燕饗有殽脀
則全脀豚解也房脀體解也殽脀骨折也此一條方氏
古今考深以為非曰孔頴逹左傳疏全其甡體而升於
俎謂之全脀豈祥道豚解七體乎半解牲體而升於俎
謂之房脀祥道謂體解二十一體可乎體解節折而升
於俎為折俎為殽脀祥道何故以折俎解房脀而不解
殽脀乎其誤也根于康成愚按豚解非全脀當以方氏之
説為是康成注禮運云腥其俎謂豚解而腥之熟其殽
謂體解而爓之雖亦引國語全脀房脀為證然賈公彦
儀禮小斂疏云禘郊先有全脀後有豚解體解是康成
亦非以豚解為全脀但説得未明致陳氏之誤耳
茅之於祭有二用鄭康成周禮注云茅以共祭之俎亦
以縮酒最明共祭之苴則鄉師所謂茅蒩及易之藉用
白茅士虞禮之苴刌茅皆是也亦以縮酒則甸師所謂
蕭茅及左傳之包茅不入皆是也若禹貢之包匭菁茅
則似兼此三者之用
士虞禮祝聲三啟户注云將啟戸警覺神也疏引曲禮
將上堂聲必揚為例可想見古人祭祀曲盡鬼神之情
朱子語類云魯共王壞孔子宅得古文儀禮五十六篇
其中十七篇與髙堂生所傳十七篇同鄭康成注此十
七篇多舉古文作某則是他當時亦見此壁中之書不
知如何只解此十七篇而三十九篇不解竟無傳焉愚
按焦弱侯經籍志云永樂中御史沅洲劉有年獻儀禮
逸經十有八篇時未加表章旋就湮没夫程朱大儒所
未見者有年何從而得之此非偽書則必纂輯諸經之
文而成之如吳草廬儀禮逸經之類焦氏信為古經出
千百世之後則愚矣
語類曰儀禮不是古人預作一書如此初間只以義起
漸漸相襲行得好只管巧至於情文極細宻聖人見此
意思好故錄成書又引陳振叔之説曰此乃是儀更須
有禮書儀禮只載行禮之威儀所謂威儀三千是也禮
書如云天子七廟諸侯五大夫三士二之類是説大經
處這是禮須自有个文字此二條讀儀禮者皆不可不
知
朱子謂儀禮疏説得不甚分明愚按如豚解體解與全
脀房脀異同之處是亦不分明之一端也又如朱子疑
緦十五升抽其半然小功十二升則其縷反多於緦矣
又不知是如何疏亦不見分明又如朝一溢米賈疏最
煩然古秤有二法律厯志與左傳注不同處孔氏喪大
記疏言之甚明而賈疏却不及
語類有一條問温公儀首絰綴於冠而儀禮疏説别材
而不相綴朱子曰綴也得不綴也得無𦂳要愚按冠絰
本别材而不嫌其綴猶衣裳本殊製而深衣不嫌於連
也禮有可通融者此類是矣
士虞禮疏謂據二十八月後吉祭而言禫祭以前縂為
喪祭若喪中自相對則虞為喪祭卒哭為吉祭愚因偶
看大學思慎獨誠意之分以意對心則意是動之端以
獨對意則獨又是意動之端與此一例也
喪大記小斂主人袒説髦括髪以麻婦人髽帶麻於房
中鄭注云婦人之髽帶麻於房中則西房也天子諸侯
有左右房孔疏云于房中者謂男子説髦括髪在東房
婦人髽帶麻於西房也士喪禮主人括髪袒衆主人免
於房婦人髽於室以男子在房故婦人髽於室大夫士
惟有東房故也愚按大夫士無西房陳氏禮書不欲從
康成之説以此處證之則知康成之説不可易矣陳氏
集説及大全於此處並未分别東房西房殊為踈畧
注疏中有截法有補法補法有二如本文所無而他處
所有則移而補之如士喪禮言浴用巾而不言沃水之
器則引喪大記補之曰沃水用枓既夕言主人入祖乃
載而不言納車時節則取記文補之曰賔出遂匠納車
於階間又如喪服言曽祖父母而不言髙祖則取緦麻
章補之曰族祖父者高祖之孫則高祖有服明矣有本
文所無而他處亦無則推而補之如士虞禮言籩棗烝
栗擇注便推之曰棗烝栗擇則苴刌也棗烝栗擇則豆
不䅥籩有藤也士喪禮言復者降自後西榮注因喪大
記有甸人取所徹廟之西北厞薪用爨之一句便於此
推之曰降因徹西北厞若云此室凶不可居然也有此
補法然後不覺經文之疏畧截法則如喪服解同居繼
父及同在他邦兄弟及婦人何以不杖之婦人士喪禮
君使人弔之人及既夕既窆而退之賔祭統所謂祭之日
一獻郊特牲所謂古者生無爵皆是有此截法然後不
覺經文之寛泛又有據彼決此法如士喪禮言主人入
坐於牀東衆主人直言在其後不言坐喪大記則云士
之喪主人父兄子姓皆坐於東方注云此據命士彼據
不命之士雜記前云期之喪練則弔後云朝之喪弔于
鄉入哭而退注以後之期為姑姊妹無主者有此然後
不覺經文之互異
喪大記士之喪二日而殯此承上文大夫來盖士之禮
死與徃日生與來日大夫以上皆以來日數故在士為
三日而殯者在大夫視之則止是二是也陳氏集説及
大全皆畧不言曲禮内陳氏亦不言死與徃日是士禮
喪大記君設大盤一節舊本在始死遷尸於牀之前孔
疏雖云宜承濡濯棄於坎下札爛脱在此耳而仍不易
其舊古人疑則傳疑之意也陳氏竟易置之而又不注明
其舊次則近武斷矣如雜記之内子以鞠衣及練則弔
皆然
士虞禮及閒傳中月而禫喪服小記祔必以其昭穆亡
則中一以上二中字注作閒字解曲禮上生與來日死
與徃日二與字注作數字解皆他處所少
朱子雖云漢儒説禮制有不合者皆推之以為商禮此
便是沒理㑹處然亦確有是夏商之禮不可牽合者須
平以審之
士喪禮言小斂之絞廣終幅析其末而不言大斂之絞
廣狹如何喪大記言大斂之絞一幅為三不辟而不言
小斂之絞廣狹如何注疏皆合兩處來解是補經之法
袁了凡羣書備考言注儀禮者鄭𤣥為之疏者賈逵也
以賈公彦為賈逵疏謬如此豈不誤人
喪大記大夫之喪將大斂君即位於序端又大夫士既
殯而君徃焉君即位於阼疏云大斂時禮未成辟執事
故即位於序端既殯而君徃禮已成故即位於阼階又
未大斂之前君雖來主婦猶在尸西而大夫君條則云
婦人即位房中疏云大斂哀深故不辟君既殯後哀殺
故辟也此等處集説皆不分暁
士喪禮君視大斂祝負墉南面鄭注云祝南面房戸東
鄉君喪大記亦有負墉南面之文鄭注亦以為在房戸
東乃儀禮刋本將房戸誤作房中楊氏圖因之遂列祝
於房中不知君將視祝而踊若在房中則逺於君矣安
能視之而踊以禮記注證之可見况房無北壁見於朱
子答趙子欽書安得房中有墉
喪大記鄭注云飾棺者以華道路及壙中不欲衆惡其
親也此解最精知此則知龍帷黼翼振容魚躍一切文
物皆非得已也此與濡濯棄於坎同一用心集説於此
畧而不言者非
月令孔疏引太史職鄭注云中數曰嵗朔數曰年中數
者謂十二月中氣一周總三百六十五日四分之一謂
之一嵗朔數者十二月之朔一周謂三百五十四日謂
之為年此是嵗年相對故有朔數中數之别若散而言
之嵗亦年也故爾雅釋天云唐虞曰載夏曰嵗商曰祀
周曰年是也又玉藻上大夫曰下臣擯者曰寡君之老
疏曰在客曰介當云介而云擯者擯介散文則通也又
康成大宗伯注曰出接賔客曰擯入詔禮曰相疏云此
對文義耳通而言之出入皆稱擯也又大司樂奏黄鐘
歌大吕疏云據出聲而言曰奏據合曲而言曰歌其實
歌奏通也
鄭康成既夕注云牆有布帷栁有布荒喪大記注又云
在旁曰帷在上曰荒皆所以衣栁也則帷荒縂名為栁
賈公彦疏云對而言之則帷為牆象宫室有牆壁荒為
栁以其荒有黼黻及齊三采諸色所聚故得栁名栁之
言聚也總而言之皆得為牆巾奠乃牆及檀弓云周人
牆置翣皆牆中兼有栁縫人衣翣栁之材栁中兼牆愚
按經文用字有此對言總言之二法不可不知注疏亦
謂之對文散文又曲禮效犬者左牽之疏云通而言之
狗犬通名若分而言之則大者為犬小者為狗又周禮
疏曰五齊對三酒酒與齊異通而言之五齊亦曰酒又
如封人疏云有足曰蟲無足曰豸程大昌作袒免辨謂
解除吉冠是之謂免免之為言正是免冠之免不應别
立一冠名之為免而讀之如問也古今言以布繞頂及
髻而謂之為免者惟鄭氏一人愚按賈氏喪服疏孔氏
喪服小記疏言括髪免髽之制詳矣程氏欲舉而盡廢
之不免武斷况喪服小記明言斬衰括髪以麻免而以
布問喪明言不冠者之所服也則免非徒免冠可知惟
服問云凡見人無免絰則當如免冠之免
喪服小記言王者禘其祖之所自出以其祖配之孔疏
依鄭氏以禘為郊天以祖之所自出為先祖所從出之
天若周之先祖出自靈威仰也鄭學之疵此為最甚其
詳見大傳注云王者之先祖皆感大㣲五帝之精以生
蒼則靈威仰赤則赤熛怒黄則含樞紐白則白招拒黑
則汁光紀皆用正嵗之正月郊祭之疏云靈威仰至汁
光紀春秋緯文耀鈎文又𤣥命包云夏白帝之子殷黑
帝之子周蒼帝之子又郊特牲疏以北極耀魄寶并五
帝為六天又引考經宗祀文王於明堂以配上帝謂指
五帝皆荒誕不經
喪服小記云三年而後𦵏者必再祭又云乆而不𦵏者
惟主祭者不除又云報𦵏者報虞此皆因事故不能如
三月而𦵏之禮蓋古人偶有此變事而今則比比然矣
可歎
喪服小記云為殤後者以其服服之鄭注云言為後者
據承之也殤無為人父之道以本親之服服之疏云此
論宗子殤死族人不得以父道為後之事集説謂以其
服服之者子為父之服也鄭孔之説為長
中庸言周公追王太王王季大傳言武王克商即追王
太王王季文王大傳之追王是加以王號中庸之追王
是備其王禮孔疏云中庸追王是以王禮改𦵏則恐未必然
大傳言庶姓别于上而戚單于下又言繫之以姓而弗别
鄭注云姓正姓也始祖為正姓髙祖為庶姓孔疏云始祖
為正姓者若炎帝姓姜黄帝姓姬髙祖為庶姓者若魯
之三桓鄭之七穆集説曰姓為正姓氏為庶姓愚按姓
氏二字分而言之則姓自姓氏自氏總而言之又皆可
謂之姓
大傳有小宗而無大宗者有大宗而無小宗者鄭注孔
疏及陳氏集説皆就國君之子言大全載程子一條則
就别子之子言程子之説恐非定論
大傳一條云自仁率親等而上之至於祖名曰輕自義
率祖順而下之至於禰名曰重一輕一重其義然也一
條云自仁率親等而上之至於祖自義率祖順而下之
至於禰是故人道親親也愚按祖以義為主故義屬祖
禰以仁為主故仁屬禰非謂事禰止用仁不用義事祖
止用義不用仁也仁義之分配祖禰猶之分配事親從
兄親親敬長也觀兩條之末一則曰其義然也一則曰
人道親親也則祖禰二者又皆可謂之義亦皆可謂之
仁此仁義二字之錯綜交互者也又性理朱子有一條
云以其性而言之則皆體也以其情而言之則皆用也
以隂陽言之則義體而仁用也以存心制事言之則仁
體而義用也此又仁義體用之錯綜交互者也
服問云母出則為繼母之黨服母死則為其母之黨服
為其母之黨服則不為繼母之黨服鄭注云雖外親亦
無二統孔疏不詳臨川吳氏曰母死謂己母死而父再
娶雖有繼母而子仍服死母之黨詳其文義自合如此
陳氏集説乃云母死謂繼母死也其母謂出母也殊謬
雜記言大夫為其父母兄弟之未為大夫者之喪服如
士服士為其父母兄弟之為大夫者之喪服如士服鄭
注云今大夫喪服禮逸與士異者未得而備聞也春秋
傳曰齊晏桓子卒晏嬰麄衰斬苴絰帶杖管屨食粥居
倚廬寢苫枕草其老曰非大夫之禮也曰惟卿為大夫
此平仲之謙也言已非大夫故為父服士服耳麄衰斬
者其縷在齊斬之間謂縷如三升半而三升不緝也斬
衰以三升為正㣲細焉則屬於麤也然則士與大夫為
父服異者有麄衰斬枕草矣詳鄭意是以晏子所服為
先王之禮王肅則駁之曰喪禮白天子以下無等故曽
子云哭泣之哀齊斬之情饘粥之食自天子逹春秋之
時尊者尚輕簡喪服禮制遂壞羣卿專政晏子惡之故
服麄衰枕草於當時為重是以平仲云惟卿為大夫遜
辭以避害也大夫與士異者大夫以上在喪斂時弁絰
士冠素委貎詳王意是以弁經委貎之異為先王之禮
而晏子所服為周衰變禮二説雖殊然其以雜記之言
為先王之禮則一也陳氏禮書云周衰禮變而齊之服
於是有等故大夫以尊而伸服斬衰枕凷士以卑而屈
服齊衰枕草而已禮記或記先王或記末世其可以末
世之事而論先王之時哉鄭氏以此為真先王之禮宜
為王肅之所攻也禮書之意則是以雜記所言即是衰
周變禮其説較王鄭為長陳氏集説即禮書之意也麄
衰枕草其非先王所制之士服甚明觀既夕是士禮而
云枕塊可知雖孔疏曲為之解曰既夕是廣説是阿鄭
意耳難信也又按晏子所服依鄭説則比大夫之服為
輕依王説則比當時大夫之服為重禮書用鄭説愚謂
此當以王肅之説為正若杜預左傳注直以麄衰斬為
斬衰枕草謂與枕塊無二則謬矣
雜記言自諸侯逹諸士小祥之祭主人之酢也嚌之衆
賔兄弟則皆啐之大祥主人啐之衆賔兄弟皆飲之可
也孔疏所以知此酢是受賔長酢者縁士虞禮主人主
婦獻尸受酢之時皆卒爵而此唯嚌之故知是賔長酢
也陳氏集説亦指賔長言而不言尸酢卒爵則無根據
矣
雜記親喪外除兄弟之喪内除視君之母與君之妻比
之兄弟發諸顔色者亦不飲食也鄭注云言小君服輕
亦内除也陳氏集説不承内除説則豈小君兄弟之喪
自始至終止發諸顔色者不飲食已乎
雜記云祥主人之除也於夕為期朝服祥因其故服此
亦就祥言之耳注疏因廣言之曰從祥至吉凡服有六
祥祭朝服縞冠一也祥訖素縞麻衣二也禫祭𤣥冠黄
裳三也禫訖朝服綅冠四也踰月吉祭𤣥冠朝服五也
既祭𤣥端而居六也此最有功於經
雜記子游曰既样雖不當縞者必縞然後反服孔鄭皆
言是以喪事贈賵來者於前先已來弔今重至故待之
如此若於此時始弔者則衞將軍文子之為之是矣其
説甚確陳氏集説汎就弔者言則衞將軍文子之事又
將如何解乎
君子不奪人之喪亦不可奪喪也見於雜記又見於服
問又見於曽子問而服問尤嚴雖一免絰一脱衰猶不
可而况如張江陵李文逹之事乎
雜記期之喪十一月而練十三月而祥十五月而禫練
則弔鄭注此謂父在為母也集説因之然喪服小記云
宗子母在為妻禫又云為父母妻長子禫不知康成何
以獨主父在為母言
雜記如三年之喪則既顈其練祥皆行注云顈草名無
葛之鄉去麻則用顈此可見古人之通變處
興詩立禮只當於詩禮二經求之至成於樂則非精通
乎易書春秋者不能
雜記子貢問喪子曰敬為上哀次之鄭注云喪尚哀言
敬為上者疾時尚不能敬也愚謂敬亦從哀生哀之至
自能敬不能敬亦是哀淺分而言之則是二事如問喪
閒傳止説得哀若士喪禮喪大記則庶幾於敬矣所謂
附於身附於棺者必誠必信也
雜記大功將至辟琴瑟君子豈但不奪人之喪已乎
雜記言喪者不遺人又言三年之喪雖功衰不弔此二
事今有不得已而行之者然豈可不知其為禮之變哉
雜記管仲晏平仲一條及子貢觀于蜡一條可想見時
中之義
内亂不與焉注疏引公子友如陳𦵏原仲為證而又引
公子友之逐慶父趙宣子之不討賊以見力能討者之
不得以此藉口甚妙愚謂伯玉之從近關出亦是内亂
不與之意
雜記載釁廟之禮止云是交神明之道注疏並不言交
神明所以必須釁者何故此禮甚覺無謂
幾亭言禮之於天地亟矣以為天下則消患於未然以
修已則防欲於未萌至哉言乎
曽子問道而出鄭注云祖道也又引聘禮出祖釋軷祭
酒脯為證孔疏云祖始也釋酒脯之奠於軷為行始也
有宫内行神之軷有城外祖祭之軷又引左傳軷涉山
川為證盖軷本山行之名而借以為祭神之名然今左
傳軷作跋
曾子問凡告用牲幣鄭注云牲當為制字之誤也殤不
祔祭鄭注云祔當為備聲之誤也奠而後辭於殯鄭注
云殯當為賔聲之誤也陳氏集説乃止云殯音賓則似
殯字原有賓音而不見其誤矣此等處皆失傳疑之意
又如郊特牲云不敢用䙝味而貴多品所以交於旦明
之義也鄭注云旦當為神篆字之誤也集註亦止云旦
音神王制庶人縣封鄭注當為縣窆集説亦止音窆
曽子問父殁而冠則己冠掃地而祭於禰此言父没除
喪之後始遇當冠之期而行此冠禮非謂喪内不可因
喪而冠必至除喪乃冠也雜記明言以喪冠者雖三年
之喪可也陳氏集説乃云齊衰以下可因喪服而冠斬
衰不可孔鄭注疏並無此説不知陳氏何所據
檀弓譏朝祥暮歌者曽子問曰脱衰與奠非禮也皆病
其忘哀太速故子於是日哭則不歌
曽子問取女有吉日而女死如之何孔子曰壻齊衰而
弔既𦵏而除之夫死亦如之觀此則知後世有未婚而
守節者非禮明矣
曾子問有老聃孔疏云為周柱下史陳氏集説乃引石
梁先生之説曰此老聃非作五千言者不知石梁何所
據
曽子問魯昭公少喪其母孔鄭以左傳昭公母齊歸薨
之年考之疑非昭公集説不應畧而不言
曽子問非勿能勿除也疑衍一勿字孔疏集説皆未明
曾子問言宗子為殤而死庶子勿為後也此為後是謂
以父道事之與喪服小記為殯後不同小記是以繼統
言曽子問是以繼嗣言然以殤而弗繼嗣則固有繼嗣
者矣嘉靖時大禮議主繼統不繼嗣者固不為無見然
概云為人後者為人子是漢儒附會之説則亦無以服
漢儒
奔喪篇云若未得行則成服而後行鄭注云謂以君命
有為者也愚按此注最善今人居喪仕意變禮動云不
得已玩鄭氏此注則不得藉口矣
子上不喪出母孔疏鄭注及陳氏集説皆引儀禮為出
母齊衰杖期而為父後者無服但陳氏則云伯魚子上
皆為父後禮當不服而以服者為過孔疏鄭注則云子
思既在子上當為出母有服而以不服者為非陳氏説
本横渠張子今從之朱子答林擇之書則又云按喪服
傳出母之服斯但為父後者無服耳子思此事不可暁
兼汙隆之説亦似無交涉或記者之誤歟
孔子殯於五父之衢集説力辨其誣可以正史記及孔
鄭之失陳幾亭謂誅少正卯之事左傳不載孟子不言
此穰苴孫武行兵立威之法豈聖人為政之道家語不
可盡信朱子亦斷其為妄此皆力衛聖道之言
檀弓夏后氏尚黑條下疏云鄭康成之義自古以來皆
改正朔若孔安國註尚書湯承堯舜禪代之後革命創
制改正易服是從湯始改正朔也又疏因鄭氏之説推
之曰舜以十一月為正堯以十二月為正髙辛氏以十
三月為正髙陽氏以十一月為正少皥氏以十二月為
正黄帝以十三月為正神農以十一月為正女媧以十
二月為正伏羲以上未有聞焉愚按正朔之改孔安國
鄭康成既各為一説今亦難以臆斷也
孔疏講三統只云建子之月為正者謂之天統以天之
陽氣始生建丑之月為地統者以其物惟在地中含養
萌芽建寅之月為人統者以其物出於地人功當須修
理統者本也謂天地人之本也皆只是就一嵗言至邵
康節乃有天開於子地闢於丑人生於寅之説又是推
到天地人最初起頭處
孟獻子禫一條孔疏云依禮禫祭暫縣省樂而不恒作
也至二十八月乃始作樂又依禮禫後吉祭乃始復寢
當時人禫祭之後則恒作樂未至吉祭而復寢今孟獻
子既禫暫縣省樂而不恒作比可以御婦人而不入寢
雖於禮是常而特異餘人故夫子善之云獻子加於人
一等矣不謂加於禮一等愚按是加於人不是加於禮
説得最有關係集説乃畧不及此可謂淺矣
祥禫之月鄭𤣥王肅之説不同孔疏於孟獻子禫條辨
之詳矣集説於此既主鄭説而於下文祥而縞是月禫
徙月樂又載馬氏之説却仍是王肅之意前後舛錯朱
子文集卷六十三答胡伯量亦云中月而禫鄭注虞禮
為是故杜佑亦從此説
樂樂其所自生禮不忘其本疏云樂其所自生謂愛樂
己之王業所由生若舜由紹堯之徳則樂名大韶禹由
治水廣大中國則樂名大夏禮不忘其本謂先王制禮
其王業根本由質而興則制禮不忘其本而尚質若由
文而興亦然解得甚明集説却云樂生而敦本禮樂之
道也含糊不明
孔氏禮法之宗也乃伯魚子上之母則出子思之母則
嫁皆見於檀弓閨門之内何其多故耶陸翼王集説補
正曰按孔子年十九娶宋幵官氏女明年生子適魯昭
公賜之二鯉孔子榮君之賜因以名之至六十六而幵
官夫人卒則無出妻之事可知聖門禮義之宗豈有三
世出妻者其為異學詆毁無疑也
司士賁告於子游曰請襲於牀子游曰諾縣子聞之曰
汰哉叔氏專以禮許人盖襲於牀本禮也子游不據禮
答之而專輒許諾則如禮自已出矣縣子所以譏之孔
鄭及集説解得最好玩此則知凡著書引用先儒舊説
而不著其姓氏皆縣子之所譏也
有子與子游論踊曰情在於斯其是也夫此是有子不
欲用踊近於棘子成質而已矣之意集説欲回䕶有子
殊覺支離孔疏明白
檀弓記曾子失禮之事甚多執親之喪水漿不入口者
七日則子思正之既祖反宿裼裘而弔喪欲速貧死欲
速朽小斂之奠在西方則皆子游正之齊衰而哭子張
後人亦疑之甚矣窮理之難也集説載劉氏之説以為
是不可盡信而徒知尊曽子而豈知此理之不易窮耶
季子臯𦵏其妻犯人之禾申詳以告曰請庚之鄭注
庚償也集説畧而不注失之踈若鄭注謂子臯恃寵虐
民集説謂其愚而過慮則集説得之
齊之餓者不食嗟來之食曾子聞之曰微與其嗟也可
去其謝也可食鄭注㣲猶無也無與止其狂狷之辭孔
疏狂者進取一槩之善仰法夷齊耿介狷者直申己意
不從無禮之為而餓者有此二性故止之愚按孔鄭㸔
狂狷最好陳㡬亭亦謂狂狷器局雖殊而行事非背馳
也
晉獻文子成室鄭注解獻為賀自妙集説駁之拘矣
魯莊公之喪既𦵏而經不入庫門集説謂莊公為子般
所弑何其繆誤至此又按大全檀弓長樂陳氏引證錯
繆處尤多如知悼子卒條則曰叔弓之卒隠公不與斂
魯人有周豐條則曰孔子對哀公以孝慈則忠釋經而
疎忽如此何以垂訓此與大學大全玉溪盧氏謂孟獻
子師子思同一憒憒
陳幾亭謂弑逆之事凡在官者殺無赦為左右使令當
救䕶而不救䕶者言也按檀弓諸註疏皆不如此解不
知幾亭何據
檀弓管庫之士鄭注管鍵也孔疏云鍵謂鎖之入内者
俗謂之鎖須管謂夾取鍵今謂之鑰匙則是管鍵為别
物而云管鍵者對則細别散則大同為鍵而有故云管
鍵又月令孟冬之月修鍵閉慎管籥鄭注云鍵牡閉牝
也管籥摶鍵器也孔疏云凡鏁器入者謂之牡受者謂之
牝管籥一物以鐵為之似樂器之管籥搢於鏁内以按
取其鍵也愚按合二處觀之則管鍵是二物而又可統
謂之管鍵閉是二物而又可統謂之鍵古人用字徃徃
如此
　
　
　
　
　
　讀禮志疑卷一
欽定四庫全書
　讀禮志疑卷二
　　　　　　　　　　贈内閣學士陸隴其撰
魏莊渠曰神不歆非類民不祀非族故祭祀皆子孫自
主之親友咸來助祭若祭他人祖考豈有感格之理世
俗他人有喪輒致奠祭以此為厚而不知其為非禮也
雖先哲大儒亦未免從俗然于吾心終不安葢偶窺測
得聖人制禮之本意也必欲初喪致奠曷若致賻必欲
將𦵏致祭曷若以物助其虞祔愚按莊渠此論最合禮
意
旅酬之禮見于特牲有司徹鄉射鄉飲酒燕禮者参差
不等故語類中庸卷内朱子所解旅酬其說亦不一
語類朱子論導飲曰主人酌以獻賓賓飲主人曰酢主
人又自飲而復飲賓曰酬主人飲二盃賓只飲一杯此
只就獻酬之初賓奠觶未舉時而言若到酬旅之時賓
坐取觶阼階前北面酬長兄弟則賓之所飲不止一杯
矣中庸大全將朱子此條載于旅酬下殊欠分曉蒙引
又為之說曰導飲者自飲以導賓飲也賓既飲仍以酢
主人主人又飲也朱子所謂主人飲二杯賓只飲一杯
此説尤謬戾考儀禮獻有酢而酬無酢安得如此說乎
又中庸大全載白雲許氏之說亦止到旅之大畧而止
考别本許氏尚有賓弟子及兄弟弟子各舉于其長亦
先自飲如旅酬所謂下為上也等語不知大全何故刪
之　鄭康成中庸注云旅酬下為上者謂若特牲饋食
之禮賓弟子兄弟之子各舉觶于其長也逮賤者宗廟
之中以有事為榮也較章句尤明葢鄭注只是舉特牲
以為例中庸所云旅酬原不必如特牲也
舊本儀禮特牲篇賓弟子及兄弟弟子洗各酌于其尊
條内脫却舉觶者祭卒觶拜長皆答拜十一字以儀禮
經傳及楊氏禮儀圗考之可見蒙引解中庸旅酬之義
最為鶻突其曰舉觶非就是各勸其長飲也只是洗盞
更酌而歸之于其長其長只將此觶往勸他人飲耳絶
不及弟子卒觶一節殊非儀禮之意豈其所見之儀禮
乃舊本之脫落者耶
特牲記止有四觶疏云一酌奠于鉶南餘有三在主人
洗一觶酬賓奠于薦北賓舉奠于薦南此未舉也下篚
有二觶在及兄弟弟子阼階前北面舉觶于長兄弟如
主人酬賓儀此亦未舉也下篚仍有一觶在尸羞之後
賓始舉奠觶行旅酬辯卒受者以虚觶奠于下篚還有
二觶至為加爵者作止爵長兄弟亦坐舉其奠觶酬賓
如賓酬兄弟之儀以辯卒受者未實觶于篚時賓弟子
兄弟弟子洗觶各酌舉觶于其長即用其篚二觶卒受
者未奠之故三觶並用也愚按此則所謂賓弟子兄弟
弟子各舉觶于長者止是一个賓弟子一个兄弟弟子
非是合階下之賓弟子兄弟弟子一齊舉觶也故有司
徹疏云鄉飲酒及鄉射特牲等皆一人舉觶為旅酬始
二人舉觶為無算爵始儐尸乃以二人為旅酬始者此儐
尸别一禮與彼不同蒙引謂長非一二人賓弟子兄弟
之子亦非止一二人一時並舉亦未詳儀之意矣
特牲記注謂男子獻於堂上旅於堂下婦人獻於南面
旅於西面然有司徹二人洗觶旅酬則在堂上葢亦因
儐尸别一禮故然至兄弟之後各舉觶於其長則仍在
堂下矣
吉祭喪祭古人分别甚微如曾子問鄭注云奠無尸虞
不致爵小祥不旅酬大祥無無算爵是何等次第
吳草廬題朱文公答陳正已講學墨帖後云朱子答正
已一書備述為學之功又規正己之失葢以其人有志
於學故曲盡其言懇切之至厚哉先覺之用心乎然澄
竊聞之大功廢業况服齊斬乎古人居父母之喪三年
不為禮三年不為樂斬衰唯而不對齊衰對而不言自
𤼵一言且不可况可與人論學哉眉山二蘓兄弟文人
爾而其居喪也冄期之内禁㫁作詩作文寂無一語是
亦嘗講聞乎喪禮也正已蘄學聖賢身有母喪而交書
論學不異常時則三年之喪為虚矣夫親喪本也論學
末也忘其本而務其末不知所論之學果何學歟朱子
故已箴其失然舍其大而議其小或者姑為之掩覆也
耶草廬此䟦辭嚴義正可為禮家羽翼
少牢疏云左執筮及擊筮之筮皆是蓍以其用蓍為筮
故名蓍為筮愚按古人用字之法如此者甚多當類推
之
少牢用薦嵗事於皇祖伯某某字也注疏引左傳諸侯
以字為諡因以為族則某又或是諡也其解與杜注不
同杜注是言或以字為氏或以諡為氏故將諸侯以字
四字為句儀禮注疏是言大夫或因字為諡故將諸侯
以字為諡六字為句左傳之解自當以杜氏為正若依
鄭解則公子辰先以辰為諡而後命以為氏其説未知
何㨿
特牲少牢筮尸云以某之某為尸注云字尸父而名尸
疏云鄭知字尸父而名尸者曲禮云為人子者祭祀不
為尸鄭注云為其失子道然則尸卜筮無父者又云卒
哭乃諱諱則不稱名故知尸父云某是字尸既對父故
某為名此等注疏最精細但特牲已詳少牢又復詳釋
不亦煩乎
特牲前期三日筮尸少牢祭前一日筮尸特牲祭前一
日視濯少牢祭之朝乃視濯特牲宿尸宗人擯祝傳命
少牢惟有祀擯注疏皆云士卑不嫌故得與人君同大
夫尊不敢與人君同楊氏儀禮圖分别兩篇不同處最
詳此却未及
少牢云肩臂臑膊骼在兩端脊脅肺肩在上愚按俎之
上下有以縱言者有以横言者肩臂臑膊骼在兩端此
以縱言之上下言也脊脅肺肩在上此以横言之上下
言也閲楊氏圖如是賈疏殊欠分明
古人言禮不能處處皆詳因其詳處推到略處則彼此
皆明如少牢云司宫設罍水於洗東有枓鄭注云設水
用罍沃盥用枓禮在此也疏云言禮在此者以士冠禮
直言水在洗東士昏禮亦直言水在洗東鄉飲酒特牲
記亦云然皆不言罍器亦不云有枓其燕禮大射雖云
罍水又不言有枓故鄭云凡此等設水用罍沃盥用枓
其禮具在此又少牢云上利升羊載右胖髀不升肩臂
臑膊骼正脊一脡脊一横脊一短脅一正脅一代脅一
皆二骨以並腸三胃三長皆及俎拒舉肺一長終肺祭
肺三皆切肩臂臑膊骼在兩端脊脅肺肩在上鄭注云
凡牲體之數及載備於此疏云前體肩臂臑兩相為六
後體膊骼兩相為四短脅正脅代脅兩相為六脊有三
總為十九體惟不數觳二通之為二十一體二觳正祭
不薦於神尸故不言是牲體之數備于此此皆因其詳
而知其略可悟解經之法
尸入正祭條凡舉幹舉魚舉腊舉骼舉肩皆上佐食也
受加於肵者皆云佐食則是下佐食也獨舉腊則云上
佐食受加於肵疑衍一上字
特牲疏云主婦亞獻洗爵于房中則房中有爵又主婦
獻祝及佐食訖以爵入于房後主婦致爵於主人還是
房内爵愚按少牢云有司贊者取爵于篚以升授主婦
贊者於房中然則特牲房内有爵少牢房内無爵注疏
皆未明言其所以不同處
少牢四人𧃊疏云上佐食東面近南下佐食西面近北
注云一賓長在上佐食之北一賓長在下佐食之南楊
氏圖因之然佐食與佐食賓長與賓長所以不得東西
相當之故註疏皆無確㨿疏雖云以其尸東面近南今
尸起上佐食居尸坐處明知位次如此然上佐食固當
東面近南矣下佐食何以不得西面近南乎
有司徹疏云蕡蔴有實枲蔴無實鄭云蕡枲實者舉其
類耳若竹器圓曰簞方曰笥鄭注論語亦云簞笥亦是
舉其類也又疏曰有骨為臡無骨為醢昌菹醢者即周
禮麋臡臡散文亦名醢(此皆是注疏活法若不知/此活法則窒礙者多矣)疏内
用字如同時則云俱時之類則云之等如此字法今人
罕用見有司徹主婦薦豆籩條又㨿彼決此疏内徃徃
單用一決字如有司徹賓長獻尸條云不使兄弟不稱
加爵大夫尊也者此決特牲云長兄弟為加爵又衆賓
長為加爵不言獻
羅一峰與陳直大書云伯恭居喪授徒子靜極以為非
今日使子靜在恐亦不敢以為非也一峰言不敢以為
非者想指為貧之故不得已而然者言亦古人所謂身
自執事者面垢而已者也若可已而不已其能免於子
靜之誚哉
特牲云三獻作止爵注云賓也謂三獻者以事命之有
司徹云尸作三獻之爵注云上賓所獻爵疏云不言上
賓而言三獻者以其主人主婦并此賓長備三獻因號
上賓為三獻是以事名官者也按三獻之疏略於特牲
而詳於有司徹先後倒置
經文有倒一字而意遂異者如三獻作止爵及尸作三
獻之爵是也有倒一字而意仍不異者如司馬羞湆魚
一司士羞一湆魚注疏並無别解是也
玩儀禮節文最可想見古人從容氣象如有司徹主人
獻賓條主人洗爵長賓辭此時主人即對可也必奠爵于
篚興對又賓主卒爵即奠爵拜可也必執爵以興坐奠
爵拜何等従容
若不賓尸及皆如儐禮一作賓一作儐注疏並不詳其
故
有司徹主人獻賓條賓坐取祭以降西面坐委于西階
西南此西面是言祭之向西非言賓西面也玩圖可見注
疏不明
儀禮所謂坐奠爵坐取爵坐即是跪朱子集中有跪坐
拜説甚明
儀禮文有意同而詳略異者如有司徹主人洗升酌獻
兄弟於阼階上主人洗獻内賓於房中主人降洗升獻
私人於阼階上或言洗升或言洗或言降洗升其義一
也洗無有不降且升者
主人為尸賓而洗則尸賓辭為兄弟内賓私人而洗則
皆不辭亦是賤不得備禮之意與主人拜衆賓於門東
三拜衆賓門東北面皆答一拜例同
朱子遭妻喪答吕伯恭書有出謝親知之語見文集卷
三十四
旅酬之禮特牲與儐尸不同者特牲一人舉觶為旅酬
始二人舉觶為無算爵始儐尸一人舉觶為無算爵始
二人舉觶為旅酬始特牲之旅酬無算爵皆在堂下儐
尸之旅酬在堂下無算爵在堂上特牲有儐弟子舉觶
之事儐尸無賓弟子舉觶之事特牲之旅酬一儐尸之
旅酬再特牲尸不與旅酬儐尸尸亦與旅酬此五事皆不
同若賈疏言下大夫不儐尸者闕旅酬直行無算爵玩
經文却不見得如此
祭法有虞氏禘黄帝而郊嚳祖顓頊而宗堯國語有虞
氏禘黄帝而祖顓頊郊堯而宗舜韋昭注云舜在時則
宗堯舜崩而子孫宗舜説兩邉不同處最明陳澔集説
取國語此條置祭法之下而不載韋氏之注豈不滋學
者之惑
韋昭國語注祖文王而宗武王與孝經異者周初亦祖
后稷而宗文王其後更祖文王而宗武王此則似將宗
字看作宗祀明堂之宗與集説劉氏註不同劉註是又
劉氏欲改正經文之處亦皆有理若鄭康成云有虞氏
夏后氏宜郊顓頊殷人宜郊契郊祭一帝而明堂祭五
帝小徳配寡大徳配衆亦禮之殺也此則因鄭康成看
禘郊祖宗先差故此等説皆不足㨿
禘郊祖宗鄭注云禘謂祭昊天於圜丘也祭上帝於南
郊曰郊祭五帝五神於明堂曰祖宗祖宗通言耳又郊
特牲疏云九月大饗五帝則以五人帝及文武配之以
文王配五天帝則謂之祖以武王配五人帝則謂之宗
此亦主鄭説王肅則言禘黄帝是宗廟五年祭之名又
言郊與圜丘是一郊即圜丘郊非祭感生之帝又以祖
宗為祖有功宗有徳其廟不毁非宗祀明堂之宗陳氏
集説皆主王肅而不主康成最是
祭法篇首疏云春秋命厯序炎帝號曰大庭氏傳八世
合五百二十嵗黄帝一曰帝軒轅傳十世二千五百二
十嵗次曰帝宣曰少昊一曰金天氏即窮桑氏傳八世
五百嵗次曰顓頊即髙陽氏傳二十世三百五十嵗次
是帝嚳即髙辛氏傳十世四百嵗此鄭之所據也其大
戴禮少典産軒轅是為黄帝黄帝産𤣥囂𤣥囂産喬極
喬極産髙辛是為帝嚳帝嚳産放勲是為帝堯黄帝産
昌意昌意産髙陽是為帝顓頊顓頊産窮蟬窮蟬産敬
康敬康産句芒句芒産蟜牛蟜牛産瞽瞍瞽瞍産重華
是為帝舜及産象傲又顓頊産鯀鯀産文命是為禹司
馬遷為史記依此而用焉皆鄭所不取又疏載張融之
説云若依大戴禮及史記稷契及堯俱帝嚳之子堯有
賢弟七十不用須舜舉之此不然明矣又孔子刪書求
史記得黃帝𤣥孫帝魁之書若五帝當身相傳何得有
𤣥孫帝魁愚按此等處皆難臆㫁傳疑可也大司樂享
先妣賈疏曰毛君與史記同以姜嫄帝嚳配鄭君依命
厯序帝嚳傳十世乃至堯后稷為堯官則姜嫄為嚳後
世妃
禮書謂五帝與昊天同稱帝不與昊天同稱天是矣愚
謂五帝與昊天同稱帝不與昊天同稱上帝禮書以周
禮旅上帝對旅四望言之而謂上帝非一帝也是葢叅
用王鄭之説恐非
祭法疏云聖證論王肅六宗之説用家語之文以此四
時也寒暑也日也月也星也水旱也為六宗孔注尚書
亦同之伏生馬融以天地四時為六宗劉歆以乾坤之
子六為六宗賈逵云天宗三日月星也地宗三河海岱也
日月為陰陽宗北辰為星宗河為水宗海為澤宗岱為
山宗鄭駁之云書云類於上帝禋於六宗望於山川
山川言望則六宗無山川明矣大宗伯云以禋祀祀昊
天上帝以實柴祀日月星辰以槱燎祀司中司命風師
雨師郊特牲曰郊之祭也大報天而主日又祭義曰郊
之祭大報天而主日配以月則郊天並祭日月可知其
餘星也辰也司中也司命也風師也雨師也此之謂六
宗愚按鄭氏之駁諸説固未可盡據今蔡氏書傳陳氏
禮記集説既主王肅而不主鄭氏則相近於坎壇一句
宜依王氏讀作祖迎不宜依鄭氏讀作禳祈書經大全
讀作禳祈非也葢鄭氏因周禮大宗伯備列諸祀而不
見祭四時寒暑水旱故以祭法所載為遇灾祈禱之禮
非關正禮而不用以解舜典故相近讀為禳祈雩宗幽
宗之宗皆謂是宗字之誤蔡氏書傳引祭法不用此解
也
祭法廟制鄭氏注云鬼亦在祧顧逺之於無事祫乃祭
之耳春秋文二年秋大事於太廟傳曰毁廟之主陳於
太祖未毁廟之主皆升合食於太祖是也魯煬公者伯
禽之子也至昭公定公久已為鬼而季氏禱之而立其
宫則鬼之主在祧明矣此一叚補經文所未及最好陳
氏集説直以經文為失則過矣
廟制朱子然劉歆之説而康成注王制祭法則皆以文
武處七廟之内此則不可從周禮守祧疏曰孔君王肅
之義二祧乃是髙祖之父髙祖之祖與親廟四皆次第
而遷文武為祖宗不毁矣鄭不然者以其守祧有奄八
人守七廟并姜嫄廟則足矣若益二祧則十廟奄八人
何以配之愚按鄭説固非無㨿然奄八人此特周公時
事耳安知後來不增作十人乎
祭法鄭注云惟天子諸侯有主禘祫大夫有祖考者亦
鬼其百世不禘祫無主爾疏云王制天子諸侯有禘祫
故知有主王制大夫三廟一昭一穆與太祖而三太祖
即是大夫之祖考既有祖考明應遷之祖以制幣昭其
神而藏焉故云亦鬼其百世大夫若無祖考祗得立曾
祖與祖及父二廟而已則不得鬼百世也云不禘祫無
主爾者惟有百世之鬼不得禘祫無主爾左傳衛大夫
孔悝有主者祭其所出之君為之王耳愚按此則古禮
大夫有廟無主今家禮士大夫皆得有主者葢以義起
之也
朱子答陸子夀書云先王制禮本緣人情吉凶之際其
變有漸故始死全用事生之禮既卒哭祔廟然後神之
然猶未忍盡變故主復于寢而以事生之禮事之至三
年而遷於廟然後全以神事之也愚按此一段是喪祭
之綱領葢因子夀疑祔廟即徹几筵而𤼵故又云遷廟
一節鄭氏用穀梁練而壊廟之説杜氏用賈逵服䖍説
則以三年為㫁其間同異得失雖未有考然榖梁但言
壊舊廟不言遷新主則安知其非于練而遷舊主于三
年而納新主耶竊疑杜氏之説為合于人情也愚按此
一段則練而入廟朱子猶不然其説而况祔而遂徹几
筵乎
朱子答林黄中栗論室户云如所論室户乃在房之西
偏而入室者先必由房而後進至于室矣歴考禮書不
見此曲折愚按若如林説則儀禮所謂出入皆費解甚
矣㫁無此理
鄭注曲禮大夫祭五祀則以月令五祀當之謂是殷禮
註王制大夫祭五祀祭法大夫立三祀則謂皆是周禮有
地者祭五無地者祭三陳氏集説則云皆未可詳此等
處闕疑最是
鄭注祭法七祀五祀條云此小神居人之間司察小過
作譴告者爾故孔疏解司命云司命者宫中小神熊氏
云非天之司命故祭于宫中皇氏云司命者文昌宫星
其義非也愚按註疏此等解最精可見百神之散列于
天地間大小相維上下相制至嚴至密陳氏集説謂司
命見周禮似誤認祭法之司命作周禮之司命
泰厲鄭注云山即厲也民惡言厲巫祝以厲山為之謬
乎春秋傳曰鬼有所歸乃不為厲孔疏曰漢時祭司命
行神山神門户竈等此經亦有司命門行户竈等漢時
有山而無厲此有厲而無山故云山即厲也漢時人民
嫌惡厲漢時巫祝之人意以厲神是厲山氏之鬼為之
於理謬所以為謬者鬼之無後於是為厲厲山氏有子
曰柱既有所歸不得為厲愚按即此厲字可見世俗展
轉訛謬之因楚詞九歌有山鬼篇疑即是此厲然朱註
却不及此
堯能賞均刑法孔疏作賞均乎而刑有法解陳氏於賞
字為句恐未是
祭義鄭注云春禘者夏殷禮也周以禘為殷祭更名春
祭曰祠孔疏謂王制云春礿夏禘周禮大宗伯春祠夏
禴今云春禘故云夏殷禮案王制春曰礿此云春禘為
夏殷禮者以郊特牲註禘當為礿則此春禘亦當為礿
於郊特牲已註而破之故此不言也愚按時祭之名王
制與周禮不同孔鄭則以為夏殷禮郊特祭義又與王
制不同孔鄭則直以為誤而改之集説皆依孔鄭此等
處只得用相沿舊説也
祭義禘有樂而嘗無樂孔疏謂周禮四時之祭皆有樂
殷則烝嘗之祭亦有樂故那詩云庸鼓有斁萬舞有奕
下云顧予烝嘗則殷秋冬亦有樂者熊氏云殷秋冬但
有管絃之樂愚按此等處不若集説闕疑為是
祭義出户而聽愾然必有聞乎其歎息之聲鄭注謂無
尸者闔户若食間則有出户而聴之皇氏謂尸謖之後
陽厭之時愚謂此二説似可兼用葢有尸無尸皆有出
户而聴之時也集説于此略而不註則與上文周旋出
户無分别矣　孝子臨尸而不怍鄭注色不和曰怍集
説怍字無註則與愧怍之怍無别矣鄭解似精
惟聖人為能饗帝孝子為能饗親鄭注云謂祭之能使
之饗也此注最精葢饗不饗帝親主之而我能使之必
饗此即中庸大徳者必受命之意集説略而不註踈矣
濟濟者容也逺也漆漆者容也自反也疏云濟濟者是
容貌自疏逺自反猶言自修整也凡修整之人必自反
覆顧省愚按合濟濟漆漆觀之是于人不敢褻于己常
顧省曲盡君子威儀之貌
夫各有所當也鄭注云禮各有所當行祭宗廟者賓客
濟濟漆漆主人慤而趨趨簡而明集説即用其意而筆
力不同遠矣
盡其慤而慤焉盡其信而信焉盡其敬而敬焉疏云盡
慤謂心盡其慤也而慤焉謂外亦慤焉其信與敬皆處
内内有其心外著於貌此疏解得甚精不知集説何以
不用
祭義夫婦齊戒沐浴盛服奉承而進之注疏本有盛服
二字集説及大全本多無之未知孰是
至孝近乎王至弟近乎霸言其所及之有逺近耳注疏
不明白
孔疏謂郊之祭大報天而主日配以月葢天帝獨為壇
其日月及天神等共為一壇故日得為衆神之主也又
云祭日於壇謂春分也祭月於坎謂秋分也而崔氏還
據上文郊祭之時非也愚按集説於此並不言是春秋
分是亦同崔氏之説也當從孔疏為是(但孔疏謂郊是/夏正郊祀則因)
(康成之/誤耳)
日出於東月生於西注疏皆略而不解集説取方氏之
解謂日出於東言其象出于天地之東也月生於西言
其明生于輪郭之西也最明
致物用以立民紀疏云民豐於物用則知榮辱禮節故
可以立人紀也集説亦止據疏義以解然愚竊思之禮
如何致物用管子曰倉廪實而知禮節衣食足而知榮
辱此言有物用然後可以行禮耳禮之致物用也則如
之何葢有禮則尊卑上下有節而人不敢妄用此其所
以致物用也猶孟子所謂食之以時用之以禮財不可
勝用也大全以懋遷斂散解之失經意矣
鬼神之名合祭義疏及左傳子産對趙簡子疏觀之然
後明白祭義云氣也者神之盛也魄也者鬼之盛也合
鬼與神教之至也鄭注云氣謂嘘吸出入者也耳目之
聰明為魄疏云氣謂嘘吸出入也者謂氣在口嘘吸出
入此氣之體無性識也但性識因此氣而生有氣則有
識無氣則無識則識従氣生性則神出入也故人之精
靈而謂之神云耳目之聰明為魄者魄體也若無耳目
形體不得為聰明故云耳目聰明為魄又云鬼神本是
人與物之魂魄若直名魂魄其名不尊故尊而名之為
鬼神對則精靈為魂形體為魄故昭七年左傳云人生
始化曰魄既生魄陽曰魂是形為魄氣為魂若散而言
之魄亦性識識與魄無異故昭二十五年左傳云心之
精爽是謂魂魄魂魄去之何以能久又襄二十九年左
傳云天奪伯有魄又對而言之天曰神地曰祗人曰鬼
散而言之通曰鬼神此皆祭義疏也左傳疏云人禀五
常以生感陰陽以靈有身體之質名之曰形有嘘吸之
動謂之為氣形氣合而為用知力以此而强故得成為
人也人之生也始變化為形形之靈者名之曰魄也既
生魄矣魄内自有陽氣氣之神者名之曰魂也魂魄神
靈之名本從形氣而有形氣既殊魂魄亦異附形之靈
為魄附氣之神為魂也附形之靈者謂初生之時耳目
心識手足運動啼呼為聲此則魄之靈也附氣之神者
謂精神性識漸有所知此則附氣之神也是魄在於前
而魂在于後故云既生魄陽曰魂魂魄雖俱是性靈但
魄識少而魂識多鄭氏祭義註云氣謂嘘吸出入者也
耳目之聰明為魄是言魄附形而魂附氣也人之生也
魄盛魂强及其死也形消氣滅郊特牲曰魂氣歸于天
形魄歸於地以魂本附氣氣必上浮故言魂氣歸于天
魄本歸形形既入土故言形魄歸於地聖王緣生事死
制其祭祀存亡既異别為作名改生之魂曰神改生之
魄曰鬼劉炫云人之受生形必有氣氣形相合義無先
後而此云始化曰魄陽曰魂是則先形而後氣先魄而後魂
魂魄之生有先後者以形有質而氣無質尋形以知氣故先
魄而後魂其實並生無先後也此皆左傳疏也陳氏集說于
祭義宰我問鬼神條止引中庸章句程張朱子之說不知中
庸是泛言鬼神不専指祭祀之鬼神與祭義所説不同
祭義五者不遂鄭注遂猶成也集説無注
敬可能也安為難集説云安為難者謂非勉强矯拂之
敬也孔疏云使父母安樂為難也尤妙
仁者仁此者也集説亦不明白孔疏云此謂孝也言欲
行仁於外必須行仁恩於父母與朱子解孟子仁之實
章同
父母既沒必求仁者之粟以祀之鄭注云喻貧困猶不
取惡人物以祀亡親集説畧不注
頃步鄭注云頃當為跬聲之誤也集説止有音而無注
有虞氏貴徳夏后氏貴爵殷人貴富周人貴親孔疏謂
夏后之世漸澆薄殷人又劣于夏周人又劣于殷此説
不是集說以隨時救弊得之
軍旅什伍鄭注什五士卒部曲也孔疏五人為伍二伍
為什士謂甲士卒謂步卒在軍旅之中時主帥部領團
曲而聚故云部曲疏得最明然團曲二字又未知作何
解曲禮左右有局各司其局鄭注云局部分也孔疏云
軍行須監領故主帥部分各有所司部分也又引爾雅
云局分也郭云謂分部也愚按此部字與祭義部字相
似
祭統王后蠶于北郊以共純服疏云凡言純者其義有
二一絲旁才是古之緇字二是絲旁屯是純字但書文
相亂雖是緇字並皆作純鄭氏所注於絲理可知于色
不明者即讀為緇即論語云今也純儉及此純服皆讀
為黑色若衣色見絲文不明者讀純以為絲也愚按本䊷
字而與純字相亂古人亦多淆混如此況今小學不講
書法多訛讀書者安可不慎
祭統君執鸞刀羞嚌鄭注嚌嚌肺祭肺之屬也疏云少
牢特牲薦熟之時俎有祭肺及舉肺二肺皆嚌之故云
嚌肺祭肺之屬愚按因此肺是尸所嚌而遂謂之嚌古
人命名往往如此
古人祭祀皆縁生人之情推之而亦有異于生人者如
祭統鋪筵設同几疏云設之曰筵坐之曰席人生時形
體異故夫婦别几死則魂氣同歸于此故夫婦共几又
司几筵注云周禮雖合葬及同時在殯皆異几體實不
同祭于廟同几精氣合
祭統云知足以利之集說謂利己之得次名于下也此本
孔疏悖義特甚大全葉氏以不誣其實為利之勝舊說
多矣又銘者自名也注疏集說皆解得不妥愚謂是欲
效法先祖以自成名之意故下文云身比焉順也
祭統朱干玉戚以舞大武八佾以舞大夏注云大夏執
羽籥文武之舞皆八列互言之耳疏云大夏言舞數則
大武亦當有舞數大武言所執舞器則大夏亦有舞器
故云互也今人講論語八佾罕知其兼大武大夏矣又
公羊傳云朱干玉戚以舞大夏八佾以舞大武禮書云
公羊所傳者誤也
郊特牲疏云王肅以郊丘是一而鄭氏以為二者按大
宗伯云蒼璧禮天典瑞又云四圭有邸以祀天是玉不
同宗伯又云牲幣各放其器之色則牲用蒼也祭法又
云燔柴于泰壇用騂犢是牲不同也又大司樂云凡樂
圜鐘為宫黄鐘為角太簇為徵姑洗為羽冬日至於地
上之圜丘奏之若樂六變則天神皆降上文云乃奏黄
鐘歌大吕舞雲門以祀天神是樂不同也故鄭以蒼璧
蒼犢圜鐘之等為祭圜丘所用以四圭有邸騂犢及奏
黄鐘之等以為祭五帝及郊天所用愚按鄭氏郊丘之
說固不可從然未知此等處王肅以何義駁之當考
祭法疏云注此禘謂祭昊天於圜丘也者經傳之文稱
禘非一其義各殊論語云禘自既灌及春秋禘于太廟
謂宗廟之祭也喪服小記云王者禘其祖之所自出也
及大傳云禮不王不禘謂祭感生之帝於南郊也以禘
文既多故云此禘謂祭昊天上帝于圜丘必知此是圜
丘者以禘文在于郊祭之前郊前之祭惟圜丘耳又郊
特牲疏云爾雅云禘大祭也大祭莫過于圜丘故以圜
丘為禘也圜丘比郊則圜丘為大祭法云禘嚳是也若
以郊對五時之迎氣則郊為大故大傳云王者禘其祖
之所自出故郊亦稱禘其宗廟五年一祭比每嵗常祭
為大故亦稱禘也以爾雅惟云禘為大祭是文各有所
對也愚按孔疏此等處附會鄭注最為支離
少牢特牲士大夫之祭皆無樂然左傳衆仲論羽數曰
天子八諸侯六大夫四士二未詳其故
郊特牲疏云郊與配坐皆特牲故下文云養牲必養二
帝牛不吉以為稷牛又召誥云用牲於郊牛二是也然
祭天初有燔燎後有正祭皆須有牲故大宗伯云實柴
日月星辰鄭司農云實牛柴上也鄭康成云實牲體焉
郊唯特牲得供燔燎正祭二處所用者熊氏皇氏等以
為分牲體供二處所用其實一特牲也而月令郊禖用
大牢者彼是求子之祭不與常祭同我將祀文王于明
堂經云維羊維牛者據文武配祭得用大牢也愚按此
等處全頼注疏不然則郊特牲與召誥我將皆矛盾矣
又疏云諸侯不敢祖天子而文三年左傳云宋祖帝乙
鄭祖厲王大夫不敢祖諸侯而莊二十八年左傳云凡
邑有宗廟先君之主曰都與此文不同者此據尋常諸
侯大夫彼據有大功徳者非注疏此等處便難解矣
郊特牲疏云社稷之義先儒所解不同鄭康成之說以
社為五土總神稷為原隰之神句龍以有平正水土之
功配社祀之稷有播種之功配稷祀之若賈逵馬融王
肅之徒以社祭句龍稷祭后稷皆人鬼也非地神故聖
證論王肅難鄭云召誥用牲於郊牛二明后稷配天故
知二牲也又云社于新邑牛一羊一豕一明知惟祭句
龍更無配祭之人為鄭學者通之云是后稷與天尊卑
既别不敢同天牲句龍是土公之神社是地祗之别尊
卑不甚懸絶故云配同牲也愚按此當依疏主鄭氏説
大祝言后土鄭注后土社神也賈疏曰句龍生為后土
之官死則配社故舉配食人神以言社其實告社神也
郊特牲云郊之用辛也周之始郊日以至孔疏云王肅
用董仲舒劉向之説以此為周郊上文云郊之祭迎長
日之至謂周之郊祭于建子之月而迎此冬至長日之
至也而用辛者以冬至陽氣新用事故用辛也周之始
郊日以至者對建寅之月又祈榖郊祭此言始者對建
寅為始也鄭康成則異于王肅上文云迎長日之至自
據周郊此云郊之用辛據魯禮也言郊用辛者取齊戒
自新周之始郊日以至者謂魯之始郊日以冬至之月
云始者對建寅之月天子郊祭魯於冬至之月初始郊祭
示先有事故云始也愚按康成于郊之祭也迎長日之
至也則云三王之郊一用夏正夏正建寅之月也此言
迎長日者建卯而晝夜分分而日長也於郊之用辛也
周之始郊日以至則云周衰禮廢儒者見周禮盡在魯
因推魯禮以言周事所解與王肅絶異朱子於此則從
王肅善哉集説之言曰郊祀一節先儒之論不一者有
子月寅月之異有周禮魯禮之分又以郊與圜丘為二
事又有祭天與祈榖為二郊今皆不復詳辨而與朱說
為是
孔疏又云魯之郊祭師說不同崔氏皇氏用王肅之説
以魯冬至郊天至建寅之月又郊以祈榖故左傳云啓
蟄而郊又云郊祀后稷以祈農事是二郊也若依鄭康
成之説則異於此也魯惟一郊不與天子郊天同月轉
卜三正故榖梁傳云魯以十二月下辛卜正月上辛若
不從則以正月下辛卜二月上辛若不從則以二月下辛
卜三月上辛若不從則止故或用建子之月郊則此云
日以至及宣三年正月郊牛之口傷是也或用建寅之
月則左傳云郊祀后稷以祈農事是也若杜預不信禮
記不取公羊榖梁魯惟有建寅郊天及龍見而雩愚按
鄭氏與王肅異杜氏又與兩家異論魯郊者只當以杜
氏為主
孔疏謂皇氏云天有六天嵗有八祭冬至圜丘一也夏
正郊天二也五時迎氣五也通前為七也九月大饗八
也雩與郊禖為祈祭不入數崔氏以雩為常祭九也愚
按依此則皇氏崔氏論郊祭本主鄭説但其論魯郊則
主王肅
孔疏又云案聖證論王肅與馬昭之徒或云祭天用冬
至之日或云用冬至之月據周禮似用冬至之日據禮
記郊日用辛則冬至不恒在辛似用冬至之月鄭亦不
用冬至日也愚按郊用冬至之月幾亭集中有郊期考
辨最詳但當時駁之者曰二十四氣推盪不常倘遇冬
至在初旬之首則上辛定在至日之后必用是日以祭
於迎陽之義何居若改用孟冬上辛又與用至月相違
愚謂經文只言其常若偶有如所駁者不妨權移于孟
冬之末不必曲為之説幾亭謂日至之月論節氣不論
月朔則㣲近于鑿此所以當時抑而不行也
仇滄柱云圜丘即南郊王肅已言之方丘即社則未有
知之者鄭𤣥謂地神有二夏日至祭崑崙之神於方澤
曰禘夏正祭神州地祗於北郊曰郊而社為五土之神
稷為原隰之神其祭也配以句龍后稷其説固支離不
經王肅雖并北郊方澤為一然以社稷之祭為句龍后
稷皆人鬼非地祗則猶是岐社與方丘而二之也又取
萬充宗之説謂社有二大社以祭率土之地祗王社以
祭畿内之土榖大社即北郊愚按仇萬二子之言葢即
朱子所取五峰胡氏無北郊之説
郊特牲於蜡祭之後曰黄衣黄冠而祭息田夫也鄭注
云祭謂既蜡臘先祖五祀也於是勞農以休息之孔疏
云對文蜡臘有别總言俱名蜡也故月令孟冬祈來年
於天宗大割祠於公社及門閭臘先祖五祀鄭注云此
周禮所謂蜡是也又云但不知臘與蜡祭相去幾日惟
隋禮及今禮皆蜡之後日陳氏集説止引月令臘先祖
五祀之文而不言在既蜡之後使讀者不知蜡之與臘
是一是二殊欠分曉
郊特牲言既蜡而收民息已故既蜡君子不興功孔疏
云不興功者謂不興農功若其土功則左傳云龍見而
畢務戒事也火見而致用水昏正而栽日至而畢集説
並不分别農功土功殊踈略
蜡也者索也嵗十二月合聚萬物而索饗之也鄭注嵗
十二月周之正數謂建亥之月也集説不言是何月下
引月令亦除去孟冬字殊混
八蜡鄭注云先嗇一也司嗇二也農三也郵表畷四也
貓虎五也坊六也水庸七也昆蟲八也孔疏云王肅分
貓虎為二無昆蟲鄭數昆蟲合貓虎者昆蟲不為物害
亦是其功愚按以經文考之似王説為優陳氏禮書合
貓虎者去昆蟲而以百種為八蜡之一此武㫁也沙隨
程氏從鄭説而曰非祀昆蟲祀夫能去昆蟲者也得之
(庚午年十二月偶/閲明人雜文識)
丹漆雕幾鄭注幾謂漆飾沂鄂也孔疏以丹漆雕飾之
以為沂鄂查字彚圻與畿同垠與圻同此沂字疑圻
字之誤哀公問車不雕幾孔疏亦云幾謂沂鄂也
郊特牲云禮之所尊尊其義也失其義陳其數祝史之
事也故其數可陳也其義難知也大全朱子曰此葢秦
火之前典籍備具之時之語固為至論然非得其數則
其義亦不可得而知矣況今亡逸之餘數之存者不能
什一則尤不可以為祝史之事而忽之也愚按文獻通
考序内亦引郊特牲此條而言後世之難反在於數空
疎之士正不得以祝史為口實也
平湖縣志曰物情簡極必繁繁極必簡自然之數孔子
從先進豈真能逆障狂瀾明知汰侈極必厭若而率真
聖人得氣之先遂收其權為己用耳愚按為此言者不
知聖賢維持世運之道夫簡極而繁繁極而簡雖自然
之運然待其極而反之與未極而反之者有辨待其極
而聴其自反或至於矯枉過正與挽之使反惟欲其得
中而止者又有辨孰謂孔子之從先進止是任狂瀾之
自轉哉狂瀾之不反可憂狂瀾之自反更可憂聖人不
違時亦不隨時經綸之妙豈鄉曲鄙儒所知
郊特牲孔疏云虞氏尚氣殷人尚聲周人尚臭皆謂四
時常祭也若其大祭祫周人仍先用樂也故大司樂云
若樂九變則人鬼可得而禮矣鄭云先奏六樂以致其
神而後祼焉推此言之虞氏大祭亦先作樂也故鄭注
大司樂引虞書云戛擊鳴球搏拊琴瑟以詠祖考來格
簫韶九成鳳凰來儀此宗廟九奏之節此虞氏大祭與
周同樂九奏夏殷大祭雖無文或當與周同熊氏以為
殷人先求諸陽謂合樂在灌前周人先求諸陰謂合樂
在灌後與降神之樂别愚按集説於此並不分别時祭
祫祭則與周禮混矣
祊有二所謂索祭祝於祊孔疏謂是正祭日祊也集説
則兼正祭繹祭之祊言然玩上下文皆是據正祭言則
孔疏為長
祭齊加明水鄭注云五齊加明水則三酒加𤣥酒也疏
云此云𤣥酒對明水直謂水也若總而言之明水亦名
𤣥酒故禮運云𤣥酒在室及司烜註云明水以為𤣥酒
是也愚按古人用字不可執一如此
　
　
　
　
　
　
　
　讀禮志疑巻二
欽定四庫全書
　讀禮志疑卷三
　　　　　　　　　贈内閣學士陸隴其撰
朱子文集内范伯崇問左傳僖公三十三年凡君薨卒
哭而祔祔而作主特祀于主烝嘗禘於廟杜氏注謂此
天子諸侯之禮不通於卿大夫葢卒哭後特用喪禮祀
新死者於寢而宗廟四時常祭自如舊也此與禮記不
同釋例又引晉三月而葬悼公改服修官烝於曲沃會
於溴梁之事為騐戰國禮變如此葢三年之喪諸侯莫
之行久矣左傳特記一時之事而杜氏乃誤為正禮也
愚按在喪廢宗廟之祭見於王制曾子問明矣左氏所
謂烝嘗禘于廟必是指除喪之後言而杜氏乃引晉平
之變禮以證天子諸侯在喪亦祭宗廟恐不足㨿
朱子答范伯崇云古人居喪衰麻之衣不釋于身哭泣
之聲不絶于口其出入居處言語飲食皆與平日絶異
故宗廟之祭雖廢而幽明之間兩無憾焉今人居喪與
古人異卒哭之後遂墨其衰凡出入居處言語飲食與平
日之所為皆不廢也而獨廢此一事恐亦有所未安竊謂
欲處此義者但當自省所以居喪之禮果能始卒一合于
古禮即廢祭無可疑若他時不免墨衰出入或其他有所
未合者尚多即卒哭之前不得已準禮且廢卒哭之後可以畧
仿左傳杜注之說遇四時祭日以衰服特祀于几筵用墨衰常
祀于家廟可也但卒哭之期須既𦵏立主三虞之後卜日而祭
以成事方可耳若神柩在而欲以百日為㫁墨衰出入則決然
不可愚按朱子此段斟酌禮意曲盡其變真百代師也
朱子答劉平甫云古禮廟無二主嘗原其意以為祖考
之精神既散欲其萃聚于此故不可以二今有祠版又
有影是有二主矣恐精神分散非鬼神所安愚按此恐
未是古人所謂于彼乎于此乎似不妨有祠版復有影
也葢未知祖考之精神萃於何處而兼設之於義無傷
未可以二主之例懲之也
朱子答林擇之云敬夫以墓祭節祠為不可然二先生
皆言墓祭不害義理又節物所尚古人未有故止于時
祭今人時節隨俗燕飲各以其物祖考生存之日葢嘗
用之今子孫不廢此而能恝然于祖宗乎此恐太泥古
不盡如事存之意愚按朱子此論最得時中之意
朱子答王子合云家祭一節熹頃居喪不曾行但至時
節略具飯食墨衰入廟酌酒瞻拜而已然亦卒哭後方
如此前此無衣服可入廟也今服其喪未葬亦不敢行
祭非略之乃謹之也按此條與答范伯崇書相𤼵明
董叔重問曰服父母之喪而祭祀祖先當衣何服與居
母喪而見父居父母喪而見祖父母其朔旦嵗節上夀
為禮各衣何服父母在而遭所生喪不知合衣何服合
與不合設几筵出聲哭舅姑俱存而子婦丁其父母憂
雖合奔喪然卒哭後必當復歸恐三年之服自不可改
遇節序變遷不審可以𤼵哀出聲否見舅姑及從舅姑
以祭不知所易當何服朱子答云古者居喪三年不祭
見曾子問其見祖父母之屬古人亦有節文不盡記然
上夀之禮自不合與所生母喪禮律亦有明文更宜詳
考亦當稍避尊者乃為安耳如女以適人為父母服期
禮律亦甚明若有舅姑難以發哀于其側従祭但略去
華盛之服可也愚按禮雖云不可奪喪而亦當稍避尊
者最有折衷
董叔仲問孟子集註古公亶父下注云太王公劉九世
孫按史記自公劉至古公凡十世今謂九世豈不數古
公己身耶然按豳詩集傳云公劉復修后稷之業十世
而太王徙居岐山之陽則疑孟子集注或錯九字否朱
子答云通數即計己身為數曰祖曰孫則不當計己身
葢謂之祖孫則是指他人而言矣史傳及今人文字以
髙祖之父為五世祖甚多無可疑也愚按此今人最易
誤
朱子與黄子耕云支子之祭先儒雖有是言然竟未安
向見范文兄弟所定支子當祭旋設紙牓於位祭訖而
焚之不得已此或可采用然禮文品物亦當少損於長
子或但一獻無祝亦可也愚按朱子於家禮最重宗法
故其論如此
萬正淳問朱子曰謝氏説致生之故其鬼神致死之故
其鬼不神何也人以為神則神人以為不神則不神矣
按夫子致生致死之説本為明器𤼵也以致死之為不
仁故必有是明器以致生之為不智故為是明器而不
可用故曰神明之也謝氏之意則與此不同矣又其説
主乎致生故謂人以為神則神如此則所謂鬼神者其
有無專係乎人心而已無乃似流於作用是性之失乎
又曰以為有亦不可以為無亦不可這裏有妙理又曰
自家要有便有要無便無皆是此意朱子答曰記得論
語説中似有當生者使人致生之當死者使人致死之
此却有理愚按謝氏論語説所謂當生者指當格之鬼
神言所謂當死者指當遠之鬼神言格之斯有逺之斯
無鬼神之有無其源在人仁人孝子之於祭祀何不盡
其誠乎
吳伯豐問朱子曰那綏我思成集傳鄭氏所引禮記之
説程子則曰此特孝子平日思親之心耳若齊則不容
有思有思非齊也竊謂人心不容無思齊之日特齊其
不齊者耳若思其居處之類乃其致誠意以交乎神者
葢未害其為齊也未知是否朱子答曰鄭氏所引者常
法也程子之義則益精矣愚按今詩傳只主鄭説
論語端章甫蒙引云君相皆然考陳氏禮書及文獻通
考諸侯𤣥冕以祭則宗廟非君臣同服也會同之服雖
無明文然考諸侯相朝聘用皮弁則會同亦非君臣同
服也
朱子答吳伯豐曰所疑今日之來格者非前日之𤼵揚
者則非是只思上蔡祖考精神便是自家精神一句則
可見其苖脈矣又曰大抵人之氣傳於子孫猶木之氣
傳於實也此實之傳不冺則其生木雖枯毁無餘而氣
之在此者猶自若也愚按來格之鬼神恐是𤼵揚之散
未盡者不可以木實為喻上蔡之説恐亦不如此
朱子答應仁仲論儀禮經傳通解云前賢常患儀禮難
讀以今觀之只是經不分章記不隨經而注疏各為一
書故使讀者不能遽曉今定此本盡去此諸弊恨不得
令韓文公見之也愚按治經如治田定其疆理方可下
手
又答周叔謹云右本在上者齊衰絰之制以麻根處著
頭右邉而從額前向左圍向頭後却就右邉元麻根處
相接即以麻尾藏在麻根之下麻根撘在麻尾之上又
云菅屨疏屨今不可考今略以輕重推之斬衰用草鞋
齊衰用麻鞋可也愚按此皆可補注疏之略
朱子答趙子欽論禮圖云室之户牖並列于前不知以
幾分為牖房在室東而無北壁不知其南户有扉否房
之户當中耶近東角耶近西角耶兩堦當直東西序之
中而上耶近兩楹而上耶近兩壁而上耶須先定此地
盤間架乃可議其升降出入愚按朱子讀禮仔細如此
陳安卿問如臨乎有喪者之側主人固留飲或辭之不
得或與長者同行長者留則少者有不得而辭者辭以
實則形主人之非禮辭以疾則偽難掩力辭而峻拒則
又恐咈情而近於硜硜之信果不知如何為當朱子答
曰此須力辭必不得已而留亦須數辭先起不可醉飽
安卿又問程子曰人無父母生日當倍悲痛如先生舊
時亦嘗有夀母生朝及太碩人生朝與向日賀髙倅詞
恐非先生筆不審又何也豈在人子自已言則非其所
宜而為父母待親朋則其情又有不容己處否然恐為
此則是人子以禮律身而以非禮事其親以非禮待於
人朱子答曰此等事是力量不足放過了處然亦或有
不得已者其情亦不同也愚按此二條可見朱子之門
於一切流俗積習皆必不肯輕易放過
陳安卿問鄉人儺古人此禮節目不可考朱子答曰後
漢志中有此想亦近古之遺法愚按此是以今推古之
法
陳安卿問用明器亦君子不死其親之意自不容以廢
之耶朱子答曰熹家不曾用愚按古禮有不必用者此
也
朱子答葉味道曰國語日祭月祀時享既與周禮祀天
神祭地示享人鬼之名不合韋昭又謂日上食於祖禰
月祀於曾髙時享於二祧亦但與祭法略相表裏而不
見於他經愚按國語之義本不可考然朱子又云左氏
云特祀於寢而國語有日祭之文則是主復寢後猶日
上食矣是朱子之意以日祭為喪禮歟
葉味道問親迎男女遭喪之禮曾子問之詳矣今有男
就婚於女家久而未歸若婿之父母死女之奔喪如之
何若女之父母死其女之制服如之何朱子曰此乃原
頭不是且倣在塗之禮行之可也然既嫁則服自當降
既除而歸夫家耳又問雜記姑姊妹其夫死而夫黨無
兄弟使夫之族人主喪妻之黨雖親不主夫若無族矣
則前後家東西家無有則里尹主之朱子曰古法既廢
鄰家里尹決不肯祭他人之親則從宜而祭之别室其
亦可也又問女子適人為父母服期喪大記曰喪父母
既練而歸期九日既葬而歸或在母家彼此有所不便
不可以待練之久如之何朱子曰歸而不變其居處飲
食之節可也衣服則不可不變愚按此三條皆可見朱子
斟酌古今之宜
又葉味道問昔侍先生見早晨入影堂焚香展拜而昏
暮無復冄入未知尊意如何朱子曰向見今趙丞相日
於影堂行昏定之禮或在燕集之後竊疑未安故每常
只循舊禮晨謁而已愚按此一條可想見朱子對祖考
肅敬之容
朱子答徐居甫論左氏先配後祖之説曰其後説親迎
處亦有布几筵告廟而來之説恐所謂後祖者譏其失
此禮耳愚按如此説方與三月廟見之禮合
竇文卿問子之所生母死不知題主當何稱朱子曰若
避嫡母則止稱亡母而不稱妣以别之可也愚按此不
見經是朱子以義起之
朱子答曾擇之曰百日卒哭乃開元禮以今人𦵏或不
能如期故為此權制殊失禮意若過期未葬自不當卒
哭愚按朱子非泥古者其為此言警人也至矣
潘子善問云康王釋喪服而被袞冕受虎賁之迎於南
外之門且受黄朱圭幣之獻諸家皆以為禮之變獨蘓
氏以為失禮使周公在必不為此未知當此際合如何
區處朱子答曰天子諸侯之禮與士庶人不同故孟子
有吾未之學之語葢謂此類耳如伊訓元祀十二月朔
亦是新喪伊尹已奉嗣王祗見厥祖固不可用凶服矣
漢唐新主即位皆行册禮君臣亦皆吉服追述先帝之
命以告嗣君韓文集順宗實錄中有此事可考葢易世
傳授國之大事當嚴其禮而王侯以國為家雖先君之
喪猶以為己私服也五代以來此禮不講則始終之際
殊草草矣愚按此條朱子不取蘇氏之説與蔡氏書傳不
同
朱子答余彞孫曰大凡禮樂制度若欲理會須從頭做
工夫愚按如讀禮記不讀儀禮便不是從頭工夫
朱子答嚴時亨曰親親長長貴貴尊尊皆天下之大經
固當各有所尚然亦不可以此而廢彼故鄉黨雖尚齒
而有爵者則俟賓主獻酬禮畢然後入又席於尊東使
自為一列不為衆人所壓如此則長長貴貴各不相妨
固不以齒先於爵亦不以爵加於齒也愚按官爵者朝
廷所以馭天下之大柄也官爵尊然後朝廷重使天下
視官爵為易得而不足重之物而卑賤者不肯俯然詘
於其下則其風何可長哉觀古者鄉黨之禮可為太息
又答嚴時亨曰喪禮自葬以前皆謂之奠其禮甚簡葢
哀不能文而於新死者亦未忍遽以鬼神之禮事之也
自虞以後方謂之祭故禮家謂奠為喪祭而虞為吉祭
葢漸趨於吉也酧酒有兩説一用鬱鬯灌地以降神則
惟天子諸侯之禮有之今其書亡不可深考一是祭酒
葢古者飲食必祭今以鬼神自不能祭故代之祭也今
人雖存其禮而失其義不可不知愚按知奠與祭之分
則知今人之奠煩其文者非矣酧酒之禮今人或行於
祭畢之後既非灌地又非代祭其失禮尤明
朱子答曾光祖曰主式乃伊川先生所制初非朝廷立
法固無官品之限萬一繼世無官亦難遽易但繼此不
當作耳牌子亦無定制竊意亦須似主之大小髙下但
不為判合䧟中可也凡此皆是後賢義起之制今復以
意斟酌如此若古禮則未有考也愚按當與家禮同看
又巻六十四答潘立之曰只於宗子之家立主而祭其
支子則只用牌子其形如木主而不判前後不為陷中
及兩竅不為櫝以從降殺之義
又李晦叔問程氏祭義謂凡配止以正妻一人或奉祠
之人是再娶所生即以所生母配竊謂凡配止用正妻
一　人是也若奉祀者是再娶之子乃許用所生配而正
妻無子遂不得配享可乎朱子答曰程先生此説恐誤
唐會要中有論凡是嫡母無先後皆當並祔合祭與古
諸侯之禮不同晦叔又問曰夫主不可以二者也四明
髙氏之説云耳此謂有宗子之家主祭故庶子止以其
牲祭於宗子之家可也今人若兄弟異居相去遼逺欲
各祭其父祖亦謂不可以二主乎朱子答曰兄弟異居
廟初不異只合兄祭而弟與執事或以物助之為宜向
見説前輩有如此而相去遠者則兄設主弟不立主只
於祭時旋設位以紙榜標記逐位祭畢焚之如此似亦
得禮之變也又曰魏公贈諡只告於廟疑為得禮但今
世皆告墓恐未免隨俗耳愚按此三條皆斟酌古今之
宜
李晦叔又問子事父母劉元承所編二先生語錄謂婦
當拜於堂下子不當拜於堂下葢父子主恩婦乃義合
朱子答曰子婦一例恐不當有分别愚按朱子於程子
之説不敢漫從如此
李晦叔又問為長子三年及為伯叔兄弟皆期服而不
解官為士者許赴舉不知當官與赴舉時還吉服耶若
須吉服則又與五服所載年月相戾矣朱子答曰此等
事只得遵朝廷法令若心自不安不欲赴舉則勿行可
也當官則無法可解罷但雖不得不暫釋衰亦未可遽
純吉也愚按凡束於功令而心自不安者必存其不得
己之意方可
李晦叔又問横渠先生曰祔𦵏祔祭極至理而論只合
祔一人譬之人情一室中豈容二妻以義㫁之須祔以
首娶繼室别為一所可也朱子答曰死而配祔又非生
存之比横渠之説似亦推之有太過也只合從唐人所
議為允况又有前妻無子後妻有子之礙其勢將有甚
杌隉而不安者惟葬則今人夫婦未必皆合葬繼室别
營兆域宜亦可耳愚按此當與前問程氏祭儀一條同
看
胡伯量問風水之説朱子答曰伊川先生力破俗説然
亦自言須是風順地厚之處乃可然則亦須稍有形勢
拱揖環抱無空闕處乃可用也但不用某山某水之説
耳愚按所謂拱揖環抱即伯量所謂衆山拱揖水泉環
繞藏風聚氣之地也然欲求其拱揖環繞勢必審其去
來向背則某山某水之説亦勢所必至但不可太拘滯
耳
胡伯量又問禮居喪不弔朱子曰吉禮固不可預然弔
送之禮却似不可廢所謂禮從宜者為此也愚按弔喪
雖可従宜然亦須在小祥之後行之
胡伯量又問程先生定主式尺法朱子答曰尺様温公
有圖後人刻之於石其説甚詳沙隨程氏所据即此本
也愚按議禮者必先考尺法不知尺法而言禮猶瞽説
也
李繼善問政和儀六品以下至庶人無朔奠九品以下
至庶人無誌石而温公書儀皆有之今當以何者為㨿
朱子答曰既有朝奠則朔奠且遵當代之制不設亦無
害但誌石或欲以為久遠之騐則略其文而淺瘞之亦
未遽有僭逼之嫌也嘗見前輩説大凡誌石須在壙上
二三尺許即他日或為畚鍤誤及猶可及止若在壙中
則已暴露矣雖或見之無及於事也此説有理愚按當
代之制有可通融者誌石之類是也置壙上似尤不若
内外俱置之
李繼善又問檀弓既祔之後惟朝夕哭拜朔奠而張先
生以為三年之中不徹几筵故有日祭溫公亦謂朝夕
當饋食則是朝夕之饋當終喪行之不變與禮經不合
不知如何朱子答曰此等處今世見行之禮不害其為
厚而又無嫌於僭且當從之愚按此等處當與李晦叔
所問諸條同看
又答李繼善曰横渠説三年後祫祭於太廟因其祭畢
還主之時遂奉祧主歸於夾室遷主新主皆歸於其廟
此似為得禮鄭氏周禮注大宗伯享先王處似亦有此
意但既祥而撤几筵其主且當祔於祖父之廟俟祫畢
然後遷耳愚按觀此不但祔與遷是兩事而遷之之際
亦有次第如此但朱子與胡伯量論中月而禫曰今既
定以二十七月為期即此等不須瑣細尋討則二十七
月而撤几筵似亦無妨伯量所引開元禮政和禮皆(闕/)禫
而祔想亦是如此但祔與遷分别不明白耳
郭子從問古者男子殊衣裳婦人不殊裳今以古人連
屬之衰加於婦人殊裳之制加於男子則世俗未之嘗
見皆以為迂且怪而不以為禮也朱子答曰若考得古
制分明改之固善若以為難即從俗亦無甚害郭又問
孤哀子朱子答曰温公所稱葢因今俗以别父母不欲
混并之也且從之亦無害郭又問周制有大宗之禮乃
有立適之義立適以為後故父為長子權其重者若然
今大宗之禮廢無立適之法而子各得以為後則長子
少子當為不異庶子不得為長子三年者不必然也父
為長子三年者亦不可以適庶論也朱子答曰宗子雖
未能立然服制自當從古是亦愛禮存羊之意不可妄
有改易也如漢時宗子法已廢然其詔令猶云賜民當
為父後者爵一級是此禮意猶在也豈可謂宗法廢而
諸子皆得為父後乎愚按朱子言禮有從俗者有决不
從俗者合而觀之可以見其權度
又答郭子從曰所引剪屏柱楣是兩事柱音知主反似
是從手不從木也葢始者户北向用草為屏不剪其餘
至是改而西向乃剪其餘草始者無柱與楣簷著於地
至是乃施短柱及楣以拄其楣架起其簷令稍高而下
可作户也來喻乃於柱楣之下便云既虞乃剪而除之
似謂剪其屏而并及柱楣則誤矣愚按此等處皆古人
居喪次第不可草草
又答郭子從曰古者一世自為一廟自後漢以來乃為
同堂異室之廟一世一室而以西為上如韓文中家廟
碑有祭初室祭東室之語今國家亦只用此制故士大
夫家亦無一世一廟之法而一世一室之制亦不能備
故温公諸家祭禮皆用以右為尊之説獨文潞公嘗立
家廟今溫公集中有碑載其制度頗詳亦是一世一室
而以右為上自可檢看伊川之説亦誤大抵今士大夫
家只當且以溫公之法為定也愚按以西為上之制前
賢盡從之後人何必復為紛紛之論耶
答葉仁父曰始祖先祖之祭伊川方有此説固足以盡
孝子慈孫之心然嘗疑其禮近於禘祫非臣民所得用
遂不敢行徳厚者流光徳薄者流卑故古者大夫以下
極於三廟而干祫可以及其高祖今用先儒之説通祭
髙祖已為過矣其上世久逺自合遷毁不當更祭也愚
按朱子於祭禮多主温公而不主伊川
答余正甫論魏元成加服曰觀當時所加曾祖之服仍
為齊衰而加至五月非降為小功也今五服格仍遵用
之雖於古為有加然恐亦未為不可也伯叔之服先儒
固謂雖制服亦可然則徴議未為大失也至於論外祖
父母止服小功則姨與舅自合同為緦麻徴反加舅之
服以同于姨則為失耳抑此增損服制若果非是亦自
只合坐以輕議禮經之罪恐與失節事讎自不相須也
葢人之姿禀見識不同或明于此而暗于彼或得於彼
而失於此當取節焉不可株連蔓引而累罪併贓也愚
按如此論事最公若愚謂象山不知祔與遷為兩事由
於學術之差則又不可以此例
又答余正甫論神坐上右云漢儀后主在帝之右不知
見於何處若只是後漢志注中所引漢舊儀則與史之
正文不同恐不足為㨿若别有㨿則又不可知也但禮
云席南向北向以西方為上東向西向以南方為上則
是東向南向之席皆上右西向北向之席皆上左也今
祭禮考妣同席南向則考西妣東自合禮意開元釋奠
禮先聖東向先師南向亦以右為尊與其所定府君夫
人配位又不相似不知何也大率古以右為尊如周禮
云享右祭祀詩云既右烈考亦右文母漢人亦言無能
出其右者是皆以右為尊也又若今祭禮一堂之上祖
西考東而一席之上考東妣西則舅婦常聨坐矣此似
未便也愚按此條當與郭子從祭禮論以西為上一條
同看周君謨著朱子家禮祠祭圖説深辨以西為上之
非其亦未喻此與
又答余正甫曰喪祭二禮别作兩門居邦國王朝之後
亦甚穏當前此疑於家邦更無安頓處也愚按觀此則
勉齋所輯其凡例仍定于朱子
朱子文集巻六十八内有井田類説跪坐拜説九拜辨
壺説深衣制度明堂説儀禮釋宫社壇説巻六十九内
有禘祫議漢同堂異室議君臣服議臣民禮議天子之
禮釋菜儀親迎略諸篇留心古今制度皆非俗儒所及
斯誠言禮者之階梯也
朱子文集巻七十内有記永嘉儀禮誤字記鄉射疑誤
二篇讀儀禮者所當知
又巻七十一偶讀謾記云魏徴以小戴禮綜彚不倫更
著類禮二十篇數年而成太宗美其書錄寘内府今此
書不復見甚可惜也愚按今既有儀禮經傳通解則徴
書雖不存可矣
　
　讀禮志疑巻三
欽定四庫全書
　讀禮志疑巻四
　　　　　　　　　　贈内閣學士陸隴其撰
洪武孝慈録一書直是師心自用
朱子文集巻七十四策試榜喻云問唐開元釋奠儀設
先聖神位於堂西東向先師位其東北南向初不云有
像設及從祀諸子也今以當時人文章所記著考之則
皆為夫子南面像門人亦像十二而圖其餘於壁是則
開元之制施用于當時者亦無幾耳愚按一代之禮逐
時増改不同古今皆然如明之㑹典其不施用者多矣
何怪乎開元之釋奠儀哉今人或執一端以疑周禮者
皆不通於時變者也
宋人于銓選時必問其葬父母與否亦見于朱子策試
榜喻此法大有益于禮教又文集一百巻勸諭榜内有
云鄉里親知来相弔送但可協力資助不當責其供備
飲食此一言大有益于䘮禮
孔氏禮記卷首疏云古史考遂皇至于伏羲唯經三姓鄭康
成六藝論曰遂皇之後厯六紀九十一代至伏羲其文不同
未知孰是方叔機註六藝論云六紀者九頭紀五龍紀攝提
紀合洛紀連通紀序命紀凡六紀也九十一代者九頭一五
龍五攝提七十二合洛三連通六序命四凡九十一代也但
伏羲之前伏羲之後年代參差所説不一緯候紛紜各相
乖背且復繁而無用今並畧之唯據六藝論之文及帝王
世紀以為説也案易繫辭云包犧氏没神農氏作帝王世
紀云伏羲之後女媧氏亦風姓也女媧氏没次有大庭氏
栢皇氏中央氏栗陸氏驪連氏赫胥氏尊盧氏渾沌氏昊
英氏有巢氏朱襄氏葛天氏隂康氏無懐氏凡十五代皆
襲伏羲之號然鄭𤣥以大庭氏是神農之别號封禪云無
懐氏在伏羲之前今在伏羲之後則世紀之文未可信用
又太上貴徳鄭注云太上帝皇之世孔疏云熊氏謂三皇
稱皇者皆行合天皇之星鄭𤣥意則以伏羲女媧神農為
三皇故註中候敕省圖引運斗樞伏羲女媧神農為三皇
也然宋均註援神契引甄耀度數燧人伏羲神農為三
皇譙周古史考亦然白虎通取伏羲神農祝融為三皇
孔安國則以伏羲神農黄帝為三皇並與鄭不同此皆
無所據其言非也鄭數伏羲女媧神農非謂其人身自
相接其閒代之王多矣其五帝者鄭註中候敇省圖云
徳合五帝坐星者稱帝則黄帝金天氏髙陽氏髙辛氏
陶唐氏有虞氏是也實六人而稱五者以其俱合五帝
坐星也散而言之則三皇亦稱帝月令云其帝太昊是
也五帝亦稱皇吕刑云皇帝清問下民是也愚按此等
處只宜分别諸家之説存而不論可也
禮器云禮者體也祭義云禮者履此者也故鄭康成云
禮者體也履也統之于心曰體踐而行之曰履此與朱
子所云天理之節文人事之儀則亦大畧相似但鄭遂
以周官為體儀禮為履周官為禮儀三百儀禮為威儀
三千則拘矣
經文用字有對文散文之不同又有古今之不同如幼
子常視母誑疏云古者觀視于物及以物視人則皆作
示傍著見後世觀視于物作示旁著見以物示人單作
示字又户外有二屨疏云古人之言無問單之與複皆
名為屨今人言屨正謂單者也此皆古今之不同也
母蜡席孔疏云蜡猶躐也席既地鋪當有上下将就坐
當從下而升當己位上不發初從上從上為躐席也玉
藻所云者自是不由席前升與此别按集説即以玉藻
之躐席為蜡席恐非是
大夫士出入君門由闑右疏云門以向堂為正右在東
集說止云闑東為右欠明
拾級聚足鄭注云拾當為涉聲之誤也集説却将拾字
正解作涉字不是
帷薄之外不趨疏云薄簾也愚按賈生治安策帷薄不
修即此薄字
奉席如橋衡鄭注云橋井上㮮橰疏云左昂右低如橋
之衡衡横也集説却云如橋之髙如衡之平解来却相
反
孔疏云席南鄉北鄉以西方為上者謂東西設席南鄉
北鄉則以西方為上頭也所以然者凡坐隨于隂陽若
坐在陽則貴左坐在隂則貴右南坐是陽其左在西北
坐是隂其右亦在西也東鄉西鄉以南方為上者謂南
北設席坐在東方西向是在陽以南方為上坐在西方
東鄉是在隂亦以南方為上亦是坐在陽則上左坐在
隂則上右按集説於此條載朱子之説似不如孔疏之
詳孔疏又曰此據平常布席如此若禮席則不然案鄉
飲酒禮註云賔席牖前南面主人席阼階上西面介席
西階上東西與此不同愚按曲禮所言是並坐之上下
鄉飲酒所言是對坐之上下恐不當引此説
侍飲于長者酒進則起拜受于尊所燕禮鄉飲禮皆不
云拜受于尊所集説吕氏云以禮與侍飲異也孔疏云
疑是文不具耳愚按孔疏是
餕餘不祭集説有二解孔疏又是一解今姑從集説前
一解
水潦降不獻魚鼈孔疏引定四年水潦方降謂天降下
水潦魚鼈難得集説云水涸魚鼈易得不足貴故不獻
此等處不見得誰是
獻田宅者操書致孔疏云古者田宅悉為官所賦本不
屬民今得此田宅獻者是或有重勲為君王所賜可為
已有故得有獻集説吕氏亦如此解然愚按既是君所
賜豈得擅獻人燕噲之讓子之鄭伯之假許田君子皆
譏之則此解豈可通乎竊恐是周衰之變禮下文前有
車騎則載飛鴻疏亦云古人不騎馬今言騎者當是周
末時禮
知生者弔知死者傷鄭注云弔傷皆謂致命辭也孔疏
云皆不自往而遣使致已之命也愚按此則分而言之
曰弔曰傷故弔有弔詞傷有傷詞若通而言之亦曰弔
而已矣集説殊欠分明
禮不下庶人非是都不行禮也鄭注云為其遽于事且
不能備物孔疏云其有事則假士禮行之刑不上大夫
非謂都不刑其身也鄭注云其犯法則在八議輕重不
在刑書孔疏云若大夫罪未定之前則皆在八議若罪
已定将刑殺則適甸師氏集説曰不制大夫之刑猶不
制庶人之禮也愚按先王于上下之際分别如此為士
君子者其可不知自異于庶人乎
前有摰獸則載貔貅集説不言貔貅是何獸孔疏曰貔
貅是一獸又曰貔一名曰豹虎類也
父之讐弗與共戴天孔疏云公羊説復百世之讐古周
禮説復讐之義不過五世許慎謂魯桓公為齊襄公所
殺其子莊公與齊桓公㑹春秋不譏又定分是魯桓公
九世孫孔子相定公與齊㑹于夾谷是不復百世之讐
也從周禮説鄭康成不駁即與許慎同愚按集説于此
亦畧不言
孔疏言易繋辭蓍龜相似無長短僖四年左傳晉太史
欲止公之意托云筮短龜長耳實無優劣也若杜預鄭
𤣥因筮短龜長之言以為實有長短愚按孔氏甚尊康
成而此却不以其説為然
孔疏天子諸侯國之大事先筮而後卜則據筮人而言
次事唯卜不筮則據表記而言小事無卜唯筮則據筮
人而言又云春秋僖二十五年晉卜納襄王得黄帝戰
于阪泉之兆又筮之得大有之暌哀九年晉卜伐宋亦
卜而後筮是大事卜筮並用也但春秋亂世皆先卜後
筮不能如禮鄭注周禮云筮凶則止不卜洪範有筮逆
龜從者崔靈恩云凡卜筮天子皆用三代蓍龜若三筮
並凶則止而不卜鄭云若一吉一凶雖筮逆猶得卜之
也又疏云其大夫則大事卜小事筮説得諸經異同處
最明又鄭注大事卜小事筮疏則云此大事者謂小事之
中為大事蓋緣鄭注與疏前意不同故為之幹旋如此
泰龜泰筮疏云欲褒美此龜筮故謂為太龜太筮也愚
按龜筮而尊崇其名如此古人之敬卜筮如此
介者不拜孔疏云介甲鎧也集説云介冑也集説誤
曲禮下云提者當帶孔疏謂朝服之屬其帶則髙於心
深衣之類其帶則下于脇提者當帶謂深衣之帶集説
止云深衣之帶也便不明白又執天子之器則上衡孔
疏謂衡平也平謂人之拱手正當心平故謂心爲衡凡
言衡有二處若大夫衡視則面為衡集說亦取疏意而
刪去數語讀者便難曉又後國君綏視大夫衡視孔疏
云綏頺下之貌前執器以心為平故以下為綏此視以
面為平故綏下于面則上于祫也集説亦本之而不如
疏之明
主佩倚則臣佩垂孔疏云倚猶附也君宜直立則佩直
附倚身集説却云微俛則倚于身微俛二字不是
執玉其有籍者則裼無籍者則襲鄭注載有兩説其前
　一説是正意集説反取其後一説恐未是
裼襲二字孔疏于執玉條前則云凡執玉之時必有其
藻以承于玉若盡飾見美之時必垂藻于兩端令垂向
于下謂之有藉當時所執之人則去體上外服以見在
内裼衣故云有藉者則裼也其事質充美之時承玉之
藻不使下垂屈而在手謂之無藉當時所執之人則掩
其上服襲蓋裼衣謂之無藉者則襲藻藉有二種一者
以韋衣木畫之也二者絢組垂之若版之藻藉則常有
今言無者據垂之也其垂藻之時則須裼後則云襲所
以異于襲者凡衣近體有袍襗之屬其外有裘夏月則
衣葛其上有裼衣裼衣上有襲衣襲衣之上有常著之
服則皮弁之屬也掩而不開則謂之為襲若開此皮弁
及中衣左袒出其裼衣謂之為裼故鄭注聘禮云裼者
左袒也據前所言則裼似去外服據後所言則裼只似
袒存疑解鄉黨則又似有直領曲領之分未知果如何
又按玉藻襲裘不入公門孔疏云裘上有裼衣裼衣之
上有襲衣襲衣之上有正服但據露裼衣不露裼衣為
異耳愚按此只云露不言何様露法想或去而露之或
袒而露之或直其領而露之其制原不一也
君子行禮不求變俗祭祀之禮居喪之服哭泣之位皆
如其國之故祭祀之禮即夏立尸殷坐尸周旅酬六尸
及先求隂陽犧牲騂黒之屬也居喪之服者殷雖尊貴
猶服傍親周則以尊降服哭泣之位者殷不重適以班
髙處上周世貴正嗣孫居其首愚按議禮者不可不知
古今之變
席蓋孔疏謂喪車蓋也臣有死于公宫可許将柩出門
不得将喪車凶物入也集説却云席所以坐卧盖所以
蔽日與雨恐集說不是
苞屨扱袵厭冠不及公門孔疏謂服問云唯公門有稅
齊註云不杖齊衰也于公門有免齊衰則大功有免絰
也如鄭之言五服入公門與否各有差降熊氏云父之
喪惟扱上袵不入公門冠絰衰屨皆得入也杖齊衰則
屨不得入不杖齊衰衰又不得入其大功絰又不得入
其小功以下冠又不得入此厭冠者謂小功以下之冠
故云不入公門凡喪冠皆厭大功以上厭冠宜得入公
門也愚按集説云此皆凶服故不可以入公門並不言
有差降則與所謂不奪人之喪者違矣
孔疏引大戴禮王度記云大夫俟放于郊三年得環乃
還得玦乃去愚按古人既不得于君矣而猶待放三年
既得玦而去國踰境矣而猶為壇鄉哭素衣髦馬三月
而後復服其忠厚不忘君如此鄭康成禮註所謂臣無
君猶無天也此當與孟子三月無君則弔及三宿而去
同看
大夫無故不徹縣士無故不徹琴瑟孔疏曰熊氏云案
春秋説題辭樂無大夫士制鄭氏箴膏肓從題辭之義
大夫士無樂小胥大夫判縣士特縣者小胥所云娯身
之樂及治人之樂則有之也故鄉飲酒有工歌之樂是
也説題辭云無樂者謂無祭祀之樂故特牲少牢無樂
若然此云大夫不徹縣士不徹琴瑟者謂娯身及治民
之樂也愚案此說樂制明矣然衆仲所謂大夫四士二
則又如何解
措之廟立之主曰帝鄭注引春秋傳曰凡君卒哭而祔
祔而作主正義曰此是左傳僖三十三年之言也天子
七月而葬九月而卒哭諸侯五月而葬七月而卒哭大
夫三月而葬五月而卒哭士三月而葬是月而卒哭卒
哭者是𦵏竟虞數畢後之祭名也孝子親始死哭晝夜
無時葬後虞竟乃行神事故卒其無時之哭猶朝夕各
一哭故謂其祭為卒哭明日而立主祔于廟隨其昭穆
從祖父食卒哭主暫時祔廟畢更還殯宫至小祥作栗
主入廟乃埋桑主于祖廟門左埋重處故鄭云虞而作
主至袝奉以祔祖廟既事畢返之殯宫然大夫士亦卒
哭而祔而左傳唯據人君有主者言之故云凡君鄭注
祭法云大夫士無主也此言凡君明不關大夫士也崔
靈恩云大夫士無主以幣帛祔祔竟並還殯宫至小祥
而入廟也又檀弓云重主道也鄭注引公羊傳云虞主
用桑練主用栗則似虞已有主而左傳云祔而作主二
傳不同者案説公羊者朝葬日中則作虞主若鄭君以
二傳之文雖異其意則同皆是虞祭總了然後作主以
作主去虞實近故公羊上係之于虞作主謂之虞主又
作主為祔所須故知左氏據祔而言故云祔而作主愚
按此疏叙作主次第最詳然又須看朱子答陸子壽李
繼善諸書
天子有后條孔疏載鄭氏周禮九嬪註云女御八十一
人當九夕世婦二十七人當三夕九嬪九人當一夕三
夫人當一夕后當一夕十五日而徧愚按汪苕文輩皆
以此註為非然所謂當夕者只是派定以備人君之幸
御至于節欲之法自在人主豈必慮其過哉
天子建天官先六大鄭註云此盖殷時制也孔疏云鄭
註大傳夏書云所謂六卿者后稷司徒秩宗司馬作士
共工也而不說殷家六卿之名今此記所言上非夏法
下異周典鄭唯指為殷禮也太宰既尊故先列太宰并
顯太宰之下𨽻屬太宰之官故云先六大集説以鄭氏
無所考證皆臆説愚按若不作殷制看便不可解
大士孔疏云知大士非司士及士師卿士之等者以其
下别有司士司宼故知非士師卿士也與大祝大卜相
連皆主神之士愚案集説不言大士是何官殊畧孔疏
又云司士主公卿以下版籍爵禄之等集説亦畧不言
孔疏宗伯春曰朝夏曰宗秋曰覲冬曰遇若通而言之
悉曰朝從初受名愚按此亦猶仁之有專言偏言也又
如春蒐夏苗秋禰冬狩而春秋四時田獵皆曰蒐
孔疏又曰案大行人云候服嵗一見甸服二嵗一見男
服三嵗一見采服四嵗一見衛服五嵗一見要服六嵗
一見六服分来又每方服别分為四分一分朝春一分
宗夏一分覲秋一分遇冬愚案此朝覲之制與書蔡註
所説羣后四朝六年五服一朝之制不同
鄭康成云覲禮今存朝宗遇禮今亡然又云諸侯春見
曰朝受摯于朝受享于朝秋見曰覲一受之于廟此不
知其何據孔疏第云是春朝也先受朝竟然後入廟亦
不言其據
鄭康成又云朝者位于内廟而序進覲者位于廟門外
而序入孔疏云此内朝即路門外朝也對臯門内三槐
九棘之外朝故稱内也若對路寝庭朝又為外又云凡
天子三朝一在路門内謂之燕朝太僕掌之二是路門
外之朝謂之治朝司士掌之其三是臯門之内庫門之
外謂之外朝朝士掌之諸侯亦有此三朝愚案司士所
掌治朝之位王南鄉三公北面東上孤東面西上卿大
夫西面北上與曲禮所謂諸公東面諸侯西面者不同
孔疏並不詳其何故
既葬見天子曰類見孔疏云春秋之義三年除喪之後
乃見而今云既葬者謂天子或巡狩至境故得見天子
未𦵏未正君臣故雖天子巡狩亦不見也愚按此疏甚
明集説畧而不言何故
問大夫之子長曰能御矣鄭注云御猶主也書曰越乃
御事謂主事者此説不可易集説却云御御車也甚謬
天子祭天地孔疏云天神有六祭之一歳有九昊天上
帝冬至祭之一也蒼帝靈威仰立春之日祭之于東郊
二也赤帝赤熛怒立夏之日祭之于南郊三也黄帝含
樞紐季夏六月土王之日亦祭之于南郊四也白帝白
招拒立秋之日祭之于西郊五也黒帝汁光紀立冬之
之日祭之于北郊六也王者各稟五帝之精氣而王天
下于夏正之月祭于南郊七也四月龍星見而雩總祭
五帝于南郊八也季秋大饗五帝于明堂九也地神有
二嵗有二祭夏至之日祭崑崙之神于方澤一也夏正
之月祭神州地祇于北郊二也或云建申之月祭之與
郊天相對冬至祭昊天上帝者春秋緯云紫微為天帝
北極耀魄寳是也其配之人以帝嚳配之故祭法云周
人禘嚳是也其五帝則春秋緯文耀鈎云蒼帝曰靈威
仰赤帝曰赤熛怒黄帝曰含樞紐白帝曰白招拒黒帝
曰汁光紀愚案此條疏發明鄭氏天地之説最詳要之
本于䜟緯而不可據
有其廢之莫敢舉也有其舉之莫敢廢也鄭注云後有
徳者繼之不嫌也愚按此註似不若集説方氏之無弊
天子以犧牛諸侯以肥牛大夫以索牛孔疏云上得兼
下下不得僭上集説不及此意嫌畧
在朝言禮問禮對以禮孔疏云言及問對則宜毎事稱
禮也集説云朝廷之上凡所當言者皆禮也一問一對
必稽于禮二説不同集説為長
王制鄭康成註云殷爵三等者公侯伯也異畿内謂之
子周武王初定天下更立五等之爵増以子男而猶因
殷之地以九州之界尚狹也周公攝政致太平斥大九
州之界制禮成武王之意封王者之後為公及有功之
諸侯大者地方五百里其次侯四百里其次伯三百里
其次子二百里其次男百里所因殷之諸侯亦以功黜
涉之其不合者皆益之地為百里焉是以周世有爵尊
而國小爵卑而國大者唯天子畿内不増愚按如此説
則周禮與王制方不矛盾而程朱之意則以為是出于
漢儒之附㑹不可盡信闕之可也今人讀書者不可不
知康成之説又不可不知程朱之意
凡四海之内九州州方千里九州千七百七十三國鄭
云仍主王肅
孔疏謂諸侯至士總而言之皆謂之官官者管也以管
領為名故尚書周官云唐虞稽古建官惟百下云外有
州牧侯伯是州牧侯伯亦為官也若細而言之曰諸侯
非偏有所主則非官也故學記云大徳不官註云天子
諸侯是也愚案此等處註疏最分曉
注疏謂殷爵三等此或有之至引公羊何休之説云春
秋改周之文從殷之質合伯子男為一此則難從
孔疏謂天子上中下之士皆稱元士上農夫是受上地
之農夫此皆似有理不知朱子孟子註何故不從
天子三公九卿二十七大夫八十一元士鄭註云此夏
制也孔疏云王制之文鄭皆以為殷法此獨云夏制者
以明堂殷官三百與此百二十數不相當故不得云殷
制也記者故雜記而言之或舉夏或舉殷也愚按此節
集説引石梁王氏之説駁鄭註恐不是
比年一小聘三年一大聘五年一朝鄭康成則云此時
晉文霸時所制熊氏則云或以為虞夏法或以為殷法
總因與周禮朝聘之期不合故多異義闕疑可也中庸
朝聘以時似不應以此解若聘義云天子制諸侯比年
小聘三年大聘則孔疏謂是諸侯自相聘是周公制禮
之正法與王此殷制也周公制禮九州大界方七千里
七七四十九方千里者四十有九也其一為畿内餘四
十八八州各有方千里者六孔疏云此殷制也者以夏
時萬國則地餘三千里周又中國方七千里今大界三
千非夏非周故云殷制也云周公制禮九州大界方七
千里者案大行人邦畿方千里其外方五百里謂之侯
服甸服男服采服衛服要服服五百里通王畿四面為
七千里大行人要服已外即云九州之外謂之蕃國是
要服以内為巾國也愚案謂之殷制則周初武王之制
亦如此矣大抵康成之意所以定此為殷制者盖以百
里七十里五十里之國與周不同又千七百七十三國
與禹萬國數復異然云禹承堯舜要服之内地方七千
里是謂禹之地擴于唐虞也又云夏末既衰夷狄内侵
諸侯相并土地減國數少殷湯承之更制中國方三千
里之界亦分為九州而建此千七百七十三國焉是謂
殷之地狹于夏也又云周公復唐虞之舊域分其五服
為九其要服之内亦方七千里而因殷諸侯之數廣其
土増其爵耳是謂周之地又擴于殷也此皆未見確據
故程朱寧闕而不論而其解尚書弼成五服至于五千
云輔五服而成之至于四方各五千里四面相距為方
萬里王肅蔡沈亦皆不用其説孔疏于王制雖從鄭而
于尚書則制所云又不同也
造乎禰孔疏引白虎通曰獨見禰何辭從卑不敢留尊
者之命謂出辭别先從卑起最後至祖仍取遷主則行
也若前至祖後至禰是留尊者之命故不敬也愚按此
推説禮意委曲得情
小學在公宫南之左大學在郊鄭註云殷之制天子曰
辟廱諸侯曰頖宫鄭不註是何代制集説引張子曰辟
廱古無此名盖始于周恐亦難據大司樂賈疏曰五帝
學總名成均當代則各有别稱三代天子學總曰辟雍
當代則各有異名
出征執有罪反釋奠于學釋奠二字注疏無定解集説
則竟畧而不言
天子諸侯無事則嵗三田鄭注云三田者夏不田孔疏
何休云運斗樞曰夏不田穀梁有夏田于義為矩鄭𤣥
釋之曰孔子雖有聖徳不敢顯然改先王之法教授于
世若以其所欲改隂書于緯藏之以傳後王穀梁四時
田者近孔子故也公羊正當六國之亡讖緯見讀而傳
為三時田作傳有先後雖異不足以斷穀梁也如鄭此
言三時之田不敢顯露隂書于緯四時之田顯然在春
秋之經穀梁為傳之時去孔子既近不見所藏之緯唯
覩春秋見經故以為四時田也公羊當六國之時去孔
子既逺緯書見行于世公羊既見緯文故以為三時田
愚案此言緯書之緣起最詳盖漢儒真以是為孔子書
也
孔疏云諸侯不掩羣者是畿内諸侯為天子大夫故下
曲禮云大夫不掩羣此皆是熊氏之説若皇氏以此為
夏殷禮下曲禮為周禮義或然也愚案此等異同處集
説皆畧而不言豈不疎乎
祭豐年不奢凶年不儉鄭注云常用數之仂集説不明
白又按禮器云禮之薄厚與年之上下集説云王制言
豐年不奢凶年不儉是専言祭禮此兼言諸禮耳則集
説于王制固不主鄭説矣然鄭説自無病
制國用條引律歴志章部統元之説云十九嵗為一章
四章為一部二十部為一統三統為一元一元有四千
五百六十歳初入元一百六嵗有陽九謂旱九年愚案
此災歳似應即在四千五百六十年之内疏謂災歳另
算恐未然
大夫士庶人三日而殯三月而葬孔疏云左傳大夫言
三月士言踰月此總言大夫士三月而葬者其實大夫
三月者除死月為三月士三月者數死月為三月士之
三月正大夫之踰月也若春秋之時天子諸侯之葬皆
數死月愚案此處注疏甚明集説乃以為不然何也
喪從死者祭從生者鄭注云從生者謂奠祭之牲器盧
植云除服之後吉祭之時以子孫官禄祭其父祖若喪
中之祭虞祔練祥仍從死者之爵引小記雜記虞祔之
禮以證孔疏謂盧解據死者子孫身無官爵故喪中之
祭皆用死者之禮若其生者有爵則祭從生者之法奠
謂葬前祭謂葬後愚按如疏之説則盧鄭二解本不相
礙然中庸祭以士祭以大夫二祭字却難看作二様
　
　
　
　
　讀禮志疑巻四
欽定四庫全書
　讀禮志疑卷五
　　　　　　　　　贈内閣學士陸隴其撰
孔疏辨王鄭廟制之異同有曰家語先儒以為肅之所
作未足可依盖為鄭學者排王肅并疑肅所表章之家
語但孔氏於此止述衆説之同異而不斷其孰是至尚
書七世之廟可以觀徳疏始言鄭説之非盖漢唐儒者
解經必守家法故如此
孔疏謂諸侯不敢祖天子若有大功徳王特命立之則可
若魯有文王之廟鄭祖厲王是也魯非但得立文王之
廟又立姜嫄之廟及魯公武公之廟并周公及親廟除
文王廟外猶有八廟也此皆有功徳特賜非禮之正也
愚案周世廟莫淆于魯
孔疏謂大夫三廟者天子諸侯之大夫皆同知者以此
及祭法歴陳天子諸侯即云大夫更不别云諸侯之大
夫故知與天子大夫同也卿即大夫總號其三公即與
諸侯同愚案天子之卿大夫受地與侯伯同而廟制却
與侯伯異又士一廟鄭注云謂諸侯之中士下士名曰
官師者孔疏云既云諸侯之中士下士一廟則天子之
中士下士皆二廟也必知皆二廟者以其總稱元士愚
案大夫既與諸侯之大夫同而中士下士又與諸侯之
中士下士異此等皆可從但云天子七廟是周制則難
從又王制不言天子畿内諸侯有卿蔡仲之命曰周公
以為卿士孔疏謂周禮都鄙建其長立其兩馬鄭皆云
亦卿兩人是畿内諸侯立二卿愚案此可以補王制之
闕
春曰礿夏曰禘秋曰嘗冬曰烝鄭註以此為夏殷祭名
而非周制一則證以周禮宗伯之文一則證以小雅礿
祠烝嘗之文而于祭義郊特牲之言春禘者則直改為禴
此等處集説亦無以議之
天子犆礿祫禘祫嘗祫烝諸侯礿犆禘一犆一祫嘗祫
烝祫此條集説與鄭注不同集説謂有時祫有大祫王
制所言乃是時祫鄭註則只是大祫並無所謂時祫集
説謂祫嘗祫烝與嘗祫烝祫變文而已非有異也鄭註
則云天子先祫而後時祭諸侯先時祭而後祫又王肅
以禘為大祫為小康成則以祫為大禘為小謂禘則太
王王季以上遷主祭于后稷之廟其坐位乃與祫相似
其文武以下若穆之遷主祭于文王之廟文王東面穆
主皆北面無昭主若昭之遷主祭于武王之廟武王東
面其昭主皆南面無穆主又康成之説又有練時之禘
此等康成説皆不可從至杜預謂祫即禘也尤謬若康
成謂魯禮三年喪畢而祫于太祖明年春禘于羣廟自
爾之後五年而再殷祭一祫一禘其意以禘祫之年皆
從三年喪畢後數起此似近理
關譏而不征孔疏謂此夏殷法周則有門關之征若凶
年則無税也愚按孟子所説大抵不純是周制
升于司徒者不征于鄉升于學者不征于司徒曰造士
孔疏云雖升司徒猶給鄉之繇役以藝業未成身雖升
學亦以學未成猶給司徒繇役若其學業既成免其繇
役愚按依疏言則選士俊士猶未是造士直待學成然
後免征而為造士依集説則選士俊士即是造士孔疏
似長
司㑹以歲之成質于天子一條集説謂以周制異而不
言其異在何處孔疏謂以周法言之司㑹總主羣官簿
書而此則司徒司馬司空各質于天子不由司㑹愚按
周法即如今之錢糧歸併户部王制所言則明朝之各
部考成也
皇收冔冕不言衣鄭氏則補之曰凡冕屬其服皆𤣥上
纁下有虞氏十二章周九章夏殷未聞深衣燕衣縞衣
𤣥衣不言冠鄭氏則補之曰其冠則牟追章甫委貌也
又以皇與下冕相對故為冕屬又以經云夏后氏燕衣
而養老周人𤣥衣而養老周人燕服𤣥衣故知養老燕
羣臣之服也又以燕禮諸侯燕臣子用朝服明天子之
燕亦朝服也又因玉藻天子皮弁以日視朝故知天子
與諸侯朝服之别集説于此殊踈畧
凡三王養老皆引年可見王政之等殺
六十不親學注云不能備弟子禮愚案弟子之禮亦且
因年而減今人有老而營營于勢利甘為人下者亦獨
何哉
為田九萬億畝疏本有二説一説謂萬億字誤一説謂
皇氏以為億數不定或以十萬為億或以萬萬為億或
以一萬為億此云萬億者祗是萬萬也六國時或将萬
為億故云萬億但古事未知孰是故備存焉今集説但
謂經文誤是用其前説愚謂皇氏説亦有理
地與星辰四遊之説月令孔疏引鄭氏考靈耀之註甚
詳孔氏本不以説為是然却云禮是鄭學故具言之賢
者裁焉可見其守家法之嚴
孔疏又引鄭考靈耀註曰日有九道黄道一青道二出
黄道東赤道二出黄道南白道二出黄道西黒道二出
黄道北日春東從青道夏南從赤道秋西從白道冬北
從黒道立春星辰西遊日則東遊春分星辰西遊之極
日東遊之極日與星辰相去三萬里夏則星辰北遊日
則南遊夏至星辰北遊之極日南遊之極日與星辰相
去三萬里以此推之秋冬可知又云月行九道並與日
同愚按此言日之九道本因四遊而然今法既不用四
遊則日恐難以九道言
鄭注月令謂凡此車馬衣服皆所取于殷時而有變焉
非周制也周禮朝祀戎獵車服各以其事不以四時為
異又玉藻曰天子龍衮以祭𤣥端而朝日皮弁以日視
朝于此皆殊疏云虞夏之制有日月星辰十二章之服
周之制朝祀戎獵車服各有殊今此下與周禮不同上
與虞夏又異故云取殷時也殷時木輅此乗鸞輅不純
用殷故云而有變焉愚案以月令車馬衣服為殷制此
亦説得有據集説畧而不言何故
先立春三日孔疏云周法四時迎氣皆前期十日而齊
散齊七日致齊三日今秦法簡省故三日也盖散齊二
日致齊一日愚按此則安知不是夏殷之法何以知其
必是秦法
孔疏云賈馬蔡邕皆謂迎春祭太皥及勾芒鄭則以為
蒼帝靈威仰愚按依宗伯注則鄭説四時迎氣亦兼祭
五人帝五人神
宿離不貸鄭注云離讀如儷偶之儷宿儷謂其屬馮相
氏保章氏掌天文者相與宿偶當蕃候伺不得過差也
疏云恒在候處相與止宿配偶共審察伺候愚案此句
集説殊不若注疏之明
天氣下降孔疏云天地之氣謂之隂陽一年之中或升
或降故聖人作象各分為六爻以象十二月愚案此云
六爻象十二月精矣但月令于正月而曰天氣下降地
氣上騰於十月而曰地氣下降天氣上騰方其升而謂
之下降方其降而謂之上騰畢竟可疑孔疏亦未甚明
白
孔疏曰斗星隨天而轉日一夜過轉一周而行一度故
正月建寅二月建卯愚按此亦如日之不及天一度也
然不知亦有歳差否
鄭注漢始以驚蟄為正月中疏云劉歆作三統厯改驚
蟄為二月節律厯志因之盖蟄蟲正月始驚二月大驚
故移驚蟄為二月節雨水為正月中愚按此考古厯者
所當知
季春大合樂鄭注云大合樂者所以助陽達物風化天
下也其禮亡按周禮大胥賈疏謂文王世子之大合樂
則大胥所謂春入學合采合舞秋頒學合聲也月令季
春之大合樂則大胥所謂以六樂之㑹正舞位也
月令孟春其祀户祭先脾鄭注云凡祭五祀于廟用特
牲有主有尸皆先設席于奥祀户之禮南面設主于户
内之西乃制脾及腎為俎奠于主北又設盛于爼西祭
黍稷祭肉祭醴皆三祭肉脾一腎再既祭徹之更陳鼎
俎設饌于筵前迎尸畧如祭宗廟之儀孔疏曰此皆逸
中霤禮文云祭五祀于廟者設祭户祭中霤在于廟室
之中先設席于廟室之奥若祀竈祀門祀行皆在廟門
外先設席于廟門之奥雖廟室廟門有别總而言之皆
謂之廟故云凡祭五祀于廟此謂殷禮若周則七祀加
司命與厲也不審祀之處所亦當與竈門行等俱在廟
門之外祀也若周總在宫内故宫法正云祭社稷七祀于
宫中云有主有尸者謂天子諸侯若卿大夫廟無主則
五祀無主也云肉脾一腎再者申明祭肉三度之事其
祭肉三者脾尊故一祭腎卑故再祭云既祭徹之更陳
鼎俎設饌于筵前者謂既祭黍稷祭肉醴之後徹去俎
之與盛更陳列鼎俎設其饌食于初設奥之筵前其時
主已移于筵上主人出户迎尸尸入即筵而坐但宗廟
之祭尸入之後始祭籩豆及黍稷醴其祭户之時已于
西祭黍祭肉祭醴今迎尸而入則應坐而饌食不更祭
黍稷祭肉祭醴故云畧如祭宗廟之儀祭户所以先設
席于奥乃設饌筵迎尸皆在奥者就尊之處也中間設
主祭黍祭肉户西者就户處也其餘五祀所祭設主皆
就其處也又孟夏之月其祀竈祭先肺鄭注云竈在廟
門外之東祀竈之禮先席于門之奥東面設主于竈陘
乃制肺及心肝為俎奠于主西又設盛于俎南亦祭黍
三祭肺心肝各一祭醴二亦旣祭徹之更陳鼎俎設饌
于筵前迎尸如祀户之禮孔疏云竈陘謂竈籩承器之
物以土為之愚按論語云與其媚于奥寧媚于竈想春
秋之末迎尸之禮将廢而時人之議論如此雖賈之引
此另自有謂而即此二語亦可見古禮之變革有由又
按鄭注五祀孔疏皆謂是逸中霤禮文可見逸禮唐初
尚存
鄭注於仲夏大雩帝云春秋傳曰龍見而雩雩之正當
以四月凡周之秋三月之中而旱亦修雩禮以求雨因
著正雩此月失之矣又于季夏命漁師代蛟取鼉登龜
取黿註云四者甲類秋乃堅成周禮曰秋獻龜魚又曰
凡取龜用秋時是夏之秋也作月令者以為此秋據周
之時也周之八月夏之六月因書于此似誤也愚按此
鄭注仔細處集説皆畧而不言
是月也日長至隂陽争死生分君子齋戒處必掩身母
躁止聲色毋或進薄滋味母致和節嗜欲定心氣百官
靜事無刑以定晏隂之所成愚按君子之養微隂也與
微陽同盖隂之不正者固當謹防之大易之履霜是也
隂之正者則必長養之月令之晏隂是也
鄭注黼黻文章云白與黒謂之黼黒與青謂之黻青與
赤謂之文赤與白謂之章與虞書黼黻之註絶不同
玩孔疏中央土每時輙寄一十八日其説本起于日之
四遊四遊之説既不可從則寄旺之説恐亦難信
律中黄鐘之宫孔疏云四時之律皆取氣應而土王之
律獨取聲應者一者欲與四行為互二者為無别候土
氣之管故也土無候氣之管者以寄王四季之末故從
四時之管而不别候也唯以四行未十八日為土之氣
也蔡氏及熊氏以為黄鐘之宫謂黄鐘少宫也半黄鐘
九寸之數管長四寸五分六月用為候氣案六月林鐘
之律長六寸七月夷則長五寸三分有餘何以四寸五
分之律於六月候之乎又土聲最濁何得以黄鐘半聲
相應乎蔡熊之説非也愚案此處終屬可疑四寸五分
之管旣不可候六月之氣九寸之管之聲何以應于六
月乎
仲春云日夜分則同度量鈞衡石角斗甬正權槪鄭註
以度量鈞衡石五者總蒙同文三十斤曰鈞集説則謂
鈞是平其輕重之差以鈞衡石三字作一句愚案仲秋
日夜分則同度量平權衡正鈞石角斗甬則鈞明是三
十斤之鈞集説于仲秋注云此與仲春同若如集説仲
春之解則豈可同乎
孟冬天子乃祈来年於天宗大割祠于公社及門閭臘
先祖五祀孔疏云此等之祭總謂之蜡若細别言之天
宗公社門閭謂之蜡其臘先祖五祀謂之息民之祭集
説殊不明白
禴祠烝嘗四時正祭皆不見于月令季秋之嘗孟冬之
大飲烝鄭註皆不作宗廟之祭講
我百爾九十吾與爾三焉鄭注云文王以勤憂損壽武
王以安樂延年言與爾三者明傳業于女女受而成之
愚按鄭氏盖恐人疑文王所以與之之故而以憂樂言
之似切實矣然聞以無逸永年矣不聞以安樂延年也
斯言也得無啟人主逸豫之念乎不若集説直指為好
事者之辭
文王世子疏云諸侯謂之小樂正天子謂之樂師此有
大樂正小樂正周禮有大司樂有樂師故知小樂正當
樂師也但此經雜多有諸侯之禮故謂之大樂正小樂
正也又大司成論説在東序鄭注云樂正司業父師司
成即大司成司徒之屬師氏也疏云鄭以下文云樂正
司業父師司成父師與樂正相連此大司成亦與大司
樂相次故知司成即大司成也以其掌教故知是司徒
之屬以其父師司成又掌教國子故知當師氏也愚按
大司樂大司成各自一官注疏甚明小注却云大司成
即大司樂謬矣
凡始立學者必釋奠于先聖先師疏云天子立虞夏殷
周四代之學若諸侯止立時王一代之學有大學小學
耳其所習經業皆于時王學中其鄉學為庠愚按觀此
則孟子所謂學則三代共之者其中仍有天子諸侯大小
之不同
文王之為世子也教世子周公踐阼此三句注疏皆作
結上文語集説皆作衍文當從注疏集説又云周公踐
阼句缺一相字遂啟明堂位周公踐天子位之説愚按
大全嚴陵方氏曰成王主也故於阼曰涖周公相之而
已故於阼曰踐此輕重之别也如此説雖缺相字亦自
無弊
文王世子言公族内朝以齒外朝以官其在宗廟之中
則如外朝之位愚按如此則中庸序爵今講家以為専
是異姓者誤矣
公與族燕則異姓為賔膳宰為主人愚按今士大夫有
為同姓設燕者亦當本此意為之
守于公禰此本是遷主而謂之禰鄭注云言禰在外親
也集説云禰當讀作祧愚按此亦當從鄭注
下管象舞大武只宜用註疏舊説集説取嚴氏之説殊
支離
鄭註燔黍捭豚云中古未有釜甑釋米捭肉加于燒石
之上而食之耳今北狄猶然孔疏云伏羲為上古神農
為中古五帝為下古若易歴三古則伏羲為上古文王
為中古孔子為下古若三王對五帝則五帝亦為上古
故士冠記云大古冠布下云三王共皮弁則大古五帝
時大古亦上古也不同者以其文各有所對故上古中
古不同也此云中古者謂神農也愚按大古中古無定
屬最是集説以此節為上古非
𤣥酒在室一條孔疏叙九獻之禮甚明可以補儀禮之
缺但云大祫于太廟則備五齊三酒大禘則用四齊三
酒此拘于康成祫大禘小之説也
孔疏謂鄭注云腥其俎謂豚解而腥之者按士喪禮小
斂之奠載牲體兩髀兩肩兩胉并脊凡七體也士虞禮
主人不視豚解註云豚解解前後脛脊脅而已是豚解
七體也按特牲少牢以薦熟為始之時皆體解無豚解
以無朝踐薦腥故也其天子諸侯旣有朝踐薦腥故知
腥其俎之時豚解云熟其殽謂體解而爓之者體解則
特牲少牢所升于俎以進神者是也按特牲九體肩一
臂二臑三肫四胳五正脊六横脊七長脅八短脅九少
牢則十一體加以脡脊代脅為十一體也是分豚為體
解此熟其殽謂體解訖以湯爓之不全熟次于腥而薦
之堂愚按此解熟其殽雖引特牲少牢然周禮籩人疏
云天子諸侯大夫士雖同名饋食仍有少别何者天子
諸侯尸食前仍有饋獻二是饋孰隂厭隂厭后尸入室
食乃獻大夫士則饋孰與黍稷為隂厭隂厭前無饋獻
以此為異耳又司几筵注曰祼于室饋食于堂繹于祊
疏云饋食于堂謂饋獻節據有熟故言饋食其食未有
黍稷集説不分别朝踐饋食又不分别大夫士欠明澄
酒在下孔疏言鄭意澄為沈齊酒為三酒與集説不同
魯之郊禘非禮也周公其衰矣孔疏云魯合郊禘也但
郊失禮則牛口傷禘失禮躋僖公集説云成王之賜固
非伯禽之受尤非此二説當從集説
禮運以大夫聲樂皆具為非禮孔疏云大夫自有判縣
之樂而不得如三桓舞八佾一曰大夫祭不得用樂者
故少牢饋食無奏樂之文唯君賜乃有之愚按此二説
本一意所謂判縣者是君賜乃有論語註謂大夫四士
二亦是如此
皆從其初皆從其朔此二語最好盖以迹而觀則養生
送死禮制日備較之蕢桴土鼓營窟檜巢之日不啻霄
壤究之因時制宜無非從其天理之自然三代之興何
嘗非大道之行哉比前大同小康之語醇純多矣
鄭注云體其犬豕牛羊謂分别骨肉之貴賤以為衆俎
也孔疏云知非尸前正俎者以此經所陳多是祭末之
事若是尸前正俎當云是謂合莫不得云是謂大祥旣
是人之祥善故為祭末饗燕之衆俎也集説亦用此説
愚按此恐未必然康成之意亦似不如此
聖人能以天下為一家鄭註曰耐古能字孔疏曰古之
能字皆作耐字今書雖悉作能或有作耐字者則此耐
以天下為一家及樂記云人不耐無樂是古字時有存
者亦有誤不安寸直作而字則易屯彖云利建侯而不
寧及劉向説苑能字皆為而也愚按此古今字體之變
不可不知集說止云耐音能畧甚
禮運中精語如人者天地之心人情以為田學者所當
細味
律吕上生下生先儒之説不同何椒丘曰黄鐘下生林
鐘林鐘上生太簇太簇下生南吕南吕上生姑洗姑洗
下生應鐘應鐘上生㽔賔㽔賔重上生大吕大吕下生
夷則夷則上生夾鐘夾鐘下生無射無射上生仲吕此
京馬鄭蔡諸儒及杜佑通典所説也然班固漢書所載
律吕相生皆一上一下而京房等乃自㽔賔重上生大
吕以後咸易漢志上下之號何哉盖一上一下者相生
之道也言重上生者吹候之用也論隂陽相生之正則
當從班氏之説若必施之吹候之用則當從京馬鄭蔡
之説二者並行而不悖焉愚按今集説所用亦京馬鄭
蔡之説也
王前巫而後史卜筮瞽侑皆在左右集説石梁王氏曰
巫祭祀方用卜筮有事方問謂嘗在左右非也大全西
山真氏曰巫掌祀以鬼神之事告王史掌書以三皇五
帝之事告王掌卜筮者以吉凶諫王瞽蒙之瞍以歌詩
諫王一人之身而左右前後挾而維之雖欲斯須自放
得乎愚按此一條當從真氏又禮必本于太一孔疏云
太一者謂天地未分混沌之元氣也集説石梁王氏曰
禮家見易有太極字翻出一个太一仍是諸子語真氏
讀書記云太一者即太極之異名愚按此一條亦當從
真氏
禮器孔疏云忠者内盡於心也信者外不欺于物也解
忠信二字最明白
禮也者合乎天時一條孔疏曰前云忠信為本易見而
義理為文難覩故此以下廣説義理為文之事集説無
此明白又按舉其定國之數以為禮之大經孔疏云禮
物必鄉之所有故有國者必書其國内所生物多少定
數以為國之大法集説於此亦殊混
必舉其定國之數一條當與王制冡宰制國用一條同
看孔子曰我戰則克祭則受福盖得其道矣鄭注謂我
字是指知禮者孔疏云知非孔子自我者君子務在謙
光不應自言祭祀受福之事愚按注疏此説比集説作
孔子自言者其義較長
或素或青鄭注云變白黒言素青者秦二世時趙髙欲
作亂或以青為黒黒為黄民言從之至今語猶存也孔
疏云是鹿馬之類愚按此可補史之畧
禮之以多為貴者以其外心者也禮之以少為貴者以
其内心也此分而言之也若合而言之則以少為貴亦
是心之盡於外處内心外心原是一時俱有
禮有擯詔樂有相步温之至也鄭注解温為温藉孔疏
皇氏云温謂承藉凡玉以物緼裏承藉君子亦以威儀
擯相自承藉愚按今人喜用藴藉二字盖本此即易物
不可以苟合之意又上文三月繫七日戒三日宿慎之
至也鄭注云将有祭祀之事必先敬慎如此不敢切也
孔疏云禮須積漸不敢切廹也按注疏解慎字俱用温
藉之義盖經文慎與温本交互言之
醴酒之用𤣥酒之尚割刀之用鸞刀之貴莞簟之安而
槀鞂之設此義見禮器又見郊特牲盖即所云禮之近
人情者非其至者也與七介相見三辭三讓而至不可
直情徑行者又不同合之乃見禮意
因名山升中於天此一句鄭注作封禪解集説駁之雖
仍用鄭氏中猶成也之義然只作巡狩燔柴解此等處
集説最有功盖程朱以来諸儒之意也元明兩代不講
封禪皆是儒者解經之力經學之關係豈不大哉綱目
梁天監八年許懋曰舜柴岱宗是為巡狩而鄭引孝經
鈎命決云封于泰山禪于梁甫此緯書之曲説非正經
之通義也懋亦賢矣哉
内則子事父母櫛縰笄總笄字無注孔疏曰笄者著縰
旣畢以笄揷之熊氏云此笄謂安髻之笄以縰韜髪作
髻旣訖横施此笄於髻中以固髻也故士喪禮云笄用
桑長四寸纋中是也纋中謂殺其中使細非固冠之笄
故文在冠上冠有纓者無笄又婦事舅姑櫛縰笄總鄭
注云笄今簪也孔疏曰謂婦人之笄異于上男子笄縰
故于此始云笄今簪也則與士冠禮男子爵弁笄皮弁
笄同故鄭注冠禮亦云笄今之簪也則喪服女子古笄
尺二寸也大全朱子曰婦人不冠則所謂髻笄即為固
髻之用亦名為簪而非如二弁之簪矣愚按合注疏及
朱子之言觀之則男子之笄有二種婦人之笄又另是
一種
升降出入揖遊揖遊二字注疏集説大全俱無解惟小
學注説得明
魚膾芥醤芥醤二字注疏集説俱無解
自蝸醢至卵鹽二十六物大全長樂劉氏曰士庶不可
得而備之也偶其有者則如此法以制之凡為人子婦
者預當知之以敬于祭祀則鬼神享之以奉于燕飲則
賔客樂之以饌于尊親則衰病宜之愚按如此説方見
内則之喫𦂳為人處
旣養老而后乞言亦㣲其禮此恐其勞動故云然鄭注
云㣲其禮者依違言之求而不切也孔疏云依違求之
而不偪切此説得明集説云其禮㣲畧不誠切以求之
便不明白
妾御當夕之制不特注疏言之而集説亦用之今人乃
以色荒為疑不知此是言其制度如此若夫清心寛欲
則存乎其人而已猶之天子之羞百二十品特備其制
爾豈必徧嘗之哉
接以太牢王肅杜預並以為接待夫人以太牢鄭註云
接讀為㨗㨗勝也謂食其母使補虚强氣也集説則云
以太牢之禮接見其子恐當從鄭説
請肄簡諒鄭註云請習簡謂所書篇數也請習信謂應
對之言也集説云諒言語信實也愚按應對之言而謂
之諒蓋言以信實為主也集説又一説簡者簡要此易
啟人苟簡之病當刪
二十博學不敎此一語最切今人病痛今學者苦于衣
食之累往往以訓蒙為治生之策甚有不及二十而為
人師者矣其為害可勝道哉集說云不教恐所學未精
故不可為師以教人也㫖哉言乎
凡女拜尚右手孔疏云漢時行之也愚按觀此則唐初
男女之拜已無左右之分
玉藻疏云漢明帝時用曹褒之說皆用白旒珠與古異
也愚按此則玉藻之制自東漢而變𤣥端而朝日注疏
皆謂端當為冕集説亦從之大全方氏則云𤣥端者祭
服燕服之總名衣𤣥衣而加𤣥冕則為祭服衣𤣥衣而
加𤣥冠則為燕服此與注疏集説俱不同
聽朔于南門之外鄭注云東門南門皆為國門也天子
廟及路寝皆如明堂制明堂在國之陽每月就其時之
堂而聽朔焉卒事反宿路寝亦如之愚按康成之意蓋
謂聽朔于南門外之明堂也經文止言南門外而不言
明堂此注亦是補經之法
鄭注云天子廟及路寝皆如明堂制孔疏云按考工記
夏后氏世室鄭注云謂宗廟殷人重屋註云謂正寝也
周人明堂鄭云三代各舉其一明其制同也然太廟路
寝旣如明堂則路寝之制上有五室不得有房而顧命
有東房西房鄭荅趙商云成王崩時在西都文王遷豐
鎬作靈臺辟廱而已其餘猶諸侯制度焉故知此喪禮
設衣物有夾有房也周公攝政制禮作樂乃立明堂於
王城如鄭此言是成王崩時路寝猶如諸侯之制故有
左右房也然西都宫室旣如諸侯制按詩斯干云西南
其户箋云路寝制如明堂是宣王之時在鎬京而云路
寝制如明堂則西都宫室如明堂也故張逸疑而致問
鄭荅之云宣王承亂又不能如周公之制如鄭此言則
成王崩時因先王舊宫室至康王已後所營依天子制
度至宣王之時承亂之後所營宫室還依天子制度路
寝如明堂也不復能如周公之時先王之宫室也愚按
此疏説得最周宻然謂太廟路寝明堂之制同屬可疑
明堂位謂太廟天子明堂其誤亦同
康成主明堂五室之説而謂九室三十六户七十二牖
是秦相吕不韋作春秋時説者所益非古制也此與朱
子意不同又按康成解月令亦只是主五室之説其意
盖以九室乃後儒誤解不韋月令也集説于月令玉藻
殊欠明白
閏月則闔門左扉立於其中鄭注云聽其朔于明堂門
中還處路寝門終月孔疏云於文王在門謂之閏是閏
月聽朔于明堂門反居路寝門皇氏云明堂有四門即
路寢亦有四門閏月各居其時當方之門義或然也愚
按此因路寢如明堂之説而遂謂路寢亦四門益難信
動則左史書之言則右史書之孔疏以周禮之五史參
攷之知其即太史内史最見精細集説則不問其為何
官矣(陸翼王集説補正/亦備載孔疏之説)
朝服以日視朝于内朝鄭注云朝服冠𤣥端素裳也孔
疏云按王制周人𤣥衣而養老註云𤣥衣素裳天子之
燕服為諸侯朝服彼注云𤣥衣則此𤣥端也若以素為
裳則是朝服此朝服素裳皆得謂之𤣥端故論語云端
章甫註云端𤣥端諸侯朝服若上士以𤣥為裳中士以
黄為裳下士以雜色為裳天子諸侯以朱為裳則皆謂
之𤣥端不得名為朝服也又朝𤣥端夕深衣疏曰大夫
士視私朝故服𤣥端若朝君之時則朝服也朝服其衣
與𤣥無異但其裳以素耳愚按此分别朝服與𤣥端最
明但朝禮則君臣同服若宗廟之事則君不服𤣥端亦
不服朝服故論語蒙引謂君臣同服者非告朔聽朔之
制内朝外朝之别此處孔疏説得最明
麛裘青豻褎絞衣以裼之鄭注旣云絞蒼黄之色又引
論語素衣麛裘孔疏引皇氏云素衣為正記者亂言絞
耳集説不分别殊畧
諸儒言明堂之説不一蔡邕云明堂太廟辟雍是一處
此説最無理
　
　
　
　
　
　
　
　
　
　讀禮志疑卷五
欽定四庫全書
　讀禮志疑巻六
　　　　　　　　　　贈内閣學士陸隴其撰
昔者周公朝諸侯于明堂之位天子負斧依南鄉而立
鄭注云周公攝王位以明堂之禮儀朝諸侯也不于宗
廟辟王也天子周公也此最謬處集説非之是矣孔疏
又載鄭發墨守云隠為攝位周公為攝政雖俱相幼君
攝政與攝位異也愚按此則鄭又自相矛盾矣又鄭于
大誥王若曰亦云王謂周公居攝命大事則權稱王也
孔疏于書主安國傳故極言鄭之非于禮記主鄭義故
不駁
孔疏謂王肅以家語之文武王崩成王年十三鄭康成
用衛宏之説武王崩時成王年十歳與王肅異也愚按
此等處總難稽考又書孔傳亦云武王崩成王年十三
三公中階之上疏云南面三階故稱中愚按他經未見
中階之名諸莊甫云中階是秦制似可信明堂位車
旂爵勺或用三代或用四代集説不言其何故孔疏云
隨其禮存者而用之耳無别義也最明
少儀云不疑在躬鄭注謂不服行所不知使身疑也較
集説似明母身質言語及曲禮疑事毋質即此意
玉藻謂童子見先生從人而入少儀謂童子曰聽事此
最足見古人長幼之節
事君者量而後入不入而後量集説就出處言鄭注謂
量量其事意合成否是就逐事言愚按似當兼用
母循枉集説云言行過而邪枉當改以從直後復循襲
是貳過矣愚按以此推顔子之不貳過可見過之貳有
由于錮蔽者有由于因循者
少儀酌尸之僕如君之僕其在車則左執轡右受爵祭
左右軌范乃飲集説止云軌轂末也范軾前也鄭孔注
疏則引周禮大御祭兩軹祭軌邶風濟盈不濡軌究其
同異又如犬則執緤條則引曲禮効犬者左牽之此等
處是注疏所長
學記術有序鄭注云術當作遂孔疏解之甚詳集説謂
當作州者非
中年考校一條大全臨川呉氏講得最明愚按論語洒
掃應對進退是小學之行學記離經辨志敬業樂羣博
習親師論學取友是小學之知又離經幾句俱在則以
學文中孔疏謂應入大學者自國家考校之其未入大
學者鄉遂大夫考校也不見分小學大學似與臨川呉
氏之説不同集説則並不言何人考校何處考校尤混
至近来講家有所謂説約者則又云入學比校俱指大
學言與呉氏之説全背
未卜禘不視學孔疏謂若不當禘祭之年亦待時祭之
後乃視學也集説謂不五年不視學則拘泥甚矣又孔
疏謂此視學謂考試學者經業或君親往或使有司為
之非天子大禮視學也若大禮視學在仲春仲秋及季
春集説亦不能如此之詳
多其訊言及于數集説云多發問辭以訊問學者而所
言又不止一端孔疏云多其訊者訊問難也旣自不曉
義理而外不肯黙然故假作問難若已解之也言及于
數者數謂法象旣不解義理若有所言而輙詐稱有法
象也猶若一則稱配太一二則稱配二儀但本義不然
浪為配當此解勝集説
呻其佔畢一節皆是與時教必有正業相反而退息之
居學其有無不必言矣集説謂使人不由其誠教人不
盡其材則與退息必有居學者異恐非
雖終其業其去之必速鄭注謂學不心解則忘之易此
解得最明集説以工夫間斷言之亦非
相觀而善之謂摩鄭注云不並問則教者思専也孔疏
云善猶解也受學之法若人人競問則師思不專故令
弟子共推長者能者一人諮問餘小不能者但觀聽長
者之問荅而各得知解此朋友琢磨之益故謂之摩也
愚按集説大全俱不用此解然此解自精論語孔門七
十子親承問答者極少想亦由此
注疏謂或失則多謂才識淺小而所學貪多終無所成
者或失則寡是才識深大而所學務寡終存狹局者或
失則易是汎濫外問學而不思則罔者或失則止是不
肯諮問思而不學則殆者此解亦勝集説
樂記動静有常小大殊矣鄭注云動静隂陽用事大小
萬物也大者常存小者隨陽出入愚按此解與集説不
同然中庸大徳小徳之義恐是如此
天地之情也疏引皇氏云天地無情以人心謂之耳愚
按西山讀書記論天地無心有心最詳恐不可一槩説
樂記言禮樂處雖多集説劉氏云始也法隂陽以為禮
樂終也以禮樂而贊隂陽此二語足以括之
以樂記之禮樂與太極圖之仁義禮智對看則樂記之
樂兼得太極圖之仁樂記之禮兼得太極圖之禮義智
然黄氏日抄則云春作夏長元亨之仁也仁主仁愛樂
主和同故仁近于樂秋斂冬藏利貞之義也義主斷制
澧主限節故義近于禮依此則樂記之樂乃是太極圖
之仁禮樂記之禮乃是太極圖之義智此亦似可從玩
集説亦是黄氏之意
昔者舜作五弦之琴以歌南風鄭注云其辭未聞孔疏
云聖證論引尸子及家語難鄭云昔者舜彈五弦之琴
其辭曰南風之薫兮可以解吾民之愠兮南風之時兮
可以阜吾民之財兮鄭云其辭未聞失其義也馬昭云
家語王肅所増加非鄭所見又尸子雜説不可取證聖
經故言未聞也愚按鄭氏不取雜説證經可謂謹嚴王
肅駁之非也黄氏日抄亦載南風之辭失鄭氏之意
集説石梁王氏曰䕫制樂豈専為賞諸侯此處皆無義
理愚按此非謂䕫之樂皆為賞諸侯設也特歌此南風
以賞諸侯耳於理無礙孔疏自明
其治民勞者其舞行綴逺其治民逸者其舞行綴短鄭
注云民勞則徳薄酇相去逺舞人少也民逸則徳盛酇
相去近舞人多也孔疏云綴謂酇也酇謂酇聚舞人行
位之處立表酇以識之黄氏日抄亦主此解集説乃以
行綴逺為徳隆樂盛行綴短為徳薄樂殺與注疏相反
似只宜從注疏
大章章之也咸池備矣孔疏云黄帝所作咸池之樂至
堯更増改修治而用之黄帝之樂堯不増修者則别立
其名則此大章是也咸池至周謂之大咸大章至周謂
之大巻更加以雲門之號雲門大巻一也愚按此皆是
據周禮以解禮記集説皆不暇及
黄氏日抄云五帝之不相沿樂以樂乆而不變将極而
失其和則憂也三王之不相襲禮以禮乆而不修将粗
而失其中則偏也愚按此説似妙然注疏集説皆不如
此解
樂言一章孔疏謂樂出于人而還感人猶如雨出于山
而還雨山火出于木而還燔木愚按此數語最明白集
説不如也
廣則容姦狹則思欲注疏以樂言集説以人之感于樂
者言恐當從注疏
情深而文明氣盛而化神和順積中而英華發外孔疏
及大全嚴陵方氏皆主樂言集説獨将氣盛化神句主
天地言集説誤
文采節奏四字黄氏日抄云文采謂威儀節謂樂止奏
謂樂終也最明
先鼓以警衆三步以見方此初之節奏也再始以著往
復亂以飭歸此繼之節奏也故前又云廣其節奏
樂也者情之不可變者也禮也者理之不可易者也此
二句當與五帝不相沿樂三王不相襲禮同看盖不可
變不可易者禮樂之初定者也不相沿不相襲者禮樂
之積弊者也
徳成而上藝成而下當與論語游于藝及籩豆之事則
有司存同看
君子于是語于是道古言古樂之妙君子聽之不覺其
闡明而率循之故非此不語非此不道豈有厭倦之理
蓋所以破文侯恐卧之言也集説不明白
集説云三綱者君為臣綱父為子綱夫為妻綱六紀謂
諸父有善諸舅有義族人有序昆弟有親師長有尊朋
友有舊此本孔疏又本禮緯含文嘉盖緯雖不可盡信
然聖賢精意亦時有藉之以傳如此之類者故康成往
往以緯證經未可以此詆康成也
衛音趨數齊音傲辟孔疏謂淫泆之外更有趨數傲辟
故總謂之溺音此解亦勝集説
遲之遲而又乆黄氏日抄載方氏之説曰上遲字音穉
待也待諸侯之至也下遲字如本音謂遲而又乆則遲
之至也此解甚妙集説畧而不言
樂記一則曰禮勝則離樂勝則流是禮樂皆不可過也
一則曰禮主其減樂主其盈是禮則懼其不足樂則懼
其有餘也二條互相發明集説劉氏以謙卑退讓為減
以減而不進為禮勝則離此另是一解與孔疏及馬氏
註俱不同不可從
聲音動静性術之變盡于此矣孔疏云術謂道路變謂
變動言口為聲音貌為動静是人性道路之變轉竭盡
於此矣而不可過也愚按此解性術二字最精集説欠
明
曲直繁瘠廉肉節奏此八个字作文之法亦盡于此
審一以定和集説應氏劉氏兩條不同劉氏與鄭孔注
疏同應氏所謂一者心也恐不免有良知家之弊
子貢問樂一條孔鄭雖考正其倒錯而仍存其舊以示
傳疑之意集説竟沒其舊非先儒注書之體也
歌者直已而陳徳者也直即直養無害之直直己者正
直己身自反無愧正所謂徳于未歌之前實有此徳恐
其雖得而復失故将諸詩敷陳以涵養保全之觀下文
云有勇有義非歌孰能保此其意可見集説方氏一條
以各濟所偏為解非經意也注疏皆不如此解
經解第一條言六經之教所得有淺深因而不能無失
其義甚精集説石梁王氏謂此決非孔子之言殊誤
天子者與天地參故徳配天地兼利萬物與日月並明
明照四海而不遺㣲小今講家以此一叚為徳盛其在
朝廷則道仁聖禮義之序燕處則聽雅頌之音行步則
有環佩之聲升車則有鸞和之音居處有禮進退有度
講家以此一叚為養純盖徳已盛而猶不敢以自足者
自朝廷以至進退一步密一歩涵養之功又如此此所
以大法小亷而百官得其宜綱舉目張而萬事得其序
也注疏集説大全皆不能如此明白于此可悟日新又
新之分
哀公問有成事然後治其雕鏤文章黼黻以嗣此言雕
鏤文章黼黻在有成事之後亦猶師乙之言歌在有勇
有義之後也
仲尼燕居云言而履之禮也行而樂之樂也集説無解
今講家云言非空言行非强勉正明禮樂之意其中自
有序和在甚明
達於禮而不達於樂謂之素達於樂而不達于禮謂之
偏集説解得不明孔疏云古與今異古之人也明達于
禮而不甚明達于樂者但謂之樸素不備具耳不得稱
於樂為窮明達于樂而不甚明達於禮者謂之徧半而
不備耳非是於禮為窮䕫禮樂兼有但樂優于禮若今
人達于樂而不達于禮者則全不知禮也此解分明
聖人論治必説到無以復加必説到過化存神必説到
循序漸進五至言無以復加也三無言過化存神也五
起言循序漸進也五起自内及外自近及逺始起于心
旣得於身徴于人臻于天又終而至於悠久
統言之曰禮樂分言之曰三曰五盖志也詩也哀也皆
從禮樂中分出言之耳故三無五至猶言禮樂極其至
而妙於無耳古人文字多變换故費後人解説三無五
至即虞所謂惟康四方有敗必先知之又即虞書所謂
惟幾
地載神氣神氣風霆黄氏日抄曰神氣散而為風薄而
為霆皆從地起故屬之地盖聞有天雨有雷雨天雨逺
雷雨近此章以風雨屬天以風霆屬地其審之矣世有
風雷大作而髙山絶頂晴皎自如者非風霆即地之神
氣之為耶愚按日抄之意盖以風之在天與在地者各
不同也注疏集説大全俱不若此之明白
耆欲将至有開必先黄氏日抄云耆欲謂所可願之事
祭統載衛悝鼎銘亦曰乃考文叔興舊耆欲晦庵據家
語云有物将至其兆必先疑有物訛為耆欲其兆訛為
有開愚按朱子之疑雖是然依鄭注及集説解自好不
必改
維嶽降神生甫及申孔疏云鄭志注禮在先未得毛詩
傳故以甫為仲山甫在後箋詩乃得毛傳知甫侯申伯
同出伯夷之後故與禮别也愚按一人之解不能不因
前後而異同如此讀者何可不審又坊記引先君之思
以畜寡人鄭注作定姜之詩亦與詩註不同孔疏亦引
鄭志云註記時執就盧君後得毛傳乃改之凡註與詩
不同皆倣此
坊記引君陳鄭註云君陳盖周公之子伯禽弟也孔疏
並不言其何據止以蔡仲之命序例之謂其相似恐終
難信
表記以徳報怨則寛身之仁也以怨報徳則形戮之民
也孔疏云以直報怨是禮之常也今以徳報怨但是寛
愛己身之民欲苟息禍患非禮之正也愚按此段如孔
疏之解自無病不知集説何以疑其非孔子之言
道有至有義有考義字上本無有字鄭注謂是闕文集
説即増之而不註明其故
與仁同功其仁未可知也與仁同過然後其仁可知也
孔疏云過謂利之與害若遭遇利害之事其行仁之情
則可知也愚按孔疏解此過字最明盖與論語觀過知
仁之意自不同集説吕氏及大全嚴陵方氏以論語之
意解此誤矣
仁有數義有長短小大鄭注云數與長短小大互言之
耳集説欠明
凱以强教之弟以説安之孔疏云凱樂也言君子初以
仁政化下使人樂仰自强不息是凱以强教之黄氏日
抄引吕氏曰凱樂也此以為强教者和樂之中又有强
盛之狀凱風長養之風也凱樂戰勝之樂也八凱性和
而有才者也皆有强盛意此皆可與集説相發明
孔疏謂虞夏之文不勝其質者言虞夏之時雖有其文
但文少而質多故文不勝于質殷周之質不勝其文者
言殷周雖有其質亦質少而文多故不勝其文然按三
正記云文質再而復始則虞質夏文殷質周文而云虞
夏之質殷周之文者夏家雖文比殷周之文猶質殷家
雖質比夏家之質猶文愚按虞夏之質殷周之文與夏
忠商質周文之説可相通與三正記之説恐不相類又
按夏道尊命一條即夏忠商質周文之説也取石梁王
氏之説曰此一章未敢信以為孔子之言恐亦難一槩
不信
事君逺而諫則讇也孔疏云若與君疏逺强欲諌諍則
是謟侫之人望欲自達也愚按此意甚正石梁王氏謂
此非孔子之言過矣又孔疏云凡諫者若常諫之時天
子諍臣七人諸侯五人大夫三人唯大臣得諫若嵗初
則貴賤皆得諫也故襄十四年左傳師曠對晉侯云自
王以下各有父兄子弟以補察其政史為書瞽為詩工
誦箴諫大夫規誨士傳言庶人謗商旅于市百工獻藝
國語又云天子聽政公卿至于列士獻詩瞽獻典史獻
書師箴瞍賦矇誦百工諌庶人傳語近臣盡規此皆孟
春之月上下皆諫故傳引夏書曰毎歳孟春遒人以木
鐸狥于路是也愚按此又可見逺臣之諫常有時侯
表記事天地之神明無非卜筮之用不敢以其私䙝事
上帝熊氏訓解以此二句専就所用之牲言可免劉註
牴牾之疑
緇衣王言如絲其出如綸王言如綸其出如綍黄氏日
抄云綸繩也大於絲綍索也又大于綸言王言一出下
所視效其端雖㣲其末漸大甚明集説不詳
緇衣言甫刑苗民孔疏曰鄭注吕刑云苗民謂九黎之
君也九黎之君於少昊氏衰而棄善道上效蚩尤重刑
必變九黎言苗民者有苗九黎之後顓頊代少昊誅九
黎分流其子孫為居于西裔者三苗至髙辛之衰又復
九黎之君惡堯興又誅之堯末又在朝舜時又竄之後
王深惡此族三生凶惡故著其氏而謂之民以此言之
鄭以九黎為苗民先祖但上學蚩尤之惡非蚩尤子孫
孔註尚書以為九黎即蚩尤也三苗則非九黎之子孫
與鄭異愚按此叙三苗之始末最詳
深衣續衽鉤邊鄭注云績猶屬也袵在裳旁者也屬連
之不殊裳前後也鉤邊若今曲裾也孔疏云衽當旁者
凡深衣之裳十二幅皆寛頭在下狹頭在上皆似下要
之衽是前後左右皆有衽也今云衽當旁者謂所續之
衽當身之一旁非為餘衽悉當旁也云屬連之不殊裳
前後者若其喪服其裳前三幅後四幅各自為之不相
連也今深衣裳一旁則連之相著一旁則有曲裾掩之
與相連無異故云屬連之不殊裳前後也愚按如孔疏
之言則集説楊氏以覆縫為鉤邊恐未然大全嚴陵方
氏曰衽襟也亦恐小異
儒行云其過失可微辨而不可面數也鄭注孔疏皆無
解集説吕氏云此一句尚氣好勝之言於義理未合近
世講家則云不可面數微辨即改不待面數也此正勇
于改過處愚按此説勝于吕氏
孔疏云孔子説儒凡十七條其上十五條皆明賢人之
儒其第十六條明聖人之儒其十七條之儒是夫子自
謂也愚按原本鄭注最明集説殊欠明白
毁方而瓦合鄭注云去已之大圭角下與衆人小合也
孔疏云方謂物之方正有圭角鋒鋩也瓦合謂瓦器破
而相合也又云圭角謂圭之鋒鋩有楞角言儒者身恒
方正若物有圭角不欲異衆過甚去其大圭角言猶有
小圭角也黄氏日抄云毁方毁去其圭角瓦合委曲相
合如瓦之覆屋也愚按此皆主涵容言與後所謂砥礪
亷隅者不同集説所解殊迂滯
麤而翹之又不急為也孔疏云麤疏也翹起發也甚明
集説亦不明
孔疏云儒之言優也柔也能安人能服人愚按儒之徳
兼剛柔而要以柔為本孔疏此解精矣
沮之以兵世亂弗沮沮字集説無解鄭注云沮謂恐怖
之也孔疏云俗本沮或為阻字謂阻難之事愚按沮與
阻是二字不得混陸徳明經典釋文云沮在吕反
冠義三加彌尊孔疏士禮故三加也古者五十而後爵
故大夫無冠禮諸侯則四加而有𤣥冕也天子當五加
衮冕也集説不明
昏義孔疏云納采問名此二禮一使而兼行之納吉納
徵請期毎一事而使者一人行惟納徵無鴈以有幣故
其餘皆用鴈愚按今多用幣者矣此昏禮之失也
鄉飲酒義孔疏云此篇前後凡有四事一則三年賔賢
能二則鄉大夫飲國中賢者三則州長習射飲酒也四
則黨正蜡祭飲酒總而言之皆謂鄉飲酒知此篇合有
四事者以鄭注鄉人鄉大夫又云士州長黨正鄭又云
君子謂鄉大夫士也鄉大夫士飲國中賢者亦用此禮
也鄭以此經云鄉人士君子故知此篇有四事鄉則三
年一飲州則一年再飲黨則一年一飲也愚按今人認
鄉飲専為養老之事失其義矣
賔主象天地介僎象隂陽孔疏云天地則隂陽著成為
天地故賔在西北天地嚴凝之氣著主在東南天地温
厚之氣著介坐在西南象隂之㣲氣僎在東北象陽之
微氣此一段看得隂陽最分明立賔以象天而坐則於
西北隂位立主以象地而坐則于東南陽位分明是先
天後地之理
射義孔疏云凡天子諸侯及卿大夫禮射有三一為大
射是将祭擇士之射二為賔射諸侯来朝天子入而與
之射也或諸侯相朝而與之射也三為燕射謂息燕而
與之射其天子諸侯大夫三射皆具其士無大射此三
射之外又有鄉射鄉大夫職云獻賢能之書於王退而
以鄉射之禮五物詢衆庶是也又有州長射于州序之
禮又有主皮之射愚按此一條言射之類最詳
為人父者以為父鵠孔疏云中則任為人父不中則不
任為人父故為人之父者以為父鵠以下放此愚按此
説得最明盖當時以射習人于禮樂故視射之鵠如已
之道猶今之以經義習人也集説不分明
燕義云凡國之政事國子存游卒孔疏謂游卒未仕者
也師氏職云凡國之貴游子弟學焉鄭注云貴游子弟
王公之子弟游無官司者則此游卒是游逸以為副倅
故云未仕者國之尋常小小之政事不與于國子唯民
庶所為國子存游卒未仕者之中愚按有國子又有游
卒猶書有三宅又有三俊皆儲以為他日之用者也
真西山龍王祠記曰壇而禜之可也廟而祠之亦可也
古今異宜豈必皆同愚按龍而廟祀之終不如古禮之
善
羣經音辨中引經往往與今本不同如書曰雨曰濟□
絫大徳之類大約今本皆唐天寳三年詔尚書古體文
字勒依今文孔頴達正義雖在天寳前然經當時改定
羣經音義是本陸氏經典釋文故猶存古字
漢孔氏尚書序云古者伏羲氏之王天下也始畫八卦
造書契以代結繩之政由是文籍生焉疏云尚書緯及
孝經䜟皆云三皇無文字此不同者藝文志曰仲尼沒
而微言絶七十子喪而大義乖况遭秦焚書之後羣言
競出其緯文鄙近不出聖人前賢共疑有所不取通人
考正偽起哀平則孔君之時未有此緯何可引以為難
乎愚按世多咎孔疏之引䜟緯觀此條則其胸中涇渭
自分其引之者亦是擇其近理者取之似未可深罪也
若何休之解公羊妄言孔子受端門之命則真為侮聖
言矣
公羊傳序疏云何氏作墨守廢疾膏盲盖在注傳之前
猶鄭君作六藝論訖然後注書愚按此可想見古人著
作之次第
家禮陳冠服條下注云有官者公服無官者襴衫性理
載程子曰今行冠禮若制古服而冠冠了又不常著却
是偽也必須用時之服至昏禮則朱子曰昏禮用命服
乃是古禮如士乗墨車而執㕍皆大夫之禮也冠帶只
是燕服非所以重正昏禮也不若從古之為正黄氏瑞節
曰士昏禮謂之攝盛盖以士而服大夫之服乗大夫之
車則當執大夫之執也按昏禮冠禮却是兩様意思
鄭康成注周禮膳夫醤字云醤謂醯醢賈疏云醤是總
名按此則知古所謂醤絶非今所謂醤
經典釋文一書本自單行後人强以合于注疏往往有
與注疏牴牾處如周禮司裘注糝字豻字陸氏音釋却
作參字干字
齎字鄭司農云齎或謂資鄭注外府曰行道之財用也
注掌皮則曰予人以物曰齎賈疏謂齎有兩義
周禮閽人掌守王宫之中門之禁鄭司農以庫門為中
門鄭康成以雉門為中門賈疏發明康成之意最詳蔡
九峯注康王之誥却仍主司農之説何也
鄭康成注周禮追師副字曰若今步繇賈疏云漢之步
繇謂在首之時行步摇動此據時目驗以曉古至今去
漢久逺亦無以知之矣又注編曰若今假紒疏云亦是
鄭之目驗以曉古至今亦不知其狀也愚按此可見事
有不必曲為之説者大抵闕疑有二樣一是我不能驟
通而當闕以俟之一是事本不可通而當闕而置之
康成澤虞注曰澤水所鍾也水希曰藪愚按藪便是變
成平之漸
鄭注周公所測之地中在今潁川陽城疏云周公度景
之處古跡猶存卒都洛邑不在頴川地中者欲取河洛
之閒形勝之所洛都雖不在地之正中頴川地中却仍
在畿内愚按此可見古人人建事雖考之天道必以人
事為主
大司徒文日南則景短多暑日北則景長多寒日東則
景夕多風日西則景朝多隂此是以地中為準而較其
四面之長短與冬至景長夏至景短之長短又不同與
日極南至牽牛極北至東井之南北亦不同鄭注云日
南是地于日為近南也日北是地於日為近北也最明
賈疏五表之説亦甚詳又按觀此則里差之法自古有
之堯典羲和分驗四方亦是如此
小司徒伍兩卒旅之制鄭注止云此皆先王所因農事
而定軍令者也却不引管子内政軍令之文盖不欲合
王伯而一之也賈疏引管子語以實之失其意矣
小司徒九夫為井鄭注云方一里九夫所治之田也賈
疏云一井之内地有九夫假令盡是上地不易家有百
畝中一夫入于公四畔八夫家治百畝尚無九夫所治
况其中或有一易再易所取數更少令鄭云方一里九
夫所治之田鄭據地有九夫而言非謂有九家也愚按
觀此則井田内自有活法而後人紛紛疑之者過矣又
載師注疏亦可見其為活法見别本
封人歌舞牲鄭注云謂君牽牲入時隨歌舞之言其肥
香以歆神也愚按此可見古人感神之法無所不至
據左氏莊二十五年傳則惟正陽之月有救日食之法
而尚書季秋日食救之者賈疏謂上代之禮不與周同
然則鼓人職救日月則詔王鼓而春秋記日食不記月
食聖人用意亦有不必盡同者歟
老子謂道可道非常道又云上徳不徳是以有徳下徳
不失徳是以無徳又失道而後徳失徳而後仁失仁而
後義失義而後禮賈疏以師氏至徳與老子常道及上
徳不徳為一是燧皇已上無名號之君所行以敏徳與
老子可道之道及下徳不失徳失道而後徳為一是三
皇五帝所行以孝徳與失徳而後仁失仁而後義失義
而後禮為三王所行又以仁義為五帝三王所同有唐
初儒者猶崇信老莊往往引以解經而不辨其與儒家
同異處此其所以為陋也
仇讐調人疏云仇是怨也讐謂報也又云漢時徐州刺
史荀文若問𤣥周禮父之讐辟之海外今青州人讐在
遼東可以王法縱不討乎當問之時𤣥己年老昏耄意
忘九夷八蠻六戎五狄謂之四海愚按此疏辨仇讐海
字之義好
媒氏云男三十而娶女二十而嫁康成據易參天兩地
之義則謂必三十二十然後可嫁娶王肅據家語之文
則謂言其極不是過耳王説似近情然古今風俗不同
則鄭説亦未可盡非
委人職云凡疏材木材注疏皆只解疏材不解木材木
材二字疑有誤不當在此
土均職有禮俗二字康成謂是先王舊禮賈疏云俗者
續也愚按有禮俗有俗禮禮俗不可變故曲禮云君子
行禮不求變俗而康叔封衛亦因殷舊俗禮則不可狥
然鄭注于誦訓之方慝亦因曲禮此語疏云土均是謂
先王舊俗此謂不變其鄉俗然則俗禮亦未可輕變歟
草人注云土化之法化之使美若汜勝之術也疏云漢
時農書有數家汜勝為上故月令註亦引汜勝愚按注
疏並不言汜勝是人名是書名齊民要術内亦止稱汜
勝之書曰俱欠明
大宗伯言社稷而不言方澤注疏謂是舉社以表地此
與中庸言郊社一例又如賈疏解朝宗覲遇云四方諸
侯来朝覲天子豈有别意乎各舉一邊互見為義耳按
古人文法往往如此
九命作伯鄭注曰得征五侯九伯者賈疏曰左傳五侯
九伯汝實征之賈服云五等諸侯九州之伯若然與天
子何殊而為夾輔乎故鄭以為五侯者九州有九牧牧
即侯但二伯共分各得四侯半侯不可分故二伯皆言
五侯也言九伯者九州有十八伯各得九伯故云九伯
也愚按鄭説勝賈服然杜注却不從鄭
鄭注蒼璧禮天黄琮禮地云此禮天以冬至謂天皇大
帝在北極者也禮地以夏至謂神在崑崙者也愚按漢
儒解上帝后土必言其居之所在此雖未必然然亦不
可不存其説又鄭云禮東方以立春謂蒼精之帝而太
昊勾萌食焉禮南方以立夏謂赤精之帝而炎帝祝融
食焉禮西方以立秋謂白精之帝而少昊蓐收食焉禮
北方以立冬謂黒精之帝而顓頊𤣥冥食焉賈疏云必
知迎氣亦有五人帝五人神者以其自外至者無主不
止故皆以人帝人神為配也愚按此亦可謂達鬼神之
情狀
大宗伯疏謂禮無祭海之文故鄭司農以日月星海解
四望而後鄭不從可見先儒議禮必不肯為無據之言
小宗伯疏曰何休云質家右宗廟尚親親文家右社稷
尚尊尊若然周人右社稷者地道尊右故社稷在右是
尚尊尊之義愚按此可見古禮之不同
肆師職注云逺郊百里近郊五十里疏云逺郊百里者
司馬法文知近郊五十里者按尚書君陳序云分正東
郊成周鄭彼注云成周在近郊五十里案今河南洛陽
相去則然以其漢法于王城置河南縣於成周置洛陽
縣相去見五十里是近郊五十里故云東郊也愚按此
已見載師但此更詳此等疏當合在一處
肆師職云封于大神鄭注云封謂壇也愚意封禪之封
即此意
康成注表貉云其神盖蚩尤或曰黄帝然則康成已不
知其為何神祭者如何盡誠曰但知其為造兵之人而
已不知其為何人亦可也
肆師表貉疏云爾雅云是類是禡故知貉為師祭也疑
有誤
鬱人疏曰王度記云天子以鬯諸侯以薫大夫以蘭芝
士以蕭庶人以艾此等皆以和酒諸侯以薫謂未得圭
瓚之賜得賜則以鬱耳愚按先王以香氣求神而又有
差等如此又疏曰王度記云天子以鬯禮緯云鬯草生
庭皆是鬱金之草以其和鬯酒因號為鬯草也愚按此
又可見名之變　鬯人掌共秬鬯鄭注云秬鬯不和鬱
者又云卣中尊謂獻象之屬尊者彝為上罍為下疏云
獻云獻象之屬在其中故云中尊愚按今蔡𫝊洛誥秬
鬯却以鬱金解之此是本禮緯説若依康成説則鬯屬
鬯人不用鬱又酒正疏云鬯人所造鬯酒者自用黒黍
為之與五齊三酒别也要查王制賜鬯曲禮下摯天
子鬯注疏
鄭注鬯人引檀弓曰臨諸侯畛于鬼神曰有天王某父
疏云此亦下曲禮文言檀弓者誤愚按康成引經猶有
誤處甚矣讀書之難也
司尊彝注云變朝踐為朝獻者尊相因也變再獻為饋
獻者亦尊相因愚按祭禮有祼有朝踐饋獻酳尸酳尸
即饋食之禮也朝獻者即王之酳尸也再獻者即后及
賔之酳尸也此經于春夏則言朝踐再獻于秋冬則言
朝獻饋獻是省文互文之法
冡人先王之葬居中以昭穆為左右鄭注云先王造塋
者昭居左穆居右夾處東西賈疏云若文王在豐葬于畢
子孫皆就而葬之即以文王居中則武王為昭居左成
王為穆居右康王為昭居左昭王為穆居右已下皆然
至平王東遷死葬即又是造塋者子孫據昭穆夾處東
西若兄死弟及俱為君則以兄弟為昭穆以其弟已為
臣臣子一列則如父子故别昭穆也必知義然者按文
二年秋八月大事于太廟躋僖公謂以惠公當昭隠公
為穆桓公為昭莊公為穆閔公為昭僖公為穆今升僖
公於閔公之上為昭閔公為穆故云逆祀也知不以兄
弟同昭位升僖公于閔公之上為逆祀者案定公八年
經云從祀先公傳曰順祀先公而祈焉若本同倫以僖
公升于閔公之上則以後諸公昭穆不亂何因至定八
年始云順祀乎愚按閔昭僖穆僖昭閔穆順逆只在二
公若文公則坐定是昭矣以後諸公昭穆何由而亂賈
疏此條殊不可解
大司樂奏黄鐘歌大吕疏云欲作樂先擊此二者之鐘
以均諸樂是以鐘師云以鐘鼓奏九夏鄭云先撃鐘次
擊鼓論語亦云始作翕如也鄭云始作謂金奏是凡樂皆
先奏鐘以均諸樂也愚按據此則樂以律為本八音之
律又以鐘為本鐘之律定而後八音之律可定也故鄭
又引伶州鳩之言曰律所以立均出度古之神瞽考中
聲而量之以制度律均鐘
大司樂圜鐘為宫條鄭注云先奏是樂以致其神禮之
以玉而祼焉賈疏謂據小宰注天地大神至尊不祼又
玉人典瑞宗伯等不見有宗廟禮神之玉此言玉止據
天地言祼止據宗廟愚按依此則書言植璧秉圭只是
變禮
圜鐘為宫一條不用隔八相生之正法鄭注有避有不
用之説不知果合當時之意否存其説而闕疑可也又
鄭注云凡五聲宫之所生濁者為角清者為徵羽賈疏
曰或先生後用或後生先用又鄭注云云此樂無商者
祭尚柔商堅剛也愚按此則言律吕者所當知
大司樂四鎮五嶽賈疏曰爾雅霍山為南嶽尚書及王
制注皆以衡山為南嶽郭璞注云霍山今在廬江潜縣
别名天柱山武帝以衡山遼逺因䜟緯皆以霍山為南
嶽故移其神於此如郭此言則武帝在爾雅前乎愚按
此亦當闕疑
樂師舞先鄭云宗廟以羽後鄭云宗廟以人然春秋初
獻六羽不知後鄭如何解
大師賈疏謂康成律取妻而吕生子之義皆本律歴志
可見讀經不可不知史典同賈疏謂鬼谷子有飛鉗揣
摩之篇皆言從横辨説之術飛鉗者言察是非語飛而
鉗持之揣摩者言揣人主之情而摩近之愚按四字説
盡從横人肺肝
鞮鞻氏掌四夷之樂與其聲歌鄭注曰言與其聲歌則
云樂者主於舞疏曰凡樂止有聲歌及舞旣下别云聲
歌明上云樂主於舞可知也愚觀此則論語言樂正又
言雅頌得所樂自樂雅頌自雅頌可知朱註以詩樂並
言此不易之論也説者因鄭夾漈言詩者用以歌而非
用以説義遂謂雅頌即是樂此亦拘矣不知夾漈之言
本偏謂詩用以歌可也謂非以説義則不可虞書言詩
言志歌永言聲依永律和聲律生于詩者也如鄭此言
則詩反生于律矣且如夾漈説則興于詩成于樂亦将
合而為一乎又有因夾漈之説遂謂孔子有正樂之功
無刪詩之事者其誣抑甚矣此特見延陵觀樂時雅頌
具在詩未嘗亂無待刪然則延陵觀樂之時樂亦何嘗
亂乎要之今日詩樂舊本旣亡故不見夫子刪正之妙
若使無夫子刪正則詩樂僅足動賢者之觀聽豈足為
萬世之凖繩乎延陵之嘆樂猶之韓起之歎春秋耳
籥章云□豳詩豳雅豳頌鄭注云吹之者以籥為之聲
愚按此是舉詩以見樂大司樂奏黄鐘歌大吕此是舉
樂以見詩
大卜云其經兆之體皆百有二十其頌皆千有二百鄭
注云頌謂繇也疏云繇之説兆若易之説卦故名占兆
之書曰繇愚按今人不知繇為何義以易比例最明
卜師四兆鄭注謂占兆之書分為四部若易之二篇其
云方功義弓之名未聞愚按卜筮一理而龜書獨不傳
聖人贊易之功豈不大哉
大祝掌六祈以同鬼神示鄭注天神人鬼地示不和則
六厲作見故以祈禮同之愚按此等皆是明于鬼神之
情狀處
男巫有冬堂贈之文注謂歳終以禮送不祥愚按此與
方相逐疫相為表裏剛柔並用之道也先王之於鬼神
一以人道推之
女巫凡邦之大烖歌哭而請注云有歌者有哭者冀以
悲哀感神靈也疏引論語哭而不歌為難而以喪家輓
歌解之謂是憂愁之歌非以樂而歌然不言喪家輓歌
于何時
馮相氏言冬夏致日春秋致月以辨四時之叙賈疏謂
四時之景合度乃徳政所致故晷進則水晷退則旱愚
按若以今厯家言之則此皆由厯之疎密耳顔氏家訓
省事篇内有一條論此最明盖二説當並行
馮相疏謂大歳在地與天上歳星相應而行一嵗移一
辰又分前辰為一百三十四分而侵一分則一百四十
四年跳一辰嵗星為陽人之所見大嵗為隂人所不睹
又曰今厯無跳辰之義故注云今厯大厯非此也愚按
旣不是跳辰之大歳則所指又是何
分野之説賈疏謂此古之受封之日嵗星所在之辰此
補鄭注所不及其説甚是
外史掌三皇五帝之書賈疏謂孝經緯云三皇無文世
本云蒼頡造文字蒼頡黄帝之史則文字起于黄帝今
此云三皇之書者三皇雖無文以有文字之後仰錄三
皇時事故云掌三皇之書也愚按雖云蒼頡造字然蒼
頡之前必已先有蒼頡特因而増定之耳不然伏羲神
農之號豈皆後世所追尊乎
外史掌達書名于四方鄭注謂若堯典禹貢達此名使
知之或曰古曰名今曰字使四方知書之文字愚按朱
子中庸注是用其後一解
何椒丘周禮注論占夢論庭氏等官最精
掌客賔客有喪唯芻稍之受鄭注専以父母之喪言然
則非父母之喪饗食亦可受歟
　
　
　
　
　
　
　
　
　
　
　
　
　
　讀禮志疑巻六
