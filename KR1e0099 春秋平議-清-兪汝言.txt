#+TITLE: 春秋平議-清-兪汝言
#+DATE: 2018-05-12 10:14:39
#+SOURCE: github.com/kanripo/KR1e0099 master 849a13d7                
欽定四庫全書　　　　　經部五
　春秋平義　　　　　　　春秋類
　　提要
　　　　(臣/)等謹案春秋平義十二卷
　　　國朝俞汝言撰汝言字右吉秀水人是書成於
　　　　康熙丙辰書中多引舊文其自立論無幾然
　　　　自宋孫復以來説春秋者務以攻擊三傳相
　　　　髙求駕乎先儒之上而穿鑿煩碎之弊日生
　　　　自元延祐以後説春秋者務以尊崇胡傳為
　　　　主求利于科舉之途而牽就附合之弊亦遂
　　　　日甚明張岐然嘗作平文以糾其謬而去取
　　　　未能皆允汝言此書亦與岐然同意而簡汰
　　　　精審多得經意正不以多生新解為長前有
　　　　自序謂𫝊經之失不在淺而在於深春秋為
　　　　甚可謂片言居要矣此本為汝言原稿塗乙
　　　　補綴朱墨縱横其用心勤篤至今猶可想見
　　　　也朱彛尊經義攷載繆泳之言稱汝言研精
　　　　經史尤熟于明代典故嘗撰有宰相列卿年
　　　　表其詩古文名漸川集今皆未見葢亦好學
　　　　深思之士所由與􁆫腹髙談者異歟乾隆四
　　　　十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
春秋平義序
傳經之失不在淺而在於深春秋為甚以其筆削出自
聖人必有不可測識之㫖然後可以揆亂世反之正左
氏以事求之叢記雜陳容飾盛而神理不居公穀胡氏
諸儒以意測之探微索隱謹毛髮之細而其大體所在
愈求而愈逺要其故不過二端曰春秋天子之事也聖
人之刑書也以為天子之事可以進退百辟以為刑書
而名稱日月無徃非刀鋸斧鉞之用而聖人之意愈隱
汝言汎瀾其中者有年初渉之而茫然再親之而華文
瓌辯可喜可愕而不忍釋數四讀之而得其指歸聖人
之筆削合乎人情宜乎時勢未嘗有矜奇異衆之舉而
時措咸宜無不協乎正直剛柔之徳向之可喜可愕者
皆與聖人逺焉者也於是偏訪諸家著述輯成春秋平
義一十二卷其言皆出於儒先不入臆測一語使其言
足録不以其人而棄之言不足録亦不以其人而存之
務得其平而己夫知聖人之不逺於人而人亦不逺人
以求道而學術一矣而天下平矣寧獨春秋也哉丙辰
仲冬二十八日漸川諸生俞汝言識
欽定四庫全書
　春秋平義卷一　　　　　　秀水俞汝言撰
　　隠公(名息姑惠公之子母聲子夫人子氏姬姓侯/爵自伯禽受封十一世在位一十一年諡法)
　　　(不尸其/位曰隠)
　程子頥曰春秋魯史記之名也夫子之道既不行於
　天下於是因魯史立百王不易之大法平王東遷在
　位五十一年卒不能復興先王之業孟子曰王者之
　迹熄而詩亡詩亡然後春秋作適當隠公之初故始
　於隠公
元年春王正月
　元年者正始也春周時之春也王正月夏時之十一
　月也(髙攀龍/孔義)春正月者其舊文也疑若用夏正者書
　王見正月之為子也(邵寳簡/端録)繫王於春所承者天之
　道所志者天子之事所紀者公之年不言即位有與
　公疑位者也(羅喻義/野編)劉恕謂惠公愛少子立為太子
　國人不與而立隠隠曰我將讓焉太子徯望十年不
　獲而羽父弑隠於是桓曰隠攝也吾取之左氏信桓
　之欺故曰攝公糓信隠之詐故曰讓(黄震/日抄)昔無今有
　者皆夫子所筆昔有今無者皆夫子所削也夫子之
　筆始於書王夫子之削始於不書即位(吕祖謙/集觧)
三月公及邾儀父盟于蔑(魯地凡邾公羊並作邾婁/蔑公穀作昩  私盟之始)
　公與曰公也何可三月無公盟書(野/編)我所欲曰及公
　攝位而欲求好於邾也儀父邾君之字也邾魯之附
　庸中國之附庸例稱字(孔/義)凡記㑹盟於王法所不得
　為者皆貶若以結信於魯故得貴之則桓十七年盟
　趡又何為乎(劉敞/權衡)
夏五月鄭伯克段于鄢(鄭/地)
　段不弟故不言弟如二君故曰克稱鄭伯譏失教也
　謂之鄭志不言出奔難之也(左/傳)于鄢遠也(糓/梁)凡弟及
　世子家事也目君大夫國事也繫國(野/編)
秋七月天王使宰咺來歸惠公仲子之賵(王室下交/諸侯之始)
　昔者夫子序書夏商周稱王春秋繫王於天則何以
　異於書或曰為萬世之法也或曰不然於是有僣王
　者不天之繫則無以著無二之義也(簡端/録)國有疑於
　公者决之曰公天下有疑於王者决之曰天王(野/編)不
　曰夫人曰惠公仲子者妾稱也(程/傳)天子而賵妾母是
　啓僣也(趙匡/纂例)惠公仲子者惠公之仲子也桓之母也
　或徴其手文曰􁒋(古文/魯字)夫人也君子不言知其為仲
　子而已矣賵曰仲子之賵宫曰仲子之宫　稱天而
　王尊但稱王而王亦尊蓋春秋為天子之事豈得有
　所褒貶於天子哉　惠公仲子公羊以為兼之是也
　成九年之書僖公成風也亦然程子以惠公之妾為
　惠公之仲子猶可以僖公之母為僖公之仲子則不
　可(朱朝瑛讀/春秋畧記)文九年秦人來歸僖公成風之禭傳曰
　秦人弗夫人也知此宰咺來歸惠公仲子之賵王亦
　弗夫人也故春秋亦弗夫人也其以夫人奉仲子失
　在隠不在王也書之以正隠爾(野/編)以改葬故所以厚
　惠公也并歸仲子所以定桓公也(辨/義)惠公之妾仲子
　也左氏以為兼賵公與仲子故在公以為緩在仲子
　以為豫仲子於是時蓋已卒矣君子信經(邵寳/左觽)吕朴
　卿有言曰春秋周大夫不名爵從其爵單伯劉子之
　類是也未爵稱字家父榮叔之類是也舎是無名者
　矣是故經書魯隠元年天王使宰咺來歸惠公仲子
　之賵書名而不書氏者士也桓四年天王使渠伯紏
　來聘書氏及字者卿大夫也僖七年天王使宰周公
　來聘書官而不名氏者三公也始使士繼使大夫終使
　三公天子日㣲諸侯日强其情不甚明白哉(或/問)
九月及宋人盟于宿(参盟/之始)
　惠公之季年敗宋師于莒公立而求成焉盟于宿魯
　志也稱及稱人皆非卿也(程/傳)及宋人盟于宿隠公之
　私也隠公之初魯猶强間於齊宋鄭之間相為依附
　然宋鄭不兩合而皆以齊為主齊為宋則附齊而援
　宋齊為鄭則附齊而援鄭既盟宋矣石門與艾之盟
　與齊鄭成而渝宋之盟隠公之私甚矣(蔡汝楠/劄記)經惡
　私盟始于蔑慮参盟始于宿公七年伐邾十年伐宋
　二盟尋畔坎牲加書寧足信哉(張溥/傳斷)
冬十有二月祭伯來(王臣私/交之始)
　來書(野/編)來朝也祭伯非王命而私交不與其朝也(孔/義)
　先儒有王臣無外交之説非也天下有道諸侯順軌
　豈有内外之限其相交好乃常禮也然委官守而遠
　相朝無是道也周禮世相朝謂隣國爾(程/傳)
公子益師卒(衆/仲)
　大夫卒書(野/編)公子益師孝公之子(日/抄)稱公子公子故
　使為卿也或日或不日因舊史也古之史記事簡略
　日月或不偹春秋因舊史有可損而不能益也(鄭/傳)
　朱子曰春秋一𤼵首不書即位即君臣之事也書仲
　子嫡庶之分即夫婦之事也書及邾盟朋友之事也
　書鄭伯克段即兄弟之事也一開首人倫便盡在
二年春公㑹戎于潛(書㑹之始亦外交之始㑹戎于潛/春秋之始㑹呉于黄池春秋之終)
　㑹書(野/編)周衰戎狄雜居中夏魯有疆埸之交不得不
　㑹之也(戴/溪)諸侯非有天子之事不得出㑹諸侯况㑹
　戎哉(孫復/𤼵㣲)
夏五月莒人入向(入國/之始)
　入書向國也(野/編)莒子娶于向向姜不安莒而歸莒人
　入向以姜氏還(左/傳)書人㣲者也(程/傳)入者得而不居也
　(公/羊)
無駭帥師入極(駭糓作侅大/夫專兵之始)
　極國也(野/編)無駭不氏未賜族也書帥師用大衆也非
　王命而入人國邑見諸侯之不臣也(胡安/國傳)
秋八月庚辰公及戎盟于唐(魯地之盟/戎狄  始)
　潛之㑹猶請盟而辭復與之盟益非義矣(孔/義)韓愈言
　春秋謹嚴君子以為深得其㫖何謹乎盟于唐而書
　日謹之也(胡/傳)
九月紀裂繻來逆女(裂繻公糓/作履緰)
冬十月伯姬歸于紀
　内女嫁書(野/編)内女嫁為諸侯夫人則書逆書歸明重
　事也先儒謂諸侯當親迎親迎者迎於所館故有親
　御授綏之禮豈有委宗廟社稷遠適他國以逆婦者
　乎詩稱文王親逆于渭未嘗出疆也(程/傳)為來逆非卿
　又為叔姬待年而書也(胡寧/通㫖)
紀子帛莒子盟于宻(莒邑公榖作子伯/此外相盟之始)
　闕文也(程/傳)子帛杜預以為履繻之字春秋無大夫在
　諸侯上者此必紀侯莒子也紀廹于齊而與于莒故
　相盟天下無主則小國不安而齊人滅紀之端見矣
　(季本/私考)杜氏以為把子紀字誤昭公四年莒人以牟婁
　奔魯則為魯近矣把此時尚未遷縁陵也自此以前
　因莒人入向而魯為莒紀盟于宻以聨其交自此以
　後八年公與莒人盟于浮來以成其外皆可佐證(辨/義)
十有二月乙卯夫人子氏薨
　糓梁謂隠之妻以不書葬知為君夫人蘇轍謂桓公
　之母仲子也特立之廟而不祔故不書葬黄震以歸
　仲子之賵卒應在隠前按後考仲子之宫為桓之母
　無疑
鄭人伐衞(諸侯專征/伐之始)
　伐書(野/編)段之亂公孫滑出奔衞衞人為伐鄭取廪延
　鄭人既以王師虢師伐衞南鄙矣今復擅興師何為
　乎(孔/義)
三年春王二月己巳日有食之
　事在二月則書王二月在三月則書王三月無事則
　書時書首月日有食之有食之者也(程/𫝊)異書言日不
　言朔食晦日也古之為厯者食朔則朔食晦則晦謂
　之平朔今之為厯者雖晦也必移之朔謂之定朔故
　後世無食晦者(野/編)經書日食三十六其行有常度矣
　然毎食必書示後世治厯明時之法也有常度則非
　異矣然每食必書示後世遇災而懼之意也(胡/傳)曷為
　或日或不日或言朔或不言朔曰某月某日朔日有
　食之者食正朔也不言日夜食也不言朔朔在前也
　不言朔與日朔在後也(蘇/轍)長厯推己巳實是朔日而
　不書朔史失之也(左/䟽)
三月庚戌天王崩(平王崩孫/桓王立)
　崩上墜之形四海之内皆當奔赴魯君不徃罪不書
　而自見也(程/傳)天王崩魯不㑹葬者凡七諸侯皆然當
　是時誰歟伯者謂之尊王不亦愧乎(邵/寳)春秋歴十有
　二王桓襄匡簡景志崩志葬者赴告及魯徃㑹之也
　平惠定靈志崩不志葬者赴告雖及魯不㑹也莊僖
　頃崩葬皆不志者王室不告魯亦不及也(胡/傳)
夏四月辛卯君氏卒(君公穀/作尹)
　聲子也隠公將不終為君故不稱夫人不稱子氏而
　稱君氏何也哀公之母曰姒氏卒哀未君也隠既君
　矣不稱子氏而稱君氏著其君也公羊糓梁曰此尹
　氏也天子之大夫也天王崩為魯主故卒之王子虎
　劉卷皆天子之大夫也其卒未嘗不名其曰尹氏而
　不名非尹氏也蓋君氏也(蘓/轍)任氏曰聲子也謂君氏
　猶言寡小君也王㳂謂君之母氏謂如經之稱夫人
　氏傳稱君姬氏之類(通/説)以夫人禮成仲子之䘮則聲
　子猶娣姪也娣姪之䘮史不書䇿於是以吾君之䘮
　其母不可不書史法適夫人喪不用夫人禮亦書某
　氏卒如姒氏孟子是也而聲子獨稱君氏禮妾為女
　君之黨服攝為君則不為女君之黨服聲子以攝女
　君之貴異乎衆娣姪女君稱小君則攝如君得稱君
　氏故特書君氏卒以明聲子繼室之為正惠公再娶
　之非禮(趙汸/屬辭)
秋武氏子來求賻(來求/之始)
　武氏子者天子之大夫也其稱武氏子何也未畢䘮
　孤未爵而使之非正也不言使桓未君也歸死者曰
　賵歸生者曰賻歸之正也求之非正也周雖不求魯
　不可以不歸魯雖不歸周不可以求之(蘇/轍)木訥趙氏
　曰凡書求賻求車求金皆誅諸侯不貢而天下無王
　也尚何責天王哉先師宗諭王貫道嘗言周凡三求
　求賻以平王崩求車以桓王將崩求金以襄王崩皆
　以䘮事之有闕賻賵之不供也魯不盡臣子之職致
　周王下求謂魯秉周禮可乎(日/抄)
八月庚辰宋公和卒(穆公卒弟/殤公立)
　諸侯卒書葬書(野/編)崩薨者臣子之尊稱故外諸侯稱
　卒以别内也(孔/義)凡諸侯同盟名於載書朝聘㑹問皆
　以名通故卒則書名不然則否左氏曰諸侯同盟死
　則赴以名禮君薨赴於他國曰寡君不禄臣子而名
　其先君非禮也(蘇/轍)
冬十有二月齊侯鄭伯盟于石門(外諸侯特/相盟之始)
　齊鄭之交始此(孔/義)齊鄭為一當時未有伯各於其黨
　(野/編)書此為艾之盟張本(趙木/訥)外特相盟不書必闗於
　天下之故而後書莒紀無足道也齊鄭合天下始多
　故矣天下之無王鄭為之也天下之無伯齊為之也
　是故書齊鄭盟石門以志諸侯之合書齊鄭盟于鹹
　以志諸侯之散是春秋之終始也春秋於隠桓莊之
　際唯鄭多特筆於襄昭定哀之際於齊多特筆焉(陳/𫝊)
　(良後/傳)
癸未葬宋穆公(穆公糓/作繆)
　諸侯告䘮魯徃㑹葬則書(程/傳)
四年春王二月莒人伐杞取牟婁(伐國取/邑之始)
　外取邑書内取邑書(野/編)諸侯相伐取地於是始取者
　收奪之名(孔/義)趙鵬飛曰莒入春秋首加兵于向今又
　弱杞而攘其邑然至昭五年莒牟夷卒以牟婁來奔
　戴溪曰徒為叛人之資耳(日/抄)
戊申衞州吁弑其君完(桓公此書/弑之始)
　不稱公子身為大惡絶之於其先君也其又有以屬
　稱者或過其親之以啓亂或見其以親而反讐事同
　詞異各有義而不可例拘(孔義本/程傳)
夏公及宋公遇于清(衞地書/遇之始)
　遇書魯宋為一(野/編)古有遇禮以待不期之㑹亦相期
　也而同于不朝之簡故書曰遇及者内為志也(孔/義)為
　衞謀也(日/抄)
宋公陳侯蔡人衞人伐鄭(諸侯㑹伐之始亦東諸侯分/黨之始於是齊鄭一黨也魯)
　(宋陳蔡衞一黨也東諸侯/分黨而天下始多故矣)
　衞使宋為主使大夫將故序衞人於陳蔡之下(服/䖍)宋
　殤不誅弑君之賊不念穆公舎其子而立已反以馮
　在鄭從州吁伐鄭故是役也首謀在衛而以宋主
　兵(孔/義)不見人伐衛衛乃伐人耶衛風云從孫子仲平
　陳與宋主兵者州吁將者公孫文仲也宋公為之與
　夷宋之完也(野/編)
秋翬帥師㑹宋公陳侯蔡人衞人伐鄭(大夫專/將之始)
　宋公使來乞師公不義州吁而辭焉公子翬請以師
　㑹之公弗許固請而行(蘇/氏)羽父我之州吁也亂者治
　矣治夫與於亂者也與於亂者治而亂者其孤矣(野/編)
九月衞人殺州吁于濮(陳地州穀/梁作祝)
　稱衞人衆詞也舉國殺之也(程/傳)伐鄭稱人責詞也殺
　州吁稱人衆詞也伐鄭之役公孫文仲為主將而稱
　人則是指國人聽州吁號令從文仲而南行者也故
　曰責詞其殺州吁則石碏謀之而使右宰醜涖之稱
　人則是人皆有欲討賊之心亦夫人之所得討也故
　曰衆詞于濮者憫衞國之人著諸侯之罪也以討賊
　許衆人以失賊罪隣國(胡/傳)吁二月弑君九月方討為
　期也乆傳者尤有不足之詞焉其得乆者由宋魯陳
　蔡助之胡傳罪鄰國有以哉(傳/斷)
冬十有二月衞人立晉(宣/公)
　以衞晉推之宋御説晉黒臀周宜無不書於䇿者何
　也黒臀也周也皆立於弑君者御説定意於國人故
　皆削不書與國伐鄭以定州吁而天子不能正故特
　書立晉以著衞人討賊立君之義於天下結正五國
　輔簒之罪也陳氏曰必若衞人討賊而後可書立是
　也(屬/辭)殺州吁曰衞人立晉亦曰衞人抑何以異吾聞
　亂臣賊子人人得而誅未聞國君人人得而立之也
　此其所以異也(邵/寳)濮陳地也請涖於衞故曰衞人殺
　之也晉自當立立晉者誰耶故曰衞人立之也比於
　蔡人殺陳佗則陳有佚賊比於齊人殺無知則齊無
　立君天下後世知衞有人焉已矣(野/編)
五年春公矢魚于棠(矢公糓作/觀魯地)
　君舉書觀魚非事也(野/編)
夏四月葬衞桓公(十四日/而葬)
　討賊而始葬魯徃㑹故書(孔/義)
秋衞師入郕(公作/盛)
　衞之亂郕侵衞今故入郕(左/傳)郕被隣國之兵自衞始
　至十年齊鄭連兵入郕莊八年公及齊師圍郕而郕
　降於齊文十二年郕伯來奔自此不復見於經國遂
　滅矣(木/訥)
九月考仲子之宫初獻六羽
　考者始成而祀也諸侯不再娶孟子入惠公之廟仲
　子無祭享之所為别立宫以祀之因其來賵而正名
　之曰仲子之賵因其考宫而正名之曰仲子之宫而
　夫人衆妾之分定矣初獻六羽者始用六佾也不謂
　之佾而曰羽者羽以象文德婦人無武事故謂之羽
　而不曰佾也(胡/傳)八佾用宗廟乆矣而不自知其僣也
　至於考仲子之宫而用六羽春秋書之幸之也而有
　遺憾焉諸侯之妾之用六羽猶諸侯之用八也(簡端/録)
邾人鄭人伐宋
　宋人取邾田故邾人請於鄭以伐之凡班序上下以
　國之大小而盟㑹征伐以主者先邾小而先鄭主兵
　也(蘇/轍)蓋事有輕重而大夫之㑹必以其班非有故不
　得以㣲者徃其以㣲者㑹則大國大夫下於次國之
　卿若温之盟陳子序鄭人下是也次國大夫下於小
　國之卿邾人鄭人伐宋是也先儒謂小國主兵序大
　夫之上者非(屬/辭)
螟
　螟書螽書有􁊋書有蜚書多麋書蝝生書石書鷁書
　鸜鵒書麟書害者災不害異(野/編)詩去螟螣害稼也春
　秋書螟記災也國之大事故書(胡/傳)
冬十有二月辛巳公子彄卒(臧僖/伯)
　書日見恩禮之厚(胡/傳)
宋人伐鄭圍長葛(書圍/之始)
　書圍志暴也(孔/義)
六年春鄭人來渝平(公糓作/輸平)
　公之為公子也與鄭人戰於狐壤止焉故與宋為黨
　修怨於鄭邾鄭伐宋入其郛宋來告命使者失詞欲
　救而止鄭人遂乗隙而輸平也和而不盟曰平(蘇/轍)渝
　變也平成也六年春以前清之遇宿之盟我成於宋
　六年春以後艾之盟防之㑹我成於鄭局於此一變
　(野/編)輸平者以利相結觧怨釋仇離宋魯之黨也後此
　使宛來歸祊而魯入其地㑹鄭人伐宋得郜及防而
　魯又取其二邑是知以利相結也(胡/傳)
夏五月辛酉公㑹齊侯盟于艾(齊地齊魯/交好之始)
　始平于齊也(左/傳)前此魯未嘗與齊交因鄭輸平之後
　而公始與齊盟蓋皆鄭莊之謀也(呉澂/纂言)
秋七月
　此無事何以書春秋編年四時具而後為年也(野/編)
冬宋人取長葛
　圍其邑周一嵗而取之(孔/義)
七年春王三月叔姬歸于紀
　書叔姬賢之也(蘇/轍)娣歸不書閔其無終也(程/傳)為有歸
　於􁋎一事不容不書(野/編)
滕侯卒
　不書名史闕也(程/傳)諸侯卒不同盟者五十二人不書
　名者九人餘皆書名(陸氏/纂例)不書葬者怠於禮而不往
　弱其君而不㑹也
夏城中丘(書土功/之始)
　國之大役城書築書時亦書不時亦書(野/編)凡用民力
　雖時且義必書見勞民為重事也僖公修泮宫復閟
　宫非不用民力也而不書二者為國之先務乃所當
　用也人君知此則知為政之先後輕重矣凡書城完
　舊也書築創始也(程/傳)中丘近莒為城以偹之且為向
　之外應也(私/考)
齊侯使其弟年來聘(列國來/聘之始)
　聘書(野/編)先儒母弟之説蓋縁禮文有立嫡子同母弟
　之説其曰同母弟蓋謂嫡爾非以同母為加親也若
　以同母為加親是不知人理也(程/傳)鄭語來盟黒背帥
　師皆罪其私也陳光奔楚而稱弟盗殺衞縶而稱兄
　秦鍼宋辰皆責其薄也(胡/傳)以弟為貶可施於陳光秦
　鍼宋辰然段何以不弟也以不弟為無貶可施於許
　叔蔡季然肹與鱄何以弟也且夫年之弟也為有公
　孫無知也以病齊僖黒背之弟為有公孫剽也以病
　衞定逆探於後追論於前於文太深於事無据夫義
　繫於聘直云結艾之盟足矣(野/編)
秋公伐邾(伐邾/之始)
　為宋討也渝蔑之盟矣(孔/義)
冬天王使凡伯來聘(天王下/聘之始)戎伐凡伯于楚丘以歸(戎/患)
　(之/始)
　春秋書天王下聘者凡八責諸侯不朝而坐受天子
　之聘也　國而曰伐此一人而曰伐天王使來聘
　而戎伐之書之以罪魯也糓梁以為衞楚丘考之衞
　楚丘自在河北周在河南是時河未南徙魯亦在其
　南也從魯至周不宜由衞左傳魯有卜者楚丘之父
　蓋以地為氏者則魯亦有楚丘也(畧/記)
八年春宋公衞侯遇于垂
　宋衞為一(野/編)齊將為鄭平宋衞有㑹期矣而宋衞先
　為垂之遇者有私謀也有意於從齊黨而無志於釋
　鄭憾也(孔/義)
三月鄭伯使宛來歸祊庚寅我入祊(公糓/作邴)
　魯有朝宿之邑在王畿之内曰許鄭有湯沐之邑於泰
　山之旁曰祊時天子不廵狩魯亦不朝故欲以祊易
　許田各取其近者前此來輸平以言請之矣至是始
　入地也入者内弗受也(程/𫝊)宛之不氏鄭大夫之未賜
　族者也(蘇/氏)不結祊成隠之善也(野/編)用是見鄭有無君
　之心而謂天王不復能廵狩矣用是見鄭有無親之
　心而敢與人以先祖所受之邑矣(胡/傳)魯初睦宋齊恐
　魯助宋故為鄭求魯不應反為宋伐邾故歸祊魯得
　祊而始奉杜稷以從(木/訥)鄭伯利在得許田故先使人
　歸祊為異日取許田之地隠不悟其計受而有之自
　鄭人輸平之後魯多墮鄭計而不自知(岷/隠)
夏六月己亥蔡侯考父卒(宣公卒桓/侯封人立)辛亥宿男卒
　蔡未通而名者蓋通於惠公之世也宿嘗通矣其不
　名失之也(蘇/轍)
秋七月庚午宋公齊侯衞侯盟于瓦屋(周地参/盟之始)
　齊鄭方合宋欲間之盟齊不盟鄭(野/編)宋衞一黨也齊
　鄭一黨也鄭莊挾齊自强齊僖特假鄭以紏合不逾
　年㑹防謀伐宋矣要盟何益哉(孔義本/私考)参盟者無主
　之盟也非以三國為限也但始於宋齊衞之三國故
　相承以為参耳(後/傳)
八月葬蔡宣公
　諸侯五月而葬宣公卒兩月耳不及期簡也(孔/義)
九月辛卯公及莒人盟于浮來(浮公糓作包好莒之始/亦魯君特㑹外大夫之)
　(始/)
　可言公及人不可言公及大夫(糓/梁)非大夫敢盟公公
　自欲與盟耳特書公所以譏公之失禮明非大夫之
　事也(陸淳/纂例)莒雖小國而入向伐杞能為魯患故七年
　城中丘以偹之至是復屈己要盟於其地(孔/義)
螟
冬十有二月無駭卒(駭糓作/侅展氏)
　公孫之子與異姓之臣未賜族而身為大夫則稱名
　無駭挾之類是也己賜族而使之世為大夫則稱族
　如仲孫叔孫季孫之類是也(胡/傳)
九年春天王使南季來聘
　天王之使至魯者於此而三魯無一答詳王使所以
　著隠罪也(傳/斷)
三月癸酉大雨震電庚辰大雨雪
　雨𤾉之變甚者書(野/編)不時災也非常為大亦災也(程/傳)
　三月夏之正月也雷未可以出電未可以見而大震
　電此陽失節也雷以出電以見則雪不當復見而大
　雨雪此隂氣縱也凡失其度人為感之也(胡/傳)
挾卒(公糓/作俠)
夏城郎
　書不時也(左/傳)郎邇宋城郎將為鄭伐宋也(孔義本/木訥)
秋七月
冬公㑹齊侯于防(公作/邴)
　謀伐宋也左氏曰鄭伯以王命討宋之不王豈其然
　乎假此以誑齊魯耳(孔/義)
十年春王二月公㑹齊侯鄭伯于中丘
　為師期也(程/傳)防之㑹魯始與齊謀伐宋之舉至中丘
　之㑹復偕鄭合謀而决出師之期經傳録之著伐宋
　之兵所由合也(汪克寛/纂疏)
夏翬帥師㑹齊人鄭人伐宋
　三國先遣將致伐齊鄭稱人非卿也(程/傳)三國㑹伐宋
　吾所知也宋公不王鄭伯以王命討宋於傳有之經
　無是也且鄭伯安知有王鄭伯而知有王蝥弧之旗
　魚麗之陳奉辭四伐為政於天下可也何為與虢公
　争政哉(野/編)
六月壬戌公敗宋師于菅(宋/地)辛未取郜辛巳取防
　魯於宋本無纎芥之隙徒以歸祊之故為鄭伯所役
　翬既帥師㑹二國公復自出竒兵以襲人之虚而取
　其二邑春秋書日所以著其暴辭婉而義見者也(家/鉉)
　(翁/傳)
秋宋人衛人入鄭
　宋又連衞以報鄭鄭幸菅之敗而不偹故師還及郊
　宋衞已乗其虚而入之矣(髙閌/集註)
宋人蔡人衞人伐戴鄭伯伐取之(戴公/作載)
　宋人衞人入鄭蔡人從之伐戴鄭伯圍戴克之取三
　師焉戴鄭所與也故三國伐之鄭戴合攻取三國之
　衆(程/傳)蓋戴已授其繹開之於宋鄭揆其不偹攻之於
　後故一舉而取其師(通/説)
　羅喻義曰入隠之篇大抵皆宋鄭事也宋自殤公立
　開怨於鄭傳所謂十年十一戰也起隠之四年宋公
　伐鄭一翬㑹宋公伐鄭二邾人鄭人伐宋三圍鄭長
　葛四取長葛五翬㑹齊人鄭人伐宋六敗於菅七取
　郜八取防九入鄭十伐戴十一而宋自此病矣難𤼵
　於州吁衞之亂易於宋當其起也惟公子馮之求及
　其病也不中於在外之亡人而中於在近之逆人齊
　鄭同謀者也陳蔡衞親宋者也入郛以前我附於宋
　渝平而後我講於鄭取郜歸我取防歸我其入許也
　又讓於我鄭之奉我至矣來即我謀爾
冬十月壬午齊人鄭人入郕(公作/盛)
　討不㑹伐宋也(程/傳)郕衞所與也而齊鄭入之(集/註)齊僖
　與鄭同志今年入郕明年入許其後如紀惟以窺伺弱
　小為事爾(野/編)
十有一年春滕侯薛侯來朝(諸侯朝/魯之始)
　朝書(野/編)諸侯雖有相朝之禮而當時諸侯皆不朝王
　獨朝魯可乎滕薛二君不特言者又譏旅見也(程/傳)
夏公㑹鄭伯于時來(時來公糓作/祈黎鄭地)
　謀伐許也(程/傳)
秋七月壬午公及齊侯鄭伯入許
　書㑹伐許者鄭志也書及入許者公所欲也(胡/傳)
　閻開正曰隠桓二十年間事皆以鄭莊為綱魯隠半
　生全被鄭莊播弄
冬十有一月壬辰公薨
　不地不葬知其有變也然春秋之意在元年不書公
　即位矣春秋不言即位者其皆有故乎莊閔僖不言
　即位故在前也隠不言即位故在後也(野/編)不書葬不
　成䘮也(集/觧)
　歐陽修曰魯隠南靣而治其國君其吏民者十餘年
　死而入廟立諡稱公則當時魯人孰謂息姑不為君
　也孔子修春秋凡與諸侯盟㑹行師命將一以公書
　之於其卒也書曰公薨則聖人何嘗異隠於他公也
　左氏何從而知其攝耶
　黄震曰隠公春秋之初也春秋之初未有伯也而伯
　之漸已萌蓋是時惟齊為大國惟魯為望國齊以黨
　鄭伐宋魯以受鄭祊田忘鄭之讐而從齊故前乎此
　惟兩君相㑹至此而諸侯參㑹矣前乎此惟敵國相
　攻至此連諸侯伐宋矣故曰伯之漸也向使齊不私
　於鄭而務使宋鄭相安魯不貪鄭之賂而不遽從齊
　天下其庶乎然則伯之萌齊僖之為而魯隠助之也
　
　
　
　
　春秋平義卷一
欽定四庫全書
　春秋平義卷二　　　　　　秀水俞汝言撰
　　桓公(名軌史記名允惠公子隠公弟母仲子夫人/文姜在位一十八年諡法辟土服遠曰桓)
元年春王正月公即位
　繼故不言即位先君不以其道終子弟不忍即位也
　繼故而言即位則是與聞乎弑也(孔/義)隠不求為君不
　書即位桓求為君書即位隠不書即位不害其真也
　桓書即位不害其偽也(野/編)糓梁有桓無王之説竊以
　夫子於繼隠之後而書公即位則桓之志見矣奚待去
　其王以為貶耶(顧炎武/日知録)
三月公㑹鄭伯于垂(衞/地)鄭伯以璧假許田
　欲求好者公也欲田者鄭也為此㑹也此其以璧假
　之與曰否以祊易之易之則其言假之何鄭人之辭
　也知為賜田不可易也則亦書曰璧假許田可以觧
　魯可以諱周可以甚鄭伯之為諼(野/編)隠公於宛來歸
　祊特欲啗魯以借其力為離宋計耳未嘗有易許之
　萌今桓立而輙以許田假之蓋扼其吭而抉取之也
　謂以璧者庶乎有詞且曰請復祀周公借是為義而
　要之也(馬駢/探㣲)加璧焉鄭伯必得之計也非祊薄於許
　也(邵/寳)歸祊後復書我入祊重取地也假許後不書以許
　歸鄭重失地為内諱也(黄澤/補註)
夏四月丁未公及鄭伯盟于越(近垂/地)
　祊成已結假不反矣(野/編)上書㑹所以惡鄭下書及所
　以惡魯(王氏/箋義)
秋大水(書水災/之始)
　災書(野/編)書時不書月則水之泛溢為害蓋歴時而未
　平也(纂/疏)春秋書大水凡九魯居其八其一言宋(日/抄)
冬十月
二年春王正月戊申宋督弑其君與夷及其大夫孔父
　(殤公弑莊/公馮立)
　人臣死君難書及以著其節稱大夫不失其官也(程/傳)
　孔父先死曰及何也糓梁曰書尊及卑春秋之義也
　(孔/義)父與甫通孔父字嘉猶杜甫之字美也(略/記)
滕子來朝
　把最小初稱侯己稱伯稱子滕亦小初書侯己書子
　蓋弗給於朝覲貢賦自降為子聖人因其實而書之
　(孔義本/朱子)按滕初稱侯後稱子以為自降可也把初稱
　侯後稱伯又稱子繼復稱伯卒又稱子其升降不一
　者於前説難通矣則惟時王黜陟之説為可從二邾
　自附庸升而為子説者以為數從齊桓故為請於王
　命為諸侯王能升二邾獨不能降滕把乎(畧/記)
三月公㑹齊侯陳侯鄭伯于稷以成宋亂(稷宋/地)
　為賂故立華氏也㑹未有指言所事指言所事特書
　也(孔/義)諸侯以宋有弑君之亂而徃平之耳後書取鼎
　於宋而討賊之事無聞焉則其義自見(或/問)
夏四月取郜大鼎于宋戊申納于太廟
　取者得非其有之稱宋始以不義取之故係其器於
　郜賂公者宋也而書曰取蔽罪於魯也以成亂之賂
　器置周公之廟公其受之乎(孔/義)前書成宋亂兼責四
　國也此書取郜鼎納于太廟專責魯也(家氏/傳)
秋七月把侯來朝(公糓/作紀)
蔡侯鄭伯㑹于鄧(懼楚/之始)
　㑹於鄧謀楚也春秋微言之以示入蔡伐鄭之漸不
　惟不言楚併不言荆用見中國無人不能制之於早
　爾(野/編)春秋之初諸侯盟尚少也自是而後則漸衆矣
　伯興而世道降其可見於是乎(簡端/録)
　汪氏纂疏曰于鄧外諸侯相㑹之始而實楚患之萌
　蘖北杏外諸侯列㑹之始而實覇者之濫觴其闗於
　天下之故不小矣
九月入把(公糓/作紀)
　左氏曰討不敬也　七月來朝九月入把何也曰七
　月來朝把侯當作紀侯程子已言之矣(或/問)
公及戎盟于唐
冬公至自唐(書至/之始)
　出告反至常事爾何以書或以去國踰時之乆或以
　㑹盟侵伐之危或以黨惡附姦之罪唐之至危之也
　弑君之賊使戎而不如鄭齊陳之黨惡則討之矣(孔/義)
　(本程/傳)
三年春正月公㑹齊侯于嬴(齊/地)
　不書王闕疑(孔/義)不書王者孔子循史之舊文而非削
　也若以削王為罪天王不討賊則是仲尼貶周天子
　矣其尊周正統之意安在哉(探/微)㑹于嬴左氏曰成昏
　於齊也冬娶齊急於得齊以固齊援也(木/訥)
夏齊侯衞侯胥命于蒲(衞/地)
　胥命者何相命也相命近正也古者不盟結言而退
　(公/羊)隠八年齊欲平宋鄭十年齊從鄭伐宋而衞亦從
　宋入鄭齊衞不過各附其所與實未常有怨至桓二
　年遭華督之禍而衞其所附齊鄭㑹於稷以成宋之
　亂而宋已附於齊無仇可觧何俟乎盟故書曰胥命
　耳(木/訥)
六月公㑹把侯于郕(魯地公糓作/紀郕公作盛)
　杞本侯爵諸傳必欲易之為紀者以恒六年夏四月
　亦有公㑹紀侯於郕之文故並二而一之也至十二
　年曲池之㑹與莒子之盟者猶書犯侯之子靖侯也
　終桓之世凡三見稱侯不異至莊二十有七年始稱
　伯非因桓公而貶也(探/㣲)
秋七月壬辰朔日有食之既(推厯當/為八月)
　日食三十六食既者三皆臣子僣逆夷狄暴橫之兆
　此年而後荆楚僣王鄭敗王師宣八年而後楚荘圍
　宋伐鄭伐晉襄二十四年而後齊崔杼衞寗喜弑君
　呉楚横行中國(汪/氏)
公子翬如齊逆女
　逆女書公子翬則是隠以為仇桓以為親也(野/編)
九月齊侯送姜氏于讙(魯/地)公㑹齊侯于讙夫人姜氏至
自齊
　越竟送女非禮也(孔/義)將以何稱非女非婦則姜氏而
　己矣公徃㑹之(野/編)為齊侯爾非為親迎也以翬徃而
　不言以至者公親受之齊侯也(孔/義)桓公失禮兆敝笱
　之刺於是見之(傳/斷)
冬齊侯使其弟年來聘
　致夫人也桓娶夫人書之者數春秋惡文姜之終不
　得不詳其始(傳/斷)
有年
　謂桓不當有年為異而書則螽與大水無氷皆當為
　桓之常又何為書春秋豈專記人之凶荒而不幸人
　之豐熟哉各書其實爾(日/抄)蓋有感也幸祈民之未殄
　頼有是年以生養之不然則靡有孑遺矣(探/㣲)
四年春正月公狩于郎(蒐狩/之始)
　狩不書于郎遠也(野/編)郎今之單父魯臺土也地近宋
　昭九年築郎囿(木/訥)
夏天王使宰渠伯糾來聘
　詩曰家伯維宰仲允膳夫宰與膳夫作對其官可知
　而或以為冡宰吾不知也經書宰咺宰孔惡冡宰而
　數兼使職必無是也
　是年及七年不書秋冬史之闕文(野/編)
五年春正月甲戌
　脱文(陸/淳)長厯甲戌前年十二月二十一日(杜/預)先儒疑
　下有陳佗殺太子一事(木/訥)
己丑陳侯鮑卒(桓公卒陳佗/弑太子自立)
　左傳再赴也公糓曰甲戌之日亡己丑之日死而得
　故以二日卒之俱不可信
夏齊侯鄭伯如紀
　外相如不書何以書襲紀也(野/編)紀人來告存而弗削
　以著齊人滅紀紀侯去國之由(胡/傳)
天王使仍叔之子來聘(仍糓/作任)
　仍叔之子弱也(左/傳)四年天王使宰渠伯糾來聘今又
　使仍叔之子桓固魯賊周何親之也至及觀伐鄭然
　後知王屡聘魯謀鄭故也魯桓宋督俱未暇討反遣
　使入魯蓋欲專圖鄭也(傳/斷)
葬陳桓公
城祝丘
　齊將襲紀公欲助紀而畏齊故城以偹之(程/傳)
秋蔡人衞人陳人從王伐鄭
　王師敗績于繻葛不書書蔡人衞人陳人從王伐鄭
　逆中取順法也王師敗績於茅戎何以書茅戎戎也
　鄭諸夏也矢集王躬天下寧有是事從王正也伐鄭
　鄭伯之有罪明矣(野/編)
大雩(書大雩/之始)
　旱也雩而雨雩而不雨旱(野/編)魯諸侯而郊禘大雩嵗
　以為常不能悉書故雩以非時而書(孔/義)
　簡端録凡王所建皆曰太太廟太學之類是也凡王
　所舉皆曰大大蒐大閲之類是也曽謂魯可行之乎
螽(公作/􁉸)
冬州公如曹
　外相如不書何以書違把難也(野/編)州河内地邑名也
　(張/洽)州公嘗為三公(程/子)
六年春正月寔來
　杜註寔實也名曰如曹實來魯也在公糓俱不言州
　公之名胡傳獨以為名不知何據(賀仲軾/歸義)言寔來者
　承上文也州公一出而私交二國徃外曰遂内來曰
　寔皆兼事之辭也(統/紀)此來者州公遂不復矣州公存
　其來紀侯表其去蓋謹志之也(野/編)
夏四月公㑹紀侯于成(公糓作/郕魯地)
　諮謀齊難也(左/)
秋八月壬午大閲(書大閲/之始)
　簡車馬也懼齊鄭故(孔/義)盛夏大閲妨農害人無事而
　為之妄動也有警而為之教之不素得以保其國乎(程/𫝊)
蔡人殺陳佗(厲公/躍立)
　佗者殺世子自立者也公子躍者蔡出也為立躍也
　以為誘之則自送也以為故侯君位未定故曰蔡人
　殺陳佗(野/編)淫獵乎蔡人不知其是陳君也而殺之(糓/梁)
　蔡侯殺之而書蔡人天下之大惡人皆得而誅也(孔/義)
九月丁卯子同生
　君嫡子生以太子生之禮舉之則史書之(啖/助)
冬紀侯來朝
　欲公請王命求齊成公告不能
七年春二月己亥焚咸丘
　劉氏曰咸丘邑也火田而咸丘焚也王貫道曰咸丘
　即鉅野郎之近地(日/抄)
夏糓伯綏來朝鄧侯吾離來朝
　糓鄧何為者比於介郳則稱爵比於滕薛則稱名蓋
　是時東南有偽王者故相抜而來後亦改事楚矣(野/編)
　糓鄧皆在南陽越蔡許陳曹宿邾而朝於魯蓋為楚
　所逼失地而奔不見容者懼楚也至魯遠於楚故朝
　於魯以失地故書名終春秋不復見於經意其滅於
　此也(木/訥)
八年春正月己卯烝
　烝不書以五月丁丑烝書(野/編)
天王使家父來聘
　至是三聘矣(孔/義)髙抑崇曰謀納后也(辨/義)
夏五月丁丑烝
　黷祀也志不敬也(孔/義)
秋伐邾
冬十月雨雪
　建酉之月未霜而雪書異也(程/傳)
祭公來遂逆王后于紀(書遂/始此)
　天子娶后當使同姓諸侯主其辭命祭公逆后于紀
　使我主其禮也(劉敞/權衡)祭公至魯遂徃逆后此天王之
　命非祭公自為之紀魯甥咨謀于魯而行(戴/溪)齊將滅
　紀魯勢不能芘紀於是而為之謀俾納女于王托王
　為重焉祭公因不及命而遂逆王后也齊侯繼此不
　復犯紀襄公始滅紀納女亦延紀數年(木/訥)桓王取后
　于紀命魯主昏嘗使家父來聘則其事前定矣既己
　納幣契成故祭公來受辭于主昏而徃逆后于紀皆
　禮之宜也天子不自主故祭公不稱使成使于我故
　言遂(屬/辭)
九年春紀季姜歸于京師
　其稱紀季姜何自我言紀也父母之於子雖為天王
　后猶曰吾季姜(公/羊)自逆者而言從天王所命而稱王
　后示天下之母儀也自歸者而言從父母所子而稱季
　姜化天下以婦道也(胡/傳)
夏四月
秋七月
冬曹伯使其世子射姑來朝
　諸侯相朝正也有故而使世子攝事蓋禮之變也(蘇/轍)
　朝不言使明年曹伯終生卒為射姑地也有曹伯之
　使則可(野/編)
十年春王正月庚申曹伯終生卒(桓公卒子莊/公射姑立)
夏五月葬曹桓公
秋公㑹衞侯于桃丘弗遇(衞/地)
　衞侯失信也衞中變而從齊鄭于是乎有郎之師(孔/義)
冬十有二月丙午齊侯衞侯鄭伯來戰于郎
　鄭太子忽救齊敗戎師于是諸侯之大夫戍齊齊人
　餼之使魯為之班魯以周班後鄭鄭忽怒故以齊衞
　來戰于郎稱來戰無詞也鄭雖主兵而先書齊衞猶
　以周班正之也(蘇氏/集觧)王明逸曰魯以周班後鄭事已
　乆遠釁所由來必更有他事是時齊方圖紀而鄭助
　之其嗛魯也蓋以紀故與(畧/記)
十有一年春正月齊人衞人鄭人盟于惡曹
　此郎之諸侯戰未得志故盟爾(野/編)
夏五月癸未鄭伯寤生卒(莊公卒世子忽/立是為昭公)
　鄭莊一時之雄也射王陷弟害隣謀立宋莊身沒未
　幾而世嫡出奔庶孽奪正國内大亂為宋莊反噬為
　不善者可以鍳矣(孔/義)
秋七月葬鄭莊公(三月/而葬)
九月宋人執鄭祭仲(書執/之始)
　稱字非賢之也尊王命貴正卿著其罪而深責之也
突歸于鄭
　突不稱公子不可以有國也曰歸易辭也以祭仲易
　惡祭仲也(孔/義)
鄭忽出奔衞(書奔/之始)
　忽以國氏正也不能有其位故不爵(伊川/經説)
柔㑹宋公陳侯蔡叔盟于折(大夫㑹盟/諸侯之始)
　内大夫㑹外諸侯盟始此(孔/義)于折于夫鍾于闞于糓
　丘于虚干龜大抵為平宋鄭也前年成宋亂今復成
　鄭亂耶宋人辭平而始改從鄭為武父之盟為宋之
　戰及宋以諸侯伐鄭太宫之椽不保公亦不能救也
　謀之數年竟成何事(野/編)
公㑹宋公于夫鍾(郕/地)
冬十有二月公㑹宋公于闞(魯/地)
　鄭忽嘗救齊伐魯今突入鄭而忽出奔故魯桓拳拳
　黨鄭者欲固突而拒忽爾(日/抄)
十有二年春正月
夏六月壬寅公㑹杞侯(公糓/作紀)莒子盟于曲池(魯地公/作歐蛇)
秋七月丁亥公㑹宋公燕人盟于糓丘(宋地即句/瀆之丘)
　燕人姞姓非比燕也(野/編)
八月壬辰陳侯躍卒(厲公卒莊/公林立)
公㑹宋公于虚(公作/郯)
冬十有一月公㑹宋公于龜
　虚龜皆宋地　黄正憲曰按桓夫鍾之㑹是宋欲親
　魯伐鄭故數㑹于魯地宋為之也此虚龜之㑹是魯
　期于宋鄭公不愛平故數㑹于宋地魯為之也
丙戌公㑹鄭伯盟于武父(鄭/地)
　棄宋即鄭(野/編)鄭伯突也突簒其兄而立春秋以君許
　之不沒其實也雖君而實簒雖簒而實君皆因其實
　而已不然不能君也衞州吁陳佗是也孔義君臣六
　㑹而宋不許平辱甚矣於是遂有武父之盟(蘇/轍)
丙戌衞侯晉卒(宣公卒惠/公朔立)
　日同而地異故兩書焉即書者紀事之職追書者承
　赴之本(邵/寳)按石經衞侯晉卒在盟于武父之前衞上
　有丙戌二字糓梁傳誤簡於此(辨/義)
十有二月及鄭師伐宋丁未戰于宋
　來戰者罪在彼戰于郎是也徃戰者罪在内戰于宋
　是也(孔/義)
十有三年春二月公㑹紀侯鄭伯己巳及齊侯宋公衛
侯燕人戰齊師宋師衛師燕師敗績
　以為鄭與宋戰者左氏也公羊謂宋與魯戰糓梁謂
　紀與齊戰趙匡考據經文内兵則以紀為主而先於
　鄭外兵則以齊為主而先於宋獨取糓梁之説然十
　年齊侯衛侯鄭伯來戰於郎主兵者鄭也隠四年宋
　公陳侯蔡人衞人伐鄭主兵者衞也此紀先於鄭未
　必為内兵主也齊侯序宋公上終春秋之世此齊先
　於宋未必為外兵主也紀雖畏齊固當從我吾從左
　氏(野/編)
三月葬衞宣公
　既與衞人戰曷為葬宣公怨不棄義怒不廢禮古人
　以葬為重也衛宣未葬朔乃即戎從吉行事據事直
　書而自見(孔/義)諸侯在䘮而有境外之事以䘮行者稱
　子以吉行者稱爵(趙/匡)
夏大水
秋七月
冬十月
十有四年春正月公㑹鄭伯于曹
　曹在衞南而東北為齊界所以伺齊衞之徃來虞其
　報救把之怨也(孔/義)
無氷
　時燠也(孔/義)
夏五
　傳疑也
鄭伯使其弟語來盟(語糓/作禦)
　使來盟盟前定矣(伊/川)公㑹鄭伯于曹修武父之盟也
　鄭使弟語來盟修曹之㑹也(傳/斷)
秋八月壬申御廪災乙亥嘗
　嘗不書以御廪災書(野/編)惡不敬也以為未易災之餘
　而嘗也(糓/梁)不時也秋嘗以物成而薦新為義夏之六
　月未可嘗也(胡/傳)
冬十有二月丁巳齊侯禄父卒(僖公卒/襄公立)
宋人以齊人蔡人衞人陳人伐鄭
　師而曰以者能左右之以行其意也以一國而用諸
　侯之師於是始(孔/義)蔡陳與宋盟折者也齊衞與鄭盟
　惡曹者也今鄭既背齊黨魯則齊亦背鄭黨宋夫齊
　强於宋何亦聽其節制深仇鄭也仇鄭則嫉魯可知
　(春秋/翼)
十有五年春二月天王使家父來求車
　王者無求用見當時上供多闕諸侯無王也(野/編)
三月乙未天王崩(桓王崩/荘王立)
　是後莊王僖王不書崩見王室不告魯不赴而諸侯
　不臣益見矣(孔/義)
夏四月己巳葬齊僖公
五月鄭伯突出奔蔡
　突何以出辟祭仲也(野/編)
鄭世子忽復歸于鄭
　事之初起兩亡人爾今反正也莫先正名矣彼奔者
　突伯也此歸者忽世子也夫其書伯也不如世子世
　子義嗣也奪正而伯簒也(野/編)世子書而無突天王書
　而無朝名正於此而義黜於彼聖人之筆大矣簡矣
　(邵/寳)突忽並争不書名何以别(日/抄)
許叔入于許(即穆公/新臣)
　隠十一年鄭使莊公之弟許叔居許東徧以奉其祭
　祀鄭亂故許叔入許(孔/義)
公㑹齊侯于艾(公羊作鄗糓/作蒿齊地)
　謀定許也(左/傳)魯本怨忽許實怨鄭定許所以撓忽也
　(日/抄)自郎之戰齊不通魯至是齊復通彭生之禍始此
　(木/訥)
邾人牟人葛人來朝
　按郳黎來朝稱名蕭叔來朝稱字知此稱人必非其
　君凡朝必以禮接於廟非諸侯不言朝曺伯使其世
　子來朝把伯姬來朝其子皆是子代父來行禮知此
　稱人者亦是其世子凡來朝同時俱至必以先後行
　禮若滕侯薛侯是也陳氏項氏皆謂此與滕薛皆譏
　旅見自參以上貶人之非也楚雖僣王猾夏其㑹諸
　侯亦曰用齊桓而已楚猶不敢僣天子之禮以臨諸
　侯而况魯乎魯君朝而稽首於伯主晉人曰天子在
　而君辱稽首寡君懼矣齊侯稽首於魯君魯君拜齊
　人怒魯人曰非天子寡君無所稽首稽首猶且不敢
　而况旅朝乎(屬/辭)
秋九月鄭伯突入于櫟
　突非正也而忽不能君故國人君突諸侯助之春秋
　書爵所以戒居正者已不能保則人取之矣(伊/川)櫟有
　鄭伯鄭安得有伯髙伯因之賊昭公齊襄因之賊子
　亹傅瑕因之賊子儀春秋皆削不書苐書鄭伯突入
　于櫟蓋曰突已得鄭矣(野/編)衞宣未葬而朔書衞侯見
　諸侯之無父世子據鄭而突書鄭伯見諸侯之無君
　(歸/義)何以不言忽之出奔忽之為君㣲也祭仲存則存
　矣祭仲亡則亡矣(公/羊)
冬十有一月公㑹宋公衞侯陳侯于袲伐鄭(袲公羊作/侈宋地)
　納突也(野/編)袲宋地(日/抄)
十有六年春正月公㑹宋公蔡侯衛侯于曹
　謀伐鄭也(左/)
夏四月公㑹宋公衞侯陳侯蔡侯伐鄭
　突善結諸侯也齊氏曰自入春秋蔡常先衞自是遂
　序衞之下先儒以為後至實則以勢之强弱相上下
　而不復用周班矣(伊/川)
秋七月公至自伐鄭(致伐/之始)
　以見勤勞於鄭突(伊/川)一簒國公子勤諸侯三㑹再伐
　又弗克納其致踰時也自冬十有一月至于秋七月
　何多日也(野/編)
冬城向
　言冬通後月之詞(孔/義)地在魯莒境上魯莒之争自城
　向始(日/抄)
十有一月衞侯朔出奔齊
　朔譖殺二兄而有其國詩刺二子乗舟誠罪人也自
　兹及于莊六年而入于衞中間宜有立君公子黔牟
　周所立也春秋筆法空處最竒隠之薨也前不書即
　位後不書葬知有亂者桓之薨也前書公與夫人姜
　氏遂如齊後書夫人孫于齊知有淫者蔡人衞人陳
　人從王伐鄭知有自將之天子王人子突救衞知有
　天子所立之公子黔牟不知者以為斷爛知者以為
　完整之極也(野/編)
十有七年春正月丙辰公㑹齊侯紀侯盟于黄(齊/地)
　平齊紀且謀衞也(左/)紀魯之姻國而衞朔在齊故齊
　欲納朔而魯欲平紀也然二年之後齊遽遷紀三邑
　六年之後魯卒㑹齊納朔則齊魯之强弱見矣(纂/疏)
二月丙午公㑹邾儀父盟于趡(魯/地)
　下書伐邾則惡自見矣(孔/義)
夏五月丙午及齊師戰于奚(魯地糓梁作郎公闕夏字/齊魯交兵之始齊魯之兵)
　(始於奚而/終於艾陵)
　盟未幾而齊來侵境平紀之信豈可恃乎(吳/澂)
六月丁丑蔡侯封人卒(桓侯卒/哀侯立)
秋八月蔡季自陳歸于蔡
　許叔入于許許男新臣也蔡季歸于蔡蔡侯獻舞也
　父子繼也兄弟及也為國求君倫序為重故稱叔季
　爾説春秋者疑獻舞非賢未應書字謂别有一蔡季
　糓梁曰蔡之貴者也何氏增之曰賢者也能譲國曹臧
　衞郢呉札何以不書(野/編)
癸巳葬蔡桓侯(三月/而葬)
　稱爵或曰請諡於王者也或曰傳失之(孔/義)
及宋人衞人伐邾
　宋志也(左/傳)以二月盟以秋八月伐不書公削也(野/編)
冬十月朔日有食之(推厯當為十一月/庚午朔闕庚午字)
十有八年春王正月公㑹齊侯于濼(濼水名/齊地)
公與夫人姜氏遂如齊(公無/與字)
　濼之㑹不言及夫人以夫人之伉也(糓/梁)夫人驕伉公
　不能制也故曰與與則匹敵而無尊卑之别也罪公
　也治其本也(孔/義)
夏四月丙子公薨于齊丁酉公之䘮至自齊
　濼之㑹不書夫人出以遂如齊見之䘮至不書夫人
　入以孫于齊見之(孔/義)
秋七月
冬十有二月己丑葬我君桓公(九月/乃葬)
　公薨不地何也隠之故不地也今而書地桓惡無可
　隠也我知之矣隠之忠臣襄公諸兒也桓之孝子公
　孫無知也(野/編)桓公之書葬者賊既討也魯人却尸以
　讓于齊曰請得彭生除君之惡徒知彭生之賊云爾
　齊强而魯弱故君子以為討矣(劉敞/意林)
　
　
　
　
　
　
　
　
　
　
　春秋平義卷二
欽定四庫全書
　春秋平義卷三　　　　　　秀水俞汝言撰
　　莊公(名同桓公子母文姜夫人哀姜在/位三十二年諡法勝敵克亂曰莊)
元年春王正月
　繼弑君不書即位先君不以其道終子不忍即位也
　故莊閔僖皆不書(孔/義)恐國亂不行即位之禮耳(日/抄)
三月夫人孫于齊(文/姜)
　不稱姜氏削也絶不為親也云孫見其無所容而絶
　之也　趙子嘗曰上書公與夫人姜氏如齊則下書
　夫人孫于齊者即如齊之姜氏也上書夫人姜氏薨
　于夷則下書夫人氏之䘮至自齊者即薨夷之姜氏
　也此是古史簡具之體(辨/義)
夏單伯送王姬(送公榖/作逆)
　單伯天子之卿也王將嫁女于齊故使魯主之而單
　伯送之(蘓/氏)
秋築王姬之館于外
　為外禮也為外之於禮何居夫築館而受昏猶畫宫
　而受弔也然且為之齊侯不如把梁之妻也楚公子
　圍娶于鄭館之于外以為野賜然且為之齊侯不如
　令尹單伯不如太宰州犂也齊故親我我故仇齊築
　為王姬外為齊侯此為亡于禮者之禮與(野/編)仇讐非
　所以接婚姻也衰麻非所以接弁冕也其不言齊侯
　之來逆不使齊侯得與吾為禮也(糓/梁)築于外之為禮
　不若辭而不主之為正也(孔義本/孫氏)
冬十月乙亥陳侯林卒(莊公卒子宣/公杵臼立)
王使榮叔來錫桓公命(書錫命/之始)
　不稱天王闕文也(蘓/氏)豈有貶天王之理(日/抄)王命魯主
　婚故追錫桓公以寵之(高氏/集註)
王姬歸于齊
齊師遷紀郱鄑郚(書遷/之始)
　紀之滅始於此矣(孔/義)
二年春王二月葬陳莊公
夏公子慶父帥師伐于餘丘
　慶父公之庶兄公子已為卿也(孔/義)孟氏之孽基于此
　(木/訥)
秋七月齊王姬卒
　外夫人不卒此何以卒檀弓曰齊告王姬之䘮魯荘
　公為之大功糓梁曰為之主者為之服也(孔/義)
冬十有二月夫人姜氏㑹齊侯于禚(齊/地)
　莊公不能防閑其母失子道也(胡/傳)
乙酉宋公馮卒(莊公卒子/閔公立)
三年春王正月溺㑹齊師伐衞
　衞侯朔在齊㑹齊師伐衞謀納朔也(日/抄)
夏四月葬宋莊公
五月葬桓王
　王崩至是七年矣公羊曰改葬也(孔/義)
秋紀季以􁋎入于齊(紀/邑)
　齊欲滅紀故季以邑入齊為附庸存先祀也紀侯之
　命也故不書奔不書名(孔/義)
冬公次于滑(鄭地公糓作/郎書次之始)
　將㑹鄭伯謀紀鄭伯辭以難胡氏春秋紀兵伐而書
　次以次為善救而書次以次為譏公糓曰欲救紀而
　不能也(孔/義)
四年春王二月夫人姜氏享齊侯于祝丘(魯地享公/糓作饗)
　書孫則去其族書㑹書享掲其姓氏蓋示之有别亦
　所以討其亂倫之罪(家氏/傳)饗甚矣饗齊侯所以病齊
　侯也(糓/梁)
三月紀伯姬卒
　卒者為下紀侯去國齊葬伯姬起也(孫/復)
夏齊侯陳侯鄭伯遇于垂
　謀取紀也(張/洽)鄭伯突也非子儀也(胡/傳)
紀侯大去其國
　紀侯圖存不獲委宗廟於其弟而去之故不書奔而
　曰大去不書名而曰紀侯罪齊而閔紀也(張/洽)責季不
　應以地入齊紀侯大去其國責侯不應去其國
六月乙丑齊侯葬紀伯姬
　不書齊滅紀至是而齊侯滅紀之罪著矣孫復曰甚
　齊侯之詐也(孔/義)紀自入春秋來與齊為難逆女於我
　不得免焉送后于京師不得免焉既遷郱鄑郚又為
　垂之遇雖有公次于滑夫人持之無能為也紀侯何
　以不書出以國與季無所出矣齊侯何以不書滅叔
　姬歸于􁋎有紀存焉伯姬何以書葬甚齊侯也履緰
　所逆我不往㑹莫敢葬也齊侯取而葬之然則其目
　齊侯何也曰善事不目不知為誰之善也惡事不目
　不知為誰之惡也(野/編)紀亡本末魯史悉書非苐以魯為
　故也紀自有齊難魯兩世君臣悉心謀畫既不能偏師
　相援又不敢號呼控人其悱惻咨嗟之意眞有不可自
　明者紀國一時君臣夫婦所處盡善固皆可以為春秋
　萬世法者其亦我一念無己之至情見於立辭者耶
　(辨/義)程氏罪魯之不奔使齊侯葬之既書於此又記於彼(通/説)
秋七月
冬公及齊人狩于禚(公糓/作郜)
　齊人者齊侯也其曰人何也卑公之敵所以卑公也
　(糓/梁)齊詩揚之水美公射御蓋詠此事(野/編)
五年春王正月
夏夫人姜氏如齊師
　前日㑹于禚享于祝丘猶曰托享㑹之禮也今三軍
　之衆而掩然無忸怩之心無耻極矣(木/訥)
秋郳犂來來朝(郳公作倪犂/公糓皆作黎)
　郳國犂來名其後王命為小邾子繁露曰附庸字者
　方三十里名者方二十里(孔/義)
冬公㑹齊人宋人陳人蔡人伐衞
　是齊侯宋公也曰人何也人諸侯所以人公也人公
　何也逆王命也(糓梁/傳)
六年春王正月王人子突救衞(公作三月書救始此自/救衞無功王命益不行)
　(於天/下)
　程子曰子突救衞而字之善之也善子突則善王命
　也榖梁曰善救者則伐者不正矣
夏六月衞侯朔入于衞
　子突周之下士而書字朔衞之故君而書名王人書
　救不書敗衞侯書入不書復權衡定矣(傳/斷)
秋公至自伐衞
　五諸侯伐衞伐天子所立者也非事闗京師王人若
　為救耶朔竟入衞矣公子黔牟何以不見不可言也
　朝廷有掩覆之德春秋有深隱之文(野/編)惡事不致此
　其致何也不致則無用見公之惡事之成也(榖/梁)
螟
冬齊人來歸衞俘(公榖/作寳)
　歸俘者衞也而曰齊人歸惡于齊也(野/編)朔以寳賂齊
　而齊以分於三國也春秋書此結正諸侯之罪也(野/編)
七年春夫人姜氏㑹齊侯于防(魯/地)
　左氏曰齊志也
夏四月辛卯夜恒星不見夜中星隕如雨(辛卯夜榖作/昔隕公作霣)
　異書(野/編)恒星不見夜明也星隕如雨與雨偕也(左/傳)
秋大水無麥苖
　麥苖即麥之苖也(日/抄)
冬夫人姜氏㑹齊侯于榖(齊/地)
　蓋一嵗而再㑹矣(孔/義)
八年春王正月師次于郎以俟陳人蔡人
甲午治兵(治公/作祠)
夏師及齊師圍郕郕降于齊師(郕公/作成)
秋師還
　魯欲違齊而多兵則不能欲從齊與操戈又不樂故
　師次于郎徘徊不進而甲午治兵故為陳其師旅整
　比戎行以濡滯其行雖同齊圍郕而曰郕降齊師則
　必有緩征徐戰之法而致郕自降非加兵毒死逼郕
　于險矣秋師還味此二字有不事戰闘善師而還之
　意當時魯人以彊國之令黽勉從師夫子前後所書
　二十餘事而一段夷猶悱惻委蛇周旋之意俱可想
　見(辨/義)書次書俟書治兵書還内書兵事莫詳于此者
　師出師入皆有公在而不見公(野/編)
冬十有一月癸未齊無知弑其君諸兒(襄/公)
　于是齊魯之怨終矣(野/編)
九年春齊人殺無知
　殺無知者雍廪而曰齊人者討賊也(孔/義)
公及齊大夫盟于蔇(公榖作/暨魯地)
　齊無君也(左/)
夏公伐齊納子糾(公榖無/子字)
　齊魯之怨又結開數年兵端也(野/編)
齊小白入于齊
　杜註子糾小白皆僖公庶子而糾長荀卿亦謂桓公
　殺兄以争國獨史記載薄昭諫淮南厲王有曰齊桓
　殺其弟以反國程子取此以證子糾之為弟未知誰
　是(孔/義)凡當立者不言納與入宋襄公之納齊孝公言
　伐而已不言納與入也糾之言納而不言入納而未
　得入也小白之言入自入也(蘇/氏)子糾小白皆僖公子
　也而曰仇人之子不當立吾所不觧者一左氏伐齊
　納子糾二傳伐齊納糾然論語稱公子糾矣而曰糾
　不書子明不當立也吾所不觧者二伐齊納糾為一
　事小白入齊為一事兩簡各書糾自䝉伐齊之文小
　白上自應著齊而曰以小白繋齊明宜有齊也吾所
　不觧者三子糾兄也小白弟也聖人莫肯致言由賜
　親承答問緒言猶在無費紙墨也(野/編)
秋七月丁酉葬齊襄公(九月/而葬)
八月庚申及齊師戰于乾時我師敗績(乾時水/名齊地)
　春秋甚耻乾時之戰當齊無君其制在公而遷次三
　時事中變矣辟在下道喪其戎路亦可醜也(野/編)書我
　師敗績則凡例謂内不書敗者謬矣(吕/氏)
九月齊人取子糾殺之
　言取病内也猶曰取其子糾而殺之云爾(糓/梁)齊人取
　子糾殺之不予齊人之使魯殺其親也故使齊人尸
　之且曰有國而不能庇一人亦所以病魯也(蘇/氏)小白
　既為君矣糾遜焉可也必取而殺之是糾罪薄于太
　叔而小白忍于鄭莊也(傳/斷)
冬浚洙
　畏齊也守國在人不在險也齊于我深矣所不至譚
　遂我者其長勺之戰乗丘之金僕姑柯之手劍乎而
　浚洙奚為(野/編)
十年春王正月公敗齊師于長勺(魯/地)
二月公侵宋(書侵/之始)
　侵書(野/編)時魯與齊仇宋與齊合故有此舉(補程/傳)
三月宋人遷宿(遷國/之始)
　遷國書(野/編)宿介宋魯間宋人以為貳于魯而遷之蓋
　移之封内以為附庸自是宿不復見矣(孔/義)遷者猶未
　失其國家以徃者也(榖/梁)
夏六月齊師宋師次于郎公敗宋師于乗丘(魯/地)
　長勺之戰謀于曺劌乗丘之戰謀于公子偃一嵗再
　勝春秋所喜也敵來而應釁不在魯義榮于乾時矣
　(傳/斷)
秋九月荆敗蔡師于莘以蔡侯獻舞歸(舞榖梁作武荆/猾夏之始也)
　荆楚始封國至成王頵改稱楚李濓曰執君滅國皆
　始此年天下無王齊為之天下無中國楚為之也(孔/義)
　此蠶食諸姬之始故謹書之(野/編)
冬十月齊師滅譚譚子奔莒(滅國/之始)
　滅國書(野/編)書奔不書出國亡無所歸也猶書爵强暴
　所加非其罪也(孔/義)
十有一年春王正月
夏五月戊寅公敗宋師于鄑(魯/地)
秋宋大水
　外灾也何以書一曰吊則書齊大災不聞吊也一曰
　告則書陳災陳亡矣一曰非常水也天下莫不聞故
　書(野/編)比嵗交兵怨不廢禮古意之猶存也(孔/義)
冬王姬歸于齊
　二傳過我也非我主之(野/編)元年始而逆終而卒書不
　厭詳此止一書者前之王姬歸襄公此之王姬歸桓
　公也(傳/斷)
十有二年春王三月紀叔姬歸于􁋎
　存紀也(野/編)叔姬始以媵歸紀紀侯去國而歸魯(蘇/氏)至
　是紀侯卒而始歸􁋎宗廟在焉義當歸也(孔/義)紀侯去
　國太王之養人也紀季入齊微子之存祀也叔姬歸
　􁋎共姜之矢志也(辨/義)
夏四月
秋八月甲午宋萬弑其君㨗及其大夫仇牧(㨗公作接/閔公弑桓)
　(公御/説立)
　仇牧與太宰督同死而督不書則弑君之賊也(孔/義)宋
　亂而齊起事有名所謂伯王之資也(野/編)
冬十月宋萬出奔陳
　陳人與于北杏知得宋萬矣(野/編)
十有三年春齊侯宋人陳人蔡人邾人㑹于北杏(齊侯/榖作)
　(齊人齊地衣/裳之㑹一)
　此伯㑹第一也先書宋亂繼以北杏經營中夏自此
　始遂伯矣人四國所以大齊侯也家氏曰著衆望之
　所原也何以謂之伯也此即分陜舊名敬仲用齊始
　倡為之或問五伯為誰齊桓晉文秦穆宋襄楚莊謂
　之五伯矣曰非也是中夏之五伯也襄伯而未成穆
　西戎之伯也莊南服之伯也然則古有昆吾大彭豕
　韋及桓文而五謂之五伯矣曰非也是春秋之五霸
　也昆吾夏之伯也大彭豕韋殷之伯也五伯定為誰
　齊得其一桓也晉得其四文襄悼昭也平丘之㑹盛
　矣伯始於北杏終于平丘何以終于昭也傳曰天下
　有道禮樂征伐自天子出天下無道禮樂征伐自諸
　侯出自諸侯出蓋十世希不失矣夫齊未有世其伯
　者晉自文襄靈成景厲悼平昭世主夏盟及頃而失
　之則十世也故伯以昭為斷何以始于桓也周自平
　王而東至于桓王伐鄭鄭伯射王當魯桓五年經書
　蔡人衞人陳人從王伐鄭至于莊王救衞無功當魯
　莊八年經書王人子突救衞蓋周魯兩桓兩莊之間
　天下無王乆矣為無伯也至于僖王元年諸侯㑹于
　北杏明年齊請師于周經書單伯㑹伐宋而天下始
　知有周故有伯而後有王人知攘楚為齊桓功不知
　披髪左袵之歎在此不在彼也是故盟莫大于葵丘
　伐莫大于次陘狩莫大于河陽戰莫大于城濮偏戰
　莫大于彭衙㑹莫大于蕭魚葵丘尊周次陘怗楚河
　陽逐狄彭衙却秦蕭魚服鄭葵丘盟而不㰱禮之大
　也次陘伐而不戰德之大也河陽狩而不伐義之大
　也彭衙戰而不㑹勇之大也蕭魚㑹而不盟信之大
　也此皆春秋所材以成其書無五伯春秋不作或曰
　即如是何不遂起北杏曰書為虞夏作而始堯明繼
　治也春秋為桓文作而始隠明繼亂也(野/編)
　屬辭曰學者見左傳孟子戰國策皆有五伯之文而
　荀卿書以齊桓晉文楚莊呉闔廬越勾踐為五伯因
　欲退闔廬勾踐而進宋襄秦穆以當之傳記齊國佐
　之言以五伯對四王與孟子五伯對三王言不異則
　杜氏謂夏伯昆吾商伯大彭豕韋周伯齊桓晉文者
　近之若夫楚莊呉闔廬越勾踐乃中國大義所當攘
　却而所謂勤而撫之以役王命者於宋襄秦穆亦何
　取焉
夏六月齊人滅遂
　討其不㑹于北杏也(蘇/氏)滅之則甚矣稱人將卑師少
　也自此至閔二年遷陽凡齊兵皆稱人(孔/義)以管仲為
　政未嘗興大衆也(伊/川)
秋七月
冬公㑹齊侯盟于柯(曺劌/刼盟)
　始及齊平也齊威圖伯其先結宋其次結魯宋魯從
　而小國皆從之矣故為此盟(戴/溪)反稷之㑹而為北杏
　忘長勺之敗而為柯盟桓之所以能為諸侯主也(傳/斷)
　柯齊阿邑也(孔/義)
十有四年春齊人陳人曹人伐宋
　三國稱人為以單伯主伐也(野/編)
夏單伯㑹伐宋(於是諸侯/初用王師)
　單伯天子卿也㑹伐宋則齊請之宋人服從天子之
　功也二傳以單伯為吾大夫非也乾時而後北杏之
　㑹我未有與焉柯之㑹非好㑹也即齊人徴㑹公當
　自徃敢以大夫徃乎以大夫徃如公子結之于鄄而
　西鄙受兵矣謂單伯吾大夫未諳於齊魯之故者也
　(野/編)
秋七月荆入蔡(文/)
　齊威圖伯三年得魯而失宋諸侯蓋未恊也而又入
　蔡齊威蓋患之而未有制也其後凡十二年諸侯恊
　從中國無釁而後伐之亦足見楚之强不可俄而服
　而齊威之持重有謀不為不審之計以敗中國也(木/訥)
　自是蔡人不復與齊㑹盟(孔/義)李濓曰蔡之始録于經
　則㑹鄧以懼楚終録于經則遷州來以避楚楚之始
　見于經曰敗蔡終録于經曰圍蔡齊晉之伯其極盛
　則侵蔡以伐楚其極衰則㑹召陵以救蔡而不能終
　于栢舉之戰吳操中國之權又以蔡故原一蔡之始
　終而中國消長之形荆楚强弱之㑹皆可見矣(辨/義)
冬單伯㑹齊侯宋公衞侯鄭伯于鄄(衛地衣裳之㑹二/諸侯㑹王臣之始)
　春而㑹伐冬復㑹焉齊以得單伯為重矣(野/編)衞朔入
　國不通諸侯者九年鄭突自遇垂不通諸侯者十一
　年今不敢不至矣宋服故也(徂徠/石氏)
十有五年春齊侯宋公陳侯衛侯鄭伯㑹于鄄(衣裳之/㑹三齊)
　(桓始/伯)
　三合諸侯而不盟也(野/編)左氏曰齊始伯也木訥曰未
　也踰年再㑹懼諸侯之離也伯當在十六年幽之盟
　爾
夏夫人姜氏如齊
秋宋人齊人邾人伐郳(公作/兒)
　伐郳伐鄭伐徐宋故也即以宋人主之(野/編)郳即小邾
　齊桓助宋争郳以脅魯也至僖公時魯既親齊則進
　郳為小邾仍使服魯矣(孔/義)
鄭人侵宋
　間諸侯伐郳而侵宋也(孔/義)侵伐皆行師之名雖衝狄
　亦書伐伯者之兵亦書侵義之是非係其事之得失
　不以是為褒貶也(汪/氏)
冬十月
十有六年春王正月
夏宋人齊人衞人伐鄭(南北争鄭/於是始)
　中國諸侯宋為大既為之服郳又為之報鄭宋自是
　與齊為一宋親而中國諸侯定矣(許/氏)此亦將卑師少
　宋故以主兵在上也與伐郳同(通/説)
秋荆伐鄭
　齊方圖伯楚亦侵强而鄭當其衝中國得鄭可以拒
　楚楚得鄭可以窺中國自是鄭為齊楚必争之地矣
　(孔/義)自鄭從幽之盟楚不敢窺鄭者十有餘年齊桓伯
　之力也(木/訥)
冬十有二月㑹齊侯宋公陳侯衛侯鄭伯許男滑伯滕
子同盟于幽(宋地公作公㑹公榖許男下有曹伯衣裳/之㑹四齊桓初主盟也自是無特相盟者)
　(矣/)
　齊自北杏以後有㑹無盟至此而鄭服始合九國之
　君而為此盟此桓公糾合諸侯一匡天下之始(呉/澂)見
　雖諸侯同欲而宋桓實鼓舞之故齊桓之伯頼宋為
　多自後滑滕諸小國不與齊盟者桓公事從簡便使
　附于大國也伯政下衰盟㑹数而賦役煩大國容有
　不至而小弱莫不奔命焉得失可知矣(孔/義)公在不書
　不成其㑹也我貳于鄭明年鄭詹來二幽之盟前失
　鄭詹後失衞不害其同也同者一之于周也孰能為
　異哉(野/編)
邾子克卒(儀父卒/子𤨏立)
　凡再同盟皆書字今卒稱子者北杏之㑹邾人在焉
　齊桓請王命以為諸侯也(傳/斷)
十有七年春齊人執鄭詹(公作/瞻)
　伯討也以侵宋故(野/編)
夏齊人殱于遂(殱公/作瀐)
　齊師滅譚譚子奔莒著其君不詘也齊人滅遂齊人
　殱于遂著其民不歸也孟子謂伯者以力服人非心
　服也力不贍也(許翰春/秋觧)
秋鄭詹自齊逃來
　逃鄭所以義齊也莫恥于逃也(野/編)魯受之又罪魯也
　(孔/義)詹不逃鄭而逃來則知其為鄭之罪人也(木/訥)
冬多麋
　麋隂類也以多為異(野/編)
十有八年春王三月日有食之(推厯當為五月壬/子朔闕壬子朔字)
　不言日不言朔夜食也(穀/梁)
夏公追戎于濟西
　此未有言侵伐者而書追戎是不覺其來已去而追
　之也為國無武偹而不知警危道也(胡/傳)
秋有􁊋(公作/蜮)
　此魯所無也故以有書(孔/義)
冬十月
十有九年春王正月
　是年王室有子頽之亂王出居于櫟明年鄭伯與虢
　叔納王王賜鄭伯武公之畧自虎牢以東于傳有之
　經未見也必無此事此語當出鄭志左氏兼睬諸國
　語遂以入傳也恐與經亂不可無辨爾(野/編)
夏四月
秋公子結媵陳人之婦于鄄遂及齊侯宋公盟
　鄄衞地也結送媵至鄄聞齊宋方盟而强與焉(野/編)媵
　禮之輕也盟國之重也以輕事遂重事惡之也(孔/義)
夫人姜氏如莒
冬齊人宋人陳人伐我西鄙(見伐/之始)
　公之事齊後于諸侯又受鄭詹未討齊宋在鄄將以
　陳人伐我而結知之故權國重而與之盟示先下之
　以禮齊宋以公子之盟未足以結成也故卒來伐而
　取服焉(襄陵/許氏)
二十年春王二月夫人姜氏如莒
夏齊大災
秋七月
冬齊人伐戎(榖作/我)
　戎在徐州之域最近齊魯故先治之(張/洽)
二十有一年春王正月
夏五月辛酉鄭伯突卒(厲公卒子/文公㨗立)
　簒弑竊國而春秋始終君之且復記其卒所以著亂
　賊得終王法不行世之所由亂也(張/洽)
秋七月戊戌夫人姜氏薨
　薨寢祔姑赴于諸侯故以小君禮書之(補程/傳)
冬十有二月葬鄭厲公(八月/而葬)
　鄭伯不免諡為厲者周室雖衰公議尚在臣子私諡
　不敢妄加美名古意猶可攷也(王/氏)
二十有二年春王正月肆大眚(公羊/作省)
　是年以前知有夫人不知有公兩宫之間釁孽多矣
　一切除之不如是人心不安故曰觧天下之大結肆
　大𤯝之謂也(野/編)
癸丑葬我小君文姜
　婦人法無諡生以夫國冠之韓姞秦姬是也死以夫
　諡冠之莊姜定姒是也乃别為之諡曰文而不繫于
　桓可乎(孔/義)文姜之惡如此然則孰謂不書葬者為貶
　哉(日/抄)
陳人殺其公子禦冦(禦公穀作御/專殺之始)
　禦冦陳世子也未命于王故曰公子何以殺之欲立
　嬖姬子欵也殺者宣公而歸之陳人者何陳人之志
　猶公之志也是以與申生異爾(邵/寳)國亂無政衆人擅
　殺而不出于其君則稱人也(胡/傳)經謂殺大夫舉其槩
　之辭也殺公子舉其親之詞也稱名以其實也得其
　人也不稱名者得其名也不得其實也(通/説)
夏五月
　春秋未有以五月言時者先儒以為下脱文或五字
　誤(日/抄)
秋七月丙申及齊髙傒盟于防(魯/地)
　盟者公也不及其君而盟其大夫于竟上故不書公
　也曷為從其大夫于竟上為媾也齊于我深矣則夫
　人之故子糾小白兄弟也夫人親糾仇小白矣長勺
　以前猶相枝柱聞齊伯而始懼也夫人何以如齊欲
　親于齊也夫人何以再如莒不得于齊而求通于齊
　之與國納桓者莒也然終無益也及是夫人薨矣始
　為防之盟將議昏焉此魯事變也(野/編)
冬公如齊納幣
　納幣昏禮也為初立夫人乎有孟任生子般矣許為
　夫人矣有妾成風生僖矣此何為者曰亦求好于齊
　爾納幣不自行求而徃故無所用禮也(野/編)
二十有三年春公至自齊
祭叔來聘
夏公如齊觀社
　襄二十四年齊社蒐軍實使客觀之蓋齊俗毎因祭
　社蒐軍實以夸衆而聚人觀之莊公托此為名以如
　齊也(吳/氏)
公至自齊
荆人來聘(楚交中/國始此)
　荆遂人矣伐鄭擾邊常事通問上國夷道之盛春秋
　惡之也(野/編)
公及齊侯遇于榖(齊/地)
蕭叔朝公
　蕭叔宋附庸書朝公公在外也於外非正也(孔/義)
秋丹桓宫楹
　公將娶于齊以誇示齊女非禮也(蘓/氏)
冬十有一月曹伯射姑卒(莊公卒子/僖公夷立)
十有二月甲寅公㑹齊侯盟于扈(鄭/地)
　遇于榖盟于扈皆要結盟好也(孔/義)
二十有四年春王三月刻桓宫桷
葬曹莊公
夏公如齊逆女
　諸侯無越境逆女之禮(張/洽)
秋公至自齊
八月丁丑夫人姜氏入(哀/姜)
　入者内弗受也以宗廟弗受也(穀/梁)公不與夫人皆至
　夫人不從公而自入失夫婦之正也(蘇/氏)
戊寅大夫宗婦覿用幣
　大夫宗婦者同宗大夫之婦非謂大夫與宗婦也(胡/瑗)
　文姜起嬴之㑹迄弟年之聘其事有六哀姜起防之
　盟迄宗婦之覿其事十有四書之不辭繁複聖人所
　以致謹也(野/編)
大水
　莊公即位三十年書大水者三於羣公為最甚(岷/隠)
冬戎侵曹曹羈出奔陳赤歸于曹
　羈者莊公嫡子而赤其庶子戎逐羈而歸赤也(孔/義)
郭公
　闕誤也(杜/註)
二十有五年春陳侯使女叔來聘(諸侯交/聘之始)
夏五月癸丑衞侯朔卒(子懿/公立)
　衞朔殺二兄抗王命以簒逆得國其卒也亦書侯春
　秋未嘗褒貶人也(郝敬/直觧)
六月辛未朔日有食之鼓用牲于社
　鼓禮也用牲非禮也(野/編)推厯當為七月辛未朔按左
　氏𫝊言唯正月朔慝未作於是乎伐鼓用幣詳其傳
　意疑此食不在正月之朔故言唯以明其非禮不在
　正月之朔則不得謂之六月矣書六月者傳冩之誤
　(統/紀)
伯姬歸于把
　若時君女則加子字以别之此桓公女公之姊妹也
　(髙氏/集註)
秋大水鼓用牲于社于門
　凡天灾有幣無牲非日月之𤯝不鼓(左/)
冬公子友如陳(内大夫出/聘之始)
　報女叔之聘也(日/抄)此内大夫出聘之始(孔/義)
二十有六年春公伐戎(公無/春字)
　曹羈以戎難奔陳女叔之來蓋為曹謀戎也故冬報
　聘而春伐戎也(畧/記)
夏公至自伐戎
曹殺其大夫(專殺大/夫之始)
　史佚其名也(野/編)羈出赤歸之際必有不附于赤者故
　殺之(孔/義)
秋公㑹宋公齊人伐徐
冬十有二月癸亥朔日有食之
二十有七年春公㑹把伯姬于洮(魯/地)
夏六月公㑹齊侯宋公陳侯鄭伯同盟于幽(衣裳之/㑹五)
　陳鄭服也魯宋陳鄭皆至而衞獨不來故明年伐衞
　(孔/義)
秋公子友如陳葬原仲
　公子慶父公子牙公子友皆莊公母弟慶父牙通乎
　夫人以脅公季子不忍見也故以葬原仲適陳遂不
　復歸三十二年公以病召而始歸也(孔/義)原仲稱字杜
　氏孫氏謂其已死不名(通/説)
冬杞伯姬來
　春㑹于洮冬又歸魯故知其不當來也(孔/義)
莒慶來逆叔姬
　莒大夫也何以稱字大夫自逆則稱字為其君逆則
　稱女何以書諸侯嫁女于大夫而公自主之非禮也
　(胡/傳)
杞伯來朝
公㑹齊侯于城濮(衞/地)
　謀伐衞也(岷/隠)
二十有八年春王三月甲寅齊人伐衞衞人及齊人戰
衞人敗績
　幽之盟衞人不至一齊人伐之不以煩諸侯也敗而
　書及罪之也不至罪也不聼罪罪也齊再勝而衞再
　敗也(野/編)
夏四月丁未邾子𤨏卒(文公蘧/除立)
秋荆伐鄭公㑹齊人宋人救鄭(公宋人下有邾婁人/㑹諸侯救始此楚成)
　鄭侵宋則伐之荆伐鄭則又救之何得非伯(野/編)是役
　始書公㑹者兼美魯侯不顧荆人之聘而善相齊桓
　也(傳/斷)楚與中國爭鄭自此始(日/抄)
冬築郿(公穀/作微)
大無麥禾
　書於冬者五穀畢入計食不足而後書也(蘓/氏)
臧孫辰告糴于齊
　不言如齊告糴而曰告糴于齊者言如齊則其辭緩
　告糴于齊則其情急所以譏大臣任國事治名而不
　治實之蔽也魯人悦其名而以急病讓夷為功君子
　責其實而以不能務農重糓節用愛人為罪(劉/敞)按緩
　急之説本于服䖍
二十有九年春新延厩
　冬築微春新延厩以其用民力為已悉矣(榖/梁)
夏鄭人侵許
　許介楚鄭之間鄭逼於楚每以許為藩蔽許一入楚
　其後八年之間楚伐鄭者三失許援也(木/訥)
秋有蜚
　蜚色青非中國所有南越盛暑男女同川淫氣所生
　(劉/向)負蠜今之蜚盤虫其氣惡能熯稲使不蕃(野/編)
冬十有二月紀叔姬卒
　紀國雖滅叔姬執節守義故繫之紀而録其卒葬賢
　而得書也(孔/義)
城諸及防
三十年春王正月
夏次于成(公榖次上/有師字)
　齊將降鄣故出兵以偹之(蘇/氏)
秋七月齊人降鄣
　紀之遺邑也
八月癸亥葬紀叔姬
　去年十二月卒今八月始葬婦人之失所未有如姬
　之甚者(林堯/叟)
九月庚午朔日有食之鼓用牲于社(推厯當為十/月庚午朔)
冬公及齊侯遇于魯濟(魯/地)
　㑹于城濮謀衞也而公不與伐衞遇于魯濟謀山戎
　也而公不與伐戎若盡𤼵以行何益于事(野/編)莊公事
　齊也緩而從伯也專桓公所頼以服諸侯而成伯者
　莫親于魯伐徐救鄭既皆與公主兵㑹城濮而伐衞
　遇魯濟而伐山戎又皆即謀于我今假戎㨗欲至魯
　庭以修兩君之好耳曹在齊西南燕在東北戎皆侵
　之為中國患者幾半天下齊桓安得晏然而已乎已
　而救邢却狄服楚尊王伯業赫然戎功其首焉(辨/義)
齊人伐山戎
　此齊侯也縣車束馬過師無人之竟莫有知者書曰
　齊人㣲之也微乎㣲乎遇魯濟獻㨗皆見齊侯中忽
　鷗沒管子用兵春秋注筆兩臻其妙(野/編)北燕之不通
　于上國山戎蔽之也桓公為之伐而燕始逹(鄭/樵)
三十有一年春築䑓于郎
　戎在魯之南界其南為宋而郎近之其西為曹而秦
　近之其東為齊而薛近之皆相屬于魯南鄙者也築
　䑓而可察戎之出沒矣(辨/義)
夏四月薛伯卒
　薛始稱伯降班以告終也(張/氏)春秋降爵之國薛自侯
　降為伯滕自侯降為子杞自公降為侯又降為伯又
　降為子雖其所以降不可知固以見其國勢朘削日
　就卑替或曰薛與滕杞自入春秋不與諸侯㑹盟者
　各百餘年至成五年蟲牢始書杞伯成十三年伐秦
　始書滕人襄元年圍彭城始書薛人其日就陵替者
　何也齊晉侯爵也常序于宋公之上邾子爵也常序
　于曹伯之上復有在邢侯之上者甚而至于蜀之盟
　秦序宋上鄭序齊上皆習亂之事也故統紀並依王
　爵爵同以親晉當先齊以齊為霸者之倡特列居侯爵
　之首荆吳僣號王爵不加焉故附于五等之後凡此
　庶㡬春秋聖人所以為道名分之意云(齊履謙諸/國統紀)
築臺于薛(魯/地)
六月齊侯來獻戎㨗
　自魯濟向燕今來獻㨗前入路乃歸路也故善用兵
　者千里之逺如行國中(野/編)
秋築䑓于秦
　秦魯西境也一嵗三築䑓直書而自見矣(孔/義)
冬不雨
三十有二年春城小榖(齊/邑)
　曲阜西北有小榖城杜元凱以小榖為齊邑為管仲
　城之則何不係之齊而以内辭書耶(孫氏/發㣲)
夏宋公齊侯遇于梁丘(曹邾之間去/齊八百里)
　梁丘近宋逺齊齊侯身至梁丘是能以齊為宋下也
　終春秋之世書宋公齊侯獨此而已(野/編)
秋七月癸巳公子牙卒(僖/叔)
　牙欲立慶父弑械成矣故季子酖之誅不得辟兄君
　臣之義也使託若以疾死然親親之道也書卒示無
　譏也(孔/義)
八月癸亥公薨于路寢
　魯十二公得終路寢者三莊宣成而已
冬十月已未子般卒(已未公穀/作乙未)
　般也遇弑共仲為賊也隠之故書卒爾在䘮稱子踰
　年稱君禮之失也文十四年書夏五月齊侯潘卒九
　月齊公子商人弑其君舎此未踰年稱君春秋之法
　也(野/編)有子則廟廟則書葬無子不廟不廟則不書葬
　(公羊/傳)
公子慶父如齊(共/仲)
　程子以如齊為奔而胡氏因之非也郭氏以子般雖
　卒國人未嘗聲慶父之罪何遽犇乎葢慶父自托如
　齊求立已歸而閔公已立不遂其意故弑之(畧/記)
狄伐邢(狄入伐/之始)
　凡書狄侵伐皆言狄强也夷見則中國憂矣(野/編)當恵
　王世戎狄荆楚交伐諸夏使無齊桓攘服定之豈復
　有中國哉(許/氏)
　
　
　
　
　
　
　春秋平義卷三
欽定四庫全書
　春秋平義卷四　　　　　　秀水俞汝言撰
　　閔公(名啓方史記名開莊公之子母叔姜九/歳即位在位二年諡法在國逄難曰閔)
元年春王正月
　繼弑君不言即位正也親之非父也尊之非君也繼
　之如君父焉者受國焉爾(穀/梁)
齊人救邢
夏六月辛酉塟我君莊公
　國亂子弑嗣君㓜弱至十有一月而始塟(張/氏)
秋八月公及齊侯盟于落姑(齊地落公/榖作洛)
　孰立閔者齊立之閔叔姜之子也盟于落姑始復季
　友慶父猶在樹季盖摧仲也(野/編)
季子来歸
　季子賢之也曰来歸喜之也(公/榖)慶父書出不書歸不
　宜歸者也季子書歸不書出不宜出者也(畧/記)
冬齊仲孫来
　時吾君㓜不以賔禮接故不言使季友以兩臣相見
　故不書名𫝊言其情曰省難史録大體但言来比而
　觀之則齊桓不早平魯亂以致閔公再弑其失自見
　(屬/辭)存魯制在仲孫非齊侯之所使也其言来非盟且
　非聘也(蘇/氏)
二年春王正月齊人遷陽(小/國)
夏五月乙酉吉禘于莊公
　不王而禘失一去䘮而即吉失二不于太廟于莊公
　失三五字含三義(野/編)魯之用禘盖于周公廟而止及
　文王文王即周公之所自出也故此祭獨得于周公
　廟行之閔公時遂得于莊公廟行之以其不追配故
　直言莊公而不言莊宫則用其禮耳而不追配文王
　也(陸淳/纂例)灌甫曰按春秋用禘與左氏所説俱以禘為
　盛禮盛樂國君福矣孔主入廟必用此以為榮美此
　𫝊曰夏吉禘于莊公速也言其方在䘮中用之太速
　非譏其别立莊廟吉祭耳故晉人曰以寡君之未禘
　祭故魯禘于太廟用致夫人又曰魯有禘樂賔祭用
　之則有時用禘可知矣(辨/義)
秋八月辛丑公薨
　公薨不地故也共仲為賊踰年之中再行大事(野/編)不
　書塟不成䘮也(蘇/氏)問季友何如人曰英雄也非聖賢
　也昔周公抱成王召公為保史佚為傅以佑冲子夫以
　肺腑之親外接强齊武闈何地卜齮之刄何以得𤼵
　且季之適陳也脱身獨出其適邾也則與僖俱楚邱
　父之繇成風之屬已流傳人間矣吁嗟季子君臣父
　子兄弟之間詎謂無功可以為難矣仁則吾不知也
　(野/編)
　簡端録魯無弑非無弑也凡弑曰薨或曰卒魯無殺
　非無殺也凡殺曰刺或曰卒魯無出非無出也凡出
　曰孫或曰如為國諱禮也
九月夫人姜氏孫于邾
公子慶父出奔莒
　公薨矣夫人若為孫公子若為奔其故可知也罪人
　得矣(野/編)哀姜不奔齊而奔邾者畏齊桓故不敢歸齊
　也(纂/言)宋萬奔陳雖殺之不書慶父奔莒雖殺之亦不
　書所以嚴佚賊之責也(陳/氏)夫人孫邾不齊入也慶父
　奔莒不齊奔也則桓之故也於是乎季子介然以親
　賢鎮于内髙子儼然以伯命莅乎外而内外大釁溘
　其定也牙卒而逆黨孤仲縊而禍本㧞夫人薨而國
　定矣魯于是危而復安二子之力也二子之力桓公
　之徳也(鄧元錫/經繹)
冬齊髙子来盟
　盟者何立僖公也其曰髙子何也季友親之也(野/編)善
　其能恤魯(伊/川)齊桓使髙子来盟因魯無君季友接之
　以二臣相見故不言齊侯使無所致命也公羊曰不
　稱使我無君也宋人將弑昭公而立公子鮑華孫為
　公子鮑来盟非其君使来故不言宋公使無所受命
　也(屬/辭)
十有二月狄入衛
　狄大入邢衛之間衛滅矣餘邢在也(野/編)臣昔嘗謂河
　南劉奕曰史氏記繁而志寡如班固書載諸王淫亂
　等事盡削之可也奕曰必若此言仲尼刪詩如墻有
　茨鶉之奔奔桑中諸篇何以録于國風而不削乎臣
　不能答後以問延平楊時時曰是載衛為狄所滅之
　因也故在定之方中之前因是攷于歴代凡滛亂者
　未有不至于殺身亡家國者也然後知古詩垂戒之
　大(胡/𫝊)黄正憲曰先儒皆以衛自盟幽以来背齊不㑹
　及齊見伐又復不從故桓公棄衛不圖而盡力救邢
　非也衛自宣公淫亂國勢崩解狄人猝至遂爾播遷
　一時未有救者聽其避狄處清以俟後舉非棄之也
　若邢與衛隣實當狄人歸路之衝藉狄乗勢邢之不
　能支而入于狄則北一帶狄得恣意出没後雖欲恢
　復境土為邢衛計難為力矣故帥宋曹之師遷于夷
　儀遂帥二國城之以固其根本邢存則磁澶雒聶之
　間彼此猶得聮絡立制不為狄所侵害庶人民安堵
　可以為勞成還定之計而楚丘之故因可漸舉已是
　救邢亦所以存衛也(辨/義)
鄭棄其師
　鄭獨惡髙克其師何罪而寘之河上是謂棄之
　嗚呼此隐桓莊閔之春秋也春秋第一君首罹大變内
　無作異之人外無相存之使故曰害哉諸侯無覇讀
　閔之篇平難者来作難者去春秋一大開闢也誰之
　力也哉所致疑者姜氏死于夷共仲死于宻賊已討
　矣而不書塟夫豈無意明年賜季友汶陽之田及費
　至于易世宗伯議禮猶嫌故鬼之小閔之可閔有自
　来矣(野/編)
　
　
　
　春秋平義卷四
欽定四庫全書
　春秋平義卷五　　　　　　秀水俞汝言撰
　　僖公(名申莊公子閔公庶兄毋成風夫人聲/姜在位三十三年諡法小心忌畏曰僖)
元年春王正月
齊師宋師曹師次于聶北救邢(邢地左/作曹伯)
　次于聶者為之聲援盖救邢也(崔/氏)救兵譏次次緩也
　失救道也然救而次不同於次而救者次而救者
　或觀釁而動乎(孔/義)
夏六月邢遷于夷儀(邢地公/作陳儀)
　諸侯救邢邢人潰出奔師師遂逐狄人具邢器具而
　遷之師無私焉(左/)遷邢未若邢遷為近自然也邢潰
　奔于師而城夷儀衛人宵濟河廬于漕而城楚丘遷
　者其誰耶夫使人遷之如其自遷善矣(野/編)
齊師宋師曹師城邢
　遷而後城之則邢也不容復稱夷儀(野/編)
秋七月夫人姜氏薨于夷齊人以歸(夷齊/地)
　夫人薨不地地故也桓公召而殺之也以歸歸齊也
　(孔/義)此舉殊快不如是閔之罪人終不可得左氏曰齊
　人殺哀姜為已甚矣女子從人者也不知左氏之所
　謂從人竟從誰也(野/編)
楚人伐鄭(成/)
　荆改而楚矣(野/編)從其自稱也(孔/義)按史記武王即位結
　舊好于諸侯使人獻天子天子賜胙曰鎮爾南方夷
　越之亂無侵中國楚自此始為列國與周室通矣春
　秋所以改稱楚也(統/紀)
八月公㑹齊侯宋公鄭伯邾人于檉(宋地公作朾左作/犖衣裳之㑹六)
　左氏曰謀救鄭也當是時楚兵已退鄭已在㑹矣盖
　謀伐楚也(孔/義)鄭甸服也宻近京師勤鄭為周非為鄭
　也(野/編)
九月公敗邾師于偃(邾地公/作纓)
　邾本附庸于魯不敢外交諸侯雖邾子瑣受王命其
　幽之再盟亦不敢與盖猶附于魯地今檉之㑹邾人
　始與其列故八月同㑹而九月伐之責其從齊而不
　復附魯爾(木/訥)
冬十月壬午公子友帥師敗莒師于酈獲莒拏(酈公羊/作犂穀)
　(梁作麗魯地/書獲之始)
　莒納慶父又以求賂不遂而加兵魯則成季帥師敗
　之亦以雪先君之恥胡𫝊以友主此戰而責之不然
　也(春秋/翼)二國納我罪人取敗宜已(野/編)不以賊討慶父
　者體季子親親之心必以酈敗莒之慶父者著季子
　誅亂之義(辨/義)
十有二月丁巳夫人氏之䘮至自齊
二年春王正月城楚丘(城/武)
　城而後遷之猶楚丘也不容遽稱衛或謂諱齊桓専
　封而偹責之非也猶康叔之舊封也何専之有哉(野/編)
夏六月辛巳塟我小君哀姜
　成其塟者䘮既歸子無詘母之義也(孔/義)
虞師晉師滅下陽(公榖作/夏陽)
　虞師為啓固當首兵邑也何遽言滅盖曰晉已得虢
　矣左傳先書虞賄故也(野/編)林氏曰不曰晉取者天子
　之地非諸侯所得取故云滅若國然(屬/辭)
秋九月齊侯宋公江人黄人盟于貫(宋地公作貫澤衣/裳之㑹不在九㑹)
　(之/數)
　江黄在楚東北境江黄服則楚勢孤矣惟宋與盟不
　煩諸侯也(孔/義)
冬十月不雨
楚人侵鄭
　時子文為令尹楚勢駸强(補程/傳)
三年春王正月不雨夏四月不雨
　不雨者勤雨也一時言不雨者閔雨也閔雨者有志
　乎民者也(榖/梁)
徐人取舒
　舒楚黨也取舒所以撓楚也徐吾與也(野/編)為齊桓通
　伐楚之徑也(補程/傳)
六月雨
　喜雨也一經書雨此為特筆(孔/義)
秋齊侯宋公江人黄人㑹于陽榖(齊/地)
　謀伐楚也(左/)以夷攻夷所以為援也徐人用以取舒
　江人黄人用以伐陳(野/編)
冬公子友如齊涖盟(榖作公子季友/涖公榖作莅)
　聼伐楚之期也(木/訥)
楚人伐鄭
　至是楚人五加兵于鄭矣(孔/義)
四年春王正月公㑹齊侯宋公陳侯衛侯鄭伯許男曹
伯侵蔡蔡潰遂伐楚次于陘(楚/地)
　夲謀楚也曷為先蔡凡所與楚争者陳蔡鄭也鄭方
　受兵而蔡先即楚則侵之因彼奔告代我𫝊檄所以
　為聲也可頌言伐楚矣夫責人者使可承也厥貢惟
　金而徵包茅用重而物薄也厥罪僭號而問昭王之
　不復事大而時逺也非敬仲不能為此辭也楚人半
　推半承殆將服矣次于陘師進也(野/編)齊桓圖伯二十
　餘年至是始有事於楚猶未敢聲言伐之也以侵蔡召諸
　侯借侵蔡以出楚不意此威公之謀也(戴/溪)
　趙鵬飛曰蔡自莊十四年荆入蔡哀侯折而事楚已
　易世不通中國今二十四年矣蔡已入楚則次及于
　鄭蔡鄭當楚之衝華夷之門户也齊侯不得蔡無以
　伐楚侵蔡伐楚勢當然矣(木/訥)
夏許男新臣卒(穆公卒子/僖公業立)
　脱于師字下有盟于師知為脱也(野/編)
楚屈完来盟于師盟于召陵
　来盟于師完之意也盟于召陵桓之意也盖先請為
　盟而後齊始退師盟于召陵耳(孔/義)齊師雖强桓公能
　以律用之而不暴楚人已服桓公能以禮下之而不
　驕故召陵之盟春秋所美也(胡/氏)
齊人執陳轅濤塗(轅公榖/作袁)
　伯討也濤塗誤師(野/編)
秋及江人黄人伐陳
　孰及之齊人也不言遂踰時也(野/編)
八月公至自伐楚
　大伐楚也(榖/梁)
塟許穆公(公作/繆)
冬十有二月公孫兹帥師㑹齊人宋人衛人鄭人許人
曹人侵陳(兹叔牙子公作慈伯國大/夫㑹諸大夫侵與國始此)
　本伐楚也曷又移陳陳蔡鄭偪楚常懐兩端徑陳陳
　不果納其心未可知舍之教貳執之又當歸之取成
　于陳而歸轅塗薄伐楚而深望陳所以為寔也此帖
　荆終局也(野/編)
五年春晉侯殺其世子申生
　目晉侯斥殺惡獻公也
杞伯姬来朝其子
　伯姬歸寧因見其子於公時年十嵗是年徳公卒所
　朝之子立是為成公盖是時徳公病欲托其子于魯
　然非禮矣(孔/義)
夏公孫兹如牟
　凡大夫聘他國曰如(孔/義)姜廷善曰牟自来朝後屬魯
　時齊桓事從簡便不令小國與㑹而貢賦則助大國
　供事魯人以從齊征伐㑹盟之故使兹如牟取貢賦
　之助主所知也左氏謂兹以私娶行恐非(辨/義)
公及齊侯宋公陳侯衛侯鄭伯許男曹伯㑹王世子于
首止(公榖作首戴衛/地衣裳之㑹七)
　㑹王世子所以尊王也(野/編)王世子危不得立齊桓公
　率天下之諸侯而為㑹以定之禮之變者也殊㑹世
　子而不以世子夷于諸侯所以定世子也(陳氏/後傳)
秋八月諸侯盟于首止
　前此未有㑹王世子者齊桓創為之知有羽翼之事
　是時王欲以寵子帶易世子鄭非口舌所能争也因
　㑹致敬不言而示所以為妙㑹在夏盟在秋各為一
　事後儒不知謂㑹是定世子盟是相要同戴世子處
　人父子兄弟正未易言尚未夢見齊桓况可與于春
　秋之微哉(野/編)陳氏傳㑹有周人盟無周人書㑹于某
　但曰諸侯盟則齊桓之孫也㑹有周人盟于周人書
　㑹于某但曰某日盟則晉厲之伉也(辨/義)
鄭伯逃歸不盟
　凡桓之盟皆為周也鄭常顧楚是以善逃臣逃于幽
　君逃于首止(野/編)逃盟于王世子無損然鄭貳楚生心
　即滅弦楚敢背召陵之盟者鄭伯致之也(傳/斷)
楚人滅弦弦子奔黄(狄始滅/中國)
　凡書楚人滅國皆言楚張也夷夏宜分併則中國憂
　矣(野/編)黄弦同壤而受弦子之奔楚之滅黄亦自此始
　(張/洽)
九月戊申朔日有食之
冬晉人執虞公
　不言晉之滅虞虞自滅也秦之取梁也書曰梁亡而
　不及秦以為梁自亡也晉之滅虞也書曰晉人執虞
　公而不言晉人伐虞以為虞自滅而晉人執其君耳
　(蘇/氏)熊氏曰滅下陽晉據而有之者也虢公醜奔京師
　未嘗執也故書地其重在地也虞滅而修其職貢于
　王謂輸其甸服之貢則虞公猶存于國置之而不得
　他去其事與下陽異而執天子三公重在人也(辨/義)
六年春王正月
夏公㑹齊侯衛侯曹伯伐鄭圍新城
　治首止之逃也圍新城而不下夫争城以戰多殺士
　卒桓有教士三萬不與鄭争新城諸葛有整卒十萬
　不與魏争陳倉其斯以為節制之兵與(野/編)新城鄭人
　新築宻邑(左/疏)
楚人圍許諸侯遂救許
　楚人圍許以救鄭經不書不與楚人救鄭也(孔/義)黄正
　憲曰救稍緩則楚必入許將據其要害與鄭同為犄
　角以制我矣故遂釋圍以救之如前緩于救衛而急
　于救邢皆伯主權時應變之衡耳(辨/義)
冬公至自伐鄭
　不以救許致師以伐鄭出也(孔/義)
七年春齊人伐鄭
　鄭未服故復伐齊力足以制之不煩諸侯也(補程/傳)
夏小邾子来朝(公作小/邾婁子)
　即郳黎来也齊桓公請于天子進之邾之别封故曰
　小邾始得王命而来朝也(孔/義)
鄭殺其大夫申侯
　申侯自楚往也實通楚師鄭殺申侯乞盟之漸也(野/編)
秋七月公㑹齊侯宋公陳世子欵鄭世子華盟于寗毋
　(魯地榖作寜毋/衣裳之㑹八)
　因管仲之言不受鄭世子為内臣之請見救正之功
　大也(補程/傳)
曹伯班卒(班公榖作般昭公/卒子共公㐮立)
公子友如齊
冬塟曹昭公
八年春王正月公㑹王人齊侯宋公衛侯許男曹伯陳
世子欵盟于洮鄭伯乞盟(公陳世子欵下有鄭世子/華洮曹地兵車之㑹一)
　惠王崩㐮王懼太叔之難不𤼵䘮而告難于齊於是
　有洮之盟王人下士也而先諸侯貴王命也(孔/義)鄭伯
　初迎惠王之意則背首止既知㐮王將立則請盟洮
　前書逃後書乞皆賤之也(𫝊/斷)
夏狄伐晉
　前狄伐邢齊救而城之狄入衛齊徙而封之今狄伐
　晉齊桓如不聞盖自齊之伯晉歴三世未嘗一窺齊
　侯之壇坫齊不伐晉幸也何狄之問(趙/氏)
秋七月禘于太廟用致夫人
　何以謂之致也不廟見何名夫人惟廟中獻禮夫人
　與焉則因禘而致之爾致之斯夫人之矣(野/編)言夫人
　不以姓氏非夫人也立妾之辭也非正也夫人之我
　可以不夫人之乎夫人卒塟之我可以不卒塟之乎
　(榖/梁)聲姜也公羊云以妾為妻盖脅于妾媵之先至者
　也然則安知其非成風也成風後此尚三十年君薨
　母不入廟無所致之然則何以知其為聲姜也曰致
　之又明年公及夫人姜氏㑹齊侯于陽榖則是聲姜
　也(黄道/周)致者三月廟見以禮成婦之名季孫行父如
　宋致女即其事也夫人者聲姜也聲姜在春秋中獨
　為保其完吉者其失禮在事而不在夫人也(辨/義)
冬十有二月丁未天王崩
　左氏云七年閏月惠王崩㐮王惡太叔之亂不𤼵䘮
　而告難于齊八年正月㑹于洮謀王室也㐮王定位
　而後𤼵䘮據此則正月二月位已定何至十二月而
　後告䘮于諸侯乎左氏殆不足憑也吴氏謂惠王前
　年冬有疾而今年冬乃崩者近之(趙/氏)
九年春王正月丁丑宋公御説卒(正月公榖作三月御/公榖作禦桓公卒子)
　(㐮公兹/父立)
　不塟魯不㑹也趙氏曰廹于葵丘之㑹也(孔/義)或以㐮
　公在䘮與㑹簡父塟禮不及致諸侯也(補程/傳)
夏公㑹宰周公齊侯宋子衛侯鄭伯許男曹伯于葵丘
　(齊地衣裳/之㑹九)
　曰宰周公者以冢宰兼三公也㐮王之位桓公所定
　也故使宰孔来錫命焉桓公合諸侯而為㑹所以重
　王命也(孔/義)
　陳傅良曰桓之㑹有天子之三於洮序王人於諸侯
　之上而同盟焉於葵丘亦序周公於諸侯之上而不
　敢同盟焉盟于首止不但不同盟而帥諸侯以㑹世
　子桓知節矣春秋是以予桓也
秋七月乙酉伯姬卒
　内女為夫人書卒許嫁為夫人亦然(啖/氏)
九月戊辰諸侯盟于葵丘
　言諸侯盟則不盟宰周公矣不敢使天子宰受諸侯
　約束也㑹盟同地而再言之葵丘之盟美之大者也
　(孔/義)葵丘五命伯仲誥誓天子之禁也故曰五霸桓公
　為盛㑹者七人叛者安得九國王充儒増之篇誠非
　論也(野/編)
甲子晉侯佹諸卒(公作甲戌佹公榖作詭獻公/卒子奚齊立遇殺弟卓子立)
　前已書戊辰不應書甲子在戊辰後合從公羊(張/洽)
晉里克殺其君之子奚齊(殺公/作弑)
　言君則當國言子則當䘮其君之子淺辭也誰非君
　之子(野/編)其君之子云者國人不子也不正其殺世子申
　生而立之也(榖/梁)
十年春王正月公如齊(朝齊/之始)
　公始朝齊也(孔/義)
狄滅温温子奔衛
　天王出居之漸也王惡温子而安狄人不告于齊遂
　為晉文開霸之資(野/編)熊過氏曰温子爵國鄭漁仲曰
　已姓顓頊裔孫封于蘇鄴西蘇城是也今臨漳西二
　十里地近衛南東界于狄狄利其近已故滅之地遂
　入狄圻内别有温司寇蘇忿生食邑在今懐慶府南
　與鄴西之温不同左氏誤以為一文十年魯及蘇子
　盟于女栗其國尚存則謂㐮王勞文公而賜之温近
　于誣矣夫温子蘇子豈可附㑹而無别哉(辨/義)
晉里克弑其君卓及其大夫荀息(卓公作卓子/惠公夷吾立)
　殺奚齊書殺其君之子者獻公未塟奚齊未成君也
　殺卓書弑其君者獻公既塟卓免䘮稱君也(𫝊/斷)里克
　君之也書及所以明其節書大夫不失其官於息奚
　取焉公羊曰若息者可謂不食其言矣(胡/𫝊)
夏齊侯許男伐北戎
晉殺其大夫里克
　里克弑二君一大夫不以討賊之詞書者殺之不以
　罪也里克所為弑者為重耳也夷吾曰是又將殺我
　乎故殺之而非討其弑也不以弑君之罪討之故書
　殺其大夫(孔/義)
秋七月
冬大雨雪(公作/雹)
　酉戌亥月非大雨雪之時也故尤為異(髙/閌)
十有一年春晉殺其大夫㔻鄭父
　惠公以私意殺里克故其黨皆懼鄭之有此謀由殺
　里克致之也故稱國以殺而不去其官(野/編)里㔻世子
　黨也吕郤夷吾黨也春秋書里㔻不書吕郤(補程/傳)
夏公及夫人姜氏㑹齊侯于陽榖(聲/姜)
　夫人齊侯子也明年㑹于卞(野/編)
秋八月大雩
冬楚人伐黄
　病桓公也黄既服齊不供楚貢故楚伐之而齊不救
　負黄甚矣(孔/義)
十有二年春王三月庚午日有食之(推厯當為五月/庚午朔闕朔字)
夏楚人滅黄
　甚楚也(野/編)
秋七月
冬十有二月丁丑陳侯杵臼卒(杵公羊作處宣公/卒子穆公欵立)
十有三年春狄侵衛
　黄正憲曰狄在北境其東則入齊之衝東南則入宋
　衛之道西南則入陳鄭之道自縁陵暨城衛少狄患
　亦非無益之舉然不越三時而由西道以侵衛齊竟
　坐視不救乃知城縁陵之役桓公實為己謀耳(辨/義)
夏四月塟陳宣公
公㑹齊侯宋公衛侯鄭伯許男曹伯于鹹(衛地兵車/之㑹二)
　淮夷病杞故(左/)鹹為衛地在今開州距杞三百餘里
　㑹于鹹者謀杞也夫淮夷在南與王室逺不相渉或
　者狄勢方横欲南㑹淮夷以困中國故為此㑹以謀
　之歟觀淮夷越宋而病杞明年狄越衛而伐鄭鄭與
　杞近盖駸駸有相合之勢也城縁陵之謀自此起矣
　(畧/記)
秋九月大雩
冬公子友如齊
　十年春正月公如齊説者曰魯始朝齊也十三年冬
　公子友如齊則大夫聘問之常矣(𫝊/斷)
十有四年春諸侯城縁陵(杞邑濰/州營邱)
　城而後遷之猶縁陵也不容遽稱杞城楚丘何以不
　書諸侯城縁陵何以書諸侯城楚丘不書諸侯封衛
　者齊非諸侯也城縁陵書諸侯㑹于鹹之諸侯也(野/編)
　詹菜曰㑹鹹謀衛也城縁陵固衛也以楚丘之城不
　足以禦狄故復城其塞邑以藩之也不繋之衛者為
　天下禦狄也或謂為淮夷病杞故而遷之非也(辨/義)
夏六月季姬及鄫子遇于防使鄫子来朝(鄫榖/作繒)
　朝不言使曹伯使射姑子制命于父猶可也季姬使
　鄫子夫制命于婦無時而可鄫子者用于次睢之社
　者也(野/編)
秋八月辛夘沙鹿崩(晉/山)
　異在一國而大者為天下記之(野/編)
狄侵鄭
冬蔡侯肹卒(穆侯卒子莊/公甲午立)
十有五年春王正月公如齊
　昭三年子太叔曰文㐮之伯其務不煩諸侯今三嵗
　而聘五嵗而朝有事而㑹不協而盟今按公十年如
　齊此又如齊用五年一朝同于事天子之禮矣(孔/義)
楚人伐徐
　徐即諸夏故(左/)
三月公㑹齊侯宋公陳侯衛侯鄭伯許男曹伯盟于牡
丘遂次于匡(衛地兵車/之㑹三)
公孫敖帥師及諸侯之大夫救徐(帥公作率/慶父之子)
　大夫往救君次而待之楚人輕剽不與争也(野/編)
夏五月日有食之(推厯當為四月癸/丑朔闕癸丑朔字)
秋七月齊師曹師伐厲
　厲楚黨也伐厲所以撓楚也攻其所與即楚犯中原
　亦只伐鄭圍許(野/編)
八月螽(公作/􁉸)
九月公至自㑹
　魯侯凡再朝桓公而不書至盖為伯主者必若桓而
　後可當諸侯之朝為諸侯者必善事齊桓而後得朝
　伯主之禮故特書至自㑹以别之(屬/辭)
季姬歸于鄫
己夘晦震夷伯之廟
　異在一家而大者為國記之日事遇朔曰朔戊申朔
　隕石於宋己巳朔戰于泓是也遇晦曰晦己夘晦震
　夷伯之廟甲午晦戰于鄢陵是也二𫝊以為晝晦(野/編)
冬宋人伐曹
　同盟始自相攻而桓不能禁矣宋曹之争始此其後
　曹卒亡于宋(孔/義)諸侯相加兵自莊公十九年来未之
　有也於是再見宋襄為之也(木/訥)
楚人敗徐于婁林(徐/地)
　徐恃救而敗伐厲之謀無補(孔/義)
十有一月壬戌晉侯及秦伯戰于韓獲晉侯(秦始見經/韓晉地秦)
　(晉兵端之始秦晉之兵始/于韓而終于十三國之伐)
　秦伯伐晉而經不書伐専罪晉也獲晉侯以歸而經
　不書歸免秦伯也君獲不言師敗績君重于師也(孔/義)
　敗而書及惡之也(野/編)
十有六年春王正月戊申朔隕石于宋五是月六鷁退
飛過宋都(隕公作霣/鷁榖作鵙)
　物之逺者惟星言隕星未若言隕石手可得而捫也
　微者惟風言異風未若言受風之鷁目可得而察也
　星隕而石貴化為賤不善化者也鷁飛而退前變為
　却不善變者也(野/編)不言石隕于宋而曰隕石天應之
　也(伊/川)
三月壬申公子季友卒(成季自是季/氏世為卿)
　大夫卒而書名曷為書字世卿也(孔/義)季友猶仲遂也
　皆有援立功僖何以興般閔弑宣何以立惡視廢(野/編)
夏四月丙申鄫季姬卒
秋七月甲子公孫兹卒(兹公作慈戴伯/其後為叔孫氏)
冬十有二月公㑹齊侯宋公陳侯衛侯鄭伯許男邢侯
曹伯于淮(兵車之/㑹四)
　淮夷病鄫謀城鄫也不果城而還(孔/義)王樵曰或者謂
　合南北之成自向戌始而不知此㑹已為之權輿矣
　(辨/義)熊過曰淮今泗州盱眙淮水所經處古臨淮也鄫
　今沂州去年楚人敗徐婁林泗州近古徐州故今為
　齊謀楚以㑹其地徐子雖未㑹明年與徐伐英氏則
　兹㑹之以也(辨/義)
十有七年春齊人徐人伐英氏
　英氏楚之屬也齊人為徐伐之以報婁林之役(蘇/氏)
夏滅項
　孰滅之齊人也不言遂踰時也(野/編)英項皆楚與國齊
　桓伐英滅項以報婁林之役承上文故不再舉齊也
　與四年及江黄伐陳同先儒以項為魯滅僖公在㑹
　季孫所為者非也夫季孫行父當祖友卒其父無佚
　蚤亡時尚稚年終僖公朝未専國政焉得擅為此事
　乎(西亭/辨疑)
秋夫人姜氏㑹齊侯于卞(魯/地)
九月公至自㑹
冬十有二月乙亥齊侯小白卒(桓公卒國亂/明年孝公立)
　淮徐地接㑹于淮謀徐也踰月伐英氏踰時滅項皆
　楚黨也可以報婁林之敗矣師還過我夫人出㑹之
　九月公至自㑹淮之㑹也而桓亦告終矣
　鹹之㑹下有城縁陵知是謀杞也淮之㑹下有伐英
　氏知是謀徐也左氏曰謀鄫也役夫夜呼中作罷歸
　便是淮事未了又楚有英氏項氏以地為姓盖併于
　楚者也與魯絶逺左氏謂魯人滅項齊人止魯侯皆
　不取也
　起北杏迄淮三十有九年此齊桓公之伯也(野/編)
十有八年春王正月宋公曹伯衞人邾人伐齊(公羊宋/公下有)
　(㑹/字)
　納孝公也不言納與入孝公齊之世子也言納與入
　嫌於不當立也(蘇/氏)子昭正乎曰正桓方圖伯管仲為
　輔葵丘初命凛然若非義嗣未應君臣俱失以此知
　其正也桓晚年更屬意無虧矣曰昭已為太子公雖
　意移未能廢也無虧求為太子公雖心許未能立也且
　事𤼵于雍姬其為奪正明矣宋可以伐之與曰可如
　伐䘮何曰伐亂也非伐䘮也孝公得國于四公子之手
　而説春秋者必以為罪又累納孝公之宋與同伐齊
　之衛則吾不知也(野/編)
夏師救齊
五月戊寅宋師及齊師戰于甗齊師敗績(齊/地)
　勝而書及予之也甗之戰㐮所僅有公羊子曰曷為
　不使齊主之予㐮公之征齊也桓公死竪刁易牙争
　權不塟世有辨者不能謂竪刁易牙善也(野/編)
狄救齊
秋八月丁亥塟齊桓公(九月/而塟)
冬邢人狄人伐衛(狄始/書人)
十有九年春王三月宋人執滕子嬰齊
夏六月宋公曹人邾人盟于曹南(公作/宋人)
鄫子㑹盟于邾己酉邾人執鄫子用之
　㑹盟後㑹也(孔/義)總曹南之㑹前乎㑹者執滕子後乎
　㑹者執鄫子所謂一㑹虐二國之君也宋書公諸侯
　書人屬辭絶類北杏何也㐮自為太子已能譲國稱
　譽甚美故桓公管仲屬孝公焉盖明以此座付之惜
　也曹南以後無一事不錯春秋于鹿上始人之曰今
　而後知宋之不遂伯也(野/編)
秋宋人圍曹
　曹為宋共起事即有同異猶宜隠之而造次稱兵示
　人淺也(野/編)
衛人伐邢
　報菟園之役也(孔/義)
冬㑹陳人蔡人楚人鄭人盟于齊(公作公㑹楚/始與夏盟)
　楚人得與中國㑹盟自此始首陳陳倡盟也後鄭鄭
　首叛也以其人楚不可不人陳蔡以其人陳蔡不可
　不没公地以齊則君亦與矣(孔/義)按宋公暴虐陳穆公
　請修好焉以無忘齊桓之徳桓公攘楚而反與之盟
　是為不忘桓公之徳者乎楚之抗衡中夏禍實始此
梁亡
　言其自亡非秦亡之也(蘇/氏)
三十年新作南門
　非所當作而作也故當作者閟宫泮水之役皆不書
　(孔/義)
夏郜子来朝(姬/姓)
　南郜也郜有二桓二年取郜大鼎者北郜也(𫝊/斷)
五月乙巳西宫災
　小寢也(公/羊)
鄭人入滑(姬/姓)
　滑與鄭隣桓公死鄭首從楚稱兵周疆(孔/義)
秋齊人狄人盟于邢
　於衛方病邢謀衛難也(孔/義)齊孝之無知厥父攘夷厥
　子盟楚于國厥父攘狄厥子盟狄于邢齊人狄人復
　何辨(𫝊/斷)
冬楚人伐随(姬/姓)
二十有一年春狄侵衛
　為邢故㐮陵許氏曰中國無伯則諸侯力攻四夷衡
　决民被其災此書伐衛伐邢入滑伐随侵衛者著無
　伯之患也(孔/義)
宋人齊人楚人盟于鹿上
　此求諸侯于楚無縁得有齊人于齊之盟諸侯盡在
　齊故因齊人以請也然則宋楚合矣何以伯為曰亦
　欲服楚爾宋公志大才疎謂吾有求于楚不容不應
　若得諸侯而為㑹以好往度亦無他則吾已折服楚
　矣因東鄉而臨魯衛曹滕邾鄫亦如之則吾伯事已
　成此鹿上之志也(野/編)髙忠憲曰齊桓攘楚以安中國
　宋公盟楚以求諸侯人楚故人宋也(辨/義)
夏大旱
秋宋公楚子陳侯蔡侯鄭伯許男曹伯㑹于盂執宋公
以伐宋(盂宋地公作霍榖作/雩或作宇楚始稱子)
　執宋公者楚子也何以不言楚子執之分惡于諸侯
　也夫盟主所以合天下之諸侯攘戎狄尊王室者也
　宋公欲繼齊桓而與楚盟㑹豈尊攘之義歟(胡/傳)召陵
　之役致江黄以撓楚者宋也僖二年齊宋江黄盟于
　貫三年齊宋江黄㑹于陽榖則楚之銜宋久矣十二
　年楚人滅黄豈遂忘宋乎十七年齊桓公死宋㐮公
　不量力而欲為桓之事牛耳未執身先為虜故書其
　事以為伯者之戒(郝/解)夫吴楚僭王久矣而春秋不道
　也其恒稱不過曰吴曰荆曰吴人楚人而已柏舉之
　勝蔡侯進之黄池之㑹魯晉進之此吴之所以始稱
　子也盂之張五國進之厥貉之㑹四國進之此楚之所
　以始稱子也故吴楚一也彼以蠻夷之禮接之我則書
　之為蠻夷稱荆稱吴者是也彼以從諸侯之禮接之我
　則書之為從諸侯稱楚人吴人者是也彼以大國之禮接
　之我則書之為大國稱楚子吴子者是也實録而已(統/紀)
楚人使宜申来獻㨗(楚大夫/始見經)
　不書宋㨗削也此非戎㨗所不忍聞(野/編)
十有二月癸丑公㑹諸侯于薄釋宋公(宋/地)
　諸侯執之諸侯釋之何也曰司馬歸矣設守械以守
　國矣雖殺宋公猶不得宋國釋之為楚非為宋也執
　之罪也釋之亦罪也(野/編)
二十有二年春伐邾取須句(公作/胊)
　直取邑爾(野/編)
夏宋公衛侯許男滕子伐鄭
　怒鄭之與楚也(孔/義)
秋八月丁未及邾人戰于升陘(魯/地)
　記曰邾婁人復之以矢自戰于升陘始盖惡戰也公
　胄縣諸魚門不書公削也不言敗績互有勝負(野/編)
冬十有一月己巳朔宋公及楚人戰于泓宋師敗績
　宋公被執見釋而猶争諸侯楚以戎狄而干諸夏故泓
　之戰雖曲在宋而春秋辭無所予(蘇/氏)
二十有三年春齊侯伐宋圍緡(榖作閔/宋邑)
　齊孝公宋㐮所立也又有鹿上之盟今乗其敗楚而
　伐之且㑹盂不至盟薄不與不仇猾夏之楚而仇立
　已之宋不伐宋于争盟之時而伐宋于敗泓之後春
　秋所以圍伐並書重絶其惡也(𫝊/斷)
夏五月庚寅宋公兹父卒(兹公作慈㐮公卒/子成公王臣立)
　宋㐮不塟秦繆不卒春秋不成之為伯也或曰不塟
　不往㑹也不卒不来赴也春秋塟陳哀公楚已滅陳
　往㑹乎来赴乎(野/編)
秋楚人伐陳
　伐陳以城頓也陳頓之争始此(孔/義)
冬十有一月杞子卒(成公卒弟桓/公姑容立)
　㐮二十九年晉女叔侯曰杞夏肄也而即東夷時王
　貶之殆以此耳杞桓公之来朝于僖二十七年稱子
　于文十二年則稱伯杞文公㑹盟于㐮二十四年尚
　稱伯二十九年即稱子至昭六年卒復稱伯左氏以
　為杞用夷禮故曰子豈文公之身忽夷忽夏乎大抵
　杞為先代之後天子所備三恪者故再降而再復其
　他則降而不復也(畧/記)
二十有四年春王正月
夏狄伐鄭
　夫伐鄭者伐周之形也可言伐鄭不可言伐周温在
　河之陽南望玉門即鄭虎牢也西望雒汭即周也故
　温之有狄周鄭之患也(野/編)
秋七月
冬天王出居于鄭
　何以書遜狄也何以居于鄭與同患也天王居翟泉
　不言出翟泉近而鄭逺也何時出冬也何時歸盟于
　踐土猶鄭地也有王所焉久于鄭中國無伯也狩于
　河陽去雒城百里即周京矣歸當在此時此出居始
　末也春秋之文如斷山複嶺氣脉遥接盖天王出居
　于鄭下接踐土而河陽之㑹上接狄滅温中雖有間
　事纍纍可辨非盡棄其學不能知也(野/編)帶之亂衛士
　將禦之王曰先后其謂我何故出居鄭三𫝊曰天子
　無出又曰王者無外夫一視同仁王者之心此所謂
　無外也豈謂王者一出而遂有外乎聖人書天王出
　居于鄭志天王出而天下無勤王者非謂王不可出
　而出也(木/訥)
　簡端録惠王無出無入天子之位不使鄭與焉爾也
　㐮王有出無入天子之位不使晉與焉爾也敬王有
　居無立天子之位亦不使劉單與焉爾也
晉侯夷吾卒(惠/公)
　惠公卒于去年九月晉文定位而後告䘮故書於今
　年(孔/義)是嵗秦納晉公子重耳不書不予繆之伯也文
　之得國從容不如蔡季不可言歸匆遽不如齊小白
　不可言入當書秦人納重耳于晉如齊人納㨗菑于
　邾則伯在秦矣左氏叙公子重耳所過衛曹鄭皆不
　禮焉齊桓宋㐮則禮之楚子享之對以治兵中原辟
　君三舍若前知城濮事者其後侵曹伐衛解宋免齊
　辟楚大類主父偃新貴一飰必酬睚眦必報夫侵曹
　伐衛解宋免齊戰城濮皆有狐趙之謀文之略若如
　所言則皆莽也且夫曹衛楚之黨也齊宋楚之仇也
　自欲與敵反爾豈復憶疇昔周旋哉當與蔡姬蕩舟
　事並從洗濯為二伯開生面也(野/編)
二十有五年春王正月丙午衛侯燬滅邢
　邢衛均有狄患均受齊桓之徳遷而城之二國就安
　則比以抗狄可也邢乃畔衛從狄又脅狄以伐衛故
　衛滅邢所以奪狄之援紓國之病也自十八年以至
　于今書邢衛之事甚詳所以著邢不當附狄伐衛衛
　亦不當從而遂滅之(木/訥)燬之名滅同姓也三傳云然
　朱子曰諸侯滅國未嘗書名經文只隔夏四月癸酉
　一句便書衛侯燬卒恐是因而𫝊寫之誤朱子舉不
　信三𫝊也(野/編)
夏四月癸酉衛侯燬卒(文公卒子/成公鄭立)
宋蕩伯姬来逆婦
宋殺其大夫
　史佚其名也(野/編)
秋楚人圍陳納頓子于頓
　圍陳為納頓子也頓在宛葉之間盖中夏也是兼國
　多矣于頓何有以風示諸夏爾(野/編)
塟衛文公
冬十有二月癸亥公㑹衛子莒慶盟于洮(魯/地)
　衛成公稱子䘮未逾年也莒慶莒大夫也以其釋酈
　之怨特書嘉之也(蘇/氏)
二十有六年春王正月己未公㑹莒子衛寗速盟于向
　(莒地速公/羊作遫)
　尋洮之盟也(左/)
齊人侵我西鄙公追齊師至􁋎不及(齊地􁋎公榖作/嶲不公榖作弗)
　討洮向二盟故(孔/義)
夏齊人侵我北鄙
　我自盟莒衛何與齊事而以為討齊甚矣二鄙受侵
　師未及國(孔/義)
衛人伐齊
　為我故伐齊不為無與(野/編)
公子遂如楚乞師(書乞師/始此)
　展禽致辭而北鄙之師立退矣僖公不能用賢圖治
　而乞師蠻夷何為乎(孔/義)何遽即楚莫恥于乞也(野/編)定
　四年蔡侯以吴子及楚人戰于柏舉不言乞師桓十
　四年宋人以齊人蔡人衛人陳人伐鄭不言乞師而
　此獨言乞師者東門㐮仲臧文仲撫蠻人以殘中國
　特書乞師以甚其惡
秋楚子滅夔以夔子歸(夔公作隗楚/同姓之國)
冬楚人伐宋圍緡(榖作/閔)
　宋成公忘父仇而往朝楚今新即晉故楚伐之(孔/義)
公以楚師伐齊取榖
公至自伐齊
　一僖公也先任公子友而智晚任公子遂而愚其始
　也從齊伐楚其終也以楚伐齊(𫝊/斷)
二十有七年春杞子来朝
　成公弟桓公也(孔/義)
夏六月庚寅齊侯昭卒(孝公卒子/昭公潘立)
秋八月乙未塟齊孝公(三月而/塟速)
乙巳公子遂帥師入杞
　强則卑杞卑邾弱則事齊事楚人謂僖賢魯猶秉周
　禮吾不信也(野/編)
冬楚人陳侯蔡侯鄭伯許男圍宋
　楚人争伯魯與曹衛陳蔡鄭許皆從宋懐父仇弗南
　服楚遂合諸侯圍宋然獨陳蔡鄭許者楚道所由且
　留曹衛以遏晉留魯以遏齊其困宋云狡矣榖梁子
　曰人楚子所以人諸侯然曷不人諸侯惟曰陳侯蔡
　侯鄭伯許男實從楚人圍宋則益著(傳/斷)春秋之法盟
　主爵而諸侯人者有矣未有盟主人而諸侯爵者也
　人楚子而爵諸侯不與楚子以主夏之盟也(家氏/傳)春
　秋之於諸侯有因其自尊而尊之自卑而卑之者
　北杏曹南之㑹是也有因其自尊而卑之自卑而
　尊之者圍宋之役是也(畧/記)
十有二月甲戌公㑹諸侯盟于宋
　諸侯皆已為楚矣(野/編)
二十有八年春晉侯侵曹晉侯伐衛
　此晉伯之始兩挈晉侯明文之譎也侵曹一晉侯也
　伐衛一晉侯也猛毅迅疾如分身然非是莫可當楚
　者曹衛何罪匪曹衛之求將以致楚也且背夏即楚
　獨非罪乎召陵侵蔡亦略相同(野/編)
公子買戍衛不卒戍刺之
　公子買戍衛楚人救衛不克公懼于晉殺子叢以説
　焉謂楚人曰不卒戍也(左/)刺未有書其故者書其故
　言非實也(蘇/氏)
楚人救衛
　晉所求也(野/編)
三月丙午晉侯入曹執曹伯畀宋人
　衛楚所急也曹亦楚所急也救衛則不能兼顧曹而
　晉已入之宋人醳兵受賜親我者勸仇我者懼而諸
　侯皆已為晉也(野/編)分曹衛之田以畀宋者非厚宋也
　激楚之怒也私許曹衛之復使絶于楚者非愛曹衛
　也致楚之戰也(馬森/辨疑)
夏四月己巳晉侯齊師宋師秦師及楚人戰于城濮楚
人敗績(衛/地)
　春秋甚美城濮之戰遂伯矣晉書侯三國書師北杏
　之法也朱子曰齊桓公死楚侵中國得晉文公攔遏
　住如横流泛溢硬做隄防(野/編)晉欲救宋則先伐曹衛
　欲與楚戰則先激齊秦楚怒益甚晉謀方老子玉徒
　恃西廣東宫與若敖六卒以戰三大國之師能無敗
　乎(𫝊/斷)
楚殺其大夫得臣(子玉楚始/書大夫)
　此殺有罪而以累上之詞言之惡楚子也楚子知其
　不可使也而不能弗使知其不可敵也而不能使之
　勿敵是亦棄其師之道也(權/衡)
　簡端録城濮之敗楚殺子玉於及瑕之時而罪止其
　身邲之敗晉殺先縠於及清之後而罪及其族緩急
　重輕其孰得失乎禮謀人軍師敗則死之城濮敗而
　誅子玉泜水退而誅子上鄢陵戰而誅子反屬國畔
　而誅子辛是乃楚所以振爾(郝敬/直解)
衛侯出奔楚
　左氏晉侯齊侯盟于斂盂衛侯請盟晉人弗許衛侯
　欲與楚國人不欲故出其君以説于晉衛侯出居㐮
　牛間聞楚師敗懼出奔楚(孔/義)
五月癸丑公㑹晉侯齊侯宋公蔡侯鄭伯衛子莒子盟
于踐土(鄭/地)
　衛子者誰叔武也叔武非世子又無君䘮而子之何
　也曰以䘮禮處之也晉立以為君書侯則無等也書
　名則没其實故以䘮禮處之若以君父奔楚之為哀
　痛也(黄道/周)
陳侯如㑹
　来不及盟故曰如㑹(孔/義)
公朝于王所(書朝王/始此)
　盟于踐土奉迎始事前書居于鄭此于踐土何也于
　鄭猶草次也于踐土新築王宮為王所也先㑹後朝
　何也此非常朝共奬王室固當有盟盟則須㑹也陳
　侯書如㑹何也初與楚伐宋者陳蔡鄭衛今畢㑹也
　獨逋一許爾公朝諸侯皆朝矣此踐土實録也(野/編)書
　朝而後盟是以天子與斯盟也書盟而後朝不以天
　子與斯盟也(孔/義)臣之于君惟其所在而朝覲焉公榖
　乃有非其所之論又有不與致天子之論皆非也(補/程)
　(傳/)趙氏曰晉文之伯功與齊桓同而勢與齊桓異齊
　桓之時楚不出蔡鄭而今直蹈齊魯之郊故齊桓伐
　楚至于召陵楚地也晉文敗楚止于城濮衛地也自
　楚及衛盖千里却楚千里之外以收魯宋曹衛陳鄭
　許蔡半天下之諸侯其用力為何如三𫝊有天王下
　勞諸侯之説此不可信經于僖二十四年書天王出
　居于鄭自後未嘗書歸于成周踐土即鄭地也則天
　王盖居于是久矣何下勞之有或謂左氏有晉侯納
　王之事遂以為實春秋以周為重安有晉侯納王而不
　書者哉天王之歸盖因今踐土之盟也前此鄭䧟于
　楚天下無勤王者今晉侯克楚于城濮以敵王愾奏
　凱于王㑹諸侯盟于鄭以諸侯朝焉天王因是復歸
　于成周冬書河陽之狩則天王既歸而出狩也文公
　非緩于納王也盖先勝楚而後納王也伐楚者納王
　之實也然則踐土之盟厥勲茂哉(日/抄)
六月衛侯鄭自楚復歸于衛
　鄭之盟殺叔武也叔武何以不見踐土已列衛子矣
　(野/編)
衛元咺出奔晉
陳侯欵卒(穆公卒子/共公朔立)
秋杞伯姬来
公子遂如齊
　始平于齊也張洽曰杞伯姬来而入杞之怨釋公子
　遂如齊而取榖之憾解中國貴于伯權之立如此(孔/義)
冬公㑹晉侯齊侯宋公蔡侯鄭伯陳子莒子邾子秦人
于温(畿内地穀晉侯下無齊/侯秦與中國㑹始此)
　此書㑹在天王狩于河陽之上則知天王將出狩諸
　侯㑹以朝之所以尊王也且議討衛所以服有罪也
　(湛若水/正傳)
天王狩于河陽(狩榖作/守即温)
壬申公朝于王所
晉人執衛侯歸之于京師
　諸侯之㑹在温天王之狩在河陽諸侯既㑹而復以
　壬申朝于王所其事不過如此若王室微諸侯强天
　王因出狩而就見其迹亦曉然可知也(日/抄)㑹于温逐
　狄也狄整居于温懲荆而不膺狄京師未得歸也故
　乗城濮之勝大㑹于温為王前驅則何以不言狄也
　比至已無狄矣是温而已矣天王何以狩也温子叛
　王即狄狄又攻王而奉太叔三叛聚慝將東行以厭
　之河陽温也于河陽大之也壬申稱王所猶行在也
　執衛侯乃書京師王歸自鄭矣奉迎事竟此于温實
　録也召陵之功髙于城濮于温之事大于救邢好處
　却被後人説壊(野/編)黄正憲曰晉文藉齊秦以勝楚又
　欲糾齊秦以納王故三國在從諸國渡河西北合之
　耳但㐮王出奔五載囬鑾之際防範當嚴况頺叔之黨
　盡在温雒間尤不可不備晉文乃命諸侯各整師徒
　為扈衛從行之計先于河陽簡集訓練振刷人心請
　天王大閲以整武備如宣王㑹東都蒐狩講武故事
　聖人有嘉予之意焉而可泥左氏之説以没人善乎
　(辨/義)
衛元咺自晉復歸于衛
　多此一歸累公子瑕矣(野/編)歸大夫不言復言復者抗
　也自晉晉有奉焉(孔/義)熊過曰惠王復周公忌父鄭復公
　父定朔宋復蕩意諸不書必據外援以歸然後書其
　曰自晉譏在晉也君歸則出奔而歸晉君出則晉奉
　而歸衛陳君舉曰衛元咺復歸宋魚石晉欒盈復入
　皆抗辭也(辨/義)
諸侯遂圍許
　討不㑹踐土也(野/編)
曹伯㐮歸于曹遂㑹諸侯圍許
　遂㑹諸侯圍許如未嘗執然用見伯者之有度也衛
　不殺叔武亦當復矣左氏謂二君之命縣于巫史豈
　不誣哉(野/編)
二十有九年春介葛盧来(東夷/國)
　介國也不言朝公在㑹也
公至自圍許
　圍者未下也三十有三年晉人陳人鄭人伐許(野/編)
夏六月㑹王人晉人宋人齊人陳人蔡人秦人盟于翟
泉(公作公㑹翟公作/狄雒陽城内地)
　翟泉近王都之地王子虎於此下與列國盟是謂上
　替諸侯大夫入天子之境上盟王子虎是謂下陵故
　諱公不書諸侯之卿稱人而王子亦與焉(孔/義)㑹者既
　非諸侯不書人而何書(日/抄)
秋大雨雹
冬介葛盧来
　以未見公故復来朝(孔/義)
三十年春王正月
夏狄侵齊
　狄間晉之有鄭虞而侵齊齊桓之伯狄伐晉而齊不
　救者憾晉之不從今晉文之伯狄侵齊齊已從晉何
　辭而不救(木/訥)
秋衛殺其大夫元咺及公子瑕
　先元咺而後瑕言事之在咺也(蘇/氏)衛事一至于此晉
　侯處之未善也必也踐土不列衛子遣歸守國衛當
　乞盟鄭伯之于洮是也文視桓差劣謂此類也晉遂
　失衛文元年晉侯伐衛(野/編)叔武之命奉之以受盟故
　稱衛子公子瑕乃元咺立之咺實自柄國權瑕固未
　如君春秋亦不與咺君之也瑕因咺而得誅故言及
　(辨/義)春秋執諸侯大夫皆稱人不可謂定晉侯之罪曹
　伯襄復國亦稱名不可謂定諸侯之罪諸侯大
　夫歸國者多以復書不可謂定元咺之罪瑕實不為
　君故稱公子不可謂定瑕之罪(或/問)
衛侯鄭歸于衛
　鄭之初歸也得言復當是時叔武在内鄭雖無國國
　固其國也及其又歸也殺叔武矣執之歸于京師矣
　殺元咺及公子瑕矣鄭雖得國國非其國也故不言
　復(意/林)元咺訴君而専立有罪矣而衛侯鄭亦名者竊
　意瑕亦嘗立故各書名為别如突忽歟(日/抄)
晉人秦人圍鄭
　討不㑹翟泉也晉軍函陵秦軍汜南燭武得奮其説
　以開入滑之漸此晉侯也春秋人之未能服鄭又生
　一秦齊桓用夷皆使從别道出江黄猶與相見徐稍
　大併㑹盟不與(野/編)
介人侵蕭
　蕭附于宋介附于魯(木/訥)
冬天王使宰周公来聘
　冡宰兼三公下聘盖非常之禮莫大之寵或以僖有
　兩朝王所之勤而報之歟(孔/義)王之卿士何以或公之
　或子之兼三公者曰公不兼者曰子劉卷卒何以稱
　公外既僭矣内何以不僭正外者自内始(簡端/録)
公子遂如京師遂如晉(聘周之始/聘晉之始)
　以其如京師不敢不如晉是夷周于晉也(陳傅/良)魯以
　宰周公之来本乎晉侯故既已聘周不可不如晉是
　聘使之勤出于周而勞問之恩歸于晉也然自隠至
　莊天王聘魯者五卒無一介之使如周則今日公子
　遂之行已為非常之禮尚何責其遂如晉耶(木/訥)
三十有一年春取濟西田
　曷為不言取曹濟西田晉人執曹伯而以其田分諸
　侯非吾取之曹也(蘇/氏)
公子遂如晉
　拜曹田也
夏四月四卜郊不從乃免牲猶三望
　三望泰山河海(公/羊)四月非時也四卜非禮也望郊之
　細也不郊亦無望可也(蘇/氏)
秋七月
冬杞伯姬来求婦
狄圍衛
十有二月衛遷于帝丘(濮陽于/榖作於)
　文之狄與桓異自温而後天子不能有温以賜晉侯
　傳謂晉侯作三行以禦狄故前年侵齊今年圍衛晉
　不能問也衛遷于帝丘無復楚丘之功矣其後乃為
　箕之役交剛之役白狄赤狄甲氏潞氏漸次驅除迄
　于三晉始徙居代邉中國遂無狄也(野/編)衛益遷而南
　也帝丘顓頊之故地去楚丘又二百里(日/抄)衛為狄滅
　遷楚丘今三十餘年狄又滅之重耳為方伯亡其同
　姓而不問愧小白多矣故楚丘遷書城帝丘遷書衛
　無預于晉與諸侯之辭也(郝/解)邢遷繼救邢而書衛遷
　繼圍衛而書救邢而邢遷予桓公之存邢也圍衛而
　衛遷譏晉文之置衛於不問也(畧/記)
三十有二年春王正月
夏四月己丑鄭伯㨗卒
衛人侵狄
秋衛人及狄盟
　明年晉又敗狄于箕自是衛無狄患者十年(日/抄)
冬十有二月巳夘晉侯重耳卒(子㐮公/驩立)
　起城濮至卒凡五年此晉文公之伯也(野/編)
　黄震曰惟齊桓晉文可以言伯宋㐮狂矣戕中國而
　結戎狄伯之反也秦穆楚莊以戎狄而脅中國伯之
　變也皆不可言伯也伯惟齊晉安有五哉　李琪曰
　桓文雖並稱而文非桓匹也桓公得江黄而不用于
　伐楚文公則謂非致秦則不可與楚戰楚抑而秦興
　矣此桓之所不肯為也桓公㑹則不邇三川盟則不
　列王人文公㑹畿内則抗矣盟子虎則悖矣此桓之
　所不欲為也桓公寧不得鄭不納子華盟則三綱五
　常于是不廢矣文公為元咺執衛侯其奬臣抑君不
　可以訓此桓文之所以相逺也(辨/義)
齊侯使國歸父来聘
　報公子遂之聘(孔義在二/十八年)
夏四月辛巳晉人及姜戎敗秦師于殽(公無/師字)
　先師王貫道嘗云釁自秦啟曲不在晉使㐮公懐先
　世之恩及拘尋常則晉不可繼伯而秦横矣(日/抄)
癸巳塟晉文公
狄侵齊
　因晉䘮也(孔/義)
公伐邾取訾婁
秋公子遂帥師伐邾
　升陘之役魯固怨邾然君取其邑臣伐其國報亦甚
　矣(日/抄)
晉人敗狄于箕
　狄自伐邢之後至是垂四十年矣諸侯無小大皆受
　其毒不敢以一矢加之前年衛不忍其虐而侵之狄
　屈而求盟焉今又侵齊齊不能討伐晉晉敗之故其
　後屢侵齊而不敢犯晉則知制戎狄果不可以示怯
　也(木/訥)
冬十月公如齊
　宰周公下聘而不入覲國歸父来聘而往朝比事而
　觀魯之無王甚矣(孔/義)
十有二月公至自齊
乙巳公薨于小寢
　即安也(左/)
　趙鵬飛曰僖公中材庸主也天下有伯主則僖有以
　自固中國無伯主則僖無以自立是知僖之為中主
　也
隕霜不殺草李梅實(隕公/作霣)
　哀公問于仲尼曰春秋記隕霜不殺草何為記之也
　曰此言可殺也夫宜殺而不殺則李梅冬實天失其
　道草木猶干犯之而况君乎(胡/𫝊)
晉人陳人鄭人伐許
　晉文無死今年伐許明年伐衛必也孝子善述人之
　事先君之事已之事也書曰若穡夫曷敢不終畝文
　不死矣其曰晉人以為猶墨也墨始于殽終于伐衛
　
　
　
　春秋平義卷五
欽定四庫全書
　春秋平義卷六　　　　　　秀水俞汝言撰
　　文公(名興僖公子母聲姜夫人出姜在/位十八年諡法慈惠愛民曰文)
元年春王正月公即位
二月癸亥日有食之(公有朔字推厯當為/三月癸亥朔闕朔字)
天王使叔服来㑹塟
夏四月丁巳塟我君僖公(七月/而塟)
天王使毛伯来錫公命
晉侯伐衛
　既祥矣乃書晉侯成㐮之伯也(野/編)
叔孫得臣如京師
　拜錫命也
衛人伐晉
秋公孫敖㑹晉侯于戚(此内大夫㑹/諸侯之始)
　戚衛邑也㑹于戚衛吾温原爾不以衛人抗晉侯也
　(野/編)
　木訥曰孟氏自敖而専叔孫氏自得臣彭生而横季
　孫氏自行父而侈前乎此大夫出㑹者皆君命至此
　而始專
冬十月丁未楚世子商臣弑其君頵(公榖作髠成/卒商臣立)
　稱世子明其親也稱君明其尊也商臣之於尊親盡
　矣(蘇/氏)
公孫敖如齊(穆/伯)
二年春王二月甲子晉侯及秦師戰于彭衙秦師敗績
　(秦/地)
　凡言及者主是戰者也敗而書及惡之也宋之泓晉
　之韓是也勝而書及予之也宋之甗晉之城濮及彭
　衙是也春秋甚美彭衙之戰晉書侯秦書師亦北杏
　法也秦穆身横雕戈過周北門窺鄭北門視晉㐮小
　子侯爾一挫于殽而為拜賜之師曰必無晉矣使勝
　在秦黼黻之賜豈待顯王之世哉幸而勝在晉秦不
　復東㐮之戰十數却秦為大此㐮之得與于伯也(野/編)
丁丑作僖公主
　作主不書以躋僖公書二月丁丑作八月丁夘躋盖
　改作也(野/編)
二月已巳及晉處父盟(因朝而/盟始此)
　言及則公可知矣言處父則陽氏可知矣不言地而
　言晉則于晉越國可知矣(正/傳)
夏六月公孫敖㑹宋公陳侯鄭伯晉士縠盟于垂隴(公/榖)
　(作垂斂/鄭地)
　謀衛也於是衛執孔逹以説于晉(蘇/氏)桓文没大夫擅
　諸侯㑹盟自公孫敖士縠始也(大/全)熊氏過曰垂隴何為
　為伐秦也左氏誤以為伐衛衛不書而冬伐秦者正
　垂隴之大夫也(辨/義)
自十有二月不雨至于秋七月
　歴時而言不雨不憂雨也不憂雨者無志乎民也(榖/梁)
　于書雨見春秋之文非一手也故僖公異詞(野/編)
八月丁夘大事於太廟躋僖公
　禮父子異昭穆兄弟同昭穆故閔僖不得為父子同
　為穆爾今升僖先閔二公位次之逆非昭穆亂也(王/樵)
　(輯/𫝊)
冬晉人宋人陳人鄭人伐秦
公子遂如齊納幣
三年春王正月叔孫得臣㑹晉人宋人陳人衛人鄭人
伐沈沈潰(伯國大夫㑹諸大/夫伐國自此始)
　力分于秦故不競于楚(野/編)伯國大夫㑹諸大夫伐國
　自伐沈始㑹諸大夫救患自救鄭始春秋皆人之不
　與大夫之專政也(王/氏)
夏五月王子虎卒
　天子之大夫何以卒或曰為其嘗執重以守也或曰
　為其嘗臨諸侯之盟也(劉敞/傳)
秦人伐晉
　此所謂焚舟之役封殽尸而還者也自是不復東征
　誓言終能踐矣
秋楚人圍江
　報沈之役也(孔/義)
雨螽于宋
　異在一國而大者為天下記之(野/編)
冬公如晉(此書公如/晉之始)
十有二月已巳公及晉侯盟
　晉人懼其無禮于公也故請改盟雖親盟于其國猶
　可書也(蘇/氏)
晉陽處父帥師伐楚以救江(公榖無以字晉大/夫書帥師于是始)
　伐楚而圍江之師解此所謂救江也(蘇/氏)
四年春公至自晉(不朝正于/廟于是始)
夏逆婦姜于齊(出/姜)
　其不稱夫人何也為其不以夫人逆也夫納幣有公
　子遂而逆無其人則卿不行也當時有成風焉適可
　謂姑逆婦爾君逆夫人不如是也禮中焉已矣桓莊
　之過禮文之不及禮皆亂之本直書其事用見出姜
　之不允于魯有由然也(野/編)
狄侵齊
　間晉有秦楚之難也(日/抄)
秋楚人滅江
晉侯伐秦
　春秋書楚人滅江晉侯伐秦責其當救而不救不當
　伐而伐也(家氏/傳)
衛侯使寗俞来聘
　盖成公見執僖公為請今来拜僖公之賜也(孔/義)
冬十有一月壬寅夫人風氏薨(僖公/母)
　妾母稱夫人自文公䘮成風始仲子始僣尚未敢同
　嫡也(孔/義)
五年春王正月王使榮叔歸含且賵
　止書王者闕文(木/訥)
三月辛亥塟我小君成風
　仲子之宫為數特異盖不祔于姑猶有辨焉至是有
　二夫人祔廟矣自成風始也(孔/義)
王使召伯来㑹塟(榖作/毛伯)
　聖人立言取諸大義或曰王或曰天王無異同也在
　此則王不稱天而召伯稱爵豈其罪在王不在伯與
　在彼則王稱天而宰咺稱名豈其罪在宰不在王與
　且狩於河陽使毛伯来錫命使家父来求車而皆稱
　天王又毛伯以爵家父以字抑又何歟故知春秋之
　大旨固自有在非惟不繫乎王之天與不天而或書
　名或書字亦非必有意於其間也(正/旨)
夏公孫敖如晉
秦人入鄀
秋楚人滅六
冬十月甲申許男業卒(子昭公/錫我立)
　許男終身事楚晉文公圍之而不服晉㐮公伐之而
　不率者也(日/抄)
六年春塟許僖公
夏季孫行父如陳(季友/孫)
　臧文仲以陳衛方睦故行父且娶焉
季孫行父如晉
　文公即位六年朝晉者再貴卿往者再(孔/義)仲氏季孫
　争交于晉三家之張自文公始(日/抄)
八月乙亥晉侯驩卒(驩公作讙子/靈公夷臯立)
　起殽之戰至卒凡六年此晉㐮公之伯也(野/編)
冬十月公子遂如晉塟晉㐮公
　三月而塟速僖公以前塟諸侯未有使大夫者今公
　子遂以卿往馴至少姜以妾媵而諸侯使卿㑹塟矣
　(孔/義)
晉殺其大夫陽處父
晉狐射姑出奔狄(射榖/作夜)
　晉殺其大夫陽處父不書晉人晉狐射姑出奔狄射
　姑其人也書人則射姑没不見狐趙共晉射姑替而
　盾立狐氏出趙氏専矣此晉國之故也不容不見(野/編)
閏月不告月猶朝于廟(是嵗秦/穆公卒)
　猶朝于廟幸其不已之辭(胡/𫝊)
七年春公伐邾
三月甲戌取須句遂城郚(句公/作朐)
　每中國無伯我師必出可知晉㐮之為伯也(野/編)
夏四月宋公王臣卒(榖作壬臣成公/卒昭公杵臼立)
宋人殺其大夫
　穆㐮之族率國人以攻公殺公孫固公孫鄭于公宫
　則稱人謂穆㐮之族也此衆殺稱人之例(屬/辭)
戊子晉人及秦人戰于令狐晉先蔑奔秦(蔑公作昧奔/上有以師字)
　(令狐/秦地)
　戰于令狐晉背秦也晉先蔑奔秦晉背先蔑也故秦
　不書敗蔑不書出罪在盾也夫人太子在而外求君
　豈有君臣如此而相安者乎桃園之事延引嵗月爾
　(野/編)晉㐮之卒於是朞年豈晉至是始謀立君且左氏
　初言先蔑如秦次言先蔑將下軍蔑既逆雍則必不
　肯將兵以拒秦茍已拒秦豈容復奔秦耶秦晉自殽
　凡五戰今晉㐮秦穆皆即世可以一洗舊憾趙盾乃
　修先君之怨以為是戰晉辭為曲蔑不用命而奔敵
　矣(木/訥)
狄侵我西鄙
　間秦晉之争也(孔/義)
秋八月公㑹諸侯晉大夫盟于扈(鄭/地)
　㑹盟同地㑹所以為盟也今及其盟不得云後㑹(權/衡)
　羅喻義曰此春秋一大升降也𫝊曰天下有道禮樂
　征伐自天子出此言王也天下無道禮樂征伐自諸
　侯出此言伯也天下有道政不在大夫何以謂之無
　道無王則無道也何以謂之有道有伯則猶有道也
　政在大夫伯亦無之此大亂之極也晉自文以来世
　主夏盟其伯與非伯則君大夫分焉政在大夫雖美
　如棐林君子不謂伯也于扈之盟謹之諸侯不序大
　夫不名　汪氏曰大夫盟不書名氏者三莊九年齊
　無君當國大夫自為主也此年趙盾專政若晉無君
　者然湨梁之㑹諸侯皆在而十一國大夫自盟但書
　大夫盟諸侯皆失政矣　桓莊以前列國之大夫雖
　管隰狐趙之勲不見于㑹盟惟特使而與魯接者則
　名之以大夫無繫乎天下之故也列國之大夫雖先
　郤欒胥之烈不見于侵伐惟魯大夫之特將則書之
　以大夫惟繫乎一國之故也(經/繹)魯欲迎公子糾不克
　立故莊九年蔇之盟大夫與而不辱趙盾欲迎公子
　雍不克立故扈之盟諸侯畧而不序(辨/義)
冬徐伐莒公孫敖如莒涖盟(公榖/作莅)
　修僖公洮向之好協謀以備徐也(木/訥)是嵗中國始無
　伯主(日/抄)
八年春王正月
夏四月
秋八月戊申天王崩(㐮王崩子/頃王立)
冬十月壬午公子遂㑹晉趙盾盟于衡雍(鄭/地)
乙酉公子遂㑹雒戎盟于暴(鄭地公作/伊雒戎)
　大夫專盟自衡雍始(孔/義)魯距雒戎甚逺公子遂何為
　而與之盟哉其隂為趙盾植黨明耳(補程/𫝊)兩挈公子
　遂臣道之甚水洊至月幾望魯其殆哉(野/編)王樵曰大
　夫之專盟自是始也前此盟翟泉猶有僖公在㑹也
　繼此而有袁婁之盟鷄澤湨梁諸侯皆在而大夫自
　盟矣于宋于虢則晉楚之大夫狎主齊盟而諸侯不
　復在矣(辨/義)
公孫敖如京師不至而復丙戌奔莒(公無/而字)
　公子遂如齊至黄乃復書至而後書復今不言至而
　言復何也遂之如齊也欲至齊而以疾不能敖無至
　周之意矣故曰不至而已(蘇/氏)其奔莒者以去年涖盟
　與君有舊耳左氏從已氏之説未可據(補程/傳)
螽
宋人殺其大夫司馬(公子/卭)
宋司城来奔(蕩意/諸)
　宋㐮夫人因戴氏之族以殺㐮公之孫孔叔公孫鍾
　離及大司馬公子卭皆昭公之黨也則稱人者戴氏
　之族大夫司馬者公子卭也宋人將弑昭公而立鮑
　則其所殺必患于昭公者故皆不名以别于討亂稱
　人者若陳氏謂昭公無道而殺大夫則亦不義其君
　失事實矣(屬/辭)
九年春毛伯来求金(来求止此自是魯/雖不共周無求矣)
夫人姜氏如齊
　文公嬖于敬嬴夫人如齊謀于父母為十八年歸齊
　張本(木/訥)
二月叔孫得臣如京師(莊/叔)
辛丑塟㐮王
　前年公子遂如晉塟㐮公今年得臣如京師塟㐮王
　是夷周于晉也至于往㑹而不登于䇿不弔不塟而
　見略于經抑又甚矣(孔/義)趙氏曰㐮王使大夫来㑹僖
　公塟賵含成風且令之塟魯亦以公子遂如晉塟㐮
　公而得臣並塟㐮王一則以其来不可不往也一則
　以其如晉不可不如周也是故叔弓如晉塟平公季
　孫意如如晉塟昭公而後叔鞅塟景王自是塟天子
　魯無使卿者矣(辨/義)
晉人殺其大夫先都
　晉頻有誅殺趙氏除異已也(野/編)
三月夫人姜氏至自齊
　書至正其夫人之體也則不至者其行非禮見矣(孔/義)
晉人殺其大夫士縠及箕鄭父
楚人伐鄭公子遂㑹晉人宋人衛人許人救鄭
　楚子伐鄭以晉君之少也趙盾率列國之師救鄭而
　不及楚師故書人以懲不恪(孔/義)
夏狄侵齊
　狄不侵齊五年矣今復侵以中國無伯也(補程/傳)
秋八月曹伯㐮卒(子文公/夀立)
九月癸酉地震
　前此百餘年未有書地震者而自此至哀公書地震
　者五陽微隂盛之象也(孔/義)
冬楚子使椒来聘(椒穀作荻楚君/臣始並見經)
　吴楚皆已自王楚子使椒吴子使札正之俾同于列
　國矣(野/編)諸家皆謂書楚子書椒以其禮交中國而進
　之趙鵬飛曰楚執宋公以伐宋亦書曰楚子豈進其
　虐中國耶宜申謀為不道而見殺亦書曰宜申豈進
　其謀逆耶書楚子書椒從其國之稱而已(日/抄)
秦人来歸僖公成風之襚
　魯之䘮諸侯盖有来禭者矣而獨書秦始通也(野/編)秦
　人弗夫人之也即外之弗夫人而見正焉(榖/梁)秦欲伐
　晉而歸禭于魯猶楚欲圖北方而来聘也(張/洽)
塟曹共公
十年春王三月辛夘臧孫辰卒(文/仲)
夏秦伐晉
　狄之也罪其報復不已(孔/義)
楚殺其大夫宜申
自正月不雨至于秋七月
及蘇子盟于女栗
　經有温子又有蘇子左氏則以為一人(野/編)
冬狄侵宋
楚子蔡侯次于厥貉(厥公/作屈)
　將伐宋也宋出迎勞之而免曰次著其包藏禍心欲
　憑諸侯而未敢遽前也惟蔡侯首附夷狄故表而出
　之以均其罪(孔/義)
　屬辭晉靈不君趙盾非伯者之佐不足以主夏
　盟故春秋于靈之世盟㑹每略諸侯不叙而楚
　君得稱爵于是始故次厥貉伐麇以後無役不
　稱爵而伐鄭伐吴稱爵主兵無異中國之伯者
　矣蓋中國有伯則春秋略之以正其名中國無
　伯則春秋詳之以著其實不正其名則不足以
　信攘却之義不著其實則不足以見戎狄之强
　然泓之戰宋公稱爵而楚子稱人不使戎狄之
　君得抗中國諸侯也邲之戰楚子稱爵而荀林
　父稱氏名見蠻夷侵叛乃中國之所得討也泓
　之戰宋公身傷以卒而但書師敗績為中國諱
　也鄢陵之戰直書楚子敗績治其罪也然則雖
　書君將而與待中國諸侯伯主之法不可同年
　而語矣
十有一年春楚子伐麇(公作圏楚/始書君將)
　麇者何南方之㣲國也伐麇圍巢禍未及中夏(野/編)
夏叔仲彭生㑹晉郤缺于承筐(公穀無仲字筐作匡叔/仲惠伯此大夫特相㑹)
　(之/始)
　謀諸侯之從于楚者必蔡也十五年伐蔡入之(野/編)
秋曹伯来朝
　自此曹從魯矣(孔/義)
公子遂如宋
狄侵齊
冬十月甲午叔孫得臣敗狄于鹹(魯/地)
　狄八年之間三侵齊而侵魯宋者一得臣出其不虞
　而敗之自是有懼心惟十三年一侵衛不敢窺齊魯
　之藩籬則鹹之役不惟有功于魯且有功於天下也
　(木/訥)
十有二年春王正月郕伯来奔(郕公/作盛)
　莊八年郕降于齊自是入齊為附庸此而来奔齊所
　逼爾(孫/氏)紀侯州公郕伯皆所不名也(野/編)
杞伯来朝
二月庚子子叔姬卒
　時君之女故曰子以别非先君之女也(趙/氏)
夏楚人圍巢
　巢吴楚間小國也(孔/義)
秋滕子来朝
秦伯使術来聘(術公作遂秦/君臣始並見)
　且言將伐晉(孔/義)
冬十有二月戊午晉人秦人戰于河曲
　晉徳如秦莫能相尚其靈公與盾之世乎(野/編)自殽至
　此凡六交兵秦晉亟戰而楚伯矣晉主夏盟而君㓜
　國偷軍謀不一其始見于河曲之戰其甚見于邲之
　敗盖一轍也(辨/義)
季孫行父帥師城諸及鄆(公作/運)
　前此莒未嘗與魯争今行父帥師城二邑以啟争端
　魯自此與莒為仇而争由鄆始(張/洽)先師王貫道曰二
　邑近費而介于莒他年宿伐莒取鄆叔弓疆其田費
　于是始大然則此行父自為封殖之計也(日/抄)此魯東
　鄆成四年城鄆乃西鄆也(孔/義)
十有三年春王正月
夏五月壬午陳侯朔卒(共公卒子靈/公平國立)
邾子蘧蒢卒(文公卒子定/公貜且立)
自正月不雨至于秋七月
大室屋壊(大公羊/作世)
　大室魯公之廟也(野/編)
冬公如晉衛侯㑹公于沓(下公字/公羊無)
　公一出而平衛鄭於晉明年遂為新城之盟晉以復
　伯終文公之世楚不敢復侵中國不為無助於晉矣
　(孔/義)
狄侵衛
十有二月己丑公及晉侯盟公還自晉鄭伯㑹公于棐
　(公作斐榖作還/無公字鄭地)
　自晉㐮没而諸侯不復合矣楚人見中國無伯乃伐
　棠圍之其勢漸逼衛鄭衛鄭二國欲從伯主盖由公
　將如晉故衛侯合于㳫公還鄭伯㑹于棐盖以魯為
　我國從違之計于是明年有新城之盟終文公之世
　楚不復侵諸侯兩㑹之力也(辨/義)
十有四年春王正月公至自晉(春頃王崩子匡王立于/是再不朝正于王矣)
　文公即位十有四年而朝晉者三過於事天子之禮
　(補程/傳)
邾人伐我南鄙叔彭生帥師伐邾
夏五月乙亥齊侯潘卒(昭公卒/子舍立)
六月公㑹宋公陳侯衛侯鄭伯許男曹伯晉趙盾癸酉
同盟于新城(宋/地)
　同外楚也從於楚者服扈之㑹止書公㑹諸侯晉大
　夫今新城之盟列叙諸侯明書晉趙盾者崔氏曰新
　城之盟出于諸侯而扈之盟晉大夫主㑹也
秋七月有星孛入于北斗
公至自㑹
晉人納㨗菑于邾弗克納(㨗公/作接)
　盾為義也㨗菑晉出也貜且齊出也貜且也長乃去
　之盾不辦為此令狐之役晉實媿秦其以㨗菑為公
　子雍矣曰義弗克也何害(野/編)
九月甲申公孫敖卒于齊
　公孫敖不卒者也齊人筍將而来叔姬不卒者也杞
　伯親逆而去不容不卒(野/編)奔大夫不言卒者許其復
　也(孔/義)
齊公子商人弑其君舍(商人弑舎自/立是為懿公)
　未踰年而曰君者成舍之為君所以重商人之弑也
　(孔/義)
宋子哀来奔
　宋髙哀為蕭封人以為卿不義宋公而出遂来奔書
　曰子哀貴之也(孔/義)宋人將弑昭公而殺其司馬故司
　城子哀皆奔奔非無與于君故一書其官一書其字
　焉不名盖自元咺至後大夫益專政出入必書闗於
　天下之政自僖以前外大夫無以出奔書者政不在
　大夫也(屬/辭)
冬單伯如齊齊人執單伯
齊人執子叔姬
　單伯者何天子之卿也子叔姬者何昭之妃舍之母
　也單伯何以如齊魯人請之將以王寵求昭姬焉齊
　人何以執單伯負人者媿人又何以執子叔姬執猶
　瘉于弑也(野/編)書齊人執單伯書齊人執子叔姬兩書
　齊人者正不欲以姬與單伯而嫌于滛也此當從左
　氏而公榖所𫝊殆齊人誣而執之之詞焉(黄/震)吴氏以
　為魯文之女初嫁于舍而使之過者也以春秋之書
　子叔姬而知商人甘心辱之盖怒魯以女為舍之援
　也(探/㣲)
十有五年春季孫行父如晉
　為單伯與子叔姬故也(孔/義)
三月宋司馬華孫来盟
　春秋以弑君書者二十四未有上通君祖母下結六
　卿公族以及國人盡殺大夫之忠于君者而使其黨
　為卿以卒成其簒弑如公子鮑者亦未有以世適嗣
　孫外㑹諸侯内奉宗廟前亂臣而後賊子徒擁虛器
　十年而坐受簒奪如宋昭公者是故昭公之大夫皆
　書其官不書其官則見殺而不名者嫌于曹大夫矣
　奔而不名者嫌于反國之蔡季来盟不稱使且不名
　者嫌于齊無知矣夫公子鮑之弑機動于昭公未即
　位之前而卒成于十年之久使非有貴戚强家嚢橐
　其間則鮑雖姦㐮夫人雖惡昭公安能拱手就戮于
　一婦人耶則宋人殺其大夫司馬而使華孫代之且
　来盟然後弑其君則知身為世卿外結援隣國内假
　手于㐮夫人以成鮑之簒者華氏之族也華元代公
　子成為右師此盖鮑與夫人所位置者而昭公豈能
　用之于是華耦来盟于魯既而晉衛陳鄭伐宋討弑
　君者而魯不與晉人受賂立文公而還華元卒相宋
　公皆華氏之始謀也夫子于此特書其官學者不能
　深考而宋昭無道見弑之説至今稱于口而筆于書
　未有辨其誣者然則春秋特筆之義其可不明乎(屬/辭)
夏曹伯来朝
齊人歸公孫敖之䘮
　敖之卒與䘮歸於法不得書以文伯惠叔二子之哀
　誠無已以敖著教也(孔/義)
六月辛丑朔日有食之鼓用牲于社
單伯至自齊
　齊侯以晉故許單伯請單伯過魯致命而歸周喜而
　致之也(蘇/氏)
晉郤缺帥師伐蔡戊申入蔡
　厥貉從楚新城不㑹晉(野/編)蔡自獻舞入楚至晉文敗
　楚而後来歸晉文後復從楚者十五年蔡無以自立
　故也(日/抄)
秋齊人侵我西鄙
季孫行父如晉
　復為齊故也(蘇/氏)
冬十有一月諸侯盟于扈
　謀伐齊也晉侯得賂而還於是公以齊難不㑹書曰
　諸侯盟于扈無能為也(孔/義)諸侯者新城之諸侯也而
　魯晉不與焉盖季孫行父求晉謀齊因約諸侯聽命
　于扈而趙盾視如尋常恬不為意故晉人不出行父
　竟歸而諸侯待晉不至則自相要語以尋新城之盟
　而退耳故曰諸侯不序無伯之辭也
十有二月齊人来歸子叔姬
　不言齊子叔姬来歸而曰齊人来歸子叔姬言叔姬
　無罪而齊人絶之也(蘇/氏)
齊侯侵我西鄙遂伐曹入其郛
　齊侯謂諸侯無能為也故復侵魯遂伐曹討其朝于
　魯也(蘇/氏)
十有六年春季孫行父㑹齊侯于陽榖齊侯弗及盟(齊/地)
　齊以公不往而不盟也(孔/義)
夏五月公四不視朔
　公有疾也自是公無疾不視朔也(公羊/傳)
六月戊辰公子遂及齊侯盟于郪丘(公作犀丘榖/作師丘齊地)
　惟遂可盟商人從其類也(野/編)
秋八月辛未夫人姜氏薨(僖公夫人文/公母聲姜也)
毁泉臺
楚人秦人巴人滅庸
冬十有一月宋人弑其君杵臼(杵公作處昭公/弑弟文公鮑立)
　宋昭不能于其大夫國人㐮夫人亦惡之公田孟諸
　夫人使帥甸攻而殺之(蘇/氏)宋人者何不知何人也(野/編)
十有七年春晉人衛人陳人鄭人伐宋
　諸大夫伐宋卒立鮑而還安在其為討罪哉成宋之
　亂而已(木/訥)
夏四月癸亥塟我小君聲姜(聲公/作聖)
　不稱僖姜而别為諡非也九月而塟慢也(孔/義)
齊人伐我西鄙
六月癸未公及齊侯盟于榖
諸侯㑹于扈
　平宋也書曰諸侯無功也公以齊難不與㑹(孔/義)文十
　五年書諸侯盟于扈至是書諸侯㑹于扈始也魯文
　公後至晉侯取賂于齊無功而還故春秋略之不列
　序諸侯今扈之㑹文公不與諸侯成宋之亂而不能
　討其罪故春秋復略之(戴/溪)
秋公至自榖
　言至自榖則不㑹扈可知也(孔/義)
十有八年春王二月丁丑公薨于臺下
　臺下非正也(穀/梁)
秦伯罃卒(康公卒子/共公立)
夏五月戊戌齊人弑其君商人(懿公弑兄/惠公元立)
　弑商人者邴歜閻職也而曰齊人人所同欲也而曰
　弑何也罪齊人也齊人黨商人而弑舍者也故不從
　蔡申之例以盗殺書而曰齊人不從州吁無知之例
　以討賊書而曰弑(孔/義)
六月癸酉塟我君文公
秋公子遂叔孫得臣如齊
　遂賀齊惠公立得臣㑹塟懿公累數之者偕行也非
　相伯介也(蘇/氏)
冬十月子卒
　子惡也不曰弑也不忍言也(孔/義)
夫人姜氏歸于齊
　上書大夫並使下書夫人歸齊中曰子卒故春秋屬
　辭比事而自見也(孔/義)
季孫行父如齊
　遂得臣行父三人皆與謀以其前後如齊而知之也
　(沙随/程氏)惡實齊之甥恐齊人聽夫人之訴而来討於是
　議納賂而請平焉(髙氏/集註)襄三十一年書秋九月癸巳
　子野卒此書冬十月子卒曷月冬十月也曷日秘不
　可知則有故也莊元年春三月夫人孫于齊閔二年
　書九月夫人姜氏孫于邾此書夫人姜氏歸于齊子
　卒而歸非孫也伊可哀也季孫行父何以如齊魯之
　重在季須煩一往也他日季孫曰使我殺適立庶者
　仲也夫微此供吐亦知當爾予所以欲行白本也
　問子般卒何以日子卒何以不日曰子般戕於黨氏
　人所知也子赤傷于宫中則不日以見此書法之精
　也(野/編)
莒弑其君庶其
　義與薛比晉州蒲同(野/編)
　
　
　
　
　
　
　
　
　
　
　
　
　春秋平義卷六
欽定四庫全書
　春秋平義卷七　　　　　秀水俞汝言撰
　　宣公(名倭或作接文公庻子母敬嬴夫人穆/姜在位一十八年諡法善問周達曰宣)
元年春王正月公即位
　即位之禮行則書不行則否文成以下六君皆行之
　隠以為攝而不必行荘閔僖則繼故而不忍行者也
　桓之行桓之志也宣之行宣之志也(邵/寳)繼故書即位
　宣一桓也(野/編)
公子遂如齊逆女
　逆女書公子遂遂一翬也
三月遂以夫人婦姜至自齊
　脱氏字(伊/川)婦有姑之詞也(公/羊)敬嬴欲結齊恵懼為出
　姜所謀故喪娶其女如是之亟也(孔/義)逆婦姜于齊病
　文公也以婦姜至自齊責敬嬴也(胡/氏)上書夫人姜氏
　歸于齊矣此書曰夫人姜氏至自齊則嫌于出姜之
　反魯矣故書婦姜以别之(馬森/辨疑)
夏季孫行父如齊
　前年行父如齊告立也亦約昏也而逆女者遂也今
　年行父如齊請㑹也亦許賂也而致田者遂也堂堂
　國卿借面𫝊語妾不衣帛馬不食粟清矣以為社稷
　臣吾不知也(野/編)
晉放其大夫胥甲父于衛
　河曲之戰撓㬰駢之謀者趙穿也軍門之呼穿與甲
　父共也而獨放胥甲者趙盾之私也(胡/氏)狐氏先氏胥
　氏誅夷畧盡晉其殆哉(野/編)
公㑹齊侯于平州(齊/地)
　定公位也(孔/義)自齊而言亦曰成魯亂爾(野/編)
公子遂如齊(東門/襄仲)
　致濟西田也(野/編)
六月齊人取濟西田
　事同郜鼎辭異鄭璧(野/編)
秋邾子来朝
楚子鄭人侵陳遂侵宋
　楚稱子鄭稱人鄭為楚下大為中國患矣(野/編)
　陳氏後傳曰南北之勢於是始也後十五年而宋楚
　平後五十年而晉趙武楚屈䢖同盟于宋諸夏之君
　分為晉楚之從矣
晉趙盾帥師救陳
　宋有弑君之罪不當救故畧之(張/洽)
宋公陳侯衛侯曹伯會晉師于棐林伐鄭(棐公作/斐鄭地)
　不言趙盾之師君不會大夫之辭也(孔/義)
冬晉趙穿帥師侵崇(公作栁自伐書陽處父入書郤/缺侵書趙穿而後凡役書大夫)
　崇秦之與國晉将求成于秦故侵崇秦弗與成(蘇/氏)
晉人宋人伐鄭
　伐鄭所以救宋也(穀/梁)報北林之役也(孔/義)
二年春王二月壬子宋華元帥師及鄭公子歸生帥師
戰于大棘宋師敗績獲宋華元(戰皆書大夫帥師/自此始大棘宋地)
　宋鄭自治兵相攻無與楚事傳謂歸生受命于楚伐
　宋未必然也經直据勝負為辭爾韓之戰不言敗績
　君止而師未衂也大棘之戰軍將皆没(野/編)
秦師伐晉
　以報崇也(左/)秦晉自河曲之戰七年不交兵矣(孔/義)
夏晉人宋人衛人陳人侵鄭
　報大棘之役也(野/編)
秋九月乙丑晉趙盾弑其君夷臯(公作獋靈公/弑成公立)
　堂上之甲方興桃園之攻隨至及其反國非獨置賊
　不討反使往迎新君則盾之為弑又誰掩乎(孔/義)董狐
　在當時身親其事知其謀出于盾故以律所謂造
　意者當之其曰亡不越竟反不討賊蓋折盾之辭
　非以二端故而輒加以大惡之名也(簡端/録)盾若誅
　穿歸生若誅宋春秋必曰二臣能討賊也穿不死
　則盾也首惡宋不死則歸生也首惡何嘗輕以弑
　君獄人哉(傳/斷)
冬十月乙亥天王崩(定王/立)
　許氏曰文公使公子遂𦵏晉侯叔孫得臣𦵏襄王是
　均周晉也昭公使叔弓葬宋公滕侯叔鞅𦵏景王是
　均周宋滕也成公𦵏晉景不𦵏定王襄公𦵏楚康而
　不𦵏靈王是不臣於周而屈於晉楚也(畧/記)
三年春王正月郊牛之口傷改卜牛牛死乃不郊猶三
望
𦵏匡王
　四月而𦵏簡也(補程/傳)
楚子伐陸渾之戎(陸公作賁公/穀無之字)
　陸渾在王畿之側窺周室也(補程/傳)或曰僖文以来楚
　多稱子何也曰楚僣王也僖文而後漸同真王抑就
　五等所以正之也吳楚書子以為許之以為進之皆
　非也(野/編)
夏楚人侵鄭
　即鄭及晉平可知此後再及楚平再及晉平所謂犧
　牲玉帛待于二竟(野/編)
秋赤狄侵齊(赤狄始/見經)
宋師圍曹
　宋文即位盡逐武穆之族二族以曹師伐宋宋師圍
　曹報武氏之亂也(孔/義)
冬十月丙戌鄭伯蘭卒(穆公卒靈/公夷立)
𦵏鄭穆公(公作/繆)
　𦵏速禮不備也(孔/義)
四年春王正月公及齊侯平莒及郯莒人不肯公伐莒
取向
　及者内為志也伯姬在焉爾莒人不肯為己甚矣伐
　莒取向罪在莒也(野/編)
秦伯稻卒(共公卒/桓公立)
夏六月乙酉鄭公子歸生弑其君夷(靈公弑弟/襄公堅立)
　經書鄭公子歸生弑其君夷賊乃歸生也不知為公
　子宋也左氏有先經後經外經附見之例作意與經
　出入盾若非弑何以有下宫之難歸生若非弑何以
　有斲棺之事(野/編)
赤狄侵齊
秋公如齊公至自齊
冬楚子伐鄭
　争中國耳非討罪地(孔/義)
五年春公如齊
夏公至自齊
　齊恵立十年公五如齊何縁有止公事久于齊樂而
　忘歸也(野/編)
秋九月齊髙固来迎叔姬(公榖叔上/有子字)
　公如齊髙固使齊侯止公請叔姬秋来逆焉曰来者
　公自為主也諸侯嫁女于大夫主大夫以與之為體
　敵也而公自為之主卑朝廷辱宗廟矣(孔/義)
叔孫得臣卒(荘/叔)
冬齊髙固及子叔姬来
　反馬不躬至歸寜無並行(家鉉/翁)
楚人伐鄭
六年春晉趙盾衛孫免侵陳
　曷為侵陳為救鄭也所得惟衛無復棐林之盛矣(野/編)
　陳即楚故也晉楚争陳自此始矣(孔/義)
夏四月
秋八月螽
冬十月
七年春衛侯使孫良夫来盟
　通我于晉以有黑壤之會然我終事齊不事晉(野/編)
夏公會齊侯伐莱
秋公至自伐莱
　平莒及郯公所欲也故書及繼以取向即所欲者可
　知矣伐莱齊志也故書會繼以伐莱即師行之危亦
　可知矣(胡/傳)
大旱
冬公會晉侯宋公衛侯鄭伯曹伯于黑壤(魯地即/黄父)
　會而不盟者有矣夫未必公見止也(野/編)
　經翌在㑹六侯而以簒弑得國者居其四魯以仲遂
　殺惡而宣立晉以趙盾弑夷臯而成立宋以甸徒弑
　杵臼而文立鄭以歸生弑夷而襄立何以薦信于神
　明哉
八年春公至自會
　逾年而至其故可知矣自是遂不敢如晉(孔/義)
夏六月公子遂如齊至黄乃復(齊/地)
　疾而復非禮也大夫以君命出聞喪徐行而不返未
　致事而死以尸將事(孔/義)
辛已有事于大廟仲遂卒于垂壬午猶繹萬入去籥(垂/齊)
　(地襄/仲)
　不書公子遂如齊至黄乃復不知仲之卒于外也有
　事于大廟仲遂卒于垂倒句也既不廢祭亦不廢繹
　(野/編)
戊子夫人嬴氏薨(嬴公穀作/熊宣公母)
　敬嬴一成風也(野/編)
晉師白狄伐秦(白狄始/見經)
　侵崇之曲在晉至此七年而未已復㑹狄而伐秦不
　書及偶晉于狄也晉成秦桓之交兵又始于此(孔/義)晉
　以狄伐秦秦亦以狄伐晉(野/編)
楚人滅舒蓼(公作/鄝)
　舒蓼猶舒庸也羣舒之一也(野/編)
秋七月甲子日有食之既(推厯當為十月/甲子朔闕朔字)
冬十月己丑𦵏我小君敬嬴(公穀作/頃熊)
　襄仲死于道路後八日而敬嬴亦死與哀姜慶父
　先後即誅相類(孔/義)
雨不克𦵏庚寅日中而克𦵏
　即事書之左氏以為禮穀梁以為非禮榖梁之言曰
　𦵏既有日不為雨止禮也雨不克𦵏喪不以制也謂
　不為雨備也然亦有非常之變不可以備者如之何
　唐吕才曰春秋己丑𦵏敬嬴雨不克葬庚寅日中
　而克𦵏是不擇日也左義優矣時當事者季文子孟
　獻子也(野/編)熊氏過曰士喪禮潦車載蓑笠庻人縣
　窆不封不樹不為雨止則大夫以上塟為雨止矣
　然則禮葬不為雨止送塟不辟塗潦固為庻人言
　耳(辨/義)
城平陽
　懼晉故也(補程/傳)
楚師伐陳
九年春王正月公如齊公至自齊
夏仲孫蔑如京師(孟獻/子)
　宣公享國九年于周纔一往聘其在齊則又再朝矣
　(補程/傳)
齊侯伐莱
秋取根牟(東方/夷國)
　邾婁之邑也(公/羊)
八月滕子卒(昭公卒/文公立)
九月晉侯宋公衛侯鄭伯曹伯㑹于扈(鄭/地)
晉荀林父帥師伐陳
　討不睦也陳侯不會荀林父以諸侯之師伐陳不書
　諸侯之師而曰林父帥師者在㑹諸侯皆以師聽命
　而林父兼将之也晉主夏盟又嘗救陳所宜與也而
　惟楚之即夫豈義乎(胡/傳)
辛酉晉侯黒臀卒于扈(成公卒子/景公獳立)
　伐陳討其不㑹宜有諸侯之師晉侯卒而還故略之
　也
冬十月癸酉衛侯鄭卒(成公卒子/穆公速立)
　衛成公自復國以来抑狄事晉自伐沈之後諸侯之
　事無役不從國内以安皆用寗俞之效也(孔/義)衛成事
　晉甚謹魯宣獨深向齊及黑壤止公扈之會魯獨不
　往二國以喪赴亦皆不會以私怨而廢禮忘親矣
　晉成公何以不𦵏魯不㑹也衛成公何以不𦵏魯不
　㑹也所謂無其事而闕其文也(胡/𫝊)
宋人圍滕
楚子伐鄭
　楚荘之立加兵于鄭者凡四而兩書楚子書楚子者
　君為将也書楚大夫者大夫為将也(日/抄)
晉郤缺帥師救鄭(自是晉楚/交伐鄭)
陳殺其大夫洩冶(公穀作/泄冶)
　洩冶諫而死明年五月平國弑殺諌臣之效也孰謂
　春秋不褒洩冶(野/編)
十年春公如齊公至自齊
齊人歸我濟西田
夏四月丙辰日有食之
已已齊侯元卒(恵公卒子/頃公立)
齊崔氏出奔衛
　崔氏者以族奔也崔氏出而能反反而能弑者以其
　宗强于此舉氏辨之早也自此至崔杼弑荘公凡五
　十一年必非杼也(孔/義)三桓七穆自中葉出也獨崔氏
　出齊丁公故族莫大于崔氏(野/編)
公如齊(公如齊/止此)
五月公至自齊
　公親奔喪非禮也(孔/義)
癸巳陳夏徵舒弑其君平國(靈公弑子/成公立)
六月宋師伐滕
　滕自宋人執嬰齊之後遂為宋私屬故宋之盟叔孫
　豹曰滕宋私也成周之城仲畿曰滕宋役也今不事
　宋故屢虐之(孔/義)
公孫歸父如齊𦵏齊恵公
　親往奔喪貴卿㑹𦵏事齊謹矣歸父仲遂之子其後
　為子家氏(孔/義)
晉人宋人衛人曹人伐鄭
　鄭及楚平諸侯之師伐鄭取成而還(補程/傳)
秋天王使王季子来聘(王聘止此王季/子即劉康公)
　宣公享國十年不朝周而比年如齊不奔王喪而奔
　齊喪微者㑹匡王𦵏而歸父㑹齊侯𦵏而王季子来
　聘自是王聘益輕春秋不復録矣(孔義本任/氏戴氏)
公孫歸父帥師伐邾取繹(公作/蘱)
大水
　六年螽七年大旱今復大水矣(孔/義)
季孫行父如齊
冬公孫歸父如齊(宣公聘/齊止此)
　行父聘齊歸父何必繼往盖取繹之謀成于歸父恐
　齊罪之自往解釋耳(補程/傳)
齊侯使國佐来聘(國武/子)
饑
楚子伐鄭
十有一年春王正月
夏楚子陳侯鄭伯盟于辰陵(榖作夷/陵陳地)
　于是辰陵之盟楚子主之矣(野/編)
公孫歸父會齊人伐莒
　伐邾伐莒皆以歸父將兵會齊會楚皆以歸父特㑹以
　見宣公之徳仲遂而寵其子也(孔/義)
秋晉侯會狄于欑函(狄/地)
　于是齊方有事于莒晉方有事于狄莫與楚争也(野/編)
冬十月楚人殺陳夏徴舒
丁亥楚子入陳納公孫寜儀行父于陳(寜公作寗楚入中/國書爵始此)
　楚人殺陳夏徵舒已書于前則楚子入陳為納二子
　而已少西氏之討乃非本情惟春秋别之諸儒猶墮
　雲霧也(野/編)洩冶入諫公請改過不罪言者公孫寜儀
　行父請殺之公弗禁是殺冶者二嬖也楚既復陳不
　誅而反納之左氏不咎楚荘之縱惡而美二子之補
　過将欲庇淫人而與石碏季友等也其可乎(𫝊/斷)世稱
　楚荘五伯之一夫一相處内二伯處外古之道也伯
　不尊王何名為伯是役也若能封洩冶之墓問株林
　之從尸南冠衵服之大夫獻捷京師豈非桓文之舉
　哉惜其入陳之後圍鄭滅蕭敗晉伐宋七八年間諸
　夏騷動健者為清丘之盟以自保孱者至為宋之㑹
　脅息奔命是伯所懲也而譽荘以敵桓文譽子文子
　反以敵管隰狐趙恐齊晉君臣正當割席分坐且彼
　己為王即諸儒致伯彼亦不受也凡言五伯必曰齊
　桓晉文明乎伯在齊晉何與秦楚(野/編)
十有二年春𦵏陳靈公(二十二/月而𦵏)
　討此賊者非臣子也何以書𦵏楚已討之矣臣子雖
　欲討之而無所討也(公羊/傳)
楚子圍鄭
　鄭既受盟于辰陵又徼事晉故楚子圍之按左氏楚
　子縣陳盖滅之矣而止書入其于鄭也入自皇門至
　於逵道盖即其國都矣經止書圍一則以聽申叔時
　之言而反之一則以鄭伯肉袒之逆而遽許之平與
　其悔過也(孔/義)
夏六月乙卯晉荀林父帥師及楚子戰于邲晉師敗績
　(鄭/地)
　救鄭不書無及于鄭也以晉主自戰而罪歸林父者
　林父身為元帥不能治先縠違命濟師之罪乃妄従
　韓厥分惡之言楚師既乗又不能力戰鼓于軍中以
　先退為賞邲之敗實林父之所為也(孔/義)
秋七月
冬十有二月戊寅楚子滅蕭
　楚荘滅蕭所以逼宋而不能有其地觀定十一年辰
　佗彄地入蕭以叛猶為宋地可知矣
晉人宋人衛人曹人同盟于清丘(衛地大夫/同盟之始)
　諸侯懼而盟(野/編)原縠違命喪師而主是盟人之宜矣(孔/義)
宋師伐陳衛人救陳
　穀梁每救稱善清丘在彼亦不能謂救陳善也(野/編)
十有三年春齊師伐莒(公作/伐衛)
夏楚子伐宋
　陳鄭既皆歸楚得宋則可圖天下矣至又明年之平
　而南北之勢成矣(孔/義)
秋螽
冬晉殺其大夫先縠(穀作/穀)
　討邲之敗也盡滅其族不已甚乎
十有四年春衛殺其大夫孔達
　討救陳也衛成公與陳共公有舊好孔達但知先君
　有約言而不知同盟外楚之不可以貳如此而死則
　匹夫耳(傳/斷)
夏五月壬申曹伯夀卒(子宣公/廬立)
晉侯伐鄭
　何以目晉侯存中國也敗餘猶伐鄭也(野/編)
秋九月楚子圍宋
　輕舉陳師以見伐今復輕殺其使以見圍宋之㡬亡
　自取之也(孔/義)
𦵏曹文公
冬公孫歸父㑹齊侯于榖
　魯近宋豈以楚師圍宋而謀之乎
十有五年春公孫歸父會楚子于宋(吾大夫/始會楚)
　棄宋已矣又會楚于宋(野/編)
夏五月宋人及楚人平
　清丘之盟宋猶能伐陳以伉楚而平于楚而莫之救
　則無望矣(野/編)楚人圍宋九月于此宋之憊至易子而
　食析骸而爨而晉聽伯宗之言不出一師待其威單
　力盡徐自解罷書曰宋人及楚人平傷中國之失道
　也外平不書闗于天下之故而書楚人得宋天下将
　有南北之勢春秋特致意焉(孔/義)楚之将圍宋也使申
　舟聘于齊亦使公子馮聘于晉則齊晉之不出而禦
　楚非不能禦也盖貪其厚幣惑其甘言自以為無患
　而魯謀不省宋難不救不知魯宋即楚楚且弱齊并
　弱晉矣伯宗賢者亦曰天方授楚未可與争所謂未
　識人倫焉知天道者乎(畧/記)
六月癸卯晉師滅赤狄潞氏以潞子嬰兒歸
　潞子與晉婚姻其相酆舒弑君夫人傷君目而不能
　討則潞之當討者酆舒耳執其君滅其國何為乎潞
　之㨗不足以掩邲之敗(野/編)
秦人伐晉
　報八年晉與白狄伐秦之役也(補程/傳)
王札子殺召伯毛伯
　王札子者天子之庻兄也一朝殺二大夫札子之擅
　殺可知矣王政之不行又可知矣
秋螽
仲孫蔑㑹齊髙固于無婁(杞地公/作牟婁)
　必謀晉楚之故也于是往斷道之盟矣(孔/義)黄正憲
　曰魯之服齊齊雖不振魯未敢背故欲使歸父㑹
　楚子則先為殽之㑹今意欲從晉則先使其卿與
　髙固會皆觀其强弱以為行止耳(孔/義)
　禮之始失也諸侯非王事而自相㑹不自天子出
　矣無何諸侯與大夫㑹無何大夫與大夫㑹又不
　自諸侯出矣田氏簒齊三桓専魯六卿分晉職此
　之由(郝/解)
初税畝
　税畝者税其私田履畝十取其一也其公田仍在非
　廢助用税也(孔/義)
冬蝝生
　始生曰蝝既大曰螽秋螽未息冬又生子也(孔/義)
饑
　春秋饑三而宣公有其二(孔/義)
十有六年春王正月晉人滅赤狄甲氏及留吁
　帥師者士㑹畏遜强楚威加赤狄謂諸侯何(孔/義)
夏成周宣榭火(榭公作謝火/公榖作災)
　宣王中興常講武于東都于是有榭焉後王思其功
　因以為宫而祀之樂器蔵焉亦固其所然非制廟也
　故不曰宫而曰榭云(簡端/録)
秋郯伯姬来歸
　出也
冬大有年
　宣公六年螽七年旱十年水十三年螽十五年螽連
　年凶荒今忽大有年聖人云胡不為之喜(日/抄)有年則
　有之大有年則大有之聖人何心哉以為紀異者天
　下後世之論也(邵/寳)
十有七年春王正月庚子許男錫我卒(昭公卒/靈公立)
丁未蔡侯申卒(文公卒子/景公固立)
夏𦵏許昭公𦵏蔡文公
六月癸卯日有食之
　按是年六月無癸卯其食限亦不在六月推厯當為
　五月乙亥朔入食限從亥子初日四千一百定亥度
　陽厯十度依法變不食亦傳寫之誤也(統/紀)
己未公會晉侯衛侯曹伯邾子同盟于斷道(晉/地)
　時宋為楚得中國危甚幸而衛復反為中國恐曹衛
　復背而南嚮故晉侯為是盟以固魯衛曹邾之心書
　曰同盟齊貳也康侯因郤克之見笑以此㑹為謀齊
　不思徵會乃在未見笑之先豈預知其見笑故為之
　㑹以謀之耶(日/抄)
秋公至自會
冬十有一月壬午公弟叔肹卒
　其曰公弟叔肹賢之也宣弑而非之也非之則曷為
　不去也曰兄弟也何去而之與之財則曰我足矣織
　屨而食終身不食宣公之食(穀梁/傳)稱弟不稱字則如
　弟年之例而不見其賢稱字不稱弟則又季友之比
　而不昭其貴故書弟書字以褒之也(探/㣲)
十有八年春晉侯衛世子臧伐齊
　此則以不與斷道之盟故也齊自恃伯國未嘗服晉
　文公之伯嘗懼而從之晉越四世齊未嘗從也(孔/義)
公伐杞(自是内不書君將征伐在大夫也宣公而下征/伐在大夫是故自伐邾取繹凡取皆不書其人)
　(自伐杞凡伐/皆不書公)
　杞世婚于魯僖文之世各一来朝宣公殺惡及視而
　杞不来故伐之(孔/義)
夏四月
秋七月邾人戕鄫子于鄫(穀作/繒)
　凡自虐其君曰弑自外曰戕于鄫刺其臣子不能救
　君難也(左/)以邾之小而肆毒于鄫曾無一人詆訶之
　信乎其為春秋之世也(木/訥)齊桓薨而中國無伯則邾
　文公用鄫子晉景弱而中國無伯則邾定公戕鄫子
　兩鄫子之不得其死其伯國之恥乎(張/洽)
甲戌楚子旅卒(旅公作吕楚始書/卒莊卒共審立)
　吳楚之君不書𦵏辟其號也(公/羊)
公孫歸父如晉(子/家)
　魯謹事齊斷道之盟始改事晉故始聘晉左氏謂歸
　父謀之于公欲以晉人去三桓則何以不謀于素厚
　之齊而遽請于新交之晉及為行父所逐又何以不
　奔請去三桓之晉而又奔齊耶恐不然(孔/義)
冬十月壬戌公薨于路寢
歸父還自晉至笙遂奔齊(笙公穀作/檉笙魯地)
　歸父奔齊則以父素謹事齊也歸父逐而三家之張
　甚矣(孔/義)東門氏世與諸儒結死後之縁仲遂圽于路
　恨恩禮之未至歸父被遣走之齊謂之奔者捐殯奔
　其父謂奔者為墠帷反命為不失禮縂不過曰還自
　晉善辭也云爾不書歸父還自晉若為書之　文子
　大似成季慶父歸父禽制畧同雖然其于斲削公室
　兹四人者皆斤斧也(野/編)
　
　
　
　
　
　
　
　
　春秋平義卷七
欽定四庫全書
　春秋平義卷八　　　　　　秀水俞汝言撰
　　成公(名黑肱宣公子母穆姜夫人齊姜在/位一十八年諡法安民立政曰成)
元年春王正月公即位
二月辛酉𦵏我君宣公
無冰
三月作丘甲
　舊法九夫為井四井為邑四邑為丘四丘為甸甸出
　車一乗甲士三人步卒七十二人四丘而出三甲新
　法即丘出一甲謂之丘甲則甸出甲士四人歩卒九
　十六人三甸又得甲士三人步卒七十二人即增車
　一乗矣今謂之丘甲昔可謂之甸甲也作為也盡廢
　舊版改為之也再變矣助變而税甸變而丘(野/編)
夏臧孫許及晉侯盟于赤棘(晉/地)
　及者我及之也歸父往矣開怨于齊不能不即晉(野/編)
秋王師敗績于茅戎(茅公穀/作貿)
　不言戰莫之敢敵也言敗績于茅戎自敗也(孔/義)
冬十月
二年春齊侯伐我北鄙
　魯之事齊甚謹易世而聘㑹不絶及與晉盟斷道而
　怨隙成再盟赤棘而北鄙伐矣(胡/傳)
夏四月丙戌衛孫良夫帥師及齊師戰于新築衛師敗
績(衛地衛書大夫/帥師于是始)
　曷為使良夫主之非齊加衛衛方事晉故欲絶齊(野/編)
六月癸酉季孫行父臧孫許叔孫僑如公孫嬰齊帥師
㑹晉郤克衛孫良夫曹公子首及齊師戰于鞌齊師敗
績(首公穀作/手鞌齊地)
　四卿並出見魯之亂也婦人笑客事竒然斷道在彼
　我之北鄙衛之新築㣲客怒晉師必出齊侯佚獲亦
　竒(野/編)魯是時止有二軍行父将一軍許佐之僑如将
　一軍嬰齊佐之耳至襄十一年始作三軍(辨/義)
秋七月齊侯使國佐如師己酉及國佐盟于袁婁(袁穀/作爰)
　(齊地去齊/五十里)
　袁婁之盟何如召陵曰紀甗玉磬得似包茅之問否不言
　國佐来盟于師曰及國佐盟及者我及之也揖而去之幾
　失國佐(野/編)齊自翟泉以来不與晉盟者踰四十年而袁婁
　以後三十餘年無㑹不同無役不與則鞌之敗挫之也(孔/義)
八月壬午宋公鮑卒(文公卒子/共公固立)
庚寅衛侯速卒(速公作遫穆公/卒子定公立)
取汶陽田
　夫使齊人歸之汶陽我之舊也使晉人反之以充鞌
　之進至用師圍棘與外取何異(野/編)
冬楚師鄭師侵衛
十有一月公會楚公子嬰齊于蜀(魯地楚書公/子自嬰齊始)
　魯衛受盟于晉從于伐齊故楚為陽僑之役侵衛侵
　魯魯不書以賂退也以中國諸侯降班失列下與夷
　狄之大夫會辱已甚矣(孔/義)
丙申公及楚人秦人宋人陳人衛人鄭人齊人曹人邾
人薛人鄫人盟于蜀
　于是乎畏晉而竊與之盟謂之曰匱盟(左/傳)按齊在衛
　鄭下非卿也　蜀之盟諸侯從楚者十一國晉不敢
　争其後四十二年晉趙武楚屈䢖合諸侯于宋然後
　晉楚之從得交相見又八年楚靈王求諸侯于晉晉
　人許之然後諸侯始從楚皆蜀之盟啟之也是會也
　魯倡之楚主之(蘇/氏)
　屬辭齊桓公卒陳穆公請修好諸侯以無忘桓公之
　徳盟于齊楚人得與中國盟㑹于是始宋襄不度徳
　量力求諸侯於楚而為鹿上之盟至有盂之執辱泓
　之敗績于是魯挟楚師抗齊為東諸侯事楚之始陽
　僑之役納賂請平公㑹楚公子嬰齊及十一國之大
　夫盟于蜀則夷夏之分蕩然矣故三盟列國大夫皆
　奪其恒稱責其墮中國之大義也至晉楚為宋之盟
　南北諸侯交相見乃從其恒稱者齊與鹿上召陵之
　威烈未冺蜀之盟雖曰東方諸侯皆在而猶有晉也
　故皆奪其恒稱以示義晉悼公卒晉知不競于楚而
　遂以諸侯與之則春秋将何所辨乎故晉楚之盟會
　大夫亦從其恒稱以見實而已
三年春王正月公會晉侯宋公衛侯曹伯伐鄭
　蜀之盟中國之恥鄭為之也伐鄭以雪恥也宋衛未
　𦵏亦書爵如曰兵革變亂正為此設于蜀稱人伐鄭
　稱爵髙飛者鎩其六翮垂翅者假其羽毛(野/編)左氏以
　為討邲之役邲之役晉救鄭而自敗于楚非鄭之罪
　矣無亦以前年冬楚師鄭師侵衛之故與夫使晉能
　距楚則鄭必服今兵力盡于齊而區區摟諸侯于從
　楚之餘宜其不得鄭也(孔/義)
辛亥𦵏衛穆公(六月/而𦵏)
二月公至自伐鄭
甲子新宫災三日哭
　宣宫也不曰宣宫者神主未遷也宫成而主未入遇
　災而哭何禮㦲(孔/義)
乙亥𦵏宋文公(七月/而𦵏)
　文公卒始厚𦵏始用殉君子謂華元樂舉為不臣(左/傳)
夏公如晉
　拜汶陽之田
鄭公子去疾帥師伐許
　許恃楚不事鄭故也(孔/義)
公至自晉
秋叔孫僑如帥師圍棘
　汶陽田也棘其邑也(野/編)
大雩
晉郤克衛孫良夫伐廧咎如(廧穀作牆/公作将)
　赤狄之餘也
冬十有一月晉侯使荀庚来聘衛侯使孫良夫来聘
丙午及荀庚盟丁未及孫良夫盟(聘而遂盟/之于是始)
鄭伐許
　曰鄭狄之也變于楚也(野/編)
四年春宋公使華元来聘
　宋入春秋聘魯始此(孔/義)
三月壬申鄭伯堅卒(襄公卒悼/公費立)
杞伯来朝
夏四月甲寅臧孫許卒(宣/叔)
公如晉
𦵏鄭襄公(踰月/𦵏)
秋公至自晉
冬城鄆(公羊/作運)
　鄆有三在魯者二成十六年公待于鄆此西鄆今所
　城也文十二年城諸及鄆此東鄆莒魯所争者也莒
　之别邑亦曰鄆九年莒潰楚人入鄆是也(野/編)
鄭伯伐許
　喪未踰年以吉禮從金革之事故特稱伯(孔/義)
五年春王正月杞叔姬来歸(僖公/女)
仲孫蔑如宋
　報華元也(孔/義)
夏叔孫僑如㑹晉荀首于穀(首公作秀/齊地宣伯)
　荀首如齊逆女也(孔/義)
　不㑹于魯而㑹于齊地趙氏所謂銷齊侯議魯之謀
　破魯人謀己之諼左氏志其㑹而不知其故是也
　(辨/義)
梁山崩
秋大水
冬十有一月己酉天王崩(定王崩子/簡王立)
十有二月己丑公會晉侯齊侯宋公衛侯鄭伯曹伯邾
子杞伯同盟于蟲牢(鄭/地)
　能為異者鄭也盟于蟲牢鄭地也之謂同矣(野/編)
六年春王正月公至自㑹
立武宫
　武宫武公之宫也于是十有一世矣立武宫非禮也
　(野/編)武公之諡武也必嘗有功于武矣季孫行父以鞌
　之功不勝其侈于是乎有武宫之立故漢儒因是以
　儗武世室焉(邵/寳)按明堂位曰魯公之廟文世室也武
　公之廟武世室也以武公比武王世世不遷不知何
　徳以堪此也
取鄟
　鄟國也(野/編)
衛孫良夫帥師侵宋
夏六月邾子来朝
公孫嬰齊如晉(子叔聲伯/叔肹子)
壬申鄭伯費卒(悼公卒弟/成公睔立)
秋仲孫蔑叔孫僑如帥師侵宋
　謂魯衛侵宋為受晉命可爾(野/編)
楚公子嬰齊帥師伐鄭(楚始書/大夫將)
　争鄭也(野/編)
　救鄭書侵蔡則不書善晉之救而成之也伐鄭書救
　蔡則不書惡楚之伐而黜之也(畧/記)
冬季孫行父如晉
　賀遷也(左/傳)
晉欒書帥師救鄭(救公/作侵)
　救師出而楚還侵蔡而遇楚救蔡之師晉帥之欲戰
　者八人欒書決于三卿之言全師而還可謂善御下
　矣(孔/義)
七年春王正月鼷鼠食郊牛角改卜牛鼷鼠又食其角
乃免牛
　以異書再食異甚(野/編)
吳伐郯(吴始/見經)
　吳距郯稍逺越江淮以伐之争中國之端也(孔/義)荆之
　始見也入蔡吳之始見也伐郯中國莫之問故駸駸
　焉交亂中國(戴/溪)
夏五月曹伯来朝
不郊猶三望
秋楚公子嬰齊帥師伐鄭公會晉侯齊侯宋公衛侯曹
伯莒子邾子杞伯救鄭八月戊辰同盟于馬陵(衛/地)
　蜀之盟楚無晉矣馬陵之盟差足厭之(野/編)莒自晉文
　之卒至是始與盟(孔/義)
公至自會
吳入州来(楚邑/下蔡)
　州来楚與也吳入州来以撓楚楚之憂中國之喜
　狄而中國則中國之矣此其曰吳何也昔者貫澤之
　盟有江黄無徐徐已稱王可以為援不可移以自近
　吳猶徐也而于柤于向通于上國又生一楚書曰吳
　入州来謹之也(野/編)
　吳楚之争自入州来始(日/抄)
冬大雩
　舉時則三月矣大旱也(孔/義)
衛孫林父出奔晉
　扈之盟書晉大夫于是衛有孫氏魯有季氏皆怙于
　晉乃知春秋之慮早也(野/編)
八年春晉侯使韓穿来言汶陽之田歸之于齊
　汶陽魯田自齊歸魯曰歸可也自魯歸齊安得謂之
　歸曰歸之者强歸之詞(補程/傳)
晉欒書帥師侵蔡
　蔡自翟泉以来不與中國盟㑹者四十八年矣而再
　致師大國争衡而小國受敗春秋矜焉(孔/義)經言侵蔡
　傳言遂侵楚又言侵沈獲沈子揖侵楚應書獲沈子
　揖又應書不足信也(野/編)
公孫嬰齊如莒
宋公使華元来聘
夏宋公使公孫夀来納幣
　或言共姬之嫁納幣致女皆卿媵者四國何也曰姬
　穆姜息女公女弟也漢有公主長公主大長公主禮
　數不同又宋大國也故大國皆来媵非郯杞可比説
　者以為録共姬誤矣(野/編)
晉殺其大夫趙同趙括
　討靈公之賊若同括為荘姬譛之則武田何為見奪
　(野/編)荘姬譛殺同括不應併廢其子意當時欒郤為政
　追論靈公之弑而殺同括趙武以荘姬故而得免然
　以罪人之後廢不得立故以田與祁奚迨三郤誅欒
　書沒始以韓厥言而復之左氏詳其始末併載于此
　非一時事也以國殺而不去其官以弑逆之罪不在
　後嗣廢之可也殺之不可(畧/記)
　王樵曰屠岸賈殺趙朔自一事也趙荘姬殺同括又
　一事也(辨/義)
秋七月天子使召伯来賜公命(賜公穀作錫/錫命止此)
　春秋書天子惟此此有天下者之號也故一書為萬
　世法其他書王者盖周之稱于天下久矣繋之天尊
　之也(簡端/録)自諸侯言之則曰天王自諸臣言之則曰
　天子誼得曰錫私恩曰賜
冬十月癸卯杞叔姬卒
晉侯使士燮来聘叔孫僑如會晉士燮齊人邾人伐郯
　討其事吳也恨不以此為救郯之師(野/編)
衛人来媵
　媵小事不書伯姬之嫁諸侯皆来媵之故書以見其賢
　一女子之賢尚聞于諸侯况君子乎(伊/川)
九年春王正月杞伯来逆叔姬之喪以歸
公㑹晉侯齊侯宋公衛侯鄭伯曹伯莒子杞伯同盟于
蒲(衛/地)
　尋馬陵之盟也為歸汶陽之田故
公至自㑹
二月伯姬歸于宋(穆姜女成/公姊妹)
夏季孫行父如宋致女
　顧炎武日知録庻出之子不書生故子同生特書庻
　出之女不書致不書媵故伯姬歸于宋特書
晉人来媵
　三國来媵則為十二女矣宋以先代後得用王禮如
　其逾制則春秋書之適足以累伯姬非彰其賢矣(畧/記)
秋七月丙子齊侯無野卒(頃公卒子/靈公環立)
晉人執鄭伯晉欒書帥師伐鄭
　不言執鄭伯以伐鄭則非以也始齊桓與楚争鄭逃
　盟乞盟去来任之至洮之會可言鄭服鄭伯方在㑹
　安用執之經不言歸鄭伯不以會服予晉也其後悼
　公城虎牢以備鄭至蕭魚之會可言鄭服(野/編)𫝊載晉
　殺鄭行成之使而經不書重在君也傳載楚子侵陳
　救鄭經不書薄楚不足録也(補程/傳)
冬十有一月𦵏齊頃公
楚公子嬰齊帥師伐莒庚申莒潰楚人入鄆
　伐莒所以救鄭也馬陵于蒲莒同盟焉爾(野/編)
　季氏曰楚自入春秋以来兵未有至于沂上者今特
　遣貴卿越淮泗沂以伐莒且是時晉方執鄭伯以伐
　鄭乃不之救長驅東向以攻所不急此其䇿安在乎
　盖為備吳之計也吳自七年伐鄭而尋入州来江淮
　間與楚之國已皆震驚楚人懼矣連合郯兵以出淮
　泗則自汝以東非楚有矣此所以逺出郯比以争諸
　侯盖郯之所畏者晉如莒一入邾則足以制郯而
　吳人不敢挟鄭南下矣此楚人伐莒之計也(辨/義)莒今
　宻州在魯東(日/抄)
秦人白狄伐晉
　諸侯貳故也
鄭人圍許
　示不急君也(野/編)此公孫申之謀明年鄭伯歸殺申以
　鄭用其謀改立君也(日/抄)
城中城(魯/地)
十年春衛侯之弟黒背帥師侵鄭
　晉命也
夏四月五卜郊不從乃不郊
　自此不復書三望矣春秋書禘者二于荘公于太廟
　無所取之直謂不當禘爾書郊者九夏四月五月乃
　至九月三卜四卜五卜牛傷牛死無所取之直謂不
　當郊爾昔者周公郊祀后稷以配天宗祀文王于明
　堂以配上帝是以四海之内各以其職来祭奚取于
　魯侯之廟乎(野/編)
五月公㑹晉侯齊侯宋公衛侯曹伯伐鄭
　傳言晉侯有疾立太子州蒲為君㑹諸侯伐鄭所書
　晉侯太子州蒲也(野/編)晉景未亡而先立君春秋又從
　而書曰晉侯有是理乎見左傳之妄(經/翼)
齊人来媵
　凡諸侯嫁女同姓媵之異姓則否(左/)周語曰王御不
　參一族則三國之媵不得出于一族天子之禮如此
　諸侯亦可推也若三國必皆同姓則嬴曹姒弋之國
　嫁女者或不能備矣(畧/記)
丙午晉侯獳卒(景公卒子厲/公州蒲立)
　當是卒下脱于師字不然則丙午上脱六月字晉景
　十九年中征伐㑹盟無虛日然南伐不于楚于鄭東
　伐不于吳于郯令冦自大此景之不得與于伯也(野/編)
秋七月公如晉
冬十月(公羊/無)
十有一年春王三月公至自晉
　公有行多矣未有淹于此者卿弔大夫𦵏公身兼之
　非禮也前書晉侯獳卒公如晉後書十有一年春王
　三月公至自晉此中當書𦵏晉景公不書嫌京師晉
　也當書春王正月公在晉不書在楚在乾侯春秋不
　恥也其在晉也公安之不恥春秋恥之也不書謂削
　之以見義爾非諱也春秋有削無諱(野/編)
晉侯使郤犨来聘己丑及郤犨盟(犨公/作州)
　不盟公反于國而使大夫盟晉之無禮甚矣(孔/義)
夏季孫行父如晉
　報聘且涖盟也
秋叔孫僑如如齊
　自蟲牢以来晉厚齊魯亦親齊而十四年如齊逆女
　之議始此矣(野/編)
冬十月
十有二年春周公出奔晉
　周公楚患襄恵之偪且與伯輿争政不勝而出王使劉
　子復盟于鄄而入三日復出凡自周無出周公自出
　故書周公出奔晉(蘇/氏)
夏公㑹晉侯衛侯于瑣澤(公作/沙澤)
　左氏謂華元合晉楚之成而㑹然楚不至宋亦不與
　不應書法如此豈其為謀狄乎(孔/義)灌甫曰晉侯初立
　㑹魯衛于瑣澤将以伐秦也故明年使郤錡来乞
　師(辨/義)
秋晉人敗狄于交剛
　盖白狄也九年秦人白狄伐晉此先敗狄而後伐秦
　報九年之役也(髙/閌)
冬十月
十有三年春晉侯使郤錡来乞師
　雖晉之大命魯興師亦書曰乞所以正王法(劉絢/傳)
三月公如京師
夏五月公自京師遂㑹晉侯齊侯宋公衛侯鄭伯曹伯
邾人滕人伐秦
　書曰如京師見諸侯之慢也因㑹伐而行矣又書公
　自京師以伐秦為遂事者此仲尼親筆明朝王為重
　存人臣之禮也(胡/傳)
曹伯盧卒于師(公穀作廬宣公卒/成公負芻簒立)
秋七月公至自伐秦
　不以京師至究其初心也(孔/義)
冬𦵏曹宣公
十有四年春王正月莒子朱卒(渠丘公卒犂/比公宻州立)
　季佗也(張/氏)
夏衛孫林父自晉歸于衛
　歸易詞也自晉奉之故也(孔/義)衛獻之出奔始此衛自
　元咺以臣抗君皆晉為之矣(日/抄)
秋叔孫僑如如齊逆女
鄭公子喜帥師伐許
九月僑如以夫人婦姜氏至自齊
　稱婦宣公夫人穆姜尚存(張/洽)
冬十月庚寅衛侯臧卒(定公卒子/獻公衎立)
秦伯卒(桓公卒子/景公立)
十有五年春王二月𦵏衛定公
三月乙巳仲嬰齊卒
　嬰齊公孫歸父之弟歸父奔齊魯人使嬰齊後之故
　曰仲嬰齊(孔/義)
癸丑公會晉侯衛侯鄭伯曹伯宋世子成齊國佐邾人
同盟于戚晉侯執曹伯歸于京師(歸下公/有之字)
　曹伯卒于師負芻殺太子自立稱侯以執執有罪也
　歸于京師禮也此伯討也而猶不掩曹伯之與盟者
　以為先執曹伯以令諸侯而後盟之乃盡善也故書
　同盟見其既同矣(孔/義)伯討諒哉乃若先盟後執則文
　之故譎也於厲何尤(邵/寳)夫執人者視所執也書人書
　爵搃不闗義齊桓執鄭詹詹亦得稱人也楚子執宋
　公亦得稱爵也(野/編)
公至自會
夏六月宋公固卒(共公卒子/平公成立)
楚子伐鄭
秋八月庚辰𦵏宋共公(三月/而𦵏)
宋華元出奔晉
宋華元自晉歸于宋
宋殺其大夫山
宋魚石出奔楚
　𦵏甫畢而國卿出走知有亂者也亂者為誰山即其
　人矣故兩挈華元而山不氏晉盟主也宋人聽焉所
　直歸之不直者殺之魚石山黨也不之晉之楚入彭
　城以披宋則可知也(野/編)蕩山弱公室殺公子肥元欲
　討山而力不能故出奔魚石懼其挾晉援而桓氏不
　祀于宋故自止之于河上而許以討山然後歸元之
　出元之入皆正也山不書氏害公族也魚石之奔親
　於山恐見及也(孔/義)宋四告故四書之實一事也華元
　出未至晉而書奔晉志其志也河上非晉地之晉之
　道也(簡端/録)
冬十有一月叔孫僑如會晉士燮齊髙無咎宋華元衛
孫林父鄭公子鰌邾人會吳于鍾離(楚邑濠州會吳之/始亦晉以諸侯之)
　(大夫為/會之始)
　始通吳也吳求㑹于諸侯諸侯之衆往而從之(孔/義)殊㑹
　吳外吳也(穀/梁)晉侯㑹狄于攅函此會吳註脚也(野/編)成
　公之末楚浸衰而吳驟强天下所恃者晉而已反率
　諸侯而從之一會而合七國再㑹而合十三國三㑹
　而合十二國天下無不聽于吳焉(葉/氏)
許遷于葉
　畏偪于鄭也
十有六年春王正月雨木冰
　二傳雨而木冰也(野/編)唐遜皇帝所謂木稼者是也木
　稼盖木介爾(蘇/氏)
夏四月辛未滕于卒(文公卒子/成公原立)
鄭公子喜帥師侵宋
　鄭服中國五年矣至是附楚侵宋自是與楚同病中
　國諸侯之兵無寜嵗矣(孔/義)
六月丙寅朔日有食之
晉侯使欒黶来乞師
甲午晦晉侯及楚子鄭伯戰于鄢陵楚子鄭師敗績(鄭/地)
　邲之戰楚無晉矣鄢陵之戰差足厭之(野/編)晉将伐鄭
　鄭告于楚楚子遽引師而来于是晉不暇俟諸侯之
　兵先與合戰而敗之故直言戰而已(補程/傳)自晉敗于
　邲楚師横行中原厲公一戰而勝之洗中國二十餘
　年之恥(日/抄)邲之戰晉敗于楚鄭襄公則畏楚而畔晉
　鄢陵之戰楚敗于晉鄭成公又徳楚而讐晉鄭之于
　楚何若是親乎(列國/論)
楚殺其大夫公子側(子/反)
　楚共身在行間以罷卒致敗嬰齊以令尹将左軍而
　與側相惡致有此敗故稱國以殺君臣同責也(孔/義)
秋公會晉侯齊侯衛侯宋華元邾人于沙隨不見公(宋/地)
　魯以内難師出後期晉聴僑如之譛不見公不諱者
　曲不在公也(孔/義)
公至自會
公㑹尹子晉侯齊國佐邾人伐鄭(王臣始/㑹伐)
　經筌曰自厲公以上未有王命主兵者後傳曰㑹伐
　未有書王人者雖齊桓不得與單伯序伐江之役王
　叔桓公不書伐秦之役劉子成子不書也(通/説)
曹伯歸自京師
　不名不稱復歸位未絶也自京師王命也(孔/義)
九月晉人執季孫行父舎之于苕丘(苕公作/軺晉地)
　執不言舎舎適館也執則囚也季孫殆将歸矣叔孫
　譛之(野/編)
冬十月乙亥叔孫僑如出奔齊
　譛不行(野/編)
十有二月乙丑季孫行父及晉郤犨盟于扈公至自㑹
　至自㑹以見公之不與伐鄭也(孔/義)
乙酉刺公子偃
　必叔孫謀立偃也魯之盟東門氏也曰毋或如東門
　遂不聽公命殺適立庻盟叔孫氏曰毋或如叔孫僑
　如欲廢國常蕩覆公室事成則宣不成偃也(野/編)
十有七年春衛北宫括帥師侵鄭(括公/作結)
　晉命也
夏公㑹尹子單子晉侯齊侯宋公衛侯曹伯邾人伐鄭
　前此諸侯屈天子之卿而㑹者有之未有屈二卿者
　屈天子之卿為盟者有之未有同盟者厲公之志驕
　僣甚矣(戴/溪)比之翟泉與王子盟者差重比之洮盟于
　王人者差輕重則故皆人之没公輕則不没公此
　以與王臣比之與王子者亦差輕故不没公
　　(通/説)
六月乙酉同盟于柯陵(鄭/地)
秋公至自㑹
齊髙無咎出奔莒
　以慶克之故髙國不能自保崔氏于是復進矣(孔/義)
九月辛丑用郊(用郊/之始)
　九月非所以用郊也(野/編)魯之卜郊自僖公始而用郊
　自成公始書曰用郊盖前此未嘗用也(木/訥)
晉侯使荀罃来乞師
冬公會單子晉侯宋公衛侯曹伯齊人邾人伐鄭
　單伯㑹伐宋尹單二子三伐鄭庻㡬禮樂征伐自天
　子出春秋甚珍之晉主兵而先二子則可知也惜乎
　厲之無道不然鄢陵之戰柯陵之盟與召陵城濮争
　烈矣(野/編)夏伐鄭楚師至而諸侯還冬伐鄭楚師至而
　諸侯還厲公無服人之徳而人心之不一見矣(孔/義)
十有一月公至自伐鄭
壬申公孫嬰齊卒于貍脤(公作軫/穀作蜃)
　從公伐鄭還而道卒(孔/義)十一月無壬申其以壬申卒
　之何春秋故史也有所不革(劉/傳)
十有二月丁巳朔日有食之(推厯當為十/一月丁巳朔)
邾子貜且卒(定公卒宣/公牼立)
晉殺其大夫郤錡郤犨郤至
　郤氏一族三卿雖欒氏亦忌之矣故羣怨並興厲公
　輕聽而殺三卿自禍之道也(孔/義)
楚人滅舒庸
　舒庸恃吳而不備也(孔/義)舒庸偃姓之國(任/氏)
十有八年春王正月晉殺其大夫胥童
　晉語云晉厲殺三郤而尸諸朝納其室以分媍人國
　人弗蠲也遂殺諸翼則殺胥童者書偃也而弑君者
　國人也于書偃同盟也故當時莫以書偃為弑君如
　士鞅見逐于欒黶猶言武子之徳使誠有弑君之惡
　何至頌美若此叔向之言亦未嘗斥其弑君惟云行
　刑不姦以免于難盖謂殺胥童之事耳其以弑君之
　罪加欒書者實始于陽畢畢謂平公曰欒書覆宗殺
　厲以厚其家按陽氏固黨于趙氏故趙括趙同之難
　欒氏實為戎首由是思之欒氏者趙氏之深讐也陽
　氏為趙氏之黨故為之隕欒而即以興趙迨欒盈以
　叛誅趙氏世擅晉國于是陽畢之説無異議欒書
　之弑晉乗記之矣夫子據魯史書之左氏不辨而採
　之晉乗遂與春秋相牴牾(畧/記)
晉弑其君州蒲(厲公弑悼/公周立)
　三卿一大夫皆晉厲殺之次當及書偃左右皆敵仇
　獄無所歸故曰晉弑之也(野/編)
　木訥曰厲公修文襄業敗狄伐秦當吳楚並興欲抗
　吳則畏楚欲抗楚則慮吳遂合諸侯以會吳于鍾離
　盖疑吳楚合則中國無以抗之也吳既我附明年遂
　興鄢陵之師大敗楚鄭謀亦深矣然晉雖得志而鄭
　不反既而上屈王師下連諸侯三疾于鄭鄭不能得
　而中行欒氏之逆成剛曓之君可不監哉
齊殺其大夫國佐
　此齊崔慶專國之始事也(李氏諸/𫝊㑹通)
公如晉
夏楚子鄭伯伐宋宋魚石復入于彭城(宋/邑)
　王樵曰楚為是舉非止納宋之叛患其意尤在隔吳
　晉之道也(辨/義)傳稱楚納魚石而經書復入者何盖納
　者雖强其所不容然憑藉歸國稱是順辭至于入則
　乗勢逞强直據之而已(經/翼)
公至自晉晉侯使士匄来聘
秋杞伯来朝
八月邾子来朝
築鹿囿
己酉公薨于路寢
冬楚人鄭人侵宋
晉侯使士魴来乞師(魴公/作彭)
　齊桓伯業始於平宋亂晉文伯業始于釋宋圍悼公
　伯業又始于彭城之救宋故韓獻子曰成伯安疆自
　宋始矣(孔/義)
十有二月仲孫蔑㑹晉侯宋公衛侯邾子齊崔杼同盟
于虛朾(宋/地)
　晉悼之伯自此始(野/編)
丁未𦵏我君成公
　
　
　
　
　
　
　
　
　
　春秋平義卷八
欽定四庫全書
　春秋平義卷九　　　　　　秀水俞汝言撰
　　襄公(名午成公之子母定姒夫人敬歸四嵗即位/在位三十一年諡法因事有功曰襄辟土有)
　　　(徳曰/裏)
元年春王正月公即位
仲孫蔑㑹晉欒黶宋華元衛寗殖曹人莒人滕人薛人
圍宋彭城
　楚已取彭城封魚石戍之三百乗矣則曷為繋之宋
　楚不得取之宋魚石不得受之楚(胡/傳)于是為宋討魚
　石故稱宋(左/傳)
夏晉韓厥帥師伐鄭仲孫蔑㑹齊崔杼曹人邾人杞人
次于鄫
　料前軍能獨當鄭者諸侯之師且止晉悼舉止安閑
　同符齊桓伯亦有真也(野/編)以韓厥獨攻其前以五國
　之兵援其後楚兵不出則一韓厥足以敵鄭而有餘
　楚兵出則五國之師足以鬬楚而不懾此皆所以謹
　用諸侯而不忍輕鬬其民也(趙/氏)
秋楚公子壬夫帥師侵宋
　侵宋所以救鄭也
九月辛酉天王崩(簡王崩子/靈王立)
邾子来朝
冬衛侯使公孫剽来聘
晉侯使荀罃来聘
二年春王正月𦵏簡王(五月/而𦵏)
鄭師伐宋
　楚令也　公言起師公然伐宋(野/編)
夏五月庚寅夫人姜氏薨(襄公母/齊姜)
六月庚辰鄭伯睔卒(成公卒子僖/公髠頑立)
晉師宋師衛寗殖侵鄭
　聞之先師曰三國成師以出不以伐而以侵者正避
　鄭之喪也晉悼公豈伐喪者耶(日/抄)
秋七月仲孫蔑㑹晉荀罃宋華元衛孫林父曹人邾人
于戚
　謀鄭也　晉修㑹盟嘗在戚地晉方新合諸侯則同
　盟于戚晉悼謀鄭則㑹于戚城虎牢則㑹于戚通吳
　制楚則㑹于戚戚本孫氏之食邑忽為諸侯之孔道
　莫非晉親林父以示重也(列國/論)
己丑𦵏我小君齊姜(三月/而𦵏)
叔孫豹如晉(穆/叔)
　通嗣君也(左/)
冬仲孫蔑㑹晉荀罃齊崔杼宋華元衛孫林父曹人邾
人滕人薛人小邾人于戚遂城虎牢
　二戚之㑹謀鄭也虎牢何以不繫鄭前此鄭人奄
　有武公之畧今築以為塞虎牢者天下之虎牢非
　鄭虎牢也(野/編)城虎牢不繫之鄭者時鄭從楚為中
　國守險以制鄭非為鄭而城之也戍虎牢而繫之
　鄭者鄭已従晉故置兵守衛以拒楚是為鄭而戍
　之也(辨/義)
楚殺其大夫公子申
　此城濮鄢陵之罰城虎牢之效也左氏以申為右司
　馬多受小國之賂以逼子重子辛楚人殺之(野/編)
三年春楚公子嬰齊帥師伐吳(吴楚争强/自此始)
　不得志于宋則移師東伐矣莫善于鬬吳楚(野/編)趙鵬
　飛曰自晉厲公會吳于鍾離而吳無仇晉之心楚有
　患吳之意楚之兵力既分于吳而不能專向中國此
　諸侯之患得以少紓吳既受楚兵則亦不能無求于
　中國故戚之㑹吳不召而自至自是天下之勢遂成
　鼎足晉楚吳是也吳既附中國則楚實孤終春秋之
　世楚無一日安枕者吳犄其東也
公如晉
夏四月壬戌公及晉侯盟于長樗(晉/地)
　去其國而與公盟悼公之敬也(孔/義)
公至自晉
六月公㑹單子晉侯宋公衛侯鄭伯莒子邾子齊世子
子光己未同盟于鷄澤(衛/地)
　同外楚也虎牢城而鄭成三駕之績五㑹之信七合
　之威自鷄澤始(野/編)
陳侯使袁僑如㑹
　陳請服也
戊寅叔孫豹及諸侯之大夫及陳袁僑盟(諸侯在而大/夫自為盟始)
　(于/此)
　陳自辰陵即楚二十八年矣今始如會故使大夫盟
　而固之(孔/義)諸侯皆在是又稱叔孫豹及諸侯之大夫
　大夫受命于其君之詞也湨梁者諸侯皆在是而大
　夫盟其非受命而専之也(意/林)悼公所以伯諸侯在得
　陳得鄭然鄭以君㑹而陳以臣至鷄澤之盟以諸侯
　盟鄭之君戊寅之盟以大夫盟陳之臣袁僑至而無
　以盟之則諸侯之心不固故以大夫盟之則晉無屈
　己之辱僑無抗君之罪此吾所以見悼公之賢也(木/訥)
秋公至自㑹
冬晉荀罃帥師伐許
　討不㑹鷄澤也(野/編)許自新城以来不與中國㑹盟四
　十餘年矣為鄭虐而遷葉依楚豈能一旦叛楚哉宜
　許之終不服(孔/義)
四年春王三月己酉陳侯午卒(成公卒子/哀公溺立)
　陳成歸而卒于中夏諸侯會𦵏之賢于鄭成逺矣(木/訥)
夏叔孫豹如晉
　報荀罃之聘也(元/年)
秋七月戊子夫人姒氏薨(姒公作弋成公妾襄/公母杞娃一曰莒女)
𦵏陳成公
八月辛亥𦵏我小君定姒(公作/弋)
　踰月而𦵏盖禮畧也(許/氏)
冬公如晉
陳人圍頓
　頓近于陳僖二十五年楚人圍陳納頓頓為楚與故
　陳不敢伐今陳事晉楚使頓間陳而侵之陳人圍頓
　(孔/義)
五年春公至自晉
夏鄭伯使公子發来聘(子産/父)
　終春秋鄭聘魯惟此(孔/義)
叔孫豹鄫世子巫如晉
　是鄫世子耶從大夫後殆非世子也(野/編)
仲孫蔑衛孫林父㑹吳于善道(公穀作/稻吴地)
　将為戚之會故先之以魯衛(野/編)
秋大雩
楚殺其大夫公子壬夫
　壬夫以侵欲失陳討而誅之則志不在小夷狄之有
　威刑中國之憂也故謹而志之(歸/義)
公㑹晉侯宋公陳侯衛侯鄭伯曹伯莒子邾子滕子薛
伯齊世子光吳人鄫人于戚(衛/地)
　吳来㑹非為主也(伊/川)成九年為蒲之㑹将以會吳而
　吳不至故十五年諸侯之大夫㑹之于鍾離前三年
　㑹鷄澤使荀會逆吳子又不至今年吳子使夀越如
　晉請聽諸侯之好故晉使魯衛先㑹之而為戚之㑹
　凡序吳者来會也殊吳者往會之也(孔/義)春秋則輕之
　齊世子之下鄫世子之上是吳人也(野/編)
　歸義曰楚初以親中國為榮引入中國而鹿上執宋
　公矣吳初亦以親中國為榮引入中國而黄池争先
　晉矣
公至自會
冬戍陳
　諸侯受命于戚還國遣戍故獨書魯戍陳附中國而
　楚争之助陳距楚春秋所與也(孔/義)
楚公子貞帥師伐陳公會晉侯宋公衛侯鄭伯曹伯齊
世子光救陳(公穀曹伯下有莒/子邾子滕子薛伯)
　善救陳也
十有二月公至自救陳
辛未季孫行父卒(文/子)
六年春王三月杞伯姑容卒(桓公在位七十年/卒子孝公匃立)
夏宋華弱来奔
　平公以其為樂轡梏于朝也而逐之
秋𦵏杞桓公
　杞始書𦵏始能通也(日/抄)
滕子来朝
莒人滅鄫
　莒人以兵破鄫立其子使守之而為附庸其子或鄫
　之外孫故當時有鄫甥守祀之説後至昭四年魯復
　取鄫(趙/匡)經書曰滅公穀以為非滅也立莒公子以為
　後也胡氏從之以昭四年魯國有取鄫之文耳不知
　昭四年之取鄫猶之昭元年之取鄆皆取之莒也季
　氏曰公穀所載是絶世之辭不得混于滅國之例而
　無别也(畧/記)
冬叔孫豹如邾
　公即位邾子来朝
季孫宿如晉(武子行/父子)
十有二月齊侯滅莱
　自宣七年伐莱至是遂滅之(孔/義)莱姜姓齊滅莱不名
　則例之説不通矣(日/抄)
七年春郯子来朝
夏四月三卜郊不從乃免牲
小邾子来朝
城費
　有城費斯有墮費城者罪也(野/編)
秋季孫宿如衛
八月螽
冬十月衛侯使孫林父来聘壬戌及孫林父盟
　報季孫宿之聘尋孫良夫之盟也(孔/義)
楚公子貞帥師圍陳
十有二月公㑹晉侯宋公陳侯衛侯曹伯莒子邾子于
鄬(穀作䧦/鄭地)
　謀救陳也陳侯逃歸不成救故不書(孔/義)
鄭伯髠頑如㑹未見諸侯丙戌卒于鄵(頑公穀作原鄵/作操鄭地僖公)
　(卒簡公/嘉立)
　于貍脤善公孫也于鄵善鄭伯也沙隨魯之故于鄬
　天下之故大夫死國事諸侯死王事此死所也何必
　牖下丙戌蹙矣其輿疾而至者與如會未見諸侯有
　草蟲之思焉(野/編)未見諸侯而曰如㑹者致其志也鄭
　僖公之卒三𫝊以為弑趙鵬飛氏以為未嘗弑豈當
　時事有難明賊無所歸有不得不從赴告之文者乎
　(孔/義)王氏曰九年子駟與晉争盟詞不少屈而晉人不
　以弑君為討則子駟之不弑君可見(畧/記)
陳侯逃歸
　逃陳以義晉也莫恥于逃也陳侯之生不如鄭伯之
　死(野/編)
八年春王正月公如晉
夏𦵏鄭僖公
　二𫝊言鄭伯将㑹中國其臣欲從楚不勝其臣殺而
　死然侵蔡者鄭人㑹邢丘者鄭簡未從楚也僖不被
　弑(野/編)
鄭人侵蔡獲蔡公子燮(□作/濕)
季孫宿㑹晉侯鄭伯齊人宋人衛人邾人于邢丘
　君在也諸侯至者㑹不至者以大夫聽命此邢丘之
　格也是時公在晉季孫宿實㑹盖公歸矣(野/編)諸侯與
　國為我敵體維大夫可以命又于政體甚便雖以魯
　襄在晉特不令其與㑹也不令與㑹者優之也(辨/義)
公至自晉
莒人伐我東鄙
　此莒人以兵滅鄫明矣孰謂以其子繼鄫而滅鄫耶
　(日/抄)
秋九月大雩
冬楚公子貞帥師伐鄭
　鄭及楚平(野/編)此鄭又從楚之始(孔/義)
晉侯使士匄来聘
　拜公之辱告将用師于鄭(孔/義)
九年春宋災(公作/火)
夏季孫宿如晉
　報范宣子之聘也
五月辛酉夫人姜氏薨(成公/母)
秋八月癸未𦵏我小君穆姜(公作繆四/月而𦵏)
冬公㑹晉侯宋公衛侯曹伯莒子邾子滕子薛伯杞伯
小邾子齊世子光伐鄭
十有二月己亥同盟于戱
　不異言鄭鄭不與盟(野/編)
楚子伐鄭
　明年諸侯伐鄭則鄭及楚平可知矣(孔/義)
十年春公㑹晉侯宋公衛侯曹伯莒子邾子滕子薛伯
杞伯小邾子齊世子光㑹吳于柤(楚/地)
　吳子在柤晉以諸侯往㑹之(孔/義)
夏五月甲午遂滅偪陽(偪穀/作𫝊)
　偪陽楚與國吳晉往来之道(孔/義)㑹吳之意常在楚(野/編)
　偪陽妘姓小國(石/介)
公至自㑹
楚公子貞鄭公孫輒帥師伐宋
晉師伐秦
　晉人東連吳楚人亦西結秦(野/編)
秋莒人伐我東鄙
公㑹晉侯宋公衛侯曹伯莒子邾子齊世子光滕子薛
伯杞伯小邾子伐鄭(此三駕/之一)
　齊世子光人臣而上位滕薛之上以其先至而躋之
　也(日/抄)隠桓諸侯皆序爵伯者作而後小國躋大國之
　上則有子男長伯者矣若以世子長小國之君則悼
　公為之也(張溥列/國論)
冬盜殺鄭公子騑公子發公孫輒(騑公穀作斐/書盜始此)
　卿失職也(程/氏)不稱大夫義不繋于大夫也此時宜問盜
　不必問他卿失職(野/編)
戍鄭虎牢楚公子貞帥師救鄭
　前年城虎牢今戍之實鄭虎牢不書戍鄭虎牢不知
　城者之為鄭虎牢也不書楚公子貞帥師救鄭不知
　戍虎牢之為偪鄭非為鄭戍也(野/編)城虎牢不係之鄭
　欲共拒楚天下之詞也戍繋之鄭者為鄭戍之也一
　國之詞也楚本争鄭救非善之書救陳見晉之終失
　陳書救鄭見楚之終失鄭(孔/義)
公至自伐鄭
十有一年春王正月作三軍
　此三分魯也初為三軍各征其軍季氏盡征之叔孫
　氏臣其子弟孟孫氏取半焉公猶收其剰也(野/編)詩何
　以言公徒三萬公車千乗也曰詩人之意舉其大畧
　且萬二千五百人為軍則二軍者二萬五千人詩人
　之辭但形容其大耳豈必計其實数哉若三軍則為
　三萬七千五百人當言四萬矣曰陳氏又謂至成公
　而季孫行父臧孫許叔孫僑如公孫兹伐齊以四卿
　于鞌之戰計之魯似有四軍也曰周禮國有一卿一
　軍之説鞌之戰特四卿並将耳或二卿合将一軍四
　卿則将二軍(或/問)
夏四月四卜郊不從乃不郊
鄭公孫舎之帥師侵宋
公㑹晉侯宋公衛侯曹伯齊世子光莒子邾子滕子薛
伯杞伯小邾子伐鄭(此三駕/之二)
秋七月己未同盟于亳城北(亳公穀作/京鄭地)
　不異言鄭鄭又不與盟以鄭非盟可要也故蕭魚亦
　不盟(野/編)
公至自伐鄭
楚子鄭伯伐宋
公㑹晉侯宋公衛侯曹伯齊世子光莒子邾子滕子薛
伯杞伯小邾子伐鄭㑹于蕭魚(此三駕之/三鄭地)
　三駕七合終此鄭服矣楚再侵宋晉再伐鄭鄭成則
　去之于晉未病楚不能矣止鄭一卿無若鄭何亦克
　有鄭二十餘年厲以亟戰弑悼以不戰伯故争者事
　之末也不争莫與争(野/編)
公至自會
楚人執鄭行人良霄(穀作/宵)
　楚人執鄭行人良霄則鄭之服晉可知矣至是楚不
　復出師争鄭而鄭不敢背晉者二十四年此晉悼之
　績也(孔/義)不能伐鄭而執其行人無能為也晉已得鄭
　矣(野/編)
冬秦人伐晉
　晉為秦所敗春秋畧而不書不與秦人之為楚而救
　鄭也(家氏/傳)左傳書晉敗績而經不書者無傷晉之大體也
　(日/抄)
十有二年春王三月莒人伐我東鄙圍邰季孫宿帥師
救邰遂入鄆(邰穀作台鄆公/作運邰魯邑)
夏晉侯使士魴来聘
　来拜師也
秋九月吳子乗卒(吳始書卒夀/夢卒諸樊立)
冬楚公子貞帥師侵宋
公如晉
十有三年春公至自晉
夏取邿(公作/詩)
秋九月庚辰楚子審卒(共卒/康立)
冬城防(臧氏/邑)
　防在齊南而近莒城防以備莒亦備齊也(孔/義)
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人杞人小邾人
㑹吳于向(鄭/地)
　吳為楚敗㑹吳謀楚也(孔/義)卿在也諸侯之卿至者㑹
　鄭公孫蠆是不至者以㣲者受事此于向之格也(野/編)
二月乙未朔日有食之
夏四月叔孫豹㑹晉荀偃齊人宋人衛北宫括鄭公孫
蠆曹人莒人滕人薛人杞人小邾人伐秦(公蠆作囆秦/晉兵争止此)
　卿在也諸侯之卿至者㑹伐衛北宫括鄭公孫蠆是
　不至者以㣲者于役此伐秦之格也簡易如此故會
　數而不厭兵屢出而人不言疲誠得其理也(野/編)自是
　一伐終春秋之世秦不敢復侵晉(木/訥)趙子嘗曰齊宋
　大夫稱人者齊宋大夫不進師也悼公以諸侯之師
　伐秦庻㡬能張中國之勢討秦人黨楚之罪而齊宋
　大夫不進師則悼公之令外不行于列國矣茍偃欲
　進而欒黶先歸則悼公之令内不行于臣子矣故荀
　偃得從其恒稱譏不在荀偃也(辨/義)
己未衛侯出奔齊(公侯下有衎字獻公/出衛人立公孫剽)
　𫝊曰衛孫林父寗殖逐其君衎名在諸侯之䇿此何
　以不書春秋削之削之何義也夫君臣之變不宜數
　見數見則常矣出者猶可入也不如以自奔為文(野/編)
　叔武攝位而鄭不名剽簒國而衎不名其不名也同
　而所以不名者異叔武稱子而剽稱侯稱子者讓之
　之意也稱侯者簒之之實也(意/林)
莒人伐我東鄙
　報入鄆之役至十六年魯訴于晉湨梁之㑹晉人執
　而釋之二十年為向之盟而魯始無東鄙之患(木/訥)莒
　自滅鄫之後四伐魯矣(孔/義)
秋楚公子貞帥師伐吳
冬季孫宿㑹晉士匄宋華閲衛孫林父鄭公孫蠆莒人
邾人于戚
　戚林父邑也林父出衎立剽諸侯共定之醳君助臣
　悼之伯業衰矣(野/編)諸國書卿明皆林父之儔也(髙氏/集註)
十有五年春宋公使向戌来聘
二月己亥及向戌盟于劉(魯/地)
　報豹之聘尋亳之盟不言公伉也(孔/義)下書劉夏逆王
　后于齊二字恐亦𫝊冩誤爾(野/編)
劉夏逆王后于齊
　過我也(野/編)
夏齊侯伐我北鄙圍成公救成至遇(成遇皆/魯地)
　晉悼會諸侯者六齊靈皆不親行衛侯奔齊而戚之
　㑹以定衛而齊不與焉益輕晉矣故遂有北鄙之師
　(孔/義)
季孫宿叔孫豹帥師城成郛
　城齊所壞(野/編)
秋八月丁巳日有食之
邾人伐我南鄙
　邾二晉與齊黨莒也(孔/義)
冬十有一月癸亥晉侯周卒(悼公卒子/平公彪立)
　起即位至卒十有六年此晉悼公之伯也(野/編)
十有六年春王正月𦵏晉悼公(踰月/而𦵏)
三月公㑹晉侯宋公衛侯鄭伯曹伯莒子邾子薛伯杞
伯小邾子于湨梁戊寅大夫盟(梁/地)
　何以不言諸侯之大夫制在大夫也公在而大夫盟
　也文七年扈之㑹書大夫盟盡靈成景厲今兹湨梁
　之會又書大夫盟盡平昭頃定中通襄悼二伯依約
　言之皆五世也故曰自大夫出盖五世希不失矣此
　之謂也(野/編)後𫝊曰凡覇在焉而但曰諸侯者無伯也
　君在焉而但曰大夫盟無君也自文而下有斥諸侯
　而不序自襄而下有斥大夫而不序(通/説)
晉人執莒子邾子以歸(執以歸/始此)
齊侯伐我北鄙
　齊既叛晉又以公討邾莒也(孔/義)
夏公至自會
五月甲子地震
叔老會鄭伯晉荀偃衛寗殖宋人伐許
　君先卿卿先人不書會鄭伯若為書之(野/編)
秋齊侯伐我北鄙圍郕(應従公/穀作成)
大雩
冬叔孫豹如晉
十有七年春王二月庚午邾子牼卒(牼公穀作□宣/公卒悼公華立)
宋人伐陳
　伐許伐陳皆著楚之詘也(髙/氏)
夏衛石買帥師伐曹
　衛孫蒯越境田獵而遭曹人之訽辱故伐之(孔/義)
秋齊侯伐我北鄙圍桃(魯/地)髙厚帥師伐我北鄙圍防(桃/公)
　(作洮下公/榖有齊字)
　君臣分道入犯(野/編)
九月大雩
宋華臣出奔陳
　華臣暴其宗室而亂宋政陳宋讐也而奔焉尤可誅
　也(孔/義)
冬邾人伐我南鄙
　邾人何為者齊伐其北邾伐其南盖與齊應也(野/編)
十有八年春白狄来
夏晉人執衛行人石買
　為伐曹故因其来執之非禮也(野/編)
秋齊師伐我北鄙(榖作/齊侯)
冬十月公㑹晉侯宋公衛侯鄭伯曹伯莒子邾子滕子
薛伯杞伯小邾子同圍齊
　湨梁之㑹齊人不至起師五伐我盖為我故伐之而
　曰同圍齊天下共惡齊也(野/編)
曹伯負芻卒于師(成公卒子/武公滕立)
楚公子午帥師伐鄭
　間晉之出(野/編)
十有九年春王正月諸侯盟于祝柯(公作阿齊/地即督揚)
　祝柯齊地師未違齊久于齊也(野/編)
晉人執邾子
　為我故執之而邾自此弱矣(野/編)
公至自伐齊
取邾田自漷水
　成元年晉人敗齊于鞌使齊人歸我汶陽之田書曰
　取汶陽田不言齊魯地也本以晉命取田于邾故書
　曰取邾田自漷水言非魯地也(蘇/轍)
季孫宿如晉
　拜師也
𦵏曹成公
夏衛孫林父帥師伐齊
秋七月辛卯齊侯環卒(環公作瑗靈公/卒子荘公光立)
晉士匄帥師侵齊至穀聞齊侯卒乃還
　至穀矣聞有喪而還宣子此行合乎道竟能有齊以
　為澶淵之㑹(野/編)
八月丙辰仲孫蔑卒
齊殺其大夫髙厚
　殺髙厚者崔杼也以國殺亦荘公所欲也自是大權
　在杼矣(孔/義)
鄭殺其大夫公子嘉(公作/喜)
　盜殺三卿公子嘉知而不言既又欲起楚師以去諸
　大夫故楚人伐鄭至是嘉之為政也専子展子西率
　國人殺嘉而分其室嘉則有罪矣而子展子西利其
　室而分之故稱國以殺而不去其官(胡/𫝊)
冬𦵏齊靈公
城西郛
叔孫豹㑹晉士匄于柯(衛/地)
　齊及晉平魯猶懼而自托于晉也(孔/義)
城武城
　猶備齊(孔/義)
二十年春王正月辛亥仲孫速㑹莒人盟于向(速公作/遫速獻)
　(子之子孟荘/子向莒邑)
　孟荘子與之結盟迄二十年莒魯不交兵(日/抄)
夏六月庚申公㑹晉侯齊侯宋公衛侯鄭伯曹伯莒子邾
子滕子薛伯杞伯小邾子盟于澶淵(衛/地)
　齊成也
秋公至自㑹
仲孫速帥師伐邾
蔡殺其大夫公子燮公子履出奔楚(燮公/作濕)
陳侯之弟黄出奔楚(黄公穀/作光)
　澶淵之㑹獨陳蔡不與必諸大夫志在楚也(日/抄)陳蔡
　終楚與也故其臣亦奔楚𫝊謂蔡司馬欲以蔡之晉
　黄與之同謀果若𫝊言便當奔晉不應奔楚然則燮
　何以稱大夫黄何以稱弟曰晉之里克亦稱大夫也
　陳侯之弟招亦稱弟也未是褒詞盖二公子自不容
　于蔡二慶自不容黄視楚如歸是其罪也(野/編)
叔老如齊
　復修齊好(野/編)
冬十月丙辰朔日有食之
季孫宿如宋
二十有一年春王正月公如晉
　拜師及取邾田也(左/傳)
邾庻其以漆閭丘来奔
　春秋以地奔者三人邾庻其黑肱莒牟夷也唐有右
　衛将軍之贈以待悉怛謀漢有不義之侯以待子宻
　于是二者何居曰維州彼夷此華来者無罪也漁陽
　彼逆此順受其来者無罪也邾魯同盟者也不知其
　可也(野/編)
夏公至自晉
秋晉欒盈出奔楚
　不以范匄逐之為文而書盈之自出使盈無可逐之
　釁則匄不得逐矣(意/林)左𫝊所載欒祁以母譛子致滅
　其族恐非人情不可信晉語云平公六年箕遺黄淵
　嘉父作亂不克而死公逐羣賊問于陽畢畢曰欒書實
　覆宗殺厲以厚其家若滅欒氏則民威而國安矣遂逐
　欒盈以此觀之則因箕遺諸人以及欒盈非因欒盈以
　及諸人也(畧/記)
九月庚戌朔日有食之
冬十月庚辰朔日有食之
　厯家以百七十三日為一交㑹未有頻月交㑹者而襄
　二十一年九月十月二十四年七月八月頻食漢髙
　祖三年十月十一月頻食至今千餘年未有頻食者
　故知天度有時而變其常所以為異也(家氏傳本/徂徕石氏)比
　月日食衍文(畧/記)此與二十四年八月癸巳朔距前月
　食朔去交三十一度定無再食之理非常之變亦不
　至此並𫝊寫之誤(統/記)
曹伯來朝
公㑹晉侯齊侯宋公衛侯鄭伯曹伯莒子邾子于商任
　公羊穀梁皆于是年附十有一月庚子孔子生
二十有二年春王正月公至自㑹
夏四月
秋七月辛酉叔老卒
冬公㑹晉侯齊侯宋公衛侯鄭伯曹伯莒子邾子薛伯
杞伯小邾子于沙隨(公榖邾子/下有滕子)
　𫝊于商任沙隨皆曰錮欒氏也欒范交惡于國家未
　有隟而再為徴㑹于諸侯此政在大夫之效也(野/編)
公至自會
楚殺其大夫公子追舒(子/南)
　罪不至死故稱國以殺(蘇/氏)
二十有三年春王二月癸酉朔日有食之
三月己巳杞伯匄卒(孝公卒弟文/公益姑立)
夏邾畀我来奔(畀公/作鼻)
　杜氏曰庻其之黨也未知是否(孔/義)
塟杞孝公
陳殺其大夫慶虎及慶寅陳侯之弟黄自楚歸于陳
　二慶死而黄歸制在楚也(野/編)
晉欒盈復入于晉入于曲沃
　欒盈自齊入曲沃自曲沃入絳而惟書復入于晉自
　晉敗而奔曲沃而後書入于曲沃也盈之復入晉有
　以激之也(孔/義)
秋齊侯伐衛遂伐晉(齊始伐/盟主)
　伐衛為諼也本伐晉以應欒氏耳(野/編)衛獻公奔齊而
　晉不能納欒盈奔齊而晉再㑹諸侯區區錮一逐臣
　晉之舉措不足以服其心矣故因欒氏之亂以報十八
　年之役于是見晉伯之衰而齊侯之伐盟主為罪也(孔/義)
八月叔孫豹帥師救晉次于雍榆(公榖作/渝晉地)
己卯仲孫速卒
　魯自仲遂殺嫡立庻公室于是失政魯卿自季孫宿
　廢長立㓜于是家臣效尤豐㸃廢秩立羯豎牛殺孟
　丙立舎皆托廢立以擅權而三桓㣲矣作俑之禍其
　流弊可勝言哉(孔/義)
冬十月乙亥臧孫紇出奔邾(武/仲)
　傳言臧紇之奔事起以季悼子易季公鉏仲孫卒公鉏
　亦以羯易秩使仇臧氏何如其知也如防請後致防奔
　齊與入曲沃者一間爾春秋沒不書然猶曰武仲要君(野/編)
晉人殺欒盈
　書入于絳賊也(野/編)
齊侯襲莒
　夜入且于之隧亦賊也其目齊侯何也輕行掩人非
　千乗之君所宜有事(野/編)
二十有四年春叔孫豹如晉
　賀克欒氏也(孔/義)
仲孫羯帥師侵齊(孟孝/伯)
　晉故也雍榆之次懼晉疑也(孔/義)
夏楚子伐吳
　楚自是急吳不争鄭矣(孔/義)
秋七月甲子朔日有食之
齊崔杼帥師伐莒
大水
八月癸巳朔日有食之
　比月又食(野/編)
公會晉侯宋公衛侯鄭伯曹伯莒子邾子滕子薛伯杞
伯小邾子于夷儀(本邢地滅/邢為衛地)
　將伐齊而不克伐(野/編)
冬楚子蔡侯陳侯許男伐鄭
　伐鄭所以救齊也(野/編)
公至自㑹
陳鍼宜咎出奔楚
　陳人復討慶氏之黨其後在楚為鍼尹宜咎(孔/義)
叔孫豹如京師
　是時穀洛鬬毁王宫齊侯叛晉求媚天子故為王城
　郏而豹如京師賀焉自宣九年仲孫蔑如京師至是
　五十餘年矣(孔/義)
大饑
二十有五年春齊崔杼帥師伐我北鄙
　以報孟孝伯之師也(孔/義)
夏五月乙亥齊崔杼弑其君光(莊公弑弟景/公杵臼立)
　杼之無君陳文子知之伐魯而孟公綽知之齊荘不
　寤也方且背諸侯之盟數行侵伐外競而内傾自然
　之符也(孔/義)
公㑹晉侯宋公衛侯鄭伯曹伯莒子邾子滕子薛伯杞
伯小邾子于夷儀(公作/陳儀)
　兩夷儀之㑹皆以報齊也而聞齊亂盍改為問罪之
　師乎不書伐齊所以治晉也此平之不得與于伯也
　(野/編)
六月壬子鄭公孫舎之帥師入陳
　楚師之伐鄭也陳師獨㬥故鄭報之(孔/義)
秋八月己巳諸侯同盟于重丘(齊/地)
　亦同外楚爾(野/編)
公至自㑹
衛侯入于夷儀(獻/)
　夏五月會夷儀之衛侯剽也此入于夷儀之衛侯衎
　也不嫌兩君名實相亂乎曰衎雖無道非臣可逐剽
　亦非臣下所得立故衎入不名(吕氏/後傳)此與鄭伯突入
　于櫟同而衛侯不名者鄭伯奪正不當入衛侯雖無
　道非臣下所當逐可入也(孔/義)
楚屈䢖帥師伐舒鳩
　舒鳩吳與國也(孔/義)
冬鄭公孫夏帥師伐陳(夏公/作蠆)
　未得成也得成乃已(孔/義)
十有二月吳子遏伐楚門于巢卒(遏公穀作謁諸/樊卒餘祭立)
　吳子伐楚而名何也名其卒也(蘇/氏)門者伺其啟入焉
　以示無畏士之勇也非王公之勇也(野/編)
二十有六年春王二月辛卯衛寗喜弑其君剽
　此衛剽也以比鄭子儀則未應與弑例曰剽非儀比
　也儀雖在位然十四年中未嘗一與盟會也同未在
　位也剽異于是㑹于沙隨于邢丘于商任于夷儀盟
　于澶淵剽皆與焉社稷有奉諸侯安之即衛侯矣春
　秋所以惡寗喜也(野/編)
衛孫林父入于戚以叛(書叛/始此)
甲午衛侯衎歸于衛
　辛壬癸甲四日而至(野/編)程氏云輕重之志美惡之義
　不可槩求之各繋其事也歸者未必盡善有以内外
　有援故歸為易入者不必盡惡以内外有難故入為
　難惟復入則甚惡也(通/説)
夏晉侯使荀吳来聘
　為孫氏将討衛也黨叛臣而何以令諸侯乎(孔/義)
公㑹晉人鄭良霄宋人曹人于澶淵
　晉以黨叛戍戚而見敗于衛乃其自取猶為此會以
　勤列國之衆而不知自咎春秋所深惡也(補程/傳)魯之
　重在卿君㑹非所重也晉人㣲者也此為林父疆戚
　田爾故卿不㑹也獨鄭良霄至不可先晉不可後宋
　書法如是而已(野/編)林父據邑叛君平公反取衛田以
　益林父由晉之諸臣各為私計諸侯之大夫互為羽
　翊平固無如之何也(家氏/傳)
秋宋公殺其世子痤(穀作/座)
　寺人伊戾之譛也内嬖芮棄與左師向戍之證也而
　目君季氏以為先有奪嫡之意而後小人興䜛以為
　之助是宋公有欲殺太子之心者也向戌小人不足
　論是時樂喜為政而不能救不免於全身固寵矣(孔/義)
晉人執衛寗喜
　孫寗等爾一以為賞一以為僇(野/編)晉人執之非討其
　弑君也討其伐戚而殺晉戍也(髙/氏)是時趙武為政叔
　向為之謀而晉政無一可觀亦足以見二子矣(孔/義)
八月壬午許男寗卒于楚(靈公卒子/悼公立)
　非其所也(孔/義)請伐鄭而往(野/編)
冬楚子蔡侯陳侯伐鄭
　為許故(野/編)
𦵏許靈公
　説春秋者每于書𦵏輒云往㑹此許也孰為往哉然
　則何以書曰卒于楚塟于許終前事也(野/編)
二十有七年春齊侯使慶封來聘
　齊魯不通好者三十年景公即位來聘鄭不仇楚齊
　魯釋怨此宋之盟所以輯也(孔/義)
夏叔孫豹會晉趙武楚屈䢖蔡公孫歸生衛石惡陳孔
奐鄭良霄許人曹人于宋(奐公作湲晉/楚始同主盟)
　于蜀之㑹先書楚公子嬰齊後書公及楚人不沒其
　實也于宋書晉趙武楚屈䢖明乎為晉主㑹楚曷嘗
　駕晉哉往嵗伐鄭侵宋今也㑹于宋鄭人與焉自城
　虎牢楚已弭帖久矣又有吳患非復狰獰故態也趙
　武藩軍屈䢖衷甲經意無是也(野/編)宋之盟向戌為之
　也晉伯其衰矣戍其伯者之罪人乎(邵/寳)發㣲曰中國
　之事皆大夫專持之故二十九年城杞三十年㑹澶
　淵昭元年㑹虢諸侯莫有間者孔義曰以諸侯分為
　晉楚之從而交相見于是始南北二伯天下之大變
　也楚先㰱而春秋先晉者尊中國也於湨梁無君臣
　之分於宋無夷夏之防昭定哀之春秋将以終于吳
　越焉爾矣
衛殺其大夫寗喜衛侯之弟鱄出奔晉(鱄穀作/專獻)
　衛殺其大夫寗喜喜専也衛侯之弟鱄出奔晉鱄與
　喜要言也曰苟反國政由寗氏充子鮮之言放乎喜
　之專而止矣後之㦲不如衎歸鱄出不見喜之誅滅
　也(野/編)
秋七月辛巳豹及諸侯之大夫盟于宋
　諸侯之大夫為誰晉趙武楚屈䢖也不外楚于諸侯
　也(野/編)荆楚之同主夏盟皆宋為之宋襄圖伯始進楚
　人于鹿上之盟二伯之端兆矣華元合晉楚之成盟
　于宋西門之外争伯之業啟于此矣今向戌以善晉
　楚之執政為弭兵之説而兩伯之勢遂成春秋兩書
　宋為地主以首禍罪宋也(孔/義)自宋之㑹天下皆大夫
　專之(孫/氏)
冬十有二月乙亥朔日有食之(推厯當為十一月乙亥朔/左氏傳亦作十一月足證)
　(經文傳/寫之誤)
二十有八年春無冰
夏衛石惡出奔晉
　衛討寗氏之黨也(孔/義)
邾子来朝
　邾每伐魯今其来朝盖屈服也(日/抄)
秋八月大雩
仲孫羯如晉(孝/伯)
　告將如楚也(孔/義)
冬齊慶封来奔
　盧蒲嫳既道慶封殺崔杼而盧蒲癸王何復殺慶舎
　逐慶封癸何皆荘公倖臣也荘公死倖臣従死者十
　人而討賊者亦倖臣也荘固可鄙矣當時卿大夫寜
　不可恥乎(孔/義)
十有一月公如楚
　中夏之君始旅見于楚矣(孔/義)我之事楚則不如事晉
　矣仲孫如晉而公乃如楚其重在卿也楚子昭卒矣
　据𫝊宋公亦不往盖三卿専魯懼大國之為討故以
　公説也(野/編)
十有二月甲戌天王崩(靈王崩/景王立)
乙未楚子昭卒(廉卒郏/敖麇立)
二十有九年春王正月公在楚
　公在楚罪叔孫豹也公在乾侯罪季孫意如也罪之
　輕重不同其罪之均也(野/編)
夏五月公至自楚
庚午衛侯衎卒(獻公卒子/襄公惡立)
閽弑吳子餘祭(弟餘/昧立)
　君不近刑人不邇怨吳子伐越獲俘以為閽其及宜
　矣(孔/義)
仲孫羯會晉荀盈齊髙止宋華定衛世叔儀鄭公孫段
曹人莒人滕人薛人小邾人城杞(儀公作齊公穀/莒人下有邾人)
　齊桓城縁陵淮夷之故也晉平城杞渭陽之情也人之
　相去豈不逺㢤(野/編)齊城三國仲山甫之城東方也晉城
　杞周平之戍申也學者讀烝民揚之水二詩即可以知
　齊晉之得失矣(列國/論)昭三年小邾穆公来朝季武子
　欲卑之穆叔不可觀此則當時大國之待小國一崇一
　卑在其好惡而已(屬/辭)前志以為營丘即營陵即
　縁陵辨義曰桓公遷杞謂杞子不能自存遷之宇下
　以便擁䕶正須近乎臨淄蔡遷近吳許遷近楚二國
　其證也熊氏過曰武王封東樓公于杞開封雍丘是
　也入春秋後遷縁陵而濰州營丘已遷淳于因淳于
　公長國故并之淳于即古州國今髙宻有淳于城故
　昭元年祈午數晉之功曰城淳于又為七説以合之
　本年傳晉侯使司馬女叔侯来治杞田弗盡歸也杞
　國必在齊魯之間與營宻近一也又女叔侯對晉平
　公曰杞夏餘也而即東夷二證也二十三年杞成公
　卒書曰子杞夷也三證也昭七年晉人来治杞田二
　子将以成與之謝息不可竟與萊柞二山俱在齊魯
　之境四証也杞在淳于故助城小國為曹滕邾皆東
　方國既無西國定非雍丘五證也經哀公九年宋皇
　瑗帥師取鄭師于雍丘左傳鄭武子賸之嬖許瑕求
　邑無以與之請外取許之故圍宋雍丘盖杞既遷縁
　陵而宋得之六證也昭二十五年宋元公如晉行至
　曲棘而卒曲棘為其封内故杞地今外黄城中有曲
　棘里七證也城杞非雍丘而為淳于瞭然矣
晉侯使士鞅来聘
　拜城杞也
杞子来盟
　晉使魯歸所侵杞田故来盟(左/傳)
吳子使札来聘(吴始聘吴始/君臣並見)
　楚子使椒秦伯使術吳子使札一也(野/編)稱名大夫之
　恒辭耳胡𫝊乃謂辭國生亂而貶之過矣夫札之辭
　國在二十九年之後而貶之于二十九年之前無乃
　加非其罪乎(私/考)按文定之説本之劉絢張洽季子凡
　四讓始之辭父禮也叔齊之道也繼之辭兄義也子
　臧之道也終之不與為簒法也叔肹之道也此三讓
　者得矣至于托使以亡是逃僚也逃僚何義哉苟欲
　潔身必明嫡長之義使國有所歸而已無與焉可也
　(簡端/録)
秋七月𦵏衛獻公
齊髙止出奔北燕(北燕始/見經)
　髙止好以事自為功且專故難及之(孔/義)
冬仲孫羯如晉
　報士鞅之聘
三十年春王正月楚子使薳罷来聘(罷公/作頗)
　報朝也楚聘魯者三至此書法與中國同(孔/義)
夏四月蔡世子般弑其君固(景公弑靈/公般立)
　蔡侯為般娶于楚而通焉故及于弑君雖無道而罪
　不及民故稱臣以弑(蘇/氏)
五月甲午宋災
宋伯姬卒(公穀無/宋字)
　五月甲午宋災也宋伯姬卒不月不日自為一簡澶
　淵之㑹亦曰宋災不曰伯姬卒(野/編)
天王殺其弟佞夫王子瑕奔晉(佞公/作年)
　佞夫為人所立瑕佞夫黨也一死一亡亂庻遄已故
　舜封弟而周公致辟其兄淮南驕恣罪之小者也視
　舜佞夫不利社稷罪之大者也視周公若醳不誅則
　如避之氾乎皇乎翟泉乎然則曷為書天王曰且如
　致辟管叔亦只得書惟周公位冡宰(野/編)
秋七月叔弓如宋𦵏共姬(公共姬上有宋字/叔老子三月而𦵏)
　卿致女亦卿供𦵏矣(野/編)
鄭良霄出奔許自許入于鄭鄭人殺良霄
　良霄自許入鄭伐公門不勝而死不言大夫惡之也
　不書復入位未絶也不書叛求復位未至叛也然而
　稱兵矣故其殺也従討賊之詞(孔/義)
冬十月𦵏蔡景公(七月/而𦵏)
晉人齊人宋人衛人鄭人曹人莒人邾人滕人薛人杞
人小邾人會于澶淵宋災故
　盟㑹不言所以于稷言之不言其故于澶淵言之于
　稷為惡而終之澶淵為善而不終(野/編)急宋災者非為
　共姬之死而来徳其首倡弭兵也魯僖為成風而伐
　邾不名救患晉平為悼夫人而城杞不名保小晉于
　宋即果澶淵謀烖亦城杞類耳况乎以盟宋而私厚
　之也(𫝊/斷)弑賊未討不書𦵏而蔡景公獨書刺天下之
　諸侯也以世子而弑其君又天下之大變也而不討
　澶淵之㑹㑹十三國之大夫而以宋災故故諸國之
　卿貶而稱人魯卿諱而不書而特書其所為此春秋
　大義聖人特筆也(孔義本胡傳/及胡寧通㫖)郝仲與曰自宋之
　盟諸侯無兵車之㑹者三年矣二十九年㑹于把城
　把也今年㑹于澶淵宋災也故經書詳其事(辨/義)
三十有一年春王正月
夏六月辛巳公薨于楚宫
　非正也
秋九月癸巳子野卒(胡女敬/歸之子)
　毁也(野/編)
己亥仲孫羯卒
冬十月滕子来㑹𦵏(諸侯始親/来㑹𦵏)
　諸侯之喪士弔大夫送𦵏以諸侯㑹𦵏非禮也(孔/義)
癸酉𦵏我君襄公
十有一月莒人弑其君宻州(展輿/立)
　莒人弑之也去疾也出展輿也立(野/編)
　
　
　
　
　
　
　
　
　
　
　春秋平義卷九
欽定四庫全書
　春秋平義卷十　　　　　　秀水俞汝言撰
　　昭公(名稠襄公之子母齊歸夫人孟子在位二十/五年在外七年凡三十二年諡法威儀恭明)
　　　(曰/昭)
元年春王正月公即位
叔孫豹會晉趙武楚公子圍齊國弱宋向戌衛齊惡陳
公子招蔡公孫歸生鄭罕虎許人曹人于虢(鄭地弱公/作酌齊惡)
　(作石惡罕作軒/虢作漷穀作郭)
　此會乃楚公子圍帥諸侯之大夫尋宋之盟也經先
　趙武所以抑楚而存中國也宋之盟齊人不盟今齊
　又從楚矣中國㣲弱可知也(髙氏/集註)
三月取鄆(公作/運)
　此伐莒取鄆也言伐莒疑于討莒亂直取鄆爾(野/編)
夏秦伯之弟鍼出奔晉
六月丁巳邾子華卒(悼公卒莊/公穿立)
夏荀吳帥師敗狄于大鹵(公作太/原晉地)
　此戰也毁車崇卒變古戰法之始(孔/義)
秋莒去疾自齊入于莒(去疾是為/著丘公)
　前言齊無知弑其君後言小白入于齊前言莒人弑
　其君後言去疾入于莒則不與弑之詞也前言衛侯
　入于夷儀後言衛寗喜弑其君前言齊陽生入于齊
　後言齊陳乞弑其君與弑之詞也故曰屬辭比事春
　秋教也(陳氏/後傳)
莒展輿出奔吳(公穀無/輿字)
叔弓帥師疆鄆田
　疆者正其界用師者備莒因莒亂也(孔/義)
塟邾悼公(未四月/而塟)
冬十有一月己酉楚子麇卒楚公子比出奔晉(麇公穀/作卷郟)
　(敖卒/靈立)
　或曰以申之會為中國諱也則弑賊不討如成宋亂
　宋灾故聖人皆明著其罪而又何以諱為也竊以列
　國冊書皆承其赴謂聖人因魯史舊文其說為長不
　必更鑿也(孔/義)書之為十三年乾谿之事起也(補程/傳)公
　子圍為麇之叔父而專楚國之政不臣之跡彰彰在
　人耳目故推其疑而以為弑君是實非弑也經亦書
　其實耳然則比何以出奔葢麇之死圍因廢其子而
　自立比長次圍既不能制又恐見忌故出奔也(畧/記)郝
　敬曰讀春秋而後知聖人不得已也亂臣賊子滔天
　之惡必致慎致詳然後直之稍涉微曖則委蛇含容
　寧從其疑至諸傳所書非禮猥瑣之事一切不書誠
　不忍盡言伏讀而歎聖人天地之心博大寛仁之至
　也
二年春晉侯使韓起來聘
夏叔弓如晉
秋鄭殺其大夫公孫黒
冬公如晉至河乃復季孫宿如晉
　辭公而受季孫(野/編)郭氏曰公如晉弔少姜之役晉以
　非伉儷辭在晉未為失禮見公之妄動自取屈辱也
　公既返遣宿將命以終其事亦禮之常公穀妄生意
　見非春秋之意按晉之拒公始于十三年此時初立
　固未有間之也(畧/記)
三年春王正月丁未滕子原卒(原公作泉成公/卒悼公寧立)
夏叔弓如滕五月塟滕成公(滕始/書塟)
　卿共小國之塟過厚杜氏謂塟襄公滕子來會故魯
　厚報之(補程/傳)
秋小邾子來朝
八月大雩
冬大雨雹
北燕伯款出奔齊
　簡公多嬖寵欲去諸大夫而立其寵人燕大夫比以
　殺公之外嬖公懼奔齊(孔/義)
四年春王正月大雨雹(公穀/作雪)
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申(楚子專會諸/侯始此楚地)
　申之會晉之從諸侯齊魯曹衛皆弗與而淮夷與焉
　是夷之令也無與諸夏事也(野/編)楚圍求諸侯於晉大
　國若齊秦次國如魯衛小國若曹邾皆不能致宋太
　子後至則東諸侯終未肯以事晉者事楚也雖其臣
　舉六王二公之事其君用齊桓而諸侯己知其不濟
　宋鄭大夫亦幸其不能為吾患也則雖侈然一時亦
　何能為哉(屬/辭)
楚人執徐子
　徐既世事楚而又服于吳徐子又吳出也故楚人執
　之(孔/義)
秋七月楚子蔡侯陳侯許男頓子胡子沈子淮夷伐吳
　楚圍之暴不北犯中原東伐吳其猶憶虢之會乎前
　後凡三伐跳躑之勢盡于東嚮莫善于鬬吳楚(野/編)申
　之會楚不能致魯衛曹薛邾杞至伐吳則中國諸侯
　皆去惟屬楚者從亦可以觀人心矣(孔/義)黄正憲曰楚
　之與抗者晉所畏者惟吳今晉既已通好則思為拒
　吳之計而拒吳之計先于絶中國之通吳者淮夷居
　魯之間淮夷合則中國通吳之道絶宋鄭諸國合則
　楚入中國之路通(辨/義)王氏曰東遷之後天子受制于
　諸侯文公之後諸侯受制于大夫申之會中國後天
　子制于楚人故序楚子于諸侯之上(通/説)
執齊慶封殺之
　慶封以襄二十八年奔魯齊讓而又奔吳吳與朱方
　居之不曰楚執不與楚以討齊慶封也猶曰諸侯執
　之焉耳(孔/義)亦義殺也何以不曰殺齊慶封如殺陳夏
　徵舒例曰夫使官為討捕是殺賊也以賊殺賊則相
　殺而已矣(野/編)
遂滅賴
　弃疾城賴也(野/編)賴葢依違吳楚之間者也(孔/義)黄震曰
　晉主夏盟所以抗楚也楚日以強而晉通吳于會正
　結之以抗楚也自宋向戍謀弭兵合晉楚之成宋之
　盟楚已先晉虢之盟楚用舊書至今申之會晉遂不
　敢復出而盡遜之楚矣皆宋之盟啟之也楚昔之所
　仇者在晉今晉既遜之為盟主則所求者吳耳故一
　出而執徐子者以徐為吳之出也伐吳而殺慶封以
　慶封吳所封也而又滅賴亦以示威于吳也春秋之
　有伯主正以楚之害中國今反遜楚為中國伯主此
　莫大之變也
九月取鄫
　鄫葢至此始滅(野/編)内凡云取者皆滅也襄六年經明
　書莒人滅鄫以是夷其社稷而廢其宗廟鄫之役固
　不可得而考必非附庸乎晉也(或/問)
冬十有二月乙卯叔孫豹卒(穆/子)
五年春王正月舎中軍
　此中分魯也于是舎三從二季孫有其一孟氏叔氏
　有其一以二當一明季之富也始貢于公民莫在公
　而乾侯事起矣(野/編)名雖舎實增之也(戴/溪)舎中軍毁三
　而為四也不曰作四軍而曰舎中軍葢中軍既舍則
　勢不得不二不得不二則不得不四以今之舎叅昔
　之作季孫之罪著矣(簡端/録)四分公室季氏擇二仲孫
　叔孫各一而叔氏無與焉時魯卿之有軍者意如也
　與世叔要結也彼叔氏之父安得一軍而並之哉(或/問)
楚殺其大夫屈申
　以為二於吳也(孔/義)
公如晉
　昭公如晉者七見止者一及河五惟此年善往返而
　以莒人之訴幾不免辱(孔/義)
夏莒牟夷以牟婁及防兹來奔
　牟夷莒大夫以地叛雖賤而書名重地也牟婁本紀
　邑隠四年為莒所取防兹莒二邑名襄二十一年公
　如晉季氏納邾庶其今公如晉季氏又納牟夷庻其
　牟夷邾莒之盜季孫宿魯之盜也以盜納盜又何怪
　焉(孔/義)
秋七月公至自晉
戊辰叔弓帥師敗莒師于蚡泉(蚡公作濆穀/作賁魯地)
秦伯卒(景公卒子/哀公立)
冬楚子蔡侯陳侯許男頓子沈子徐人越人伐吳(越始/見經)
　吳楚徐越夷也蔡陳許頓沈變于夷者也夷自相伐
　無與諸夏事也故子楚而人徐越所惡于夷者為滑
　夏也(野/編)自合晉楚之成諸侯不為晉伐楚而嘗為楚
　伐吳未見兵之可弭徒為夷狄役耳(日/抄)陳氏後傳通
　吳以制楚者晉謀之失也通越以制吳者楚謀之失
　也(孔/義)此為楚通越制吳之始
六年春王正月杞伯益姑卒(文公卒/平公立)
塟秦景公(秦始/書塟)
　秦入春秋至此始書塟(日/抄)
夏季孫宿如晉
　納牟夷叛邑自結于伯國而免討也(孔/義)
塟杞文公
宋華合比出奔衛
　宋公以伊戾而殺世子痤以柳而逐合比父子君臣
　皆刑人敗之可畏也夫(孔/義)
秋九月大雩
楚薳罷帥師伐吳
　楚䖍三伐吳而終不得志(孔/義)
冬叔弓如楚
　四年公不會申將朝楚故以叔弓先之也(孔/義)
齊侯伐北燕
　將納簡公也受賂而還故止書伐(孔/義)
七年春王正月暨齊平
　燕暨齊平也(野/編)齊將以正燕而納女及賂反求平焉
　書曰暨齊平所以病齊也齊魯未嘗不平而何為平
　乎(蘓/氏)魯暨齊平也襄二十四年我侵齊二十五年齊
　伐我齊魯之好遂絶是時齊將納燕伯恐魯之議其
　後也左傳暨齊平齊求之也　暨齊平正文及齊平
　及鄭平相似而下文又有叔孫婼如齊盟正與叔還
　盟之事相類且左氏謂齊求之也正解齊魯之平癸
　巳以下方終齊燕之事(辨/義)
三月公如楚
叔孫婼如齊涖盟(婼公/作舎)
夏四月甲辰朔日有食之
秋八月戊辰衞侯惡卒(襄公卒子/靈公元立)
九月公至自楚
　自如楚七越月矣(孔/義)
冬十有一月癸未季孫宿卒(武子子悼/子不見經)
十有二月癸亥𦵏衞襄公
八年春陳侯之弟招殺陳世子偃師
夏四月辛丑陳侯溺卒(哀公卒是年楚滅陳十/三年復封陳惠公吴立)
　陳侯于留有欲立之意于偃師無欲殺之心招逆其
　邪志而成之陳侯葢不勝其大恚也(孔/義)
叔弓如晉
　賀虒祁也　楚成章華之臺則朝之晉成虒祁之臺
　則朝之公自此亦有臺沼之樂矣郎囿所自築也(畧/記)
楚人執陳行人干徵師殺之
陳公子畱出奔鄭
　偃師曰世子畱曰公子别嫡庶也(高/閌)
秋蒐于紅(書蒐/始此)
　蒐狩不書違禮必書桓莊之狩必言公昭定之蒐不
　言公事在三家師乗非復公有矣(孔/義)桓莊之時皆稱
　公者公志也昭定之時不書公者非公志也論其書
　法不無㣲意耳若畧而不書是則刻求之過也(或/問)
陳人殺其大夫公子過
　殺世子二人同事也招歸罪于過而殺之(孔/義)
大雩
冬十月壬午楚師滅陳執陳公子招放之于越殺陳孔
奐(公作/瑗)
　殺陳世子偃師者招也陳侯之弟也欲易世子立公
　子留者陳侯溺也過也奐也從之者也干徵師行人
　而已家禍移之國招實為之而獨生乎刑之失平楚
　靈之為固無足道也(野/編)
塟陳哀公
　黎氏曰與莊公四年齊侯𦵏紀伯姬同(辨/義)
九年春叔弓會楚子于陳
　每楚入犯我輙往會之(野/編)
許遷于夷
　楚遷之也夷一名城父本陳地滅陳故遷許于此(孔/義)
夏四月陳灾(公穀/作火)
　閔陳而存之也塟陳哀公亦當爾耳(野/編)
秋仲孫貜如齊
　自叔老聘齊至此二十年(杜/註)
冬築郎囿
十年春王正月
夏齊欒施來奔(子雅/之子)
　齊欒施高疆皆嗜酒而惡陳氏鮑氏陳鮑及其醉而
　攻之不勝遂來奔高疆不書非卿也(蘇/氏)
秋七月季孫意如叔弓仲孫貜帥師伐莒(武子孫/平子)
戊子晉侯彪卒(平公卒子/昭公夷立)
九月叔孫婼如晉塟晉平公(婼公作舎/三月而塟)
十有二月甲子宋公成卒(成公作戍平公/卒子元公佐立)
　無冬闕文(杜/預)
十有一年春王二月叔弓如宋塟宋平公(二月公作正/月三月而塟)
夏四月丁巳楚子䖍誘蔡侯般殺之于申楚公子棄疾
圍蔡(䖍穀或/作乾)
　楚子䖍何以書不信也不信以幸雖得千乘之國不
　為也雖討捕弑父賊寧佚賊也(野/編)以棄疾圍蔡繼之
　楚䖍誘般之下見楚欲滅蔡非討賊耳(孔/義)
五月甲申夫人歸氏薨(昭公母敬歸之/娣襄公妾也)
大蒐于比蒲(魯/地)
　䘮不廢蒐非禮
仲孫貜會邾子盟于祲祥(公作/侵羊)
　高氏曰始也盟蔑盟趡皆魯君也自是皆大夫與盟
　矣(孔/義)
秋季孫意如會晉韓起齊國弱宋華亥衞北宫佗鄭罕
虎曹人杞人于厥憖(意公作隱厥/憖公作屈銀)
　謀救蔡也晉人使狐父請蔡于楚弗許而止此韓起
　之罪也(孔/義)會于厥憖天下同患楚矣(野/編)
九月己亥塟我小君齊歸
冬十有一月丁酉楚師滅蔡執蔡世子有以歸用之(有/穀)
　(作/友)
　父為人誘殺應無降理子死于父可以為子矣故曰
　世子有也(野/編)春秋書滅國未有如此其暴者書誘書
　殺書圍書執書用聖人傷中國之㣲而戎狄之暴也
　(孔/義)
十有二年春齊高偃帥師納北燕伯于陽(燕/地)
　款播越在外十年矣藉齊之力僅能納于别邑葢為
　強臣所拒也不名者諸侯失國諸侯納之正也不以
　高偃挈燕伯也(孔/義)
三月壬申鄭伯嘉卒(簡公卒子/定公寧立)
夏宋公使華定來聘
公如晉至河乃復
　季孫氏使不得遂乎晉也(穀/梁)
五月塟鄭簡公(三月/而塟)
楚殺其大夫成熊(公作然/穀作虎)
秋七月
冬十月公子憖出奔齊(憖公/作整)
　憖何以出南蒯請以費為公臣以憖更季孫事泄而
　出也(野/編)此則季氏之仇而魯忠臣矣(權/衡)
楚子伐徐
　楚雖執徐子而徐終不服楚徐雖同楚伐吳而吳終
　厚徐僖公以來勢重在楚徐不能舎楚而事齊昭公
　以來勢重在吳徐不能舎吳而事楚也(列國/論)
晉伐鮮虞
　曰晉狄之也曷為狄晉陳蔡方亂晉師不出已矣而
　惟狄之求是狄而已矣(野/編)屬辭文十年秦伐晉成三
　年鄭伐許楚合諸侯于申伐吳滅陳誘蔡侯般殺之
　滅蔡而晉人方以詐滅肥伐鮮虞甘心于羣狄故伐
　鮮虞稱國責其棄中國于楚非復諸侯之盟主也葢
　狄秦則諸侯之從楚者絶意于中國矣狄鄭則諸侯
　之反覆乎晉楚之間者不足賴矣至于狄晉則天下
　諸侯皆楚之從而晉之為盟主也末矣此春秋所以
　治在夷狄也　以為逺者有不可得而詳也事之小
　者亦然皆非所以為褒貶輕重也以晉伐鮮虞而書
　之則荀吳帥師伐鮮虞何以不救之也(或/問)居仁曰夫
　事有大小則地有詳畧晉伐鮮虞其事則闗乎天下
　故書晉畧辭也書楚書吳皆畧之之辭爾
十有三年春叔弓帥師圍費
　家臣以邑叛不書叛書大夫圍則邑叛可知矣克之
　不書非他國邑也(孔/義)
夏四月楚公子比自晉歸于楚弑其君䖍于乾谿(穀作/溪楚)
　(地/)
　比入楚而䖍在乾谿以䖍由比死原起書弑然比若
　為稱公子明乎未君也嗚呼己受天下惡名而人收
　其利見利而動者亦知懼哉(野/編)弑䖍繇衆亂而所恃
　為主者棄疾也何以歸獄于比曰比已立也䖍兄也
　比弟也䖍君楚國比自外歸為君而䖍死不曰弑可
　乎(孔/義)
楚公子棄疾殺公子比(殺公/作弑)
　䖍之縊非比令也而比實逼之故曰比弑比之自殺
　非棄疾令也而棄疾惴之故曰棄疾殺䖍君也比臣
　也下殺上曰弑比棄疾皆公子兩下相殺曰殺(簡端/錄)
秋公會劉子晉侯齊侯宋公衞侯鄭伯曹伯莒子邾子
滕子薛伯杞伯小邾子于平丘
八月甲戌同盟于平丘
　晉自城杞之役于今十六年不得齊自雞澤之盟于今
　四十二年不勤王是盟也晉昭公欲修文襄之業納諸
　侯以承天王且服齊也(鄭/樵)止齋曰晉之合諸侯止此
公不與盟
　黒壤之曲全在魯故諱而不書沙隨平丘之曲雖在
　晉然沙隨以僑如之譛魯實無罪平丘以邾莒之訴
　魯亦不能無責故不見公與公不與亦小不同也(李/氏)
晉人執季孫意如以歸
公至自會
蔡侯廬歸于蔡陳侯吳歸于陳(廬隠太子有之子/吴悼太子之子)
　厥憖之會為楚䖍所厭平丘盛矣會者十有三國革
　車四千乗天子之老元戎十乗受邾莒之訴治魯君
　臣大邦畏其力小邦懐其徳方城之外若蔡若陳棄
　疾因之以敝䖍安知晉不因之以敝楚固能使楚封
　而復之非楚歸兩侯平丘之功也抑亦可以為伯矣
　　蔡侯廬歸于蔡陳侯吳歸于陳此之謂序績(野/編)陳
　蔡之復雖楚復之實晉之力晉乗楚亂而合諸侯于
　平丘故懼而復陳蔡陳蔡之廟復血食者晉也(木/訥)
冬十月塟蔡靈公
　蔡滅五年今廬復國故靈公始得塟(日/抄)
公如晉至河乃復
吳滅州來(楚/邑)
　間楚之亂也(野/編)
十有四年春意如至自晉
三月曹伯滕卒(武公卒子/平公頃立)
夏四月
秋塟曹武公
八月莒子去疾卒(著丘公卒子郊公立是年奔齊/著丘公之弟庚輿立是為共公)
　春秋于莒卒惟此一書(孔/義)
冬莒殺其公子意恢
十有五年春王正月吳子夷末卒(末公作昧/子僚立)
二月癸酉有事于武宫籥入叔弓卒去樂卒事
夏蔡朝吳出奔鄭(朝公作昭/無出字)
　朝吳為蔡忠臣楚之䜛人費無極害其寵也(孔/義)
六月丁巳朔日有食之(推厯當為五/月丁巳朔)
秋晉荀吳帥師伐鮮虞
冬公如晉
　平丘之會故也(孔/義)
十有六年春齊侯伐徐
　晉伯既衰齊侯始欲争伯徐楚之與國也(孔/義)楚欲閉
　吳而徐通之則楚師集于徐齊欲通吳而楚執徐以
　斷之則齊師亦集于徐吳與中國非徐莫往來也久
　而滅徐勢所必然(列國/論)
楚子誘戎蠻子殺之(蠻公作曼/戎蠻子嘉)
　楚子之誘一也或名或不名何也夷狄相殘畧之也
　(孔/義)
夏公至自晉
　踰三時而始返諱不書止公考其時則事著矣(孔/義)
秋八月己亥晉侯夷卒(昭公卒子頃/公去疾立)
　平丘一會足以殿伯功也五伯備矣(野/編)
九月大雩
季孫意如如晉
冬十月塟晉昭公(三月而/塟速)
十有七年春小邾子來朝
夏六月甲戌朔日有食之(推厯當為九/月甲戌朔)
秋邾子來朝
　自襄七年朝魯于是復至(孔/義)
八月晉荀吳帥師滅陸渾之戎(陸公作賁公/穀無之字)
　以其睦于楚也自是凡滅稱大夫矣滅不書大夫者
　吳也(孔/義)按用師郊圻之側使警戎備不虞震驚王室
　乎晉之不恭孰大于是
冬有星孛于大辰
　大辰心也心為天王前星太子後星庶子後五年景
　王崩劉單立王猛為東王尹召立子朝為西王(野/編)
楚人及吳戰于長岸(楚/邑)
　吳屢受楚兵襄二十五年吳雖伐楚門于巢卒兵亦
　未必至楚也至是始入楚境自後楚日削吴日張矣
　(木/訥)
十有八年春王三月曹伯須卒(平公卒子/悼公午立)
夏五月壬午宋衞陳鄭灾
　灾而加異四國同日(野/編)
六月邾人入鄅
　鄅妘姓小國
秋塟曹平公
冬許遷于白羽
　自葉遷也楚遷之而以自遷為文者許畏鄭而樂遷
　也(孔/義)
十有九年春宋公伐邾
　為鄅故伐之元公舉事近正(野/編)鄅夫人宋向戌之女
　也(孔/義)
五月戊辰許世子止弑其君買
　親有疾召醫而弗擇進藥而弗甞也謂之不孝况自
　為之藥乎飲止藥而死是死于藥也非止而誰雖然
　止悔而奔以死非不孝子也而不知重其親不知重
　其親無父之漸于是乎在故春秋謹之(簡端/録)
己卯地震
　經書地震者五昭公之世再見(孔/義)
秋齊高發帥師伐莒
　時郊公在齊庚輿不事齊故也(孔/義)
冬塟許悼公
　弑而塟者尚多有之未必赦止(野/編)
二十年春王正月
夏曹公孫會自□出奔宋(□穀作夣/□曹邑)
　會子臧之子也(公/羊)公孫也自其邑出也(野/編)
秋盜殺衞侯之兄縶(公穀作/輙公孟)
　以衞侯之母兄而盜得殺之無政刑矣(孔/義)責在衞而
　不在盜則盜不必名左氏謂求名而不得未聞殺人
　犯上以求名者(木/訥)以周事子而歸死于公孟此宗魯
　所欲求之名也而卒以盜稱故曰求名不得(邵/寶)
冬十月宋華亥向寧華定出奔陳(寧公/作寗)
　宋惟有華向爾安得有公今何以偕出也攷之宋元
　公為魯如晉卒于曲棘葢憤強臣而強主威者三卿
　連彚可謂衆矣然主權禾移不可為衆也天下諸侯
　有如是君者死亡之憂吾知免矣景如是君陳氏何
　以有齊頃如是君趙氏何以有晉傳謂元公無信而
　多私厚誣賢者(野/編)君子違不適讐國陳宋之讐也三
　大夫往奔是欲依陳以為亂也(私/考)
十有一月辛卯蔡侯廬卒(左作盧平公/卒子朱立)
二十有一年春王三月塟蔡平公
夏晉侯使士鞅來聘(書聘/止此)
宋華亥向寧華定自陳入于宋南里以叛(公作/畔)
　凡叛有入于戚蕭晉陳朝歌者皆不繋之國其所食
　私邑也若南里則宋國城内里名故繫之宋亦見叛
　臣逼脅其君之甚也(胡/傳)
秋七月壬午朔日有食之
八月乙亥叔輒卒(輒公作痤/叔弓子)
冬蔡侯朱出奔楚(朱穀作東悼/公東國立)
　費無極令蔡人逐之也(孔/義)
公如晉至河乃復
二十有二年春齊侯伐莒
　自是莒服于齊矣(孔/義)
宋華亥向寧華定自宋南里出奔楚
　三叛入犯國門出適仇國天下之大惡也傳曰宋公
　惡華向即如傳言宋公知所惡矣(野/編)
大蒐于昌間(公作/安)
夏四月乙丑天王崩(景王崩子/王猛立)
六月叔鞅如京師塟景王(如京師/止此)
　以天王三月而塟矣(孔/義)
王室亂
　此特書也太子壽之殂也母弟二人猛也匄也匄經
　書天王即敬王也庶長有寵者一人王子朝也王崩
　子朝争立京師大亂非京師亂王室亂也春秋正本
　之書也(野/編)
　戴溪曰自入春秋以來周室葢三亂矣其禍皆生于
　父子兄弟嫡庶不明惠王寵子帶幾危世子齊威盟
　世子于首止而位定襄王復寵帶出居于鄭晉文公
　納王王室遂定向㣲二伯周室之亂豈减敬之時然
　則春秋書王室亂者憫周室之㣲弱嘆威文之不復
　有也
劉子單子以王猛居于皇
秋劉子單子以王猛入于王城
　以者何能左右之也猛在是矣夫二子者或左之或
　右之也王矣曷又名之以别子朝也(野/編)
冬十月王子猛卒(是為悼王/弟敬王立)
　胡旦曰王子猛者仲尼之變文也若獨書子則為魯
　公在䘮之文若稱王子則是周王庶子之號若言子
　猛乃同子般之名若獨書王則是二王之事不言王
　猛又與子朝無别故書王子猛上言王則著周王之號
　下言猛乃當繼位之文非王無以定君位非猛無以
　明嗣君(通/説)昭之二十有二年景之崩年也猛無所繫
　之故曰王子猛卒(野/編)
十有二月癸酉朔日有食之
二十有三年春王正月叔孫婼如晉(婼公/作舎)
癸丑叔鞅卒
晉人執我行人叔孫婼(公穀/作舎)
　武城人取邾師愬于晉晉人來討叔孫婼如晉晉人
　執之書執我行人不以其罪也(孔/義)
晉人圍郊
　郊子朝邑也晉為方伯徒以㣲者帥偏師薄為之援
　書晉人圍郊而罪自見矣(孔/義)
夏六月蔡侯東國卒于楚(悼公卒弟/昭侯申立)
　朱也東國也奔于楚卒于楚固是一人傳不足徵
秋七月莒子庚輿來奔
　虐而國人逐之齊納郊公不書㣲之也(孔/義)
戊辰吳敗頓胡沈蔡陳許之師于鷄父(楚/地)胡子髠沈子
逞滅獲陳夏齧(父榖作甫逞公作楹榖/作盈夏齧徵舒𤣥孫)
　吳伐州來楚帥諸侯之師救之六國先敗楚師遂奔
　故不書楚君死曰滅生得曰獲大夫生死皆曰獲此
　見吳之強而楚人益弱也(孔/義)鷄父之役夷自相攻無
　與諸夏事也所惡于夷者為猾夏也(野/編)
天王居于狄泉尹氏立王子朝
　擁悼立敬者劉卷也不書苐書曰天王居于狄泉夫
　定䇿之功人臣所不敢居也居之乃為大罪子朝之
　立刺尹氏也(野/編)
八月乙未地震
冬公如晉至河有疾乃復(河下公榖/有公字)
二十有四年春王二月丙戌仲孫貜卒(孟僖/子)
婼至自晉
　婼見執于晉以禮自持不為所屈及意如逐君而面
　責之意如有異志而自祈死其魯國之良矣(孔/義)婼不
　言叔孫前見也(吕/氏)
夏五月乙未朔日有食之
秋八月大雩
丁酉杞伯郁釐卒(郁公作鬰平公/卒子悼公成立)
冬吳滅巢
　亡郢之始也(野/編)吳將謀楚先滅其與國滅州來滅巢
　滅徐滅沈滅頓皆楚之與也(木/訥)
塟杞平公
二十有五年春叔孫婼如宋
夏叔詣會晉趙軮宋樂大心衞北宫喜鄭游吉曹人邾
人滕人薛人小邾人于黄父(詣公榖作倪晉地即/黑壤大心公作世心)
　謀王室也于是敬王立三年矣越在狄泉僴然西望
　曰伯父尚胥顧予而大夫實會猶曰明年將納王故
　黄父之會春秋無美辭也(野/編)
有鸜鵒來巢(鸜又作鴝/公作鸛)
　魯故無鸜鵒(野/編)鸜鵒不踰濟而至魯豈非氣自南而
　之北之騐哉當此之先楚雖為中國患而齊晉猶足
　以抑之自此之後晉伯不競吳楚越皆以南夷迭主
　夏盟諸侯事之則知鸜鵒來巢之異不特昭公出奔
　之兆而已(張氏/集註)
秋七月上辛大雩季辛又雩
　旱太甚矣(野/編)
九月己亥公孫于齊次于陽州(己亥榖作乙/亥陽公作楊)
　昭公謀去季氏不克而棄國(日/抄)奔也以為孫爾季孫
　意如出君矣或曰東門氏行大事衞之孫寗改立君
　季孫皆無之以自孫為文公自取也曰不然凡行大
　事者有所求也政自之出久矣又何求乎夫意如之
　情可知己齊楚淮夷其三窟也晉之從政者范鞅知
　躒亦皆與之既得其政又攝其祭者八年此工于竊
　國者也事之起也禘于襄公萬者二人其衆萬于季
　氏故臧孫郈孫奮其謀子言之矣是可忍也孰不可
　忍正指此事葢比之弑也(野/編)
齊侯唁公于野井(齊/地)
　夫以千乗之君窮來歸我而虚辭慰藉又不于國都
　于野井其終也己不待子猶之貨也(野/編)
冬十月戊辰叔孫婼卒(昭/子)
　昭公在外而特書日以卒表賢也(孔/義)
十有一月己亥宋公佐卒于曲棘(宋地元公卒子/景公頭曼立)
　于鄵善鄭伯也于曲棘善宋公也則魯之故梁丘據
　曰宋元公為魯如晉卒于曲棘叔孫昭子求納其君
　無疾而死此雖巧言遂為魯事實録矣(野/編)
十有二月齊侯取鄆
　取之為己有以居公也故取繫于齊(孔/義)
二十有六年春王正月塟宋元公(三月/而塟)
三月公至自齊居于鄆
夏公圍成
　此圍者齊師公安得有師而曰公圍成畧之也齊不
　足道也(野/編)
秋公會齊侯莒子邾子杞伯盟于鄟陵
　鄟陵之謀魯黄父之謀王室齊晉一道也(野/編)叅盟自
　齊桓以來未之有也于是再見晉不復主盟也(孔/義)
公至自會居于鄆
九月庚申楚子居卒(平卒/昭立)
冬十月天王入于成周尹氏召伯毛伯以王子朝奔楚
　五年而小定朝猶在也經書天王入于成周不言納
　之者也傳曰晉知躒趙鞅納王入于成周經書尹氏
　召伯毛伯以王子朝奔楚從亂有召伯也傳曰召伯
　盈逐王子朝逆王于尸傳如可信則經為疎矣是亂
　也實尹氏召毛與劉單為敵不勝而走晉楚皆未勤
　師也(野/編)
二十有七年春公如齊
公至自齊居于鄆
夏四月吳弑其君僚(僚弑公子光立是為/闔廬諸樊之子也)
　吳子光弑僚而稱國何也僚越光而代札是自禍也
　故弑不書主名(孔/義)傳載僚事大非人情是時僚數用
　兵國人怨之故弑僚而還國于光光之與聞乎弑則
　未可知也季札之賢不一問其死欲信浮說而還責
　以大逆聖人所不敢且存疑可也(畧/記)
楚殺其大夫郤宛(郤公/作郄)
秋晉士鞅宋樂祈犁衞北宫喜曹人邾人滕人會于扈
(外大夫/自為會)
　謀魯也鄟陵齊侯親在無若公何扈之諸大夫猶我
　大夫也豈有望哉(野/編)
冬十月曹伯午卒(悼公卒子/聲公野立)
邾快來奔
　邾叛臣也賤而書誅季氏也(孔/義)
公如齊
公至自齊居于鄆
二十有八年春王三月塟曹悼公(六月/而塟)
公如晉次于乾侯(晉/地)
　于是違齊即晉矣(野/編)
夏四月丙戌鄭伯寧卒(公作寗定公/卒獻公蠆立)
六月塟鄭定公(三月/而塟)
秋七月癸巳滕子寧卒(公作/寗)
冬塟滕悼公
二十有九年春公至自乾侯居于鄆齊侯使髙張來唁
公
公如晉次于乾侯
夏四月庚子叔詣卒
　叔詣欲納公而卒(補程/傳)
秋七月
冬十月鄆潰
　畏季而潰也公無歸矣(野/編)
三十年春王正月公在乾侯
　是晉之寓公也春秋曰我公也在乾侯也(野/編)曰公在
　乾侯所以存公也(蘇/氏)
夏六月庚辰晉侯去疾卒(頃公卒子/定公午立)
秋八月塟晉頃公
　三月而塟亦大夫之簡其君也(日/抄)
冬十有二月吳滅徐徐子章羽奔楚(羽公/作禹)
三十有一年春王正月公在乾侯
季孫意如會晉荀躒于適歴(晉/地)
　其謂之會何為可以執之也晉嘗執季孫意如于平
　丘矣若執諸適歴豈不堂堂乎伯討哉(野/編)
夏四月丁巳薛伯榖卒(獻公卒子/襄公定立)
　入春秋以來惟莊三十一年書薛伯及此始書名(髙/氏)
晉侯使荀躒唁公于乾侯(躒公穀/作櫟)
　罪晉也陰交其臣陽唁其君(孔/義)
秋塟薛獻公
　亦始書塟(集/註)
冬黑肱以濫來奔(肱公/作弓)
　邾黑肱也脫邾字(野/編)邾快黑肱相繼來奔季孫當國
　以類至也(孔/義)
十有二月辛亥朔日有食之
三十有二年春王正月公在乾侯取闞
　葢鄆潰季孫以闞輸公取之而弗居也(野/編)闞魯羣公
　墓所在公不得奉宗廟祭祀而先君墳墓所在特以
　取書著賊臣據國拒君之罪也(孔/義)
夏吳伐越
　吳越搆兵始此(野/編)
秋七月
冬仲孫何忌會晉韓不信齊髙張宋仲幾衞世叔申鄭
國參曹人莒人薛人杞人小邾人城成周(世叔穀作太/叔公莒人下)
　(有邾婁人穀有邾人世叔申/世叔儀之孫國參子産之子)
　偹子朝之黨也守不在四夷在王都矣(野/編)諸侯不勤
　王事久矣今猶能從王命以安王室衰世善事也(孔/義)
　張漙曰惠王寵子帶齊桓公盟首止不煩言而世子
　位定襄王出居于鄭晉文公納之踰年而王室安敬
　王之亂數年始靖時無伯也然晉頃會黄父晉定城
　成周二君猶能知義君子姑進之矣
十有二月己未公薨于乾侯
　孫于陽州薨于乾侯中間所書皆誅意如也(野/編)意如
　之逐昭公也狡矣始而公伐之也陽為不敵請盟請
　亡以緩公而待兩家之援公既出矣請改事君稽首
　叔孫偽求復公公之奔齊晉也則賂齊晉公之在外
　也則車馬遺于外齒及君則憂恤之言不絶于口君
　之左右衣屨不絶于餽是以内有逐君之實而外連
　強大結歡羣小昭公昏庸不斷忠言不入卒之大行
　而不返也悲夫(郝/解)
　
　春秋平義卷十
欽定四庫全書
　春秋平義卷十一　　　　　秀水俞汝言撰
　　定公(名宋襄公子昭公母弟夫人定姒在/位一十五年諡法安民大慮曰定)
元年春王三月
　當以春王三月為句正二月無事可言也昭公既薨
　定公未立魯國五月無君無政固不以不書正月見
　也(孔/義)春王三月也事在三月故以三月書隠莊元年
　皆事在三月然則何以有正月隠莊于正月即位史
　嘗書之矣春秋削而不書不書而存正月所以見不
　書故若定公則六月即位正月本無事何書之有(簡/端)
　(録/)
晉人執宋仲幾于京師(大夫專執/于是始)
　執宋仲幾于京師無天子也無天子而後敢執人于
　京師(簡端/錄)
夏六月癸亥公之䘮至自乾侯戊辰公即位
　六月而䘮至又六日而公即位戊辰以前無故公亦
　無新公也公衍公為不立矣公子宋猶遷次焉季孫
　之心攷校日月而可知(野/編)
秋七月癸巳塟我君昭公(八月/而塟)
　公薨半年餘始歸歸又踰月而塟塟于墓道南孔子
　之為司寇始溝而合諸墓
九月大雩
立煬宫
　煬宫煬公之宫也于是二十世矣立煬宫非禮也季
　孫則為之(野/編)煬公者伯禽之子考公之弟魯之以弟
　繼兄者始此此季氏又欲掩其廢嫡立弟之罪(孔義/本馬)
　(森辨/疑)
冬十月隕霜殺菽
　未可以殺而殺舉重可殺而不殺舉輕其曰菽舉重
　也(穀/梁)
二年春王正月
夏五月壬辰雉門及兩觀灾
　爾雅觀謂之闕何以謂之闕也兩表雙植中不為門
　闕如也(野/編)
秋楚人伐吳
冬十月新作雉門及兩觀
　子家駒以設兩觀為僣天子矣灾而不知戒又新作
　之(孔/義)
三年春王正月公如晉至河乃復
二月辛卯邾子穿卒(二月公穀作三月莊/公卒子隠公益立)
夏四月
秋塟邾莊公(六月/而塟)
冬仲孫何忌及邾子盟于拔(公作/枝)
四年春王二月癸巳陳侯吳卒(惠公卒子/懐公柳立)
三月公會劉子晉侯宋公蔡侯衛侯陳子鄭伯許男曹
伯莒子邾子頓子胡子滕子薛伯杞伯小邾子齊國夏
于召陵侵楚(晉楚兵/交止此)
　平丘以後無伯會此劉子之會也劉子定天王而楚
　納子朝于是合十八國之師與齊桓公為前後兩召
　陵曰侵師已入楚境矣明年王人殺子朝于楚竟成
　其志何意五伯之後又有劉子(野/編)
夏四月庚辰蔡公孫姓帥師滅沈以沈子嘉歸殺之
五月公及諸侯盟于皋鼬(公作浩/油鄭地)
　晉不能復為主矣公及諸侯盟爾(野/編)昭公庸懦權出
　季氏未嘗得一㑹諸侯今皋鼬之盟定公得與聖人
　特書公及諸侯幸魯侯之復得及盟也(木/訥)
　戴溪曰自鄢陵之後晉楚不復有大戰一旦有召陵之役
　六七十年無此舉也天子之老元戎啟行中國諸侯大抵
　皆在未有若此其盛者僅侵楚而退自相盟于皋鼬當是
　時楚有可亾之勢失此機㑹使吳人乗其後而收入郢之
　功傾天下之勢折而入于吳中國之伯于是絶矣
　木訥曰齊威以八國伐楚而楚来盟晉文以四國戰楚而
　楚大敗今三倍于威五倍于文纔一侵而退定公葢制于
　六卿而不能進也
杞伯成卒于會(成公/作戍)
六月塟陳惠公
許遷于容城
　許凡四遷矣畏鄭逼也(孔/義)四遷皆出楚命葉在方城
　之北楚欲以為方城外蔽命之遷夷又欲成章華之
　臺命遷白羽又遷容城許經四遷不復能國鄭乗之
　遂滅許滅許者鄭致許亡者未必非楚也(張/漙)
秋七月公至自會
　不致伐楚公以皋鼬為重也(孔/義)
劉卷卒(劉/蚠)
　王卿士不卒有闗于天下之故則卒之(陳/氏)於襄王之
　難有王子虎焉於敬王之難有劉子焉(孔/義)
塟杞悼公
楚人圍蔡
　報沈之役也然栢舉兵端起此(野/編)
晉士鞅衞孔圉帥師伐鮮虞(圉公/作圍)
　東南有事未可北伐葢深避楚不能急蔡遂以伯授
　吳矣(野/編)
塟劉文公
　寰内諸侯書卒者有之矣書塟書諡書公一經特筆
　也(野/編)
冬十有一月庚午蔡侯以吳子及楚人戰于栢舉楚師
敗績楚囊瓦出奔鄭(栢舉鄭地舉公作/莒吴始書子書戰)
　栢舉之役吳之力也而蔡侯以之是亦蔡之力也竟
　收入郢之捷以伸召陵之志夫昭侯者世子有之子
　也于父為孝子于諸夏為功臣春秋書歸粟于蔡天
　下義是舉也(野/編)
　戰書人敗書師奔書名與城濮戰書人敗書師殺其
　大夫書名同子玉子常之罪固同而楚之輕于任人
　敗師亡衆前後一轍矣(孔/義)
庚辰吳入郢(公穀/作楚)
　稱吳狄之也君舎于君室大夫舎于大夫之室狄道
　也(孔/義)楚陵犯中國三百年中國不能制假手于吳國
　幾亡然去楚而吳繼之此聖人之所傷也(戴/溪)
五年春王三月辛亥朔日有食之(公作/五月)
夏歸粟于蔡
於越入吳
　吳入郢於越入吳吳猶越也並狄之而栢舉之功乃
　屬之王邦之蔡(野/編)先是昭三十二年吳嘗伐越以賈
　怨故今吳入楚而越亦乗虛入吳(木/訥)杜氏謂於發語
　也曰不然也昭五年越人與楚子伐吳八年楚放公
　子招于越三十二年吳伐越何以不從發語書於越
　而獨于此及定十四年於越敗吳若十三年於越入
　吳而書於越乎且經書者或謂之荆或謂之楚何獨
　於越而顯之(或/問)
六月丙申季孫意如卒(平/子)
秋七月壬子叔孫不敢卒(婼之子/成子)
冬晉士鞅帥師圍鮮虞
　報觀虎之役也三年鮮虞獲晉觀虎(孔/義)
六年春王正月癸亥鄭游速帥師滅許以許男斯歸(速/公)
　(作遫斯執/元公成立)
　因楚敗也哀元年許復見葢楚復封之也(孔/義)
二月公侵鄭公至自侵鄭
　晉令也自宣十八年公伐杞魯無君將者八十年至
　是侵鄭侵齊圍成皆書公則三桓既衰也然非公室
　能張實以陪臣執國托公行師耳(孔/義)魯君之無兵三
　家之專也魯君之再有兵陪臣又強而三家不得專
　也魯之變愈降哉(木/訥)
夏季孫斯仲孫何忌如晉
　桓子獻鄭俘陽虎強使懿子報夫人之幣變文書介
　副欲以起問者見事情也(孔/義)
秋晉人執宋行人樂祁犁
　晉于是失宋(野/編)范獻子以宋主于趙氏又有賄焉譛
　晉侯而執之此晉三卿内叛之始宋叛伯之始(孔/義)
冬城中城
　備齊也中城在海州(木/訥)
季孫斯仲孫忌帥師圍鄆
　昭三十年鄆潰二於齊矣至是欲復取之齊魯交兵
　始此(孔/義)何忌不言何闕文也(野/編)
七年春王正月
夏四月
秋齊侯鄭伯盟于鹹(衛地諸侯/始復特盟)
　離盟復見自兹以往盟會紛然一如隠桓之舊矣(野/編)
　陳氏後傳特相盟自齊桓以來未之有也於是再見
　諸侯無主盟矣是故石門志諸侯之合也于鹹志諸
　侯之散也
齊人執衛行人北宫結以侵衛
齊侯衛侯盟于沙(公作沙澤/晉地即瑣)
　此齊景争伯也(野/編)齊衛合黨之始至哀元年而伐晉
　矣(孔/義)
大雩
齊國夏帥師伐我西鄙
　齊叛晉與鄭盟故為鄭伐我且報二卿之圍鄆(孔/義)齊
　自襄二十五年崔杼伐我之後四十餘年兵不至魯
　至是再見則以晉伯之不復振也國夏兩伐晉救無
　功于是而及齊平矣(李氏/會通)
九月大雩
冬十月
八年春王正月公侵齊公至自侵齊
二月公侵齊三月公至自侵齊
　逾月之間再出侵齊公之進退聽之三家而不得自
　專矣(孔/義)
曹伯露卒(靖公卒/子陽立)
夏齊國夏帥師伐我西鄙
公會晉師于瓦公至自瓦(衛/地)
　晉人來援不見齊師而去不成為救以會書矣此見
　晉之不足賴也(野/編)
秋七月戊辰陳侯柳卒(懐公卒子/閔公越立)
晉士鞅帥師侵鄭遂侵衞(士公/作趙)
　侵鄭為有鹹之盟也侵衞為有沙澤之盟也(野/編)
塟曹靖公
九月塟陳懐公(三月/而塟)
季孫斯仲孫何忌帥師侵衞
　晉故也
冬衞侯鄭伯盟于曲濮(衛/地)
　葢相將去晉也晉于是失鄭衛(野/編)
從祀先公
　今之從祀昔之逆祀也故鬼之寃待虎發之而蒲圃
　事起矣(野/編)魯祀之不順多矣僖公以兄故特躋于閔
　上昭公以奔故不祔于先君今始復其正也(孔/義)按昭
　公之說本于馮山胡趙二氏皆從之　孟子載陽虎
　為仁為富之言是不以人廢其言也孔子書從祀先
　公是不以人廢其事也(通/說)
盗竊寶玉大弓
　先王分器而盜得竊諸公宫無政也故失地則諱失
　寶玉大弓則書失之書得之書重其事也(孔/義)
　簡端録虎叛不書奔不書從祀先公竊寶玉大弓得
　寶玉大弓則書此所謂定哀之間多㣲詞也叛易知
　也奔易知也祀乎器乎其于國也大矣而人或以為
　小也不書其可乎且書叛書奔跡也而未若二者之
　書之得其情與勢也
　汪氏曰南蒯以費叛陽虎以鄆讙龜陰叛侯犯以郈
　叛皆不書書竊寶玉大弓何也費也鄆讙龜陰也郈
　也是皆三桓之私邑非公邑也故以之叛不書寶玉
　大弓魯之分器其不得以私邑比明矣而可以不書
　乎
九年春王正月
夏四月戊申鄭伯蠆卒(蠆公作囆獻公/卒子聲公勝立)
得寶玉大弓
　陽虎既竊魯何以復得之殆虎遺于道路以為緩追
　之計也書曰得幸之也(邵/寳)
六月塟鄭獻公(三月/而塟)
秋齊侯衞侯次于五氏(晉/地)
　兩侯五氏之次將以何待猶未敢頌言伐晉也(野/編)此
　伐晉也書次者何未遂伐也三次而伐其欲逞也久
　矣于鹹鄭叛也于沙衛叛也及齊平魯亦叛晉諸侯
　無盟主有盟主非美事也無盟主非細事也(孔/義)
秦伯卒(哀公卒子/惠公立)
冬塟秦哀公
十年春王三月及齊平
夏公會齊侯于夾谷公至自夾谷(夾公穀/作頰)
晉趙鞅帥師圍衛
　晉自召陵以來凡兵書侵以義不足服人也此曰圍
　以力不足服人也(孔/義)
齊人來歸鄆讙龜陰田(穀田上/有之字)
　前此嘗歸我濟西田矣後此嘗歸讙及闡矣皆不云
　來來者齊志也誠于歸矣(邵/寶)
叔孫州仇仲孫何忌帥師圍郈
秋叔孫州仇仲孫何忌帥師圍郈(公作/費)
　郈叔孫邑也而仲孫與焉是以二卿敵一郈也師又
　再舉是以兼時收一郈也武叔于是不武矣論語公
　山以費叛佛肸以中牟叛春秋傳南蒯以費叛虎以
　陽闗叛侯犯以郈叛春秋不書五叛此有深意郈若
　不叛何由墮乎史稱董安于之忠然趙氏安晉室危
　矣故春秋異于史也(野/編)
宋樂大心出奔曹
宋公子地出奔陳(地公/作池)
　大心與地辰佗彄雖非宋之賢臣然以國卿之重介
　弟之親而一朝以嬖佞逐之宋之非國可知(補程/傳)
冬齊侯衞侯鄭游速會于安甫(安公作/鞌齊地)
　參盟復見葢于鹹于沙合而為安甫之會矣(野/編)
叔孫州仇如齊
　謝歸田又致郈也(孔/義)
宋公之弟辰暨仲佗石彄出奔陳(暨字下公/穀有宋字)
十有一年春宋公之弟辰及仲佗石彄公子地自陳入
于蕭以叛
夏四月
秋宋樂大心自曹入于蕭
　辰佗彄地大心之為宋患也寵向魋故也(孔/義)樂氏石
　氏公弟公子同姓之卿也辰有故而去者也以國人
　出甚矣又可相將俱入乎書曰宋公之弟辰戚之也
　而情則愈踈春秋以辰首惡仲佗石彄次之公子地
　又次之大心自有本末併不言叛也(野/編)
冬及鄭平叔還如鄭涖盟(涖公/作莅)
　去年平齊今年平鄭逝不事晉矣(野/編)書鄭輸平以志
　諸侯之合書鄭平以志諸侯之散此春秋之始終也
十有二年春薛伯定卒(襄公卒/子比立)
夏塟薛襄公
叔孫州仇帥師墮郈
衞公孟彄帥師伐曹
季孫斯仲孫何忌帥師墮費
　曷為帥師墮郈墮費孔子言于季孫曰家不藏甲邑
　無百雉之城先是南蒯以費侯犯以郈為有甲與城
　也則趣墮之矣子之功猶未竟乎曰己竟矣夫魯之
　有費郈猶晉之有晉陽朝歌也晉分為六而魯之不
　至析為三者賴有此墮也(野/編)
秋大雩
冬十月癸亥公會齊侯盟于黄(齊公穀作/晉齊地)
十有一月丙寅日有食之(推厯當為十/月丙寅朔)
公至自黄
十有二月公圍成公至自圍成
　三家城其邑以自利也而家臣據邑以叛則非其利
　也南蒯侯犯不狃薦為叔季之害叔季亦欲墮之矣
　故聞聖人之言輙墮焉聖人固無聲色也若公斂處
　父在成方有功于孟氏且曰成墮齊人必至于北門
　其意則私其言可聽孟氏之不肯墮宜矣雖然聖人
　果得志于墮成何有惜乎明年女樂入而夫子行矣
　(孔/義)墮郈墮費可能也圍成不肯墮不竟其事是難能
　也夫墮成三子者之意也不墮何害正好與晁錯七
　國事對看(野/編)
十有三年春齊侯衞侯次于垂葭(衛地公作瑕/穀無衛侯)
　與五氏同(野/編)
夏築蛇淵囿
　讙田歸而築囿于其地(孔/義)
大蒐于比蒲
衞公孟彄帥師伐曹
晉趙鞅入于晉陽以叛
冬晉荀寅士吉射入于朝歌以叛(荀寅下公有及字寅/林父後荀吳之子吉)
　(射隨會後范/獻子之子)
晉趙鞅歸于晉
　鞅殺邯鄲午范氏中行氏伐趙氏而鞅奔晉陽拒范
　中行也而直書曰叛人臣專土是無君也韓魏黨于
　趙氏者也故請于公逐二氏二氏奔朝歌亦曰叛者
　興兵首禍是無君也鞅歸于晉韓魏為請故也三家
　分晉本于是矣(孔/義)
薛弑其君比(比弑恵/公夷立)
　稱國以弑當國大臣之罪也(胡/傳)
十有四年春衞公叔戍來奔
衞趙陽出奔宋(衛公穀/作晉)
　公叔戌何以奔戍將去夫人之黨夫人愬之趙陽戍
　黨也(野/編)
二月辛巳楚公子結陳公孫佗人帥師滅頓以頓子牂
歸(二月公作三月公/孫作子牂作牄)
　頓欲事晉背楚而絶陳好也書滅頓誅楚而罪陳也
　(孔/義)
夏衞北宫結來奔
　結戍黨也書三大夫奔以著衞亂之所從始(孔/義)
五月於越敗吳于檇李吳子光卒(檇公作醉句踐元年/闔閭卒子夫差立)
　傷而卒也以違檇李得不書滅(野/編)
公會齊侯衞侯于牽公至自㑹(牽公作堅又作掔衛地/即脾上梁間齊魯為㑹)
　(止/此)
　左氏謂晉圍朝歌牽洮二會皆救范中行氏也(孔/義)
秋齊侯宋公會于洮
　宋未絶晉至是始從齊也(孔/義)
天王使石尚來歸脤(周魯之交止此/書天王止此)
　晉伯衰矣重反在列國故石尚來也(野/編)
衞世子蒯瞶出奔宋
　世子蒯瞶何以奔坐欲殺少君也問殺少君事為有
　為無曰無之于奔宋則可知己以事攷之夫楚者許
　之宇下也許止不奔楚奔晉懼楚之得其情也此為
　弑父也宋南子之家也投之不懼此為不殺母也(野/編)
　張洽取臨江常山二劉氏之說謂瞶必無殺母之事
　左氏所記乃南子之䜛言非當時之實録也不然宋
　南子家何以反奔宋乎(孔/義)
衞公孟彄出奔鄭
　坐世子黨也然則公叔戌趙陽北宫結亦世子黨也
　(野/編)
宋公之弟辰自蕭來奔
大蒐于比蒲邾子來會公
　往嵗大蒐皆三家為之邾子來會公是比蒲有公也
　(野/編)
城莒父及霄
　城二邑懼晉也(孔/義)無冬闕文
十有五年春王正月邾子來朝
鼷䑕食郊牛牛死改卜牛
二月辛丑楚子滅胡以胡子豹歸
　去年滅頓今年滅胡以報召陵也(孔/義)
夏五月辛亥郊
壬申公薨于髙寢
　非正也(野/編)
　黄震曰定公當昭公失國之後親征伐親會盟用孔
　子以相夾谷用子路以墮三都三桓為之稍戢其十
　二公之自立者與
鄭罕達帥師伐宋(罕公/作軒)
　宋大國至于景公而鄭能困之則桓魋之為也(許/氏)
齊侯衞侯次于渠蒢(渠公/作蘧)
　與垂葭同(野/編)
邾子來奔䘮
　奔䘮非禮以行于天子者行之同列(補程/傳)昭公之世
　為魯所虐定公為拔之盟終其世不犯邾邾人德之
　故來會來朝又來奔䘮禮雖過而情則真也(日/抄)
秋七月壬申姒氏卒(姒公/作弋)
　不稱夫人哀未君也(公/羊)不稱夫人不赴且不祔也(左/傳)
八月庚辰朔日有食之
九月滕子來會塟
　會猶愈于奔也(野/編)
丁巳塟我君定公雨不克塟戊午日下昃乃克塟(昃榖/作稷)
辛巳塟定姒
　辛巳在十月三日(杜/註)書曰定姒則知其為定公之元
　配矣子巳嗣位而母不成䘮不書夫人與小君葢紀
　當時之實事也(屠明靖/集傳)
冬城漆
　邾庶其邑城漆謀伐邾也定公薨而三桓復啟釁矣
　(孔/義)
　
　
　
　春秋平義卷十一
欽定四庫全書
　春秋平義卷十二　　　　　秀水俞汝言撰
　　哀公(名蔣定公子母定姒四歲即位在位二十七/年春秋止十四年春諡法恭仁短折曰哀)
元年春王正月公即位
楚子陳侯隨侯許男圍蔡
　報栢舉也　隨自楚武王見伐之後不復見者一百
　四十餘年栢舉之敗楚王逃隨而隨芘之故楚今復
　列之諸侯宣六年許已為鄭所滅此復見者亦楚封
　之也(日/抄)
鼷鼠食郊牛改卜牛(榖郊牛下/有角字)
夏四月辛巳郊
秋齊侯衞侯伐晉
　晉伯盡矣遂有頌言伐晉者(野/編)
冬仲孫何忌帥師伐邾
　邾事魯恭何以伐為其田為之灾也(野/編)
二年春王二月季孫斯叔孫州仇仲孫何忌帥師伐邾
取漷東田及沂西田
癸巳叔孫州仇仲孫何忌及邾子盟于句繹(邾地書/盟止此)
　盟而受田葢賂也三卿將二卿盟當定之世乾侯事
　未逺三家少戢至是復張公方㓜弱壯弗堪矣實孫
　越之漸(野/編)
夏四月丙子衛侯元卒(靈公卒/孫輙立)
滕子來朝(滕朝止此諸侯/來朝亦止此)
晉趙鞅帥師納衛世子蒯瞶于戚
　世子也何用納為納者内不受也不書納衛世子不
　知輙之為拒父也何以不繫戚于衛國其國也春秋
　已君蒯瞶矣父不可拒父而可拒子道之盛春秋惡
　之此其一也孫不可立夫人之黨立之叔戌以謀逐
　夫人之黨出也夫人而有黨妻道之盛春秋惡之又
　其一也當是時蒯瞶實當立徒以兩宫隔絶國人立
　孫兩屬之說者謂得罪君母可爾而曰得罪于父又
　曰得罪于國人文逾深而去之逾逺(野/編)
秋八月甲戌晉趙鞅帥師及鄭罕達帥師戰于鐡鄭師
敗績(鐡公作栗又/作秩衛地)
　鞅師納蒯瞶之師鄭師助齊人輸粟范氏之師邀擊
　而敗之也(孔/義)鐡衛地也在戚城南勝而書及予之也
　明乎予鞅也而事之不速亦正坐是齊鄭貳于晉出
　師撓之遲蒯聵十年入衞(野/編)
冬十月塟衞靈公(七月/而塟)
　鐡之戰既罷而後塟
十有一月蔡遷于州來蔡殺其大夫公子駟(書遷/止此)
　州來吳滅之今以處蔡蔡終事吳不事楚駟與楚者
　不適有居殺之矣(野/編)
三年春齊國夏衛石曼姑帥師圍戚(蒯瞶/所居)
　蒯瞶在戚曼姑主兵而齊為首者不以子圍父也不
　繫戚于衛者不以子制父也蒯瞶出入稱世子圍戚
　先國夏戚不如彭城書衛春秋筆削之情見矣(孔/義)
夏四月甲午地震
五月辛卯桓宫僖宫灾
　桓僖親盡矣宫何以存季仲孫皆桓公子季友相僖
　公叔仲之後皆僖所立故三家尊桓而德僖宜毁不
　毁而天灾之(孔/義)
季孫斯叔孫州仇帥師城啟陽(公作開/陽魯邑)
　啟陽近邾城之以防邾也(孔義本/木訥)啟陽鄅之别名也
　(補程/傳)
宋樂髠帥師伐曹
　曹伯陽奉樂大心入蕭以叛故也(孔/義)
秋七月丙子季孫斯卒(桓子卒庶子肥/立是為康子)
蔡人放其大夫公孫獵于吳
　放之者以其公子駟之黨也(補程/傳)
冬十月癸卯秦伯卒(惠公卒/悼公立)
叔孫州仇仲孫何忌帥師圍邾
四年春王二月盜殺蔡侯申(殺公作弑二月公作三/月昭侯殺子成侯立)
　曷為稱盜以殺仇楚即吳非弑道也如曰不知何人
　殺吾蔡侯盜者為誰公孫氏也則既已書之矣或云
　栢舉之戰自取滅亡請看頓胡陳許孰是不亡之國
　(野/編)宣十七年書蔡侯申卒塟蔡文公至是方五世不
　宜與祖同名恐傳者誤也(木/訥)
　屬辭凡言弑其君者不以君有道無道異詞所以正
　弑逆之罪左氏不知經意曰凡弑君稱君君無道也
　稱臣臣有罪也葢溺于邪說而不見正于孔氏之徒
　也傳記師曠對晉侯論衞人出君史墨對趙簡子論
　魯人出君皆釋臣而歸罪于君皆當時之邪說也晉
　靈之世史狐以首惡書盾而猶有托為夫子之言謂
　趙盾為良大夫者自大夫專政士民皆知有大夫而
　不知有君是以君多謗而臣多譽且見弑之君無道
　者莫甚于齊襄莊晉靈楚䖍經皆書弑者名氐而議
　不及其君蔡昭公非有四君之惡也獨以無道稱而
　弑者免于討豈春秋之法乎由不知聖人有存䇿書
　之大體之義也
蔡公孫辰出奔吳
　書盜殺蔡侯申蔡公孫辰出奔吳則辰與聞乎殺矣
　(後/傳)
塟秦惠公
宋人執小邾子
夏蔡殺其大夫公孫姓公孫霍
　姓也霍也昭侯之盜也春秋有所討皆曰殺其大夫
　(野/編)
晉人執戎蠻子赤歸于楚(蠻公作曼/書執止此)
　何以不言畀楚人北宫子曰譬伯晉而京師楚也晉
　一至此(野/編)
城西郛
　備晉也(孔/義)
六月辛丑亳社灾(亳公/作蒲)
　亳社商社也亡國之社必屋故灾之(蘇/氏)
秋八月甲寅滕子結卒(頃公卒子隠/公虞母立)
冬十有二月塟蔡昭公(十一月/而塟)
　蔡亂故塟緩
塟滕頃公
五年春城毗(公作比/又作芘)
　備晉也(孔/義)
夏齊侯伐宋
　為其伐曹執小邾子也此舉差近伯而遲暮可惜(野/編)
晉趙鞅帥師伐衞
　以衞助范氏故假納蒯瞶為名(孔/義)
秋九月癸酉齊侯杵臼卒(杵公作處景公/卒安孺子荼立)
冬叔還如齊
閏月塟齊景公
　䘮事不數閏譏其以閏月塟也(蘇/氏)
六年春城邾瑕(公作葭/邾邑)
　邾瑕者何猶繫舊國而設版焉明我之遽也(野/編)
晉趙鞅帥師伐鮮虞
　鮮虞納荀寅于栢人故也(孔/義)
吳伐陳
　不正其伐諸夏仍狄之矣(野/編)
夏齊國夏及高張來奔
　國高出而陳氏之勢成安孺子之黨孤(野/編)
叔還會吳于柤
　吳伐陳還至柤魯懼而往會之(孔/義)
秋七月庚寅楚子軫卒(昭卒/惠立)
齊陽生入于齊齊陳乞弑其君荼(公作舎荼弑/悼公陽生立)
　春秋書弑君多矣衞剽之弑衎猶在夷儀晉州蒲之
　弑周猶在京師齊陽生入于齊齊陳乞弑其君何也
　曰後入者迎之為君先入則乗其約而馴之陳氏已
　有齊矣用見齊之為田而乞之雄于竊國也(野/編)
冬仲孫何忌帥師伐邾
宋向巢帥師伐曹
七年春宋皇瑗帥師侵鄭
　既伐曹又侵鄭報罕達之師(孔/義)
晉魏曼多帥師侵衞
　衞不服也(孔/義)
夏公會吳于鄫(穀作/繒)
　鄫近邾夫差至此而公往會之(孔/義)
秋公伐邾
八月己酉入邾以邾子益來
宋人圍曹
　宋之曹我之邾晉之鮮虞嵗嵗尋師不必問所從起
　(野/編)
冬鄭駟𢎞帥師救曹
　鄭與曹疎所以救曹非志于義也欲報皇瑗之師也
　(補程/傳)
八年春王正月宋公入曹以曹伯陽歸
　何以不言滅言入不忍言也曹竟滅矣先是我入邾
　以邾子益來是嵗歸邾子益于邾安知宋不歸陽乎
　而曹竟滅矣始滅莫如紀晚滅莫如曹文皆有異(野/編)
　止齋曰檜亡東周之始也曹亡春秋之終也夫子刪
　詩於檜之卒篇曰思周道也傷天下之無王也於曹
　之卒篇曰思伯也傷天下之無伯也
吳伐我
　不言四鄙而直言伐我兵加于國都也於是為城下
　之盟而還不書諱之也(蘇/氏)
夏齊人取讙及闡(公作/僤)
　賂齊也為以邾子益來齊人以為討(野/編)
歸邾子益于邾
　懼齊討也(孔/義)
秋七月
冬十有二月癸亥杞伯過卒(僖公卒子/閔公維立)
齊人歸讙及闡
　既歸邾子亦歸我二邑(野/編)
九年春王二月塟杞僖公(三月/而塟)
宋皇瑗帥師取鄭師于雍丘(宋/地)
夏楚人伐陳
　陳即吳故也(孔/義)
秋宋公伐鄭
冬十月
十年春王二月邾子益來奔
　吳人討邾奉太子為政而後奔
公會吳伐齊
　吳自欲伐齊我不能異以有郊之戰(野/編)
三月戊戌齊侯陽生卒(悼公卒子/簡公壬立)
　荼之弑歸獄于陳乞陽生之罪固在也齊人叛之宜
　何如書曰弑則無以討昔之亂賊不曰弑而曰殺是
　以亂討亂也春秋之法不以亂易亂而可以亂討亂
　乎故因其以卒赴而卒之此所謂時措從宜之權也
　(簡端/錄)陽生實卒非弑也(孔/義)
夏宋人伐鄭
晉趙鞅帥師侵齊
　吳猶遭齊䘮而去之晉乃乗齊䘮而伐之(孔/義)
五月公至自伐齊
　哀公會吳者五獨此會于黄池致擇其甚危者書之
　(孔/義)
塟齊悼公
　不及五月而塟國有兵寇而簡也
衛公孟彄自齊歸于衛
　王貫道曰彄歸則蒯瞶歸之漸也
薛伯夷卒(夷公/作寅)
秋塟薛惠公
冬楚公子結帥師伐陳吳救陳(書救/止此)
　救反在吳晉之恥也其狄之何也不使夷狄伯中夏
　也(野/編)
十有一年春齊國書帥師伐我(書伐我/止此)
　報去年會吳伐齊之役也(孔/義)此所謂郊之戰也政在
　季孫禦諸竟而曰不能猶賴冉求之義汪錡無殤孟
　之側不伐稱于孔子(野/編)
夏陳轅頗出奔鄭(轅公/作袁)
五月公會吳伐齊
　公會吳伐齊剟書于前不使公與戰也此戰而捷曷
　為不使公與戰因人成事君子不貴也(野/編)
甲戌齊國書帥師及吳戰于艾陵(齊/地)齊師敗績獲齊國
書(書戰書獲止此齊/魯交兵亦止此)
　戰不言公公會伐而不會戰也(蘇/氏)敗而書及罪之也
　以是為國子罪也(野/編)
秋七月辛酉滕子虞母卒(隱公/卒)
冬十有一月塟滕隠公
衞世叔齊出奔宋
　春秋書内外大夫奔者六十君之股肱故重而書之
　然春秋之末何其出奔之多也是時政在大夫各欲
　自專始則相猜相忌終乃相攻相逐也(孔/義)
十有二年春用田賦
　其謂之田賦何田對里言之古者田出租里出賦田
　之所出稯禾秉芻缶米也賦則錢刀布幣征之市㕓
　以繕甲攻車故曰稅以足食賦以足兵而以田賦農
　始病矣魯之變法三莫不善于田賦田非所以為賦
　也今用之(野/編)
夏五月甲辰孟子卒
　不言夫人諱取同姓也不薨不成䘮也不塟不成塟
　也(孔/義)
　歸義夫人君之敵體乃子氏不塟君氏不薨孟子不
　氏何以訓有家乎
公會吳于槖臯(吳/地)
秋公會衞侯宋皇瑗于鄖(公作運吳地/在今泰州)
　木訥趙氏曰吳夫差躬敗齊師于艾陵魯故也魯以
　為惠故會吳于槖臯修鄫之好也公既睦于吳而吳
　將圖伯故為之會宋衛于鄖合宋衛以從吳也故明
　年為黄池之會晉好于吳非争伯也紓吳患也諸侯
　東向事吳者魯為之也四書公會吳繼書公會宋衞
　明年公會晉侯及吳子于黄池則魯之罪著矣(日/抄)
宋向巢帥師伐鄭
　宋鄭之怨于是十三歲矣兵端雖起于鄭罕達然六
　年之間宋四伐鄭明年罕達遂取宋師逞兵不戢亦
　何戒哉(木/訥)
冬十有二月螽
十有三年春鄭罕達帥師取宋師于嵒
　報雍丘之師也(孫/復)
夏許男成卒(成公作戊/元公卒)
公會晉侯及吳子于黄池(書會止此衛地/開封縣有黄池)
　吳欲因魯交中國晉欲交吳以弭兵故魯請而二國
　從之以為會(孔/義)黄池之會參會也諸侯不至東方小
　國亦莫有至者而謂以會兩伯為辭吾不知也然則
　吳曷為稱子曰晉徳如吳晉侯猶吳子爾此非吳進
　乃晉侯退也(野/編)或曰春秋不敢進退諸侯其然乎曰
　有王命則敢無王命則不敢周爵五等王之命也四
　夷稱子王之命也吳王矣楚王矣春秋退而子之以
　從王命而天下之名分于是乎定何不敢哉(簡端/録)
　黄震曰晉自定四年召陵之會合十七國不能救蔡
　不見經者己二十四年吳自是年冬救蔡入楚既而
　救陳伐齊得志中國亦已二十四年是時晉弱吳強
　固也然吳方在會而於越入吳之報倐至内惕而不
　復固争其先晉人恐誠有如左氏之言春秋所書之
　次第乃其實也春秋不列叙諸侯不書盟此特晉吳
　二大國結好而魯預焉耳非伯也
楚公子申帥師伐陳
　間吳之出(孔/義)
於越入吳
　越乗吳之不備也(孔/義)
　經翌曰書於越入吳春秋葢傷諸夏之失䇿使天下
　之勢竟歸夷狄而不可復返也葢春秋之始為中國
　患者惟楚自齊桓倡伯稍能服楚乃其子孫弗率則
　楚氛復熾而不可撲滅浸淫至于晉文繼伯功埒齊
　桓其子孫亦弗克自振則當時諸侯往來于晉楚間
　而勢不歸一故晉不能有加于楚而楚之強自若也
　迨悼公援吳制楚楚日削弱矣而平定之際懦弱不
　振則威楚之功竟讓于吳而天下之勢亦歸于吳中
　國諸侯但知自相攻伐而于吳則不敢迫視也魯哀
　公欲息夷夏之争故為黄池之會而於越入吳則天
　下之勢又不在吳而在越矣夷狄代興中華失勢此
　聖人之所甚傷者也豈徒為吳越之故而書以示後
　世哉
　屬辭自晉厲公始通吳于上國而悼公又汲汲于會
　吳皆欲以吳撓楚魯昭違禮昏吳亦由晉衰欲倚以
　敵齊楚也而皆不稽其終是時魯賦于吳八百乗邾
　賦于吳六百乗徵百牢藩衞侯之舎囚子服景伯長
　此安窮是故春秋于吳晉之盟終諱之然吳入越不
　書而再書越入吳固知吳之將為沼矣
秋公至自會
晉魏曼多帥師侵衞(公無曼字伯/國侵伐止此)
　晉事止于此矣(孔/義)
塟許元公
　不書月日畧也或史缺也
九月螽
冬十有一月有星孛于東方
　于東方何見于旦也其辰安在周十一月夏九月也
　日在房心孛日並出與昭十七年孛于大辰政同于
　昏言其次于旦言其方(野/編)
盜殺陳夏區夫(公羊作/彄夫)
　區夫徵舒之後(高/閌)
十有二月螽
十有四年春西狩獲麟
　春秋何以終獲麟適終也(鄭/樵)程子曰述作之意舊矣
　但因麟而發麟不出春秋亦必作也故謂聖人感麟
　始成春秋則可謂感麟始作春秋則不可(孔/義)易止未
　濟樂亂闗雎春秋竟十有四年春終則有始相與為
　無窮也(野/編)春秋非感麟而作感麟而止也書止魯哀
　以言乎時則久矣以言乎事則多矣以言乎典禮命
　討則庶幾乎備矣聖筆將絶而麟出且踣焉故以是
　歲止(簡端/録)
　蘇轍曰春秋始于隠公而終于哀公何也自周之衰
　天下三變而春秋舉其中焉其始也雖幽厲失道王
　室昏亂而禮樂征伐猶出于天子諸侯畏周之威不
　敢肆也及其中也平王東遷而周室不競諸侯自為
　政周道陵遲夷于列國迨隠之世習以成俗不可改
　矣然而文武成康之徳猶在民未忘周也故齊桓晉
　文相繼而起莫不秉大義以尊周室會盟征伐以王
　命為首諸侯順之者存逆之者亡雖齊晉秦楚之強
　義之所在天下予之義之所去天下叛之世雖無王
　而其法猶在也故孔子作春秋推王法以繩不義知
　其猶可以此治也及其終也定哀以來齊晉既衰政
　出于大夫繼之以吳越夷狄之衆横行于中國以勢
　力相吞禮義無所復施刑政無所復加雖欲舉王法
　以繩之而諸侯習于凶亂不可告語風俗靡然日入
　戰國是以春秋終焉由此觀之則春秋起于五伯之
　始而止于戰國之初隠哀適其時耳
　朱熹曰十二公各不同隠桓時王室新遷號令不行
　天下皆無所主莊僖時伯政自諸侯出天下始有統
　一宣公時楚莊強盛夷狄主盟成公時晉悼公出楚
　始退聽繼而吳楚又入争伯定哀時政自大夫出終
　春秋之世無如之何
　愚按公羊有所見所聞所傳聞三世之說雖不可盡
　拘然孔子未生以前自隠元年至僖二十四年八十
　六年王命不行齊桓倡伯尊周攘楚是一段僖二十
　四年至襄二十年八十四年晉文至悼歴世繼伯帖
　服秦楚是一段襄公二十一年孔子生至哀十四年
　七十二年晉楚並盟吳復争長諸侯相率去晉是一
　段作三段看世道升降較明
　春秋時伯權為盛衰二百四十二年分為五節隠公
　元年己未至莊公十二年己亥四十一年時無伯主
　諸侯自擅王政不行莊公十三年庚子至僖公三十
　三年甲午五十五年桓文迭伯尊王攘楚稍能統一
　文公元年乙未至成公十八年戊子五十四年晉襄
　繼伯歴靈成景厲大夫專政晉楚争鄭襄公元年己
　丑至昭公十六年乙亥四十七年晉悼復伯歴平昭
　大夫專政晉楚之從交相見昭公十七年丙子至哀
　公十四年庚申四十五年吳楚争衡越又間之陪臣
　執命諸侯相次叛晉無伯之世亂益甚矣故其始也
　傷天下之無王其後也傷天下之無伯
　鄧元錫曰以五伯為亂賊而誅之也不若以伯為伯
　亂賊為亂賊之為質也求過于功而誅之也不若以
　功為功以過為過之為質也因物付物而吾無與焉
　其斯為曲直之繩墨也
　
　
　
　
　
　
　
　
　
　
　
　
　春秋平義卷十二
