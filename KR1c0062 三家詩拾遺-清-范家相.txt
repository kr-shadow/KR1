#+TITLE: 三家詩拾遺-清-范家相
#+DATE: 2016-06-11 12:20:10
#+SOURCE: github.com/kanripo/KR1c0062 master c4a6380c                
欽定四庫全書　　　　　經部三
　三家詩拾遺　　　　　　詩類
　　提要
　　　　(臣/)等謹案三家詩拾遺十卷
　　　國朝范家相撰家相字蘅洲㑹稽人乾隆甲戌
　　　　進士官至柳州府知府漢代傳詩者四家隋
　　　　書經籍志稱齊詩亡于魏魯詩亡于西晉惟
　　　　韓詩存宋修太平御覽多引韓詩崇文總目
　　　　亦著錄劉安世晁説之尚時時述其遺説而
　　　　南渡儒者不復論及知亡于政和建炎間矣
　　　　自鄭樵以後人人務立新義以掊擊漢儒為
　　　　能雖毛傳鄭箋亦岌岌乎不能自立特以刋
　　　　板太學僅得幸存三家之佚文遂散失而不
　　　　可復問王應麟於咸淳之末始掇拾殘賸輯
　　　　為詩攷三卷然剙始難工多所挂漏又增綴
　　　　逸詩篇目襍採諸子依託之説亦頗少持擇
　　　　　家相是編因王氏之書重加裒輯增入者十
　　　　　之六七其以三百篇為綱而三家佚説一一
　　　　　併見較王氏所錄以三家各自為篇者亦頗
　　　　　易循覽惟其以三家詩拾遺為名則古文考
　　　　　異不盡三家之文者自宜附錄其逸詩不繫
　　　　　于三家者亦自宜芟除乃一例收入未免失
　　　　　于貪多且冠于篇端使開卷即名實相乖尤
　　　　　非體例至於張超稱關雎為畢公作一條語
　　　　本見超所作誚青衣賦非超别有解經之書
　　　　而但據詩補傳所載泛稱張超云云並不錄
　　　　其賦語蒐采亦間有未周然較王氏之書則
　　　　詳贍逺矣近時嚴虞惇作詩經質疑内有三
　　　　家遺説一篇又惠棟九經古義余蕭客古經
　　　　解鈎沈于三家均有採掇論其賅備亦尚不
　　　　及是編也乾隆四十四年四月恭校上
　　　　　　　總纂宫(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
三家詩拾遺原序
魯齊燕韓詩在漢最爲早出後爲毛公所掩遂至亡佚
歴唐宋至今未有舉其遺説而述之者嘗疑三家師承
至遠其弟子如孔安國匡衡王吉諸人皆當世名儒申
公之師浮邱伯與毛本出一家何至相懸如是因集三
家之說散見於經傳子史之引用者反覆推覽多與禮
記周官左國不合而毛獨條條可復此毛之所以得掩
前人者然三家之說令人欣然頥解者固觸目皆是也
經師專己守殘昌黎深嫉其弊今之學者視漢唐注疏
若可覆瓿不知注疏未可廢也義理求而日出古註亦
探而彌新漢唐縱有缺敗其可傳者自在豈可任其散
佚而不爲之収拾哉嗟乎詩自朱傳一出即毛傳尚束
之高閣何論三家然集傳每取匡劉韓子之説以糾毛
傳之失矣非其説之原有可信者在歟今使三家之書
與毛俱存則朱子之駁三家者當甚於毛唯僅存一二
見其有禆於經而採之彌覺其可重然則三家之說之
是者固當信從其非者亦不妨任其兩存也余因毛鄭
箋傳之不行於世而有感於三家之亡於是就深寧王
氏之詩攷更爲蒐補稍爲推論其得失附以古文考異
及逸詩二卷名之曰拾遺將以問諸好古之士乾隆庚
辰四月長至後十日㑹稽范家相自序
三家詩源流
　　三家總記
漢書曰漢興魯申公爲詩訓故而齊轅固生燕韓生皆
爲之傳或取春秋采雜説咸非其本義與不得已魯最
爲近之
應劭曰申公作魯詩后蒼作齊詩韓嬰作韓詩
隋經籍志曰漢初魯人申公受詩於浮邱伯作訓詁是
爲魯詩轅固生亦傳詩是爲齊詩燕人韓嬰亦傳詩是
爲韓詩終於後漢三家並立齊詩魏代已亡魯詩亡於
西晉韓詩雖存無傳之者
　按韓詩内傳太平御覽尚引其文劉安世以爲少時
　嘗讀韓詩是内傳之亡當在北宋之末所存者外傳
　一卷而已
　　魯詩傳授
漢書曰楚元王交字游高祖同父少弟也少時嘗與魯
穆生白生申生俱受詩於浮邱伯伯者孫卿門人也高
后時浮邱伯在長安元王遣子郢客與申公俱卒業元
王好詩諸子皆讀詩申公始爲詩傳號魯詩元王亦次
之詩傳號元王詩傳
漢書申公魯人少從楚元王俱事齊人浮邱伯受詩漢
興高祖過魯申公以弟子從師入見於魯南宮武帝使
使束帛加璧安車以蒲裹輪駕駟迎申公至時已八十
餘以爲太中大夫病免歸數年卒弟子爲博士十餘人
孔安國周霸夏寛碭魯賜蘭陵繆生徐偃鄒人闕門慶
忌申公卒以詩春秋授而瑕邱江公盡能傳之及魯許
生免中徐公皆守學敎授韋賢治詩至丞相子𤣥成以
淮陽中尉論石渠後亦至丞相由是魯詩有韋氏學王
式翁思事免中徐公及許生爲昌邑王師山陽張長安
幼君先事式後東平唐長賓沛禇少孫亦來事式皆爲博
士由是魯詩有張唐禇氏之學張生兄子㳺卿爲諫議大
夫其門人瑯琊王扶陳留許晏由是張家有許氏學(按/魯)
(詩與韋賢同時者有章氏學後漢武/榮治韋氏章句有武氏學不可悉載)
陸德明曰申公以詩經爲訓故以敎無傳疑者則闕弗
傳(儒林/傳)號曰魯詩弟子爲博士者十餘人郎中王臧御
史大夫趙綰臨淮太守孔安國膠西内史周霸城陽内
史夏寛東海太守魯賜長沙内史繆生膠西中尉徐偃
膠東内史闕門慶忌皆申公弟子
漢藝文志魯說二十八卷魯故二十五卷
　　齊詩傳授
漢書轅固齊人以治詩孝景時爲博士諸齊以詩貴顯
者皆固之弟子也夏侯始昌最明傳后蒼蒼字近君東
海郯人通詩禮爲博士至少府授翼奉蕭望之匡衡衡
授瑯琊師丹㐲理斿君潁川滿昌君都由是齊詩有翼
匡師㐲之學
陸德明曰轅固生作詩傳號齊詩傳夏侯始昌授后蒼
蒼授翼奉及蕭望之匡衡衡授師丹及伏理滿昌昌授
張邯及皮容皆至大官徒衆尤盛後漢陳元方亦傳齊
詩
漢藝文志齊詩傳二十九卷(苟悅漢紀云轅固/生作詩内外傳)后氏蒼
齊故二十卷傳三十九卷孫氏故二十七卷傳二十八
卷雜記十八卷
　　韓詩傳授
漢書曰韓嬰燕人推詩人之意而作内外傳數萬言其
語頗與齊魯間殊然歸一也淮南賁生受之燕趙間言
詩者由韓生河南趙子事生授同郡蔡誼誼授同郡食
子公與王吉食生授泰山栗豐豐授山陽張就吉授淄
川長孫順順授東海髮福由是有王食長孫之學
漢藝文志韓故三十六卷(新唐書韓詩卜商序/韓嬰注二十二卷)内傳四
卷外傳六卷(隋唐志/十卷)詩說四十一卷
　　漢魏說詩不著傳授者
伏生尚書大傳時或引詩伏本魯人與申公先後同時
是魯詩家伏湛治魯詩見本傳
淮南子鴻烈解集衆手成書其說詩不一然家世魯詩
也亦爲魯詩
賈誼新書説詩與魯詩合即騶虞可見矣劉歆曰詩始
萌芽天下衆書往往頗出皆諸生雜説猶廣立於學宫
爲立博士在漢之儒惟賈生而已
董仲舒春秋繁露及本集説棫樸雲漢及白牡騂剛諸
詩與毛詩不同是時三家早出蓋三家說也
司馬遷曾向孔安國問故孔安國魯申公弟子
劉向列女傳曾南豐譏其説詩多乖異不知向家世魯
詩也說苑新序亦然向子歆好春秋左傳及毛詩其與
毛異者皆魯詩
班固白虎通多引韓詩内傳亦時述魯詩漢書亦然蓋
三家詩俱有之
揚雄法言魯頌閟宫之說乖異大抵亦出三家
蔡邕書魯詩石經其琴操亦多魯說唯獨斷載三頌之
序俱同毛公朱氏經義考疑是魯序與毛同者
鄭康成未箋毛傳時其注三禮多用魯詩兼出齊韓見
鄭志答張逸及鄭駁異義
王肅崔靈恩皆毛詩家其注亦時出三家說
　　凡例
一三家詩魯最先出齊次之韓又次之故所録遺說以
　魯齊韓爲次間有𥙷入則錯次録之
一經文所標俱從毛詩不列其義但録三家遺說殘章
　片語俱加輯録仍疏其得失於後
一三家文字異者與經書子史所引古文竒字統爲一
　卷列之於首以廣見聞其三家文字既異仍别有意
　義者重録於各章各句之下書曰某作某然後可覽
　其說焉其文字異而義同者不重出
一古逸詩或爲孔筆所删或删後之詩皆見經傳子史
　之引述三家如雨無正鼓鐘般諸篇句有逸出毛詩
　者皆當輯録故統爲一卷次於文字考異後
一三家齊詩存者絶少魯訓故傳亦復無多唯韓詩亡
　於北宋所存頗見一斑凡所輯録必注明出於何書
一魯之孔安國劉向齊之匡衡翼奉韓之王吉諸人皆
　傳一家之學無所出入其董江都賈長沙班孟堅諸
　説未知的出何家者則但標其名鄭司農少學韓詩
　兼通齊魯後乃箋毛今本所自言出於何家之說分
　别書之
一韓詩外傳雖皆引詩証事亦時見本義間有節録
一三家訓故傳說遺文悉録原文不遺一字其他各家
　所引述非有禆於經義者不録
一是編本王氏詩考更加蒐𥙷删正以成書掛漏錯失
　在所難免博雅之士聊以爲津筏可也其本論則具
　載詩瀋中矣
欽定四庫全書
　三家詩拾遺卷一
　　　　　　　　　　柳州府知府范家相撰
　文字考異
　　孔頴達曰毛詩文字異者動以數百蓋不獨說經
　　之家言人人殊矣王厚齊詩攷集經傳子史及說
　　文爾雅所引與毛詩字句殊别者並入三家詩說
　　中雖極該博頗無倫次因重爲蒐輯𥙷所未偹别
　　爲一卷用廣學者之見聞其如于之與於維之與
　　惟斁之與射古字本通者雖異弗録
　國風
關睢在河之州(説/文)君子好仇(爾/雅)參差莕菜(說/文)摻差(說/文)展
　轉反則(楚辭/章句)
葛覃葛蕈　是艾是濩(並釋/文)
卷耳我馬㾯隤(説/文)虺穨(爾/雅)我夃酌彼金罍(說/文)金􁉭(漢書/注)
　陟彼岨矣(說/文)□矣(釋/文)云何盱矣(爾雅/注)
南有樛木枓木(韓詩/釋文)葛藟虆之(楚詞/章句)□之(説/文)□之(釋/文)
螽斯􁆶􁆶兮(説/文)
桃夭枖枖(一作□/○説文)其葉溱溱(通/典)
芣苢芣苡　薄言擷之(並釋/文)
南有喬木橋木(釋/文)江之漾矣(韓詩外/傳義别)羕矣(説文/長也)
汝墳汝坟(後漢書/引韓詩)愵如調飢(説/文)惄如輖飢(惄一作/□釋文)朝飢
　(韓/詩)魴魚䞓尾(說文○後漢/書作赬尾)王室如􁇴(釋/文)
麟趾麟之顁(爾雅○/注題也)
草蟲䘀螡(爾/雅)遘止(漢書/注)
采蘋采萍(釋/文)采薻(説/文)于以鬺之(漢書師古/注烹也)
甘棠召伯所庋(說文/漢書)召伯所楬　勿剗勿扒召伯所稅
　(並釋/文)蔽茀(韓外/傳)弗鬋(漢/書)
行露何以䆤我屋(釋/文)
羔羊五它(釋/文)逶迤(釋/文)褘□(韓内傳漢衡/方碑同𨽻釋)
小星抱衾與幬(爾/雅)
江有氾江有洍(説/文)
野有死麕死麏(又作麇/並釋文)
何彼穠矣何彼茙矣(釋/文)
騶虞騶吾(劉芳/義疏)
柏舟威儀逮逮(禮/記)不可算也(絶交/論)晤辟有摽(説文○辟/又作擘一)
　(作寤澼/義異)胡臷而微(釋/文)
日月報我不術(文選/注)
終風願言則疌(釋文○吕/氏作疐)㙪㙪其陰(韓/詩)
擊鼔擊鼓其鼞(說/文)死生挈濶(釋/文)于嗟敻兮(韓/詩)
凱風簡簡黄鳥(太平/御覽)
雄雉遙遙我思(説/苑)我之懐矣自詒伊慼(左/傳)
匏有苦葉深則砅(説文履石/渡水也)雍雍鳴□(説文鹽鐵/論作噰噰)旴日
　始旦(易釋文姚/氏引詩)
谷風采蘴　涇以謂濁(釋/文)我今不閱　扶服救之(禮/記)育諊(釋/文)宻
　勿同心(文選注/僶俛也)伊予来勩(爾/雅)無以下體(外/傳)既詒我肄(爾雅/注)
式微中露(列女/傳)
旄邱留離之子(又作鶹離/○爾雅)
簡兮山有蓁(釋/文)碩人扈扈(韓詩○釋/文美貌)
泉水䀣彼泉水(說文直視也韓/詩作祕一作泌)飲餞于坭(釋/文)
北門室人交徧䜅我(釋/文)亦已焉哉(韓詩/外傳)
北風其虚其徐(爾/雅)
靜女靜女其􁆼(又作祩好/也○説文)僾而不見(說/文)
新臺新臺有玼(齊詩作有跐/韓作有漼)得此􁉮蠒(並説/文)
二子乗舟中心洋洋(説/文)
柏舟□彼兩髳(髳亦作□优亦/作紞並說文)實維我□(韓/詩)
墻有茨牆有薺(説/文)中㝤(漢/書)不可揚也(韓/詩)
君子偕老禕禕它它(爾/雅)□髮(説/文)不屑鬄也(周禮/注)玊之瑱
　兮(說/文)是褻絆也　邦之媛也(並説文媛也/釋文作援也)
鶉之奔奔賁賁　姜姜(禮/記)人而無良(韓詩/外傳)
定騋牝驪牡(説/文)
相鼠何不遄死(史/記)
載馳大夫軷渉(儀禮/疏)言采其􁉶(説文/繫傳)許人訧之(釋/文)
淇奥淇澳　菉竹(大/學)菉􁇂(韓/詩)喧兮　有斐　諠兮(俱大/學)
　有邲君子(韓/詩)赫兮愃兮　琇瑩　䯤弁(俱説/文)
碩人絅衣(説/苑)檾衣(説/文)衣錦尚絅(中/庸)尚景(儀/禮)尚蘏(尚書/大傳)覃
　公(白虎/通)瓠棲(爾/雅)□首蛾眉(説/文)翟蔽以朝(周禮/注)北流□
　□　施罟濊濊　㳚㳚　鮁鮁(並說/文)
氓敦丘(爾雅○注/如覆敦者)波涕漣漣(楚詞/章句)履無咎言(禮記/注)漸車
　幃裳(儀禮/疏)信誓􁇄􁇄(説/文)
竹竿淇水浟浟(釋/文)
芄蘭艽蘭之枝(説/文)雖則佩䥴(周禮/注)垂帶萃兮　能不我
　狎(並韓/詩)
河廣曾不容􁇺(説/文)
伯兮焉得藼草(説/文)萲艸(爾/雅)
秛黍彼黍䅻䅻(説/文)中心愮愮(爾/雅)
君子于役鷄棲于時(羣經/音辨)
君子陽陽左執翳(説/文)
中谷□其乾矣(説/文)惙其泣矣(韓/詩)
兔爰雉罹于䍖(説/文)于罦(説/文)尚寐無訛(釋/文)
大車噋噋(廣/韻)毳衣如􁈠(一作/罽)毳衣如􁇻(説/文)
大叔于田兩驂如舞(家/語)火烈具舉(文選/注)膻裼(説/文)
清人左旋右搯(説/文)二矛重鷮(韓/詩)
遵大路無我□兮(説/文)
同車蕣華(説/文)佩玊鏘鏘(楚詞/章句)
東門有靖家室(韓/詩)有靜家室(太平御覧/藝文類聚)
風雨風雨湝湝(説/文)
子衿子䘳(石/經)􁇉兮逹兮(説文達他末/反不相遇也)子寧不詒音(韓/詩)
蔓草清揚䩊兮(玊篇韓詩/作青陽)
溱洧潧與洧(説/文)方洹洹兮(韓/詩)方灌灌兮　秉菅　恂□
　且樂(並漢/書)恂盱(韓/詩)
還子之嫙兮(韓/詩)營兮(齊/詩)遭我乎􁍙之間兮(水經注一/本作□)嶩
　(齊/詩)並駈從兩豜兮(説/文)婘兮(韓/詩)
南山横由其畝(韓/詩)
甫田維莠喬喬(法/言)婉兮□兮(説/文)
盧令盧泠泠(韓/詩)獜獜(説/文)
敝笱其魚遺遺(韓/詩)
載驅簟笰朱鞟　齊子旦夕　垂轡爾爾(並釋/文)
倚嗟倚嗟䫤兮(集/韻)四矢變兮　舞則纂兮(並韓/詩)
葛屨攕攕女手(説文○韓/作纎纖)宛如左僻(説/文)好人媞媞(楚詞/章句)
　是以爲利(吕氏讀/詩記)
伐檀河水淸且灡漪(爾/雅)欿欿伐輪兮(石/經)
蟋蟀蟋螄(説/文)
山有樞山有蓲(石/經)□(爾/雅)它人是媮(文選/注)
揚之水素衣朱綃(魯/詩)
綢繆邂覯(韓/詩)
杕杜獨行焭焭(文選/注)胡不次焉(崔靈恩/集註)
有杕逝肯適我(韓/詩)
采苓采蘦(説/文)
車粼寺人之伶(韓/詩)
駟鐵四臷(漢/書)駟驖(説/文)載獫猲獢(説/文)
小戎㳺環脅駈　陰靳　騧□是驂(並釋/文)沃以觼軜(説/文)
　竹閟緄縢(儀禮/注)竹䪐(周禮/注)愔愔良人(列女/傳)
蒹葭泝洄　泝㳺(爾/雅)
終南有屺有堂(崔靈恩/集注)顔如渥沰(韓詩○又/作渥赭)
晨風鷐風(説/文)宛彼北林(周禮/注)
無衣與子同襗(説文○注/䙝衣袴也)
權輿胡不承權輿(爾雅/注)
宛丘子之蕩兮(楚詞/章句)鷺纛(爾/雅)
衡門可以療飢(韓外/傅)
東門市也媻娑(説/文)榖旦于嗟(釋/文)
墓門誶予不顧(楚詞/章句)
防有卭有㫖□(説/文)㫖□(石/經)㫖□(仝/上)
月出月出皦兮佼人僚兮(釋/文)佼人劉兮(又作嬼○/羣經音辨)
澤陂有蒲與茄(樊光注/爾雅)碩大且婘(釋/文)陽如之何(魯/詩)□􁈢
　(説/文)碩大且□(韓/詩)碩大且□(説/文)
素冠棘人臠臠兮(説/文)
萇楚旖旎其華(楚詞/章句)
匪風匪風□兮　摡之釡􁃺(説/文)匪車揭兮(韓/詩)
蜉蝣衣裳□□(説文○注㑹/五采鮮色也)堀閲(説/文)
候人何戈與綴(禮記/注)嬒兮蔚兮(説文女黑/色爲嬒)婉兮□兮(崔/靈)
　(恩/注)
鳲鳩其弁伊􁇑(説文置玊也/周禮注作綦)心若結兮(禮/記)
七月一之日㓖冹二之日颲颲(說文○崔靈恩/栗烈作栗冽)七月鳴
　鴃(趙岐孟/子註)獻肩(周禮/注)食鬱及藿(説/文)黍稷童稑(周禮/注)
　納于□陰(説/文)稱彼兕觵受福無疆(禮記/注)
䲭鴞□天之未陰雨(説/文)徹彼桑杜(韓/詩)予羽燋燋(釋/文)予尾
　消消(孔氏/經文)脩脩(釋/文)唯予音之嘵嘵(説文○玊海/𥙷遺作憢憢)
東山霝雨　熠熠宵行(並説/文)雚鳴(説文小/爵也)烝在蓼薪(韓/詩)
破斧四國是匡(韓/詩)四國是訛(爾雅/注)四國是揫(董/氏)
狼跋載疌其尾(又作/躓)赤舄掔掔(又作几几/並説文)
　小雅
鹿鳴視民不佻(左/傳)
四牡周道郁夷(漢地/里志)委夷　威遲(釋/文)威夷(韓/詩)痑痑駱馬
　(説文漢書/文作驒驒)
皇華侁侁征夫(楚詞/章句)莘莘(國/語)我馬維驕(説/文)周爰諮謨(淮南/子)
常棣萼不韡韡(説文○鄭/注不作跗)䳭鴒(釋/文)外禦其侮(左傳/國語)飲酒
　之□(説/文)
伐木伐木所所(説/文)有酒醑我(釋/文)竷竷鼓我(説/文)壿壿舞我
　(爾/雅)竷竷舞我(崔靈恩/集注)
天保俾爾剪榖(聞人滋/盡也)吉圭爲饎(儀禮饗詞/韓詩亦同)絜蠲(周禮/疏)
采薇靡所歸聘(釋/文)彼薾維何(説/文)
出車我出我輿(荀/子)旂旐英英　獫狁于攘(釋/文)
杕杜檀車􁇘􁇘(韓詩○石/經作䡲䡲)
魚麗物其指矣(荀/子)
南有嘉魚烝然□□(讀詩/紀)蒸然(韓/詩)
蓼蕭和鸞噰噰(賈誼/新書)
湛露愔愔夜飲(韓/詩)懕懕(説/文)
菁莪蓁蓁者莪(韓/詩)
六月我是用戒(鹽鐵/論)整居焦護(爾/雅)
采芑朱紱斯皇(釋文○紱/亦作芾)朱紼(白虎/通)振振嗔嗔(説/文)嘽嘽
　推推(漢/書)
車攻東有圃草(韓/詩)囿草(後漢/書)甫草(羣經/音辨)薄狩于敖(水經/注)
　抉拾旣次(周禮注○集/韻抉作夬)助我舉㧘(説/文)赤紼(白虎/通)
吉日既禡既禂(説/文)麀鹿噳噳(口羣向上/也○説文)其麎孔有(爾/雅)伾
　伾俟俟(説文○釋文/儦儦作爊爊)駓駓騃騃(韓/詩)
庭燎鸞聲銊銊(説/文)
祈父圻父(左/傳)尸雍(韓外/傳)
白駒在彼穹谷(韓/詩)
我行其野言采其蓄(釋/文)不唯舊因(白虎/通)誠不以富(論/語)
斯干約之格格(周禮/注)椓之柝柝(釋/文)如矢斯扐　如鳥斯
　□(並韓/詩)載衣之􁉠(釋/文)
無羊九十其􁇛(釋/文)或寢或譌(韓/詩)
節南山維石嚴嚴(羣經/音辨)天方薦㽨(説/文)天子是痺(苟/子)憂心
　如炎(韓詩○炎/字書作焱)□國之鈞(漢/書)卑民不迷(荀/子)昊天不庸
　(韓/詩)既怡既懌(釋/文)
正月不敢不跼(釋/文)民之譌言(説文石/經作僞)不敢不□　虺蜥
　(説/文)憂心瘐瘐(玊海/補遺)燎之方揚能或滅之(漢/書)亦孔之昭
　(中/庸)協比其鄰(左/傳)夭夭是加(蔡邕/傳)㑑㑑彼有屋(説/文)速速
　方有榖(後漢/書)煢獨(孟/子)
十月朔日辛卯(宋本朱傳○魏了翁曰十月之交則十/一月矣是周人朔月也故曰朔月辛卯)
　(○按誤月爲/日始於元板)日月鞠㐫　山冡卒崩(漢/書)蘩惟司徒(韓/詩)
　皮惟司徒中術膳夫掫子内史萬唯師氏橜惟趣馬
　(俱漢/書注)艷妻傓方處(説文○漢/書煽作扇)宻勿從事　䜛口嗸嗸
　　僔㳫背憎(並説/文)悠悠我悝(爾/雅)我㾖(顧野/王)
雨無正聽言則對(漢/書)熏胥以痡(韓/詩)
小旻噏噏呰呰(荀子○漢書/歙歙訿訿)寔用不就(韓外/傳)民雖靡腜
　(韓詩○王/肅作靡憮)不可暴虎(鹽鐵/論)戰戰矜矜(左/傳)
小宛翰飛戾天(薛/君)螟􁈴　􁉱嬴(説/文)毋忝爾所生(古文/孝經)疹
　寡(韓/詩)宜犴宜獄(韓/詩)冝豻(漢/書)念彼先人(春秋/繁露)
小弁小卞(漢/書)儵儵周道(玊海/補遺)惄焉如疛(釋文又/作如㿒)疹如疾
　首(釋/文)譬彼瘣木(説/文)
巧言􁌉􁌉大猷(説/文)譖始既減(韓詩○説/文作既涵)趯趯毚兔(韓/詩)聖
　人謨之(釋/文)既微且□(説/文)
何人斯我心施也(韓/詩)
巷伯緀兮斐兮(緀白文也斐又/作菲○釋文)鉹兮哆兮(説文○崔靈/恩集注作侈)
　(兮哆兮○玊海補遺/又作哆兮誃兮)取彼讒人(禮記注/後漢書)勞人慅慅(玊/海)
　(補/遺)
谷風棄我如遺(新/序)
蓼莪蓼蓼者儀(𨽻釋○莪釋/文作義義同)瓶之□矣(説/文)
大東周道如底(孟/子)其平如砥(楚詞/章句)苕苕公子行彼周道
　(同/上)采采衣服(韓/詩)哀我癉人(爾/雅)琄琄佩璲(爾雅/疏)□彼織
　女(爾/雅)東有启明(同/上)有冽晷泉(釋/文)
四月百卉具腓(韓詩○玊海/補遺作具痱)匪鷻匪鶿(説/文)盡萃以仕(釋/文)
　亂離斯莫(韓/詩)爰其適歸(史/記)
北山普天之下(孟/子)率土之賓(漢/書)或憔悴事國(左/傳)
小明眷眷懐顧(文選/注)無常安處(漢/書)癉我不暇(釋/文)
鼓鐘憂心且怞(説/文)鼓鐘伐臯(周禮/注)
楚茨楚楚者薋(楚詞章句○漢/書注茨作薺)祝祭于□(説/文)馥芬孝思
　(薛君文/選注)
信南山維禹􁍚之(韓詩周禮/稍人注)既瀀既渥(説/文)㽦㽦原隰(周禮/疏)
　取其血膫(説/文)
甫田圃田(爾/雅)箌彼甫田(韓/詩)或芸或芓黍稷儗儗(漢/書)以我
　齍明　田俊(並釋/文)
大田以我剡耜(爾/雅)不蓈不莠(説/文)螟蟘(同/上)螟􁇞(釋/文)蛑賊(同/上)
　有黤(説文○韓/詩作弇)有晻淒淒興雨祁祁(吕氏/春秋)此有不斂
　積(崔靈恩/集注)
瞻彼洛矣韎韐有赩(白虎/通)琕琫容刀(釋/文)
桑扈受福不儺(説文/解字)兕觥其□(説/文)匪交匪敖(左/傳)匪徼匪
　傲(漢/書)
有頍先集維䨘(爾雅/注)樂酒今昔(楚詞/章句)
車舝展彼碩女(劉/向)高山卬止(説/文)以愠我心(韓/詩)
青蠅謍謍青蠅止于棥(説文史記樊作/蕃漢書作藩)讒言罔極(漢/書)
賓筵賓載手㪺(董/子)威儀販販(韓/詩)威儀佖佖　仄弁　屢
　舞姕姕　酌彼漮爵(並説/文)
采菽匪交匪舒(荀/子)觱沸濫泉(釋/文)滭沸(玊/海)君子所誡(晏子/春秋)
　赤紼在股(白虎/通)福禄攸同(左/傳)便蕃左右亦是帥從(左/傳)
　便便左右(韓/詩)紼縭維之(爾/雅)優哉㳺哉聊以卒歲(左/傳)福
　禄肶之(釋/文)
角弓觲觲角弓(説/文)雨雪麃麃晏然聿消(荀/子)曣晛聿消(韓/詩)
　如食儀饇(仝/上)莫肯下隧式居屢驕(苟/子)
菀柳上天甚神無自瘵也(國策○韓/詩作甚惂)
都人士狐裘黄裳萬民之望(賈誼/新書)薹笠(爾/雅)
采緑采菉(楚詞/章句)言鬯其弓(釋/文)薄言覩者(釋/文)
隰桑瑕不謂矣(禮記/注)
白華泱泱白雲(韓/詩)淲沱北流(説文○徐鉉曰沱/沼也今别作池非)念子㤄
　㤄(説/文)視我㤄㤄(韓/詩)
緜蠻緡蠻(大/學)豈敢憚行畏不能趨(韓/詩)
苕華三星在霤(釋/文)
　大雅
文王本枝百世(左/傳)娓娓文王(崔/注)陳錫載周(左/傳)惟周之士
　不顯奕世(後魏/禮志)述脩厥德(漢/書)儀監于殷峻命不易(大/學)
　上天之縡(揚雄/傳)
大明天難諶斯(漢/書)磬天之妹(韓/詩)允懐多福(春秋/繁露)在郃之
　陽(風俗/通)其旝如林(説/文)坶野洋洋(水經/注)四騵彭彭(公/羊)
　(疏/)諒彼武王　率伐大商(釋/文)
緜陶􁉇陶穴(説/文)來朝趣馬(顧野/王)周原□□(韓/詩)聿來相宇
　(新/序)爰挈我龜(釋/文)卑立室家(仝/上)其乘則直臯門有亢(釋/文)
　亦不殞厥問(孟/子)畎夷喙矣(左傳/注)犬夷呬矣昆夷駾矣
　(説/文)
棫樸奉璋俄俄(釋/文)烝徒檝之(説/文)彫琢其章(荀子○周禮/注章作璋)
　亹亹我王(荀/子)
旱麓璱彼玊瓚(説文○周禮/注瑟作卹)延于條枚(外傳吕氏/春秋同)
思齊神罔時侗(説/文)厲假不瑕(集/韻)古之人無擇(韓/詩)
皇矣求民之瘼(漢/書)唯此二國　唯此四國　此唯予度
　(論/衡)其椔其翳(玊海補遺○/翳韓詩作殪)維此文王(左/傳)攘之鬄之(釋/文)
　(鬄又/作捌)莫其德音(左/傳)王此大國(仝/上)天立厥妃　患夷載
　路(釋/文)克順克俾俾于文王(禮/記)無然畔換(漢書/注)以遏徂
　莒以篤周祜(孟/子)隆衝(韓/詩)崇庸(齊/詩)崇墉圪圪　與爾臨
　䡴(説/文)執誶連連　攸馘(釋文又/作聝)是禷是禡(説/文)
靈臺經始勿悈(玊海/補遺)白鳥鶴鶴(孟/子)白鳥皜皜(新/書)矇瞍奏
　工(楚詞/章句)巨業維樅(説/文)
下武應侯順德(家語淮/南子同)昭哉來御(漢書/注)来許(漢/碑)愼其祖
　父(後漢/書注)
文王有聲欥求厥寧(説/文)匪亟其欲(釋文玊海補/遺作匪悈)匪革其
　猶(禮/記)度是鎬京(同/上)既伐于崈(尚書/大傳)築城伊洫(釋/文)
生民不□不□(説/文)克岐克㘈　禾穎穟穟　瓜瓞菶菶
　(説/文)𤓰瓞□□(釋/文)拂厥豐草(韓/詩)誕降嘉榖(説/文)維􁈍(爾/雅)或
　舂或枕(儀禮/注)或簸或舀(説/文)淅之溞溞(爾/雅)烝之烰烰(説/文)
　有台(白通/通)取牴以軷(説/文)后稷兆祀(禮/記)其馨始升(釋/文)
行葦維葉柅柅(文選/注)敦弓既彀(説/文)肆筵設杌(楚詞/章句)駘背
　(春秋/繁露)
鳬鷖公尸來燕醺醺(説/文)
假樂嘉樂(左傳/中庸)憲憲令德　保佑命之(中/庸)不騫不忘(春/秋)
　(繁/露)不愆不忘(文選/注)
公劉思戢用光(孟/子)于邠斯觀(白虎/通)汭㘲之即(周禮/注)陟則
　在甗(釋/文)
泂酌可以饙饎(説/文)
卷阿嗣先公酋矣　祓禄(爾/雅)噦噦其羽(説/文)
民勞迄可小康(漢/書)㬱不畏明(説文㬱/會也)是用大簡(左/傳)揉遠
　能邇　以謹昬怓(釋/文)
板上帝版版(説/文)下民卒􁈏(禮/記)無然呭呭(釋文○爾雅作/洩洩説文作詍)
　(詍/)辭之繹矣(説/文)老夫懽懽(爾/雅)民之方唸㕧(説/文)敬天之
　威不敢馳驅(後漢楊/秉傳)多將謞謞(説/文)聽我敖敖(玊海/補遺)天
　之誘民(禮/記)
蕩盪盪上帝(玊海/補遺)天命匪訦(韓/詩)匪忱(説/文)會是彊圉(漢書/注)
　爾德不明以無陪無卿不明爾德以無陪無仄　式
　號式謼(漢/書)殷鑒不逺在夏后之世(國/語)侯詛侯祝　既
　諐爾止(釋/文)
抑懿戒(國/語)有牿德行(禮/記)誥爾民人(鹽鐵/論)愼爾侯度(左/傳)白
　圭之㓠(説/文)子孫憴憴(釋/文)不諐于儀(左/傳)我心懆懆(五經/文字)
　誨爾忳忳(禮記/注)無言不酬(外/傳)藉曰未知(漢/書)不譖不賊
　(釋/文)
桑柔其下侯洵(説/文)國歩斯矉(仝/上)告女憂卹誨女序爵
　鮮不用濯(墨/子)泰風有隧(爾/雅)迸云不逮(釋文○迸/又作拼)自有
　胇膓(同/上)往以中垢(外/傳)
雲漢藴隆炯炯(韓/詩)爞爞(説/文)耗燡下土　􁈑􁈑山川　有
　噦其聲(説/文)云如何悝(爾雅○釋/文作㾖)赫赫惔惔(韓作/炎炎)如惔
　如樊(惔韓/作炎)㝌哉冡宰(並釋/文)胡寧疹我以旱(韓/詩)
崧高嵩高(禮/記)峻極于天(中/庸)爲周之翰(禮/記)王踐之事(韓/詩)有
　㐼其城(釋/文)錫爾介圭(爾/雅)申伯番番既入于徐(楚詞/章句)
烝民蒸民　秉夷(孟/子)四牡騯騯(説文○釋/文作駫駫)彊圉(漢/書)
韓奕有晫其道(釋/文)王賜韓侯(周禮/注)鉤膺鏤鐊(説/文)淺幎(朱/注)
　(幎又/作幦)姪娣從之(白虎/通)其追其貉(説/文)獻其豼皮(釋文白/狐也)
江漢武夫潢潢(鹽鐵/論)肇敏戎功(後漢周/舉傳)弛其文德恊此
　四國(禮記○注弛/施也協和也)
常武既儆既戒(周禮/注)敦彼淮濆(説/文)民民翼翼(釋/文)
瞻卬女反脱之(漢/書)鞠人伎忒　舍爾介逖(説/文)邦國殄顇
　(漢/書)
　三頌
清廟逡奔走在廟(禮記/注)
維天於穆不似(正義引/孟仲子)誐以溢我(説文○集韻/作誐以謐我)何以恤
　我(左傳○注逸/詩疑别有本)
烈文四方其順之(左/傳)
天作彼徂者岐(韓/詩)子孫其保之(説/苑)
我將維天其佑之(釋/文)儀式刑文王之德(左/傳)
時邁薄言振之(韓/詩)
執競鍠鍠　□□(説/文)
思文飴我釐麰(漢書○貽釋文/作詒牟作􁇬)貽我嘉􁇬(韓/詩)
有瞽應􁇭縣鼓(周禮/注)肅雍和鳴(禮記○雍/爾雅作噰)
濳橬(爾雅取/魚其)涔有多魚(韓/詩)
雝雍(論語以/雍徹)
載見鞗革有瑲(説/文)
閔予煢煢在㝌(説文○文選注作惸/惸漢郊祀志作焭焭)陟降廷止(漢/書)
小毖甹夆(爾/雅)辛赦(韓/詩)
載芟其耕郝郝(爾/雅)有㗉其耜(集/韻)繹繹其達(爾/雅)緜緜其穮
　(説/文)有苾其香(釋/文)
良耜其鎛斯㨄(集韻周/禮注同)既茠荼蓼(説/文)以茠□蓼(玊海/補遺)䆅
　之秩秩(説/文)殺時􁇛牡(釋/文)
絲衣素衣其䋔弁服俅俅(説文○爾雅/戴弁俅俅)不㕦不傲(釋/文)不
　虞不驁(史/記)自羊來牛(韓外/傳)鼐鼎及哉(史記○注/哉音資)
酌汋(左傳/苟子)勺(内/則)
賚鋪時繹思(左/傳)
般堕山(釋/文)於皇明周(白虎/通)
駉在駉之野　有驈有騜(説/文)有騅有􁇯　有騮有駱
　有驔有䁩(並字/林)
有駜鼓淵淵(釋/文)
泮水薄采其荇(白虎/通)其旂伐伐(羣經/音辨)言采其􁉲　束矢
　其􁆱(説/文)鬄彼東南　獷彼淮夷(韓/詩)
閟宫實始戩商　稙稚尗麥(説/文)荆茶是徵(史/記)魯侯是曕
　(説/苑)寢廟奕奕(蔡邕/獨斷)王謂叔父(禮/記)遂幠大東(韓/詩)
那　鼗鼓鼘鼘(説/文)庸鼔有檡(釋/文)奏嘏(玊海/補遺)
烈祖亦有和鬻(説文○通/釋和作盉)奏假(中/庸)鬷假(左/傳)
𤣥鳥殷社芒芒(史三代世/表褚先生)奄有九域(韓/詩)惟民所止(大/學)百
　禄是荷(左/傳)
長發𤣥王桓發(韓/詩)海水有截(水經/注)至于湯躋(禮/記)聖敬日
　齋(釋/文)布政優優(左/傳)百禄是揫(説/文)爲下國畷郵(韓/詩)爲下
　國駿蒙(荀子○大戴/記作恂䝉)何天之寵敷奏其勇(大/戴)武王載
　坺(説文荀子/作載發)則莫我敢遏　包有三枿韋顧既伐(俱/漢)
　(書/)爲下國駿駹(齊/詩)
殷武䍘入其阻(説/文)四方是極(漢書古/今人表)京師翼翼(韓詩○/後漢書)
　(樊凖/傳仝)
　　右羣書文字考異凡一千數百有竒或音義同而
　　字異或音義字形俱異其中古今文字雖殊本無
　　二致者録之以廣見聞而已若一句之中一字之
　　異與毛詩各成一説皆三家之支流餘裔也已採
　　其義可旁通者别入拾遺本文中矣此本王氏詩
　　攷更加删𥙷以次分篇一覽可得頗費日力但寡
　　學𦕈聞尚多掛漏又隨得隨録一篇之内先後不
　　無失次學者諒之
　
　
　
　
　
　
　
　三家詩拾遺卷一
欽定四庫全書
　三家詩拾遺卷二
　　　　　　　　　　柳州府知府范家相撰
　古逸詩
　　詩自三百五篇而外見於經傳子史之稱引者或
　　指爲孔筆删存之餘而非然也詩之有關於禮儀
　　而不可缺如采齊肆夏新宫貍首諸篇孔子方考
　　正之無由豈肯删而去之哉昔朱子嘗欲採韓詩
　　章句於文選注中而深寧王氏因有詩攷之作然
　　率隨手掇拾漫無條理縁重爲蒐輯𥙷所未及分
　　爲四篇一曰篇辭俱逸一曰篇名存辭逸一曰篇
　　辭俱存一曰詩句存篇名逸各疏其出處於每條
　　之下其非周之逸詩而見於雜家之稱述者無徵
　　不信概置弗録
　篇辭俱逸一
商頌七篇
　　國語戴公之大夫正考父校商之名頌於周太師
　　得十二篇歸祀其先王孔子録之以備三頌今亡
　　七篇
商齊七篇
　　大戴記凡雅二十六篇八篇廢不可歌商齊七篇
　　可歌也鄭氏謂商即商頌非也樂記商者五帝之
　　遺聲齊者三代之遺聲也今逸之矣
　　太史公謂古詩三千餘篇孔子去其重取其可施
　　於禮儀上采后稷下述殷周之盛至幽厲之缺爲
　　三百五篇其云三千餘篇雖别無所考要之古詩
　　之遺逸多矣其篇名間有存者録之下篇
　篇名存詩辭逸二
南陔白華華黍由庚崇丘由儀
　　右六亡詩篇名毛詩有之三家則亡陸德明曰此
　　六篇周公制禮用爲樂章吹笙以播其曲孔子删
　　定三百十一篇及秦而亡子夏序詩篇義合編故
　　序存而詩亡朱子以序爲衞宏僞作不足信乃本
　　洪邁王質鄭樵之說斷爲笙本無詞而非闕文又
　　據劉敞說謂鄉飲酒及燕禮舉此六詩皆曰笙曰
　　樂曰奏而不言歌爲有聲無詞之證又文選張揖
　　上林賦注云小雅之材七十四人亦除笙詩言之
　　然後儒多以漢唐舊說爲是
　　晉束晳𥙷亡詩六篇蓋本之夏侯湛湛先有𥙷周
　　詩其序曰周詩者南陔白華華黍六篇有其㫖而
　　亡其詞湛續其亡今湛詩無存而晳獨傳尊朱子
　　者咸譏其無庸𥙷也
王夏肆夏昭夏納夏章夏齊夏族夏祴夏驁夏
　　周禮鐘師掌金奏凡樂事以鐘鼓奏九夏鄭注夏
　　大也王出入奏王夏尸出入奏肆夏牲出入奏昭
　　夏四方賓客來奏納夏臣有功奏章夏夫人助祭
　　奏齊夏族人侍燕奏族夏客醉而出奏祴夏公出
　　入奏驁夏九夏皆詩篇頌之類也此歌之大者樂
　　崩亦從而亡是以頌不能具也
　　國語金奏肆夏樊遏渠天子以饗元侯也韋昭注
　　肆夏一名樊韶夏一名遏納夏一名渠即周禮九
　　夏之三吕叔玊云肆夏時邁也樊遏執競也渠思
　　文也二說微異(叔玊漢時人著詩說/杜子春周禮注引之)如所云則九
　　夏僅闕其六與鄭不同然樊遏渠實非九夏也如
　　肆夏即是樊何以國語既曰肆夏又曰肆夏樊乎
　　樊遏即執競何以但云肆夏樊不云樊遏執競渠
　　思文乎蓋吕以肆夏爲時邁者以時邁有肆于時
　　夏之文耳因牽連及之謂樊遏即執競渠即思文
　　而二詩並無明文可證韋昭因之小變其說皆不
　　足信也天左傳載穆叔如晉金奏肆夏之三穆叔
　　不拜其云肆夏之三謂連奏肆夏昭夏納夏也故穆
　　叔曰三夏天子所以享元侯也如吕韋說則享元
　　侯之意安在當以鄭氏爲正
　　鄭以九夏爲頌類者孔氏謂歌類乎頌非必俱頌
　　詩也鄭樵劉敞直謂九夏皆有聲無詞與笙詩同
　　益不足信唐皮日休有𥙷九夏系文
采齊(一作/薺)
　　周禮樂師敎樂儀行以肆夏趨以采齊鄭注逸詩
　　篇名
新宫
　　儀禮燕禮升歌鹿鳴下管新宫大射禮乃歌鹿鳴
　　三終乃管新宫三終鄭注新宫小雅逸詩篇名鄭
　　知爲小雅逸詩者以其與鹿鳴並舉也左傳叔孫
　　昭子聘宋宋公享之賦新宫或云即斯干之詩則
　　何所取義而賦之乎(唐邱光庭/有𥙷亡詩)
河水
　　左傳公子賦河水公賦六月杜注逸詩也義取朝
　　宗於海韋昭注國語謂即沔彼流水之詩無所徵
茅鴟
　　左傳叔孫穆子食慶封慶封氾祭穆子不悅使工
　　爲之誦茅䲭杜註逸詩刺不敬王也(邱光庭亦/有𥙷亡詩)
鳩飛
　　國語秦伯賦鳩飛公子賦河水韋昭謂即小宛之
　　首章蓋以首二句有鳩飛二字也按内外傳引詩
　　未有舍篇名而别拈詩中一二字以命篇者蓋逸
　　詩也
九德之歌
　　周禮九德之歌九㲈之舞於宗廟之中奏之若樂
　　九變則人鬼可得而禮矣注九德即九功之歌今
　　軼
武宿夜
　　禮記聲莫重於升歌舞莫重於武宿夜注舞曲名
　　皇氏曰師說書傳云武王伐紂至於商郊停止宿
　　夜士卒皆歡樂歌舞以達旦因名爲武宿夜其樂
　　亡也
　　按熊氏謂即大武之詩考樂記冕而總干舞大武
　　是大武固爲舞曲但詩中不見宿夜之義且記何
　　不云聲莫重於升歌舞莫重於大武乎
史辟史義史見史童史謗史賓
　　大戴記凡雅二十六篇其八篇可歌歌鹿鳴貍首
　　鵲巢采蘩采蘋伐檀白駒騶虞八篇廢不可歌七
　　篇商齊可歌也三篇間歌史辟史義史見史童史
　　謗史賓十聲　按史辟史義等名不知所解其曰
　　間歌自是歌詩篇名曰十聲則合兩篇爲一聲故
　　合商齊七篇爲十也商齊爲五帝三代遺聲商齊
　　之人識之故列於雅
明明崇禹生開
　　逸周書世俘篇籥人奏武萬獻明明三終奏崇禹
　　生開三終注曰明明崇禹生開詩篇名
招雍肆夏孝成
　　尚書大傳維五紀奏鐘石論人聲招樂興於大麓
　　之野報事還歸二年□然乃作大唐之歌招爲賓
　　客雍爲主人始奏肆夏納以孝成按孔子純取周
　　詩定爲三百則中天之詩在於弗録但如所言則
　　肆夏之名其始於有虞而周仍之歟
　　以上篇名存詩詞逸之詩如笙詩九夏采齊新宫
　　諸樂章皆逸自孔子未删詩之前其他非周詩及
　　無關禮儀之篇或刪自聖筆耳王氏詩攷雜入駕
　　辨(楚詞大招伏羲駕辨楚勞商只/文選注伏羲作琴始造此曲)綱罟(隋樂志伏/羲有網罟)
　　(夏侯𤣥辨/樂論亦云)豐年(辨樂論神農教民/食穀有豐年之詠)八闋(吕氏春秋/葛天氏歌)
　　(八闋一曰載民二曰𤣥鳥三曰遂草木四曰奮五穀/五曰敬天常六曰逹帝功七曰振地德八曰總萬)
　　(物之極凡/詩八闋)晳陽南陽初慮朱干苓落歸來縵縵(尚/書)
　　(大傳虞傳維元祀巡守四岳八伯每/至其方貢兩伯之樂其歌晳陽云云)破斧(吕氏春/秋夏孔)
　　(甲作爲破斧之/歌實始爲南音)燕燕(吕氏春秋有娀氏二女作/歌一終曰燕燕始爲北音)晨
　　露(吕氏春秋湯命伊/尹作大濩歌晨露)黄竹(穆天/子傳)諸篇名皆子書雜
　　說且孔子純取周詩凡自殷以前原所弗録耳
　　古樂篇名不可悉紀如扶來立本(伏/義)扶持下謀(神/農)
　　咸池大卷雲門(黄/帝)承雲六莖(顓/頊)六英(帝/嚳)大章(堯/)大
　　韶(舜/)大夏(禹/)大濩(湯/)皆傳之自古而詩並無聞至
　　如阮籍稱少昊歌鳯鳥之迹夏侯太初論黄帝有
　　龍衮之頌尚書中候載成王有鳯皇之歌悉已無
　　稽其如大禹玊牒之詞許由箕山之歌皇娥白雲
　　之歌葛天捉□之歌雖有篇有辭明出後人之手
　　與箕子麥秀之歌無異又如列子以不識不知四
　　句即康衢之童謠吕氏春秋以普天之下四句乃
　　虞舜自作之詩三國志曹髦紀何晏引一人有慶
　　兆民賴之二句謂是詩文殆是傳訛
　篇名詩詞俱存二
貍首
今日泰射四正具舉大夫君子凡以庶士小大莫處御
于君所以燕以射則燕則譽(以上見/小戴記)
弓既平張四侯且良決拾有常既順乃讓乃揖乃讓乃
躋其堂乃節其行既志乃張
射夫命射射者之聲御者之旌既獲卒莫嗟爾不寧侯
爲爾不朝于王所故亢而射女強食食爾曾孫侯氏百福
(以上大戴記投壺篇○考工記梓人祭侯辭與投壺下/六句略同而稍異曰唯若寜侯母或若女不寧侯不屬)
(於王所故抗而射女強飲強食詒女曾/孫諸侯百福豈祭侯亦用貍首邪)
　　周禮鐘師凡射王以騶虞爲節諸侯以貍首爲節
　　鄭注逸詩篇名歌貍首者樂㑹時也小戴投壺篇
　　命弦者曰請奏貍首而其辭不載載射義中只八
　　句大戴投壺載其辭多十九句長短不齊疑有闕
　　文
　　詩無貍首之義或謂原壤登木之歌即此篇逸句
　　固非劉氏小傳或曰即鵲巢篆文似之此則既有
　　貍首又有鵲巢尤非
祈招
祈招之愔愔式昭德音思我王度式如玊式如金形民
之力而無醉飽之心
　　左傳子革對楚靈王曰昔穆王欲肆其心周行天
　　下將皆必有車轍馬跡焉祭公謀父作祈招之詩
　　云云杜注祈父周司馬世掌甲兵之官招其名此
　　詩逸
轡之柔矣
馬之剛矣轡之柔矣馬亦不剛轡亦不柔志氣麃麃(一/作)
(志之/塵塵)取予不疑(注塵塵和也/不疑和之至)
　　左傳晉侯言衛侯之罪使叔向告二君國子賦轡
　　之柔矣其辭不載杜注逸詩也義取寛政以安諸
　　侯若柔轡之馭六馬也逸周書太子晉解師曠請
　　歸王子賜之乘車四馬曰太師亦善御之師曠對
　　曰御吾未之學也王子曰女不爲夫時詩云云
徵招角招
畜君何尤
　　孟子趙岐注樂詩也　孔子删詩於世本中故同
　　時之詩不録
樂詩
舟張辟雍鶬鶬相從八風回回鳯凰喈喈
　　尚書大傳樂日篇載此詩
支
天之所支不可壊也其所壊亦不可支也
　　國語衞彪傒適周見單穆公曰萇劉其不没乎周
　　詩云云昔武王克殷而作此詩也以爲飫歌名之
　　曰支以遺後之人使永監焉夫禮之立成者爲飫
　　(立而/行禮)昭明大節而已少曲與焉(詩樂少/章曲也)按内傳所
　　稱與外傳略同而不云飫歌
白水
浩浩白水鯈鯈之魚君來召我我將安居國家未立從
我焉如
浩浩者水育育者魚未有室家而召我焉居
　　管子桓公使管仲求甯戚戚應之曰浩浩乎鯈鯈
　　乎管仲不解歸而不語有少妾問焉管仲曰非爾
　　與知也妾曰毋少少毋賤賤仲以語之妾曰甯子
　　殆欲室乎古有白水之詩云云按列女傳此少妾
　　名婧而詩不全
驪駒
驪駒在門僕夫俱存驪駒在路僕夫整駕
　　漢書儒林傳博士江公世爲魯詩心嫉王式謂歌
　　吹諸生曰歌驪駒式曰聞之於師客歌驪駒主人
　　歌客毋庸歸(劉敞曰尋文上下客歌驪駒者將/歸之歌主人無所歸不當歸也)今
　　日諸君爲主人日尚早未可也江公曰經何以言
　　之曰在曲禮云云江公曰何狗曲也
雨無正
雨無其極傷我稼穡
　　劉安世述韓詩詳本篇
鼓鐘
韎任侏離
　　陳禪傳述韓詩詳本篇
般
於繹思
　　三家詩時周之命下有此一句見孔疏
　(附/)采薇歌
登彼西山兮采其薇兮以暴易暴兮不知其非兮黄農
虞夏忽焉没兮我安適歸兮吁嗟徂兮命之衰兮
　　史記予悲伯夷之志覩軼詩可異焉
　　麥秀歌
麥秀漸漸兮禾黍油油兮彼狡童兮不與我好兮
　　史記箕子朝周過殷故墟宫室毁廢生禾黍乃作
　　麥秀之歌　按二歌不見經傳疑未必果爲伯夷
　　箕子之作而麥秀斥紂爲狡童尤未可信以其出
　　自史記傳之必有所自故録而附之若琴操載文
　　王羑里鳯凰之歌則爲後人贋作無疑也(琴操鳯/凰銜書)
　　(於文王之郊文王曰殷帝無道天命已移乃作歌/日翼翼翔翔彼鸞凰兮銜書來逰以命昌兮曕天)
　　(案圖殷將亡兮蒼蒼昊天始有萌兮神連精合謀/于房兮  羑里歌曰殷道溷溷浸濁煩兮朱紫相)
　　(合不别分兮迷亂聲色信讒言兮炎炎之虐使我/愆兮幽閉牢穽由其言兮遘我四人憂勤勤兮)
　詩辭存篇名逸四
巧笑倩兮美目盼兮素以爲絢兮
　　見論語
唐棣之華偏其反而豈不爾思室是逺而
　　見論語
相彼盍旦尚猶惡之
　　禮坊記引此二句注盍旦夜鳴之鳥言視彼夜鳴
　　之鳥欲反晝作夜尚且惡之
昔吾有先正其言明且清國家以寧都邑以成庶民以
生誰能秉國成不自爲正卒勞百姓
　　禮緇衣引詩注曰上五句逸詩下四句見今節南
　　山篇按三百篇中如母逝我梁四句無競維人二
　　句及翩翩者鵻王事靡盬等句複見甚多此所引
　　似自爲一章之詩也
翹翹車乘招我以弓豈不欲往畏我友朋
　　左傳齊侯使敬仲爲卿敬仲辭以羈旅之臣敢辱
　　高位引此四句
雖有絲麻無棄菅蒯雖有姬姜無棄蕉萃凡百君子莫
不代匱
　　左傳楚入鄆無偹故也君子曰恃陋而不偹罪之
　　大者也引詩云云言偹之不可以已也
周道挺挺我心扃扃講事不令集人來定
　　左傳楚殺其大夫公子壬貪也君子謂楚共王於
　　是乎不刑引詩云云注挺挺正直也扃扃明察講
　　謀也謀事之不善當聚致賢人以定之
俟河之清人壽幾何兆云詢多職競作羅
　　左傳楚子囊伐鄭討其侵蔡也子駟子國子耳欲
　　從楚子孔子蟜子展欲待晉子駟引詩云云注人
　　壽促而河清遲晉不可恃兆卜也詢謀也言既卜
　　且謀則競作網羅之難無成功
淑慎爾止無載爾僞
　　左傳澶淵之㑹㑹而不信寵名皆棄不信之不可
　　也如是詩曰文王陟降在帝左右信之謂也又曰
　　淑愼爾止無載爾僞不信之謂也　按大雅抑云
　　淑慎爾止不愆于儀與此異又古文尚書載入周
　　官篇云恭儉惟德無載爾僞
禮義不愆何恤於人言
　　左傳子産曰吾聞爲善者不改其度故能有濟也
　　民不可逞度不可改引詩云云
我無所監夏后及商用亂之故民卒流亡
　　左傳齊有彗星齊侯使禳之晏子曰無益也祇取
　　誣耳引大雅唯此文王及此四句
皇皇上天其命不忒天之以善必報其德(說苑作天之/與善必報其)
(德當從/說苑)
　　家語孔子在齊舍於外館景公造焉賓主之辭既
　　接左右白曰周使至言先王之廟灾景公復問何
　　王之廟孔子曰此必釐王之廟公曰何以知之孔
　　子引詩云云　按家語爲王肅僞書此條蓋襲說
　　苑
魚在在藻厥志在餌
　　見大戴記疑魚藻篇逸句
樂矣君子直言是務
　　見晏子春秋
行百里者半于九十
　　國策甘茂説秦王引此二句言末路之難也
大武(句/)逺宅不渉(一本宅下/有而字)
　　國策白起拔宜陽黄歇說秦王引詩云云注曰威
　　武之大者遠安宅之不必渉其地　按國策引詩
　　如木實繁者披其枝披其枝者傷其心服難以勇
　　治亂以知事之計也立傳以行敎孝以學義之經
　　也樹德莫如滋除害莫如盡疑皆古語而稱曰詩
　　故勿録
王道蕩蕩不偏不黨王道平平不黨不偏其直若矢其
易若底君子之所履小人之所視
　　墨子兼愛篇引此八句稱周詩上四句見洪範下
　　四句見大東篇而稱周詩古或有考也
青青之麥生于陵陂生不布施死何含珠爲
　　莊子外物篇引此小司馬注曰逸詩刺死人也
如霜雪之將將如日月之光明爲之則存不爲之則亡
　　荀子王霸篇禮之所以正國也譬猶衡之於輕重
　　也猶繩墨之於曲直也猶規矩之於方圎也攻錯
　　之而人莫能誣也引詩云云
國有大命不可以告人妨其躬身
　　荀子臣道篇迫脅於亂時窮居於暴國而無所避
　　之則崇其美揚其善違其惡隱其敗言其所否稱
　　其所長以爲成俗詩云云
鳯凰秋秋其翼若干其聲若簫有鳯有凰樂帝之心
　　荀子解蔽篇目視備色耳聽備聲口食備味形居
　　備宫名受備號生則天下歌死則四海哭是以謂
　　之至盛詩云云此不蔽之福也
墨以爲明狐狸其蒼
　　荀子解蔽篇君人者周則讒言至矣而直言反矣
　　小人邇而君子逺詩云云此上幽而下險也
長夜漫兮永思騫兮太古之不慢兮禮義之不愆兮
何恤人之言兮(下二句與左傳/同疑是一章)
　　荀子正名篇能處道而不貳吐而不奪利而不留
　　貴公正而賤鄙爭是士君子之辨說詩云云
涓涓流水不雝不塞轂已破碎乃大其輻事已敗矣乃
重太息
　　荀子法行篇曾子曰母内人之疏而外人之親無
　　身不善而怨人無刑已至而呼天内人之疏而外
　　人之親不亦逺乎身不善而怨人不亦反乎刑已
　　至而呼天不亦晚乎詩云云
緜緜之葛生于曠野良工得之以爲絺綌良工不得枯
死于野
　　見說苑　按說苑有辟雍詩云有昭辟雍有賢泮
　　宫田里周行濟濟將將似類逸詩附之於此
有斧有柯
　　陸賈新語辨惑篇引此一句
厥初生民深修益成
　　史記三代世表禇先生引詩傳言姜嫄出見大人
　　迹而履踐之知于身生后稷姜嫄以爲無父棄之
　　道中牛羊不踐抱之山中山者養之又捐之大澤
　　鳥覆席食之姜嫄怪而取長之堯以爲賢立以爲
　　大農姓之曰姬氏詩人美而頌之曰厥初生民深
　　修益成而道后稷之始也按如禇所引則深修益
　　成一句生民詩之逸句也
九變復貫知言之選
　　漢書武帝紀引此臣瓚曰先王創制易敎以救流
　　弊也是以三王之敎有文有質九數之多也師古
　　曰貫事也論語曰仍舊貫此言文質不同寛猛殊
　　用循環復舊擇而用之(武帝元鼎詔云詩曰四牡/翼翼㠯征不服亦是逸詩)
皎皎練絲在所染之
　　後漢楊終傳終聞堯舜之民可比屋而封桀紂之
　　民可比屋而誅何者堯舜爲之隄防桀紂示之驕
　　奢也詩云云注逸詩也
羽觴隨波
　　晉書束晳傳武帝問三月曲水之義晳曰昔周公
　　成洛邑因流水以泛酒故逸詩云羽觴隨波　漢
　　書音義羽觴作生爵形
萬人顒顒仰天告愬
　　見文選注薛君章句蓋韓詩也
佞人如􁍛(陳尼切/蛭也)
　　見集韻􁍛字下引詩　按詩之逸句見於秦漢宋唐
　　人引述類於古語者皆棄弗録如韓外傳代馬依
　　北風越鳥巢故枝明是西漢人詩亦弗録其他吕
　　氏春秋四條(將欲毁之必重累之將欲踣之必髙/舉之○唯則定國○君君子則正以)
　　(行其徳君小人則寛以/盡其力○無過亂門)史記一條(得人者興/失人者崩)列子
　　一條(良弓之子必學爲箕/良冶之子必學爲裘)周禮鄭注一條(敕爾瞽/率爾衆)
　　(工奏爾悲誦肅肅/雝雝母怠母凶)皆稱曰詩而類於古之成語者
　　也又如管子之鴻鵠鏘鏘(形勢篇鴻鵠鏘/鏘唯民歌之)甯戚之
　　南山白石(高誘註是/碩䑕逸詩)晉士蔿之狐裘蒙茸(狐裘蒙/茸一國)
　　(三公吾誰適從左氏/謂是士蔿自作之詩)焦贛易林之君子有酒(君子/有酒)
　　(鄙人鼔缶雖不見好亦不見/醜  淮南子說林本云古諺)春秋緯之月離于箕
　　(月離于箕風揚沙矣月離于畢俾滂沱矣/豐坊僞石經直入之小雅漸漸之石詩中)等類尤多
　　或疑爲逸詩而實非也
　　春秋之後周道寖衰聘問歌咏不行於列國學士
　　之詩逸在布衣(以上班/固語)蓋自大野獲麟至於秦人
　　失鹿數百年之詩不登於太史之掌録其遺文斷
　　句見於子史百家之引述者皆秀民學士之逸詩
　　而非必盡經孔子之所删者也其詞亦時異於三
　　百蓋文以代降詩亦隨之韋孟諷時自爲漢體河
　　梁惜别頓異風人是故詩變爲騷騷變爲賦而體
　　製遂分四言化爲五言五言轉爲歌行而俳體以
　　作是皆詩之支流餘裔而亦時尚風氣之使然不
　　可強齊也戰國與春秋以上之詩亦猶是歟故雖
　　有服古之士希心摹彷𥙷亡之什儼合樂章要之
　　風味自有淺深質文亦表厚薄不難尋咀而見焉
　　片語隻詞縱無關於經義殘編蠧簡豈有廢於搜
　　㝷學者覽之將毋色然而喜乎(相/)再識
　
　
　
　
　
　
　
　
　
　
　三家詩拾遺卷二
欽定四庫全書
　三家詩拾遺卷三
　　　　　　　　　　栁州府知府范家相撰
　國風
關雎
　魯詩司馬遷曰周道缺詩人本之袵席關雎作又曰
　周室衰而關雎作　劉向曰周之康王夫人晏而出
　朝關雎起興思得淑女以配君子夫雎鳩之鳥未嘗
　見其乗居而匹處也(列女/傳)杜欽曰珮玉晏鳴關雎刺
　之知好色之伐性短年離制度之生無厭天下将蒙
　化凌夷而成俗也故咏淑女幾以配上忠孝之篤仁
　愛之至也(本/傳)楊雄曰關雎作為傷始亂又曰周康之
　時頌聲作乎下關雎作乎上習治也　李竒曰后夫
　人鷄鳴佩玉去君所周康王后不然故詩人歎而傷
　之(漢書/注)張超曰(康成/弟子)關雎畢公作(𥙷傳邕或/云蔡  説)
　齊詩匡衡曰妃匹之際生民之始萬福之原婚姻之
　禮也然後品物遂而天命全孔子論詩以關雎為首
　言太上者民之父母后夫人之行不侔乎天地則無
　以奉神靈之統而理萬物之宜故曰窈窕淑女君子
　好逑言能致其貞淑情欲之感無介乎容儀晏私之
　意不形乎動靜夫然後可以配至尊而為宗廟主此
　綱紀之首王敎之端也
　韓詩關雎刺時也(詩說見内傳及薛君/章句  下關雎夲篇)又外傳曰子
　夏問關雎何以為風始也子曰關雎至矣乎幽幽㝠
　㝠德之所蔵紛紛沸沸道之所行如神龍變化斐斐
　文章大哉關雎之道也萬物之所繫羣生之所懸命
　也六經之策皆歸論及之盖取之關雎關雎之事大
　矣哉天地之間生民之属王道之原不外是矣
　　詩始萌芽申公訓故单行於世故孔安國司馬遷
　　劉向揚雄諸人皆宗魯詩至於後漢之末康成未
　　見毛傳之先亦逓相祖述韓嬰内傳見于薛君章
　　句者(詳見/首章)與魯畧同唯外傳述夫子之言似與毛
　　合然非其夲論也齊詩匡衡一疏似與魯詩不同
　　而詩之正義亦未明辨以晢當時儀禮左傳未出
　　無所考正三家者言未嘗深究夫子不淫不傷之
　　㫖使非毛公出而廓清義将终晦矣竊意康王后
　　夫人晏起畢公思后妃之徳或弹絃以諷諫事則
　　有之薛士龍謂關雎刺時是賦其詩者吕元鈞謂
　　陳古以諷是也魯韓傳訛遂直以為刺康后而經
　　師承之不加察耳
　　後漢明帝詔昔應門失守關雎刺世應門失守一
　　語夲春秋説題辭其言曰人主不正應門失守故
　　歌關雎以感之然第曰歌以感之不云作以刺時
　　也後人加以附㑹遂謂康王承文武之盛一朝晏
　　起夫人不鳴璜宫門不擊柝關雎之人見幾而作
　　至范蔚宗皇后紀序猶用其説豈止漢魏人哉然
　　考光武廢郭后詔云既無關雎之徳而有衛霍之
　　風似用毛序即蔚宗序先言后夫人進賢才以輔
　　佐君子衷窈窕而不淫其色(衷誤作哀見/文選李善注)是毛説
　　甚明後又云康王晚朝關雎作諷可知是康王時
　　人歌關雎以諷諫與薛吕之説正同予故曰康后
　　晏朝事或有之魯韓雖傳訛非盡無稽也
關關雎鳩在河之洲窈窕淑女君子好逑
　韓詩内傳曰窈窕貞専淑女奉順坤徳成其紀綱(文/選)
　(注/)薛君章句曰詩人言雎鳩貞潔慎匹以聲相求必
　於河洲蔽隱無人之處故人君動靜退朝入於私宫
　后妃御見去畱有度應門繋柝鼓人上堂退反燕處
　體安志明今時人君内傾於色賢人見其萌故咏關
　雎説淑女正容儀以刺時(後漢/書注)
　　按薛君亦云咏以刺時不云作以刺時其文甚明
　　又漢書注宋均曰應門者人主聽政處也不以政
　　事為務則有宣淫之心關雎樂而不淫思得賢人
　　與之共化修應門之政云云此又似别為一解矣
葛覃
維葉萋萋　是刈是濩
　韓詩内傳萋萋盛也(文選/注)刈取也濩瀹也(釋文字凡/三家  義)
　(異者/俱録)
　　濩毛訓為煮義與韓同爾雅郭注作鑊孫炎曰瀹
　　謂煮之於鑊
言告師氏
　(附/)白虎通婦人之所以有師者何學事人之道也(班/氏)
　(説詩雜出三/家不知所傳)
卷耳
　晁説之詩序曰魯詩以卷耳鵲巢采蘩采蘋皆康王
　時詩今無所考意魯詩在北宋時或尚未亡耶
采采卷耳不盈傾筐嗟我懷人寘彼周行
　荀子曰傾筐易滿也卷耳易得也然而不可以貳周
　行故曰心枝則無知傾則不精貳則疑惑
　　荀為四家所自出故有見即録此説首章義尤精
　　　左傳以此詩為文王能官人以王及公侯伯子
　　男甸衛采大夫各居其列為周行四家皆同淮南
　　子引嗟我二句曰以言慕遠世也高誘注思古之
　　賢人各得其行列知漢人無異義矣
　韓詩内傳頃筐欹筐也
我姑酌彼金罍
　韓詩内傳罍天子以玉飾諸侯大夫皆以黄金飾(釋/文)
　又曰金罍大夫器也天子以玉諸侯大夫皆以金士
　以梓一升曰爵爵盡也足也二升曰觚觚寡也飲當
　寡少三升曰觶觶適也飲當自適四升曰角角觸也
　不能自適觸罪故也五升曰散散訕也飲不自節為
　人所訕摠名曰爵爵餉也觥亦五升所以罰不敬也
　觥廓也所以著明之貌君子有道廓然著明非所以
　餉不得名觴(儀禮注引/内傳文)
　　知金罍為大夫酒器則非后妃夫人自酌之罍矣
云何吁矣
　韓詩内傳云辭也(釋/文)
樛木
南有樛木葛藟縈之(樛韓作枓/縈韓作□)
　　按説文枓木高貌韓葢以木之高喻后妃以葛藟
　　喻衆妾言枓木雖高而葛藟得以□蔓而附焉以
　　興逮下之意與毛詩樛木下曲之訓各有取義
螽斯
宜爾子孫繩繩兮
　韓詩外傳言母賢能使子賢也
　　繩繩毛訓戒慎也正是子賢之意興振振蟄蟄皆
　　當依古為訓
兔置
施于中逵(逵韓/作馗)
　韓詩薛君章句馗中九交之道
　　爾雅一逹謂之道路二逹謂之岐旁三逹謂之劇
　　旁四逹謂之衢五逹謂之康六逹謂之莊七逹謂
　　之劇驂八逹謂之崇期九逹謂之馗郭注四道交
　　出復有旁通者
芣苢
　魯詩劉向列女傳蔡人之妻宋人之女也夫有惡疾
　其母將改嫁之女曰夫之不幸女之不幸也且夫采
　采芣苢之草雖其臭惡猶始于采埓之终于懷襭之
　況于夫婦之道乎其母乃作芣苢之詩
　韓序芣苢傷夫有惡疾也(文選/注)
　　按劉峻辨命論冉耕歌其芣苢即伯牛也論語伯
　　牛有疾注曰癩疾是也然宋母恐只是歌芣苢而
　　非作也亦疑傳訛當如毛傳
采采芣苢薄言采之
　韓詩内傳曰直曰車前瞿曰芣苢　薛君曰芣苢澤
　㵼也臭惡之草詩人傷其君子有惡疾人道不通求
　已不得發憤而作以是興芣苢雖臭惡乎我猶采取
　而不已者以興君子雖有惡疾我猶守而不離去也
　　夫有惡疾妻不肯去列女傳猶為近理若求已不
　　得發憤而作則夫子何取而入之三百篇乎　毛
　　以車前為芣苢韓曰直為車前瞿為芣苢則似二
　　物薛漢又指澤㵼是非臭惡之草也按陸佃釋韓
　　傳云車前一名牛舌與澤㵼同又云生于両旁謂
　　之瞿可以治癩
漢廣
　韓序漢廣悅人也(文選/注)薛君章句曰游女漢神也言
　漢神時見不可求而得之
　　韓云悅人葢悅游女之貞潔而思欲求之耳薛君
　　乃以游女為漢神類陳思感甄后而賦洛神悖矣
　　　不可休息韓作不可求思孔穎逹曰詩之大體
　　韻在辭上休求二字為韻二息字俱當依韓作思
汝墳
　魯詩劉向曰周南大夫平治水土過時不來其妻恐
　其觧于王事葢與其鄰人陳素所與大夫言國家多
　難唯勉强之無有譴怒遺父母憂生于亂世迫于暴
　虐然而仕者為父母在也乃作詩云云(列女/傳)
　韓詩汝濆辭家也王室政敎如烈火矣猶觸冒而仕
　者以父母甚迫近饑寒之憂為此禄仕(漢書/注)
　　毛序婦人閔其君子能勉之以正也正與魯合所
　　謂無遺父母憂者王政酷烈恐罪及其親也韓以
　　家貧禄仕為義亦不貼文王身上說如集傳所云
　　也後漢周磐嘗讀是詩而起思親之慕若曰王政
　　雖迫如火矣其如我父母何其情愴然感人千載
　　古義長矣
遵彼汝墳(韓作/濆)惄如調饑(惄韓作愵/調作朝)王室如燬(韓作􁇴/火尾反)
(齊人曰燬/楚人曰􁇴)父母孔邇
　韓詩薛君曰朝饑最難忍(文選/注)　按韓詩濆水名也
　　楊慎曰調饑或作輖饑皆屬魯魚焦氏易林㑂如
　　旦饑郭遐周詩惄焉如朝饑皆作朝
　韓詩内傳赬赤也􁇴烈火孔甚也邇近也言魴魚勞
　則尾赤君子勞則顔色變(漢書/注)
草蟲(曹粹中詩説曰齊詩先采蘋而后草蟲王應麟亦/云未知何本按儀禮歌召南三篇原以草蟲在先)
　魯詩劉向曰孔子曰未見君子憂心惙惙亦旣見止
　亦旣覯止我心則悦詩之好善道之甚也如此(説/苑)
　　按劉以思君子為好善道則非大夫妻所作矣
采蘋
　　禮記采蘩樂不失職也采蘋樂循法也初不言大
　　夫妻能承祭祀左傳始以采蘋采蘩為昭忠信澗
　　溪沼沚之毛蘋蘩薀藻之菜可薦於鬼神羞於王
　　公又曰濟澤之阿行潦之蘋藻寘之宗室季蘭尸
　　之敬也似以二篇通美大夫妻之作亦未明季蘭
　　為何時人要之毛説為有據矣三家他無所考惟
　　晁説之所見魯詩以鵲巢采蘩采蘋皆康王時詩
　　則與毛公時世不合
采蘋　采藻
　韓詩沈者曰蘋浮者曰藻(釋/文)
　　郭璞曰蘋水上浮萍也江東人謂之薸陸佃曰藻
　　生水底有二種　萍藻即祭統所云水草之葅又
　　昏禮云芼之以蘋藻則兼可生用矣關雎之采荇
　　所以備祭品叅觀甚明
甘棠
　魯詩史記召伯廵行鄉邑有棠𣗳決政事其下人思
　召公懷棠𣗳不敢伐故歌咏之　劉向曰召公述職
　當蠺桑之時不欲變民事故不入邑中舎於甘棠之
　下而聴斷焉後世思而歌咏之
　韓詩外傳召伯在朝有司請營洛以居召伯曰嗟以
　吾一身而勞百姓非吾先君文王之志也於是出而
　就蒸庶於隴畆阡陌之間而聴斷焉召伯暴處百姓
　大悦耕桑者倍力以勸於是歳大稔民給家足其後
　在位者驕奢不恤元元耕桑失時於是詩人見召伯
　之所休息𣗳下美而歌之
　　孔叢子曰吾于甘棠見宗廟之所以敬也尊其人
　　必敬其位左傳引此詩亦曰思其人猶愛其𣗳皆
　　以召伯旣沒而民歌其徳也魯韓詞異而大㫖同
行露
　魯詩劉向曰召南申女者申人之女也旣許嫁于酆
　夫家禮不備而往迎之女與其人言夫婦者人倫之
　始不可不正夫家輕禮違制不可以行夫家訟之于
　理女終以一禮不備持義不往而作詩曰雖速我獄
　室家不足君子以為得婦道之宜故舉而揚之傳而
　法之以絶無禮之求防淫慾之行焉
　韓詩外傳曰行露之人許嫁矣然而未往也見一物
　不具一禮未備守志貞禮守死不往君子以為得婦
　道之宜故舉而傳之楊而歌之以絶無禮之求防汙
　道之行
　　毛傳不言申女之事但云衰亂之俗微貞信之敎
　　興强暴之男不能侵凌貞女夫强暴尚凌貞女則
　　未為化行而俗美矣但如魯韓説以閨門之處子
　　求全責備至于搆訟不顧豈無父母之命媒妁之
　　言乎意者夫家必可以備禮而不備以致夫家搆
　　訟其女在家守禮自矢詩人舉而揚之耳
羔羊
羔羊之皮素絲五紽退食自公委蛇委蛇
　韓詩内傳小曰羔大曰羊素喻潔白絲喻柔屈紽數
　名也逶迤(本作/逶迤)公正貌(正/義)　薛君曰詩人賢仕為大
　夫者其徳能稱有潔白之性柔屈之行進退有度數
　也(漢書/注)
　　以逶迤為公正與毛傳行可從迹之意不同而韓
　　説較明
摽有梅
摽有梅其實七兮求我庶士迨其吉兮
　韓詩摽作莩傳曰莩零落也迨願也(釋/文)
　　王應麟曰摽與莩通非是莩是零落之意摽乃擊
　　之使落與寤辟有摽之訓為拊心同願者父母之
　　願戴岷隱鼠璞曰此擇婿之詞父母之心也
小星
寔命不同
　韓詩寔作實傳曰實有也(釋/文)
　　寔與實不通大雅實墉實壑注實當作寔按寔音
　　同室寔是也實有也韓若曰宵征之所以肅肅者
　　有命自天不得而同也
江有汜
江有渚
　韓詩内傳一溢一否曰渚(釋/文)
何彼穠矣
　魯詩鄭箴膏肓曰齊侯嫁女以其母王姬治嫁之車
　遠送之(儀禮/疏)　(此為魯詩説見/康成答張逸語)
　　毛傳謂武王女文王孫適齊侯之子以平王為平
　　正之王葢以二南為文王時詩故其説如此集傳
　　亦無定見夫太公之女為武王元妃似不應以女
　　復嫁齊侯之子(毛竒/齡説)且武王五男二女元女嫁陳
　　不聞次女嫁吕伋也集傳載或説謂平王宜臼之
　　孫嫁齊釐侯之子以齊桓娶共姬事見春秋也似
　　為可據然共姬為莊王女乃平王之曾孫矣諸説
　　紛如莫知誰是不如魯詩以齊侯之子為齊侯之
　　女子以平王之孫為王之外孫女似可解紛　穠
　　韓詩作茙説文云衣厚貌亦與毛傳異
騶虞
　魯詩古有梁騶者天子之田也(文選/注)賈誼曰騶者文
　王之囿虞者囿之司獸者虞人翼五豝以待一發所
　以復中也(太𫝊/新書)
　　周禮樂以騶虞疏曰騶虞天子掌鳥獸之官也禮
　　記射義曰騶虞者樂官備也古以騶虞為官名魯
　　詩正與之合毛傳不如魯長故歐陽公主之　墨
　　子曰成王因先王之樂命曰騶虞晁説之言魯詩
　　謂詩作於康王之世皆無他書可證文選注引琴
　　操曰鄒虞邵國之女所作也未知何本
壹發五豝吁嗟乎騶虞
　魯詩鄭氏曰壹發五豝喻得賢者多也吁嗟乎騶虞
　嘆仁也(射義注詩鄭注三禮時/未見毛  所説皆魯詩)
　韓詩吁嗟嘆詞(釋/文)
　　鄭以騶虞為嘆仁人者以騶虞之官亦仁人也周
　　書王㑹篇曰壹發五豝言多賢也盖五豝五豵皆
　　以多為喻騶虞之官莫非仁賢則其得人之多而
　　官之備可見故詩人嗟嘆而美之　戴埴鼠璞曰
　　騶者如七騶六騶虞如山虞澤虞
　
　
　
　
　
　
　三家詩拾遺卷三
欽定四庫全書
　三家詩拾遺卷四
　　　　　　　　　　栁州府知府范家相撰
　國風
柏舟
　魯詩劉向曰衛宣夫人齊侯之女也嫁於衛至城門
　而衛君死女遂入持三年之喪畢弟立請曰衛小國
　也不容二庖願請同廬衛君使人愬於齊之兄弟齊
　兄弟皆欲之女终不聴而作詩曰我心匪石不可轉
　也我心匪席不可卷也厄窮而不憫榮辱而不苟然
　後能自致也言不失也然後可以濟難也詩曰威儀
　逮逮不可選也言其左右無賢臣皆順其君之欲也
　(列女/傳)　李适仲曰衛宣姜自誓而作
　　此所謂宣姜宣公皆誤左傳宣公納伋之妻為宣
　　姜未聞其後更娶齊女至城門而公死為公守節
　　持喪且宣公之子惠公繼立為君並無弟繼為君
　　之事或别是一人而非宣姜且是引詩之人非作
　　詩之人要不足深辨也　説苑引憂心悄悄二句
　　曰小人成羣斯足憂矣又同毛序未知何故(向治/魯詩)
　　(其子歆好毛詩左傳執以問向向往/往不能難是劉氏固兼通毛詩矣)
威儀棣棣不可選也
　魯詩賈誼曰棣棣富也不可選衆也(容/經)
　　左傳北宫子引此二句言君臣上下内外大小皆
　　有威儀也毛傳物有其容不可數也義俱同
胡迭而微
　韓詩迭作臷傳曰臷常也(釋/文)
　　胡常而微言日月至明胡常有時而微不照見我
　　之憂思也
燕燕
　魯詩劉向曰衛定姜者定公之夫人公子之母也公
　子旣娶而死其婦無子畢三年之喪定姜歸其婦自
　送之至于魯乃賦詩曰燕燕于飛差池其羽之子于
　歸遠送于野送去歸泣而望之又作詩曰先君之思
　以朂寡人君子以定姜為慈姑(列女/傳)鄭氏曰定姜無
　子立庶子衎是為獻公畜孝公也獻公無禮于定姜
　定姜作此詩(禮記注師鄭志答炅模曰為記注時就/盧君先  亦然後乃得毛公傳記古書)
　(義又且然記注已行不復改之也按盧君即盧植與/鄭共師馬融其云先師即馬融  融注列女傳皆魯)
　(詩/説)　李适仲曰衛定姜歸其娣送之而作
　　毛傳作莊姜送戴媯魯乃作定姜送婦或傳之有
　　自也但詩文不類送婦且非持喪大歸之詞
先君之思以朂寡人
　魯詩鄭氏曰言獻公當思先君定公以孝于寡人(禮/記)
　(注/)
　　獻公無禮于定姜事見左傳
日月
報我不述
　韓詩述作術薛君曰術法也
終風
終風且暴　謔浪笑傲　曀曀其隂
　韓詩終風西風也謔起也　曀作㙪天隂塵也(俱釋/文)
擊鼓
死生契濶
　韓詩契濶約束也(釋/文)
　　毛以契濶為勤苦不如韓長正義曰五人為伍謂
　　與其伍中之人相約束也軍法有兩卒師旅其約
　　亦可相及獨言伍者以執手相約必與親近左傳
　　曰不死伍乗軍之大刑也是同伍相救故舉以言
　　之
于嗟洵兮
　韓詩吁嗟敻兮敻遠也(釋/文)
　　毛傳釋洵為遠謂軍伍之疏遠也韓作夐遠似嘆
　　南行師期之遠亦可通
凱風
　魯詩趙岐孟子注莫慰母心謂母心不悦也
　　大戴記曾子曰有子七人莫慰母心子之辭也孟
　　子曰凱風親之過小者也曰子之辭曰過小則非
　　不安其室之意葢七子未嘗不能慰其母心而母
　　不悦其子有心苛虐七子反而自責故曰莫慰也
　　母不過少慈恩是謂過小且非母之自言是謂子
　　之辭趙注所以止作母心不悦而不及其他若不
　　安其室義将與父絶而猶曰過小乎
雄雉
不忮不求何用不臧
　魯詩馬融曰言不忮害不貪求何用為不善乎疾貪
　惡忮害之詞(論語/注)
　韓詩外傳曰夫利為害本禍為福先唯不求利者為
　無禍故曰不忮不求何用不臧
　　馬融以為疾貪惡忮害之詩前三章若無可見葢
　　篇終始露本意也韓以不求福利為善義亦相同
　　皆非刺淫與毛序異
匏有苦葉
深則厲淺則揭
　韓詩至心曰厲(釋/文)
　　厲説文作砅履石渡也毛傳以衣渉水鄭注論語
　　由膝以上為厲義各不同
招招舟子
　韓詩招招聲也(釋/文)
　　毛曰號召貌王逸曰以口曰召以手曰招
谷風
采葑采菲無以下體徳音莫違及爾同死
　魯詩鄭氏曰此詩故親今疎也言人之交當如采葑
　采菲取一善而已君子無求備于一人能如此則徳
　音之美不離令名我願與之同死矣(禮記/注)
　　此雖以詩文釋引詩斷章取義之意然曰故親今
　　疎曰言人之交似不指棄婦而指朋友也
行道遲遲中心有違不遠伊邇薄送我畿
　韓詩違狠也(釋/文)　白虎通出婦之義必送之接以賔
　客之禮故曰薄送我畿
毋發我笱　有洸有潰
　韓詩發亂也潰不善之貌(釋/文)
式微
　魯詩劉向曰黎莊夫人者衛侯之女旣往而不同欲
　未嘗得見其傅母閔夫人賢公反不納恐其見遺而
　不以時去乃作詩曰式微式微胡不歸夫人曰彼雖
　不吾以吾可以離于婦道乎乃作詩曰微君之故胡
　為乎中露(列女/傳)劉歆曰黎莊夫人執行不衰莊公不
　偶行節反乖傅母勸去作詩式微夫人守節終不肯
　歸(傳/贊)
　　魯詩所𫝊事必有本但考左傳晉滅赤潞氏數之
　　以奪黎地未聞黎莊有失徳也泥中中露皆衛地
　　毛傳以為失國而寓之更明
簡兮
碩人俁俁　右手秉翟
　韓詩俁作扈傳曰扈扈美貌又曰萬以夷翟大鳥羽
　(釋/文)
　　正義曰公羊説樂萬舞以鴻羽取其勁翮一舉千
　　里爾雅翟雉属皆非夷翟大鳥韓葢别有所本
泉水
毖彼泉水　飲餞于禰
　韓詩毖作祕(篇海璧吉/切刺也)禰作坭傳曰送行飲酒曰餞
　(釋/文)
北門
王事敦我　室人交徧摧我
　韓詩摧作䜅(以追/反)傳曰敦迫也䜅就也(釋/文)
　　按就者就而叢責之也
靜女
靜女其姝　搔首踟蹰
　韓詩傳曰靜貞也躊躇(原/文)躑躅也(釋/文)　外傳曰賢者
　精氣闐溢而後傷時不可過也乃陳情欲以歌道義
　詩曰愛而不見搔首躊躇急時辭也
　　内傳以靜女為貞女外傳以為賢者急時之辭而
　　曰歌道義皆與取彤管之意合
新臺
燕婉之求臺新臺有洒河水浼浼　得此戚施
　韓詩燕作嬿洒作漼浼作浘傳曰漼鮮貌浘浘盛貌
　(釋/文)薛君曰戚施蟾蜍喻醜惡(太平/御覧)
　　戚施説文作􁉮蠒蟾蜍類形醜又不能仰也
二子乗舟
　魯詩劉向曰衛宣公之子伋也壽也伋前妻之子也
　壽母與朔謀欲殺之而立壽使人與伋乗舟于河中
　将沈而殺之壽知不能止也因與之同舟舟人不能
　殺伋方乗舟時伋傅母恐其死也閔而作詩舟行無
　恙未㡬又使伋之齊使盗見載旌者要而殺之壽止
　伋伋不可壽又與之偕行壽之母知之戒之曰壽無
　為前也壽又竊伋旌以先行幾至齊矣盜見旌而殺
　之伋至痛弟代己遂載其尸還至境自殺(新/序)
　　新序之勝於毛傳者有三以伋為前妻所生之子
　　則知伋為宣公為世子時所生非烝于夷姜而生者
　　及其即位年已長大故可立為太子一也姜與朔
　　共謀殺伋其事秘國人何由知而賦詩若傅母在
　　内又知而不敢言也是以閔而作詩二也姜欲壽
　　為太子愛之也壽之先與伋共舟所以阻其沈舟
　　之謀尚非代死代死在竊旌耳其後壽死于盜伋
　　雖至不敢再殺乃載尸還境痛弟之代己以自戕
　　情事宛然三也三家雖多雜出而𫝊之有自學者
　　亦信其所可信而已
柏舟
實維我特
　韓詩特作直傳曰相當值也(釋/文)
　　言共姜撫兹藐孤而愴心曰髧彼両髦實我相當
　　值以撫飬之也共伯為武公之兄史稱武公弑而
　　自立是未可信但共伯旣已嗣位則非幼小可知
　　毛傳亦属未當兩髦自是共伯遺孤韓云當值猶
　　云遭此閔凶耳
墻有茨
中冓之言　不可詳也
　魯故冓作㝤故曰中㝤中夜也(漢書/注)
　韓詩中冓中夜謂淫僻之言也(釋/文)　詳作揚傳曰揚
　猶道也(釋/文)
　　周禮媒氏注隂訟争中冓之事聴之亡國之社葢
　　掩其上而棧其下使無所通就之以聴隂訟之情
　　明不當宣露是冓為構合之義毛傳為長
君子偕老
委委佗佗　邦之媛也
　韓詩佗作他傳曰他他徳之美貌(釋/文)　媛作援傳曰
　援取也
　　佗佗為徳之美即平易之謂與毛傳同不如從正
　　義作行歩之美為是援之訓取言為邦人之取法
　　也
鶉之奔奔
鶉之奔奔(記作/賁賁)鵲之彊彊(記作/姜姜)人之無良我以為君
　魯詩鄭氏曰賁賁姜姜争闘惡貌良善也言我以惡
　人為君亦使我惡如大鳥姜姜於上小鳥賁賁於下
　(禮記/注)
　韓詩賁賁彊彊乗匹之貌(釋/文)
　　賁賁彊彊毛傳無解集傳以為非匹偶而相從依
　　韓説也魯但云以惡人為君意鶉好闘鵲性燥皆
　　非淫鳥故以争闘取義耳然不如從韓為長
定
　魯詩仲梁子曰初立楚宫也
　　鄭志答張逸曰仲梁先師魯人當六國時在毛公
　　前按韓非子八儒有仲良氏之儒陶潛羣輔録有仲
　　梁傳樂為道語葢先申公浮邱伯而説詩者先儒
　　皆定為魯詩
星言夙駕
　韓詩星精也(釋/文)
蝃蝀
　韓序蝃蝀刺奔女也詩人言蝃蝀在東者邪色乗陽
　人君淫佚之徴臣子為君父隱藏故言莫之敢指也
　(後漢/書注)
　　如韓説是刺宣姜之詩也毛作衛文有道國人不
　　齒淫奔與韓不同
相鼠
　三家詩妻得諫夫者夫婦榮恥共之此妻諫夫之詞
　也妻諫夫不知何指白乕通多雜出
干旄
彼妹者子何以予之
　韓詩傳曰譬猶練絲染之藍則青染之朱則赤(王充/論衡)
　(引詩/述傳)
　　按左傳竿旄何以告之取其忠也家語曰干旄之
　　忠告至矣哉皆取姝子忠告善道之意此以素絲
　　染練為喻正善道之謂
載馳
　魯詩劉向曰許穆夫人者衛懿公之女初許求之齊
　亦求之懿公将與許女因其傅母言曰舎近而就遠
　離大而附小一旦有車馳之難孰可與慮社稷衛君
　不聴其後狄人攻衛破之許不能救夫人馳驅而弔
　衛侯因疾之而作詩(列女/傳)
　　劉以許穆夫人為懿公之女誤也按左傳齊人使
　　昭伯烝于宣姜生文公齊子宋桓夫人許穆夫人
　　其事雖屬可疑但懿公為惠公之子是宣公之孫
　　也宋桓夫人與許穆夫人與惠公為兄弟而懿公
　　乃其侄耳即如左傳夫人為昭伯所生亦是姊行
　　豈懿公所生之女乎夫人之唁衛侯為宗社淪亡
　　唁其兄弟故許人以義訧之而夫人终不得往也
　　　左氏謂夫人之唁衛在戴公時是據詩文言至
　　于漕為説也亦悞狄入衛在閔公之二年冬十二
　　月宋桓公隨立戴公以廬于漕而是年戴公隨卒
　　文公嗣立是戴之立止一月耳周之十二月夏之
　　十月詩云芃芃其麥言采其蝱豈十月途中之景
　　乎葢唁衛當在衛之初滅或文公之時也　左傳
　　載叔孫豹賦馳之四章取控于大邦誰因誰極之
　　意似可為夫人先請其父欲與齊以為外援之証
　　即韓傳亦如魯詩所傳也但父為宣公非懿公
　韓詩外傳高子問於孟子曰夫嫁娶者非己所自親
　也衛女何以得編于詩也孟子曰有衛女之志則可無
　衛女之志則怠夫道二常謂之經變謂之權夫衛女
　行中孝慮中聖權如之何
　　按外傳連公孫丑問伊尹放太甲為一章或是孟
　　子軼文流傳于後者與列女傳正同
大夫跋渉　許人尤之
　韓詩不由蹊遂而渉曰跋渉尤非也(正/義)
　
　
　
　
　
　
　
　
　
　
　
　
　
　三家詩拾遺卷四
欽定四庫全書
　三家詩拾遺卷五
　　　　　　　　　　栁州府知府范家相撰
　國風
淇奥
緑竹猗猗(韓作/菉􁇂)瑟兮僴兮赫兮咺兮(咺韓詩/作宣)有匪君子
(匪韓詩/作邲)
　韓詩内傳菉􁇂篇筑也邲美也僴美貌宣顯也(正/義)
　　毛傳緑王芻竹篇筑是二草名李廵陸璣皆曰一
　　草二名而正義引终朝采緑以非之但韓詩又止
　　是一草其不同如此按淇園千畆竹故朱子解為
　　緑色之竹是也不有竹竿之詩可証乎
緑竹如簀
　韓詩薛君曰簀積也緑䓯(􁇂/同)盛如積
考槃
　韓詩槃作盤澗作干傳曰地下而黄曰干(文選/注)磽确
　之處也(釋/文)
　　黄櫄以考槃為扣盤引鐘鼓弗考為証從韓詩也
考槃在阿碩人之薖
　韓詩薖作􁇃傳曰曲景曰阿(釋/文)􁇃美貌(文選/注)
碩人
　魯詩劉向曰荘姜始至操行衰墮淫佚冶容傅母諭
　之云子之家世尊崇當為法則子之質聰達于事當
　為人表式衣錦絅裳飾在輿馬是不貴徳也乃作碩
　人之詩姜遂感而自修也(列女/傳)
　　左傳荘姜美而無子衛人為之賦碩人豈其行衰
　　墮而好淫佚乎但魯詩本其始至而言之按之詩
　　文義亦可通當備一説
巧笑倩兮美目盻兮
　韓詩倩蒼白色盻黑色(釋/文)
大夫夙退
　韓詩退罷也(釋/文)
北流活活(活韓/作濊)　鱣鮪發發(韓作/鱍鱍)　庶姜孽孽庶士有
朅(孽韓作䡾/朅作桀)
　韓詩内傳濊濊流貌䡾䡾長貌桀健也(釋/文)
　　説文車行載高之貌韓訓為長高車載人則見其
　　長
氓
氓之蚩蚩　将子無怒　體無咎言(體無/履也)
　韓詩内傳氓美貌將辭也履幸也(釋/文)
隰則有泮
　韓詩泮障也(釋/文)
芄蘭
童子佩觽　垂帶悸兮　能不我甲
　魯詩能治煩亂者佩觽能射御者佩玦(劉向/説苑)
　韓詩甲作狎　按毛傳亦以甲訓狎
伯兮
伯兮朅兮邦之桀兮
　韓詩朅作偈傳曰偈桀挺也疾驅貌(釋/文)
木𤓰
　賈誼曰木𤓰下報上也(見晁氏/詩序)
　　齊桓為盟主以衛人言之曰報上
黍離
　魯詩劉向曰衛宣公之子夀閔其兄且見害作憂思
　之詩黍離是也(新/序)
　　新序載伋之傅母作二子乗舟壽作黍離王應麟
　　曰齊詩與魯同
　韓詩黍離伯封作也昔尹吉甫信後妻之䜛而殺孝
　子伯竒其弟伯封求而不得作黍離之詩(曹植/集)
　　如魯韓則此詩皆弟憂其兄之詞事適相類而所
　　傳各異但尹吉甫為王朝之臣韓説猶為可通
彼黍離離彼稷之苗
　韓詩離離黍貌詩人求亡不得憂懑不識于物視彼
　黍離離然憂甚之時反以為稷之苗乃自知其憂之
　甚也(太平/御覧)
君子于役
曷其有佸　韓詩佸至也(釋/文)
君子陽陽
君子陶陶　韓詩陶陶暢也(後漢/書注)
揚之水
不與我戌申　韓詩戍舎也(釋/文)
中谷有蓷　韓詩蓷茺蔚也(釋/文)
　　茺蔚即益母朱傳從之毛訓為鵻則菴閭也上林
　　賦菴閭軒于陸璣証之按詩曰暵其修暵其濕則
　　似是菴閭非益母也
兔爰
雉罹于罿　韓詩薛君章句曰施于車上曰罿
葛藟
　皇甫謐曰刺桓王詩　崔靈恩曰桓王詩(俱正/義)
大車
　魯詩劉向曰楚伐息虜其君使守門将妻其夫人而
　納之楚王出遊夫人遂出見息君曰終不以一身更
　貳夫生離于地上豈若死離于地下乃作詩曰榖則
　同室死則同穴遂自殺君子謂夫人説于行故序之
　於詩
　　大車毳衣皆大夫車服詩曰畏子不奔其義安在
　　乎
緇衣
緇衣之蓆兮　韓詩蓆儲也(釋/文)
大叔于田
　齊詩匡衡曰鄭伯好勇而國人暴虎(封/事)
　　袒裼暴虎毛鄭指叔叚而齊詩泛指國人時無左
　　傳故説之而解賾耳
兩驂如舞叔在藪
　韓詩兩驂左右驂騑(薛君注/文選)禽獸之居曰藪(釋/文)
清人
二矛重喬　韓詩喬作鷮　重喬毛訓累荷鄭云矛矜
　　近上及室題所以懸毛羽也正義矛柄謂之矜室
　　矛之銎題所以識也矛柄之上銎室之下懸雉羽
　　以為之識鷮者雉名重鷮者重施雉羽于矛之室
　　題也
羔裘
洵直且侯彼其之子舎命不渝
　韓詩洵作恂渝作偷𫝊曰侯美也(釋/文)
　　恂信也既信且直也毛訓洵為均朱子從之偷與
　　侯韻亦當從韓
東門之墠　有踐家室
　韓詩踐作靖𫝊曰靖善也言東門之外栗𣗳之下有
　善人可與成為家室也(太平御覽/引内傳)
子衿　子寧不嗣音
　韓詩嗣作詒傳曰詒寄也言不曾寄問也(釋/文)
出其東門　聊樂我員
　韓詩員作䰟𫝊曰䰟神也(釋/文)
　　詩云縞衣綦巾其心神自有至樂也
野有蔓草
　韓詩外傳孔子遭齊程木子於郊傾盖而語終日顧
　子路取束帛十以贈先生子路曰由聞之士不中道
　女無媒而嫁者君子不行也子曰詩不云乎野有蔓
　草零露溥兮有美一人清揚婉兮邂逅相遇適我願
　兮齊程木子天下之賢士於是而不贈終身不之見
　也
　　外傳雖非専以釋經然明以美人為賢人以邂逅
　　相遇為尋常道路之相值非如毛序謂男女失時
　　思不期而㑹也是以鄭伯享趙孟于垂隴子太叔
　　賦之六卿餞韓宣子于郊子齹亦賦之使其為淫
　　奔期㑹之詩則夲國之大夫何以賦之趙孟韓起
　　何以稱之乎此本毛公之説不可不叅三家以審
　　其是非者也朱子以鄭聲淫為鄭詩淫實毛公有
　　以啟之
溱洧
　韓詩薛君章句曰鄭國之俗三月上已之溱洧兩水
　之上招䰟續䰟祓除不祥故詩人願與所悦者俱往
　焉(藝文/類編)
溱與洧方渙渙兮(韓作/洹洹)士與女方秉蕑兮　洵訏且樂
(洵韓/作恂)維士與女伊其相謔贈之以勺藥
　韓詩内傳蕑蘭也洵訏樂貌(以上/釋文)詩人言溱與洧方
　盛流洹洹然謂三月桃花水下之時士與女方秉蘭
　兮秉執也衆士與衆女方執蘭而祓除(以上漢書/注引内傳)勺
　藥離草也言将離别贈此草也(釋/文)
　　按韓傳但言三月上已士女秉蘭祓除水濱與所
　　悦者俱往而無他詞其曰所悦者謂士與士女與
　　女各有平日所悦之人即伊其相謔亦是士女各
　　就其所悦者與之相謔耳世無道路相逄士女雜
　　㳫互相戲謔淫奔之理乃毛傳添出兵革不息男
　　女相棄淫風大行諸語無論詩中絶無兵革流離
　　之意即秉蘭贈藥安必為目成期約之物皆非詩
　　中所有之義也但暮春水渙男女羣相祓禊袵交
　　趾錯風俗之弊自在言外詩人但直叙其事而含
　　刺巳在韓詩之説深得風人之㫖不可增益一語
鷄鳴
　韓序鷄鳴䜛人也(太平御覽也/一作悦人)
　　孔叢子引夫子之言曰於鷄鳴見古之君子不忘
　　其敬也此君子當屬人君言若以為人臣畏䜛而
　　恐趨朝之晚設為夫婦之相儆其義淺矣蓋以詩
　　有蒼蠅之聲亂人聴聞耳　毛傳以為哀公怠政
　　故述賢妃之夙夜警戒以為刺朱子疑其無所證
　　據改為古之賢妃警君之詞按列女傳桓公好淫
　　樂衛姬為之不聴鄭衛之音桓公乃立衛姬為夫
　　人號管仲為仲父夫人治内管仲治外而齊國大
　　治若如集傳則齊之賢妃無逾于衛姬者矣
匪鷄則鳴蒼蠅之聲
　韓詩薛君章句鷄遠鳴蠅聲相似也(文選/注)
　　薛漢之説正同毛傳愚謂蒼蠅之聲豈足以亂嘑
　　旦而聴之不分如是況蟲飛天曙喈喈之聲将住
　　反以蠅聲有似鷄鳴可乎詩葢曰非但鷄則鳴矣
　　蒼蠅業已作聲葢蠅尚無聲而疑為有也警旦之
　　情如話
還
子之還兮(還齊作營/韓作嫙)遭我乎□之間兮(□齊作嶩/又一作巙)並驅
從兩肩兮揖我謂我擐兮(儇韓/作婘)
　齊詩崔靈恩曰嶩山名言往適營山而相逄於嶩山
　也
　　漢書地理志營齊地名說見下
　韓詩内傳嫙好貌婘亦好貌獸三歳曰肩(釋/文)
子之昌兮　子之茂兮
　齊詩崔靈恩集注昌茂俱齊地
　　按漢書地理志臨淄名營邱即太公所封之地昌
　　茂未知何地或云營之故城即濰之昌茂即泰山
　　之牟牟與茂古字通未知是否
著
　顔師古曰著齊地名出濟南郡著縣也(漢書/注)
　　按著即古宁字如是地名則二三章曰庭曰堂又豈
　　地名乎顔葢三家説而未知本之何家
東方之日
　韓詩薛君曰彼姝者詩人之所悅者顔色之盛若東
　方之日也(文選/注)
　　韓意亦作刺淫但東方之日非指顔色戴埴曰男
　　女相奔不夙則暮日出早也月出遲也
在我闥兮　韓詩門屏之間曰闥(釋/文)
東方未明
東方未明顚倒衣裳
　荀子君召其臣臣不俟駕顚倒衣裳而去禮也
　　臣之赴召禮宜顛倒衣裳而去此二句非刺也末
　　章不能辰夜不夙則暮非命召不時乎乃是刺公
南山
衡從其畆(從韓/作由)
　韓詩内傳東西耕曰衡南北耕曰由(釋/文)
敝笱
其魚唯唯(韓作/遺遺)
　韓詩内傳遺遺言不能制也(釋/文)
載驅
齊子發夕　韓詩發旦也　按發夕謂不俟旦而發行
　　于夕極言其自恣自如古説皆疎
倚嗟
舞則選兮　四矢反兮(選韓作纂/反作變)
　韓詩薛君曰舞則纂兮言其舞之中雅樂也(文選/注)變
　易也
　　四矢反兮鄭箋謂四矢皆得故處是巧射也韓云
　　變易者周禮謂九射各有其儀荘公每射四矢各
　　變其儀也然于下禦亂又不貫矣
　
　
　
　
　
　
　
　
　
　
　
　
　
　三家詩拾遺卷五
欽定四庫全書
　三家詩拾遺卷六
　　　　　　　　　　栁州府知府范家相撰
　國風
葛屦
摻摻女手(摻韓/作􁊴)
　韓詩内傳􁊴􁊴女手之貌(文選/注)　古詩纎纎出素手
　　本此
汾沮洳
　齊詩匡衡曰晉侯好儉而民畜聚(奏/疏)
　　儉為美徳能畜聚則户有葢藏家給人足矣如匡
　　衡則非刺也
園有桃
我歌且謡
　韓詩有章曲曰歌無章曲曰謠(釋/文)
伐檀
　齊詩張楫曰伐檀刺賢者不遇明王也(文選/注)
　　張氏之説與毛畧同按孔叢子曰伐檀見賢者之
　　先事後食也與孟子答公孫丑之意正同董仲舒
　　及薛漢之説皆然毛傳謂在位貪鄙賢者不得仕
　　進張楫謂賢者不遇明王俱非詩意
彼君子兮不素餐兮　不素食兮
　韓詩薛君章句曰何為素餐素餐者質也人但有質
　樸而無治民之才名曰素餐尸禄者頗有所知善惡
　不明黙然不語苟欲得禄而已譬如尸焉(文選/注)
　　狩獵稼穡有位之君子如此可謂質矣而又能蒞
　　官治民是謂不素餐之君子能不素餐則亦不尸
　　禄矣
　董仲舒曰不素食兮先其事後其食謂之治身也
河水清且淪漪
　韓詩順流而風曰淪文貌(釋/文)
蟋蟀
嵗聿其莫
　韓詩薛君章句曰聿辭也莫晚也言君子之年嵗已
　晚也(文選/注)
　　不曰嵗晚而曰君子之年歳已晚猶云老冉冉其
　　将至勸其及時為樂也君子良士之稱此非刺晉
　　僖儉不中禮之意甚明季札聞歌唐而嘆其憂之
　　深有陶唐之遺民孔叢子曰於唐見儉德之大也
　　思深而有儉德無已太康職思其居之謂
山有樞
　魯詩司馬遷曰當周公召公共和之時成侯曾孫僖
　侯甚嗇愛物儉不中禮國人閔之唐之變風始作(史/記)
子有酒食何不日鼓瑟
　魯詩傳曰天子食日舉樂諸侯不釋縣大夫士日琴
　瑟(公羊傳注/引魯傳)
　　此本曲禮文而魯詩引之以明上下皆不可斯須
　　去樂之意非専指下位也
揚之水
素衣朱襮(襮魯/作綃)　魯詩内傳綃綺屬(鄭注士昏/禮引魯傳)
綢繆
見此邂逅(逅韓/作覯)
　韓詩内傳邂逅不固之貌(釋/文)
　　卒然幸遇不可乆長故曰不固毛傳别本亦作邂
　　逅釋文解説也與韓異義
有杕之杜
噬肯適我(噬韓/作逝)
　韓詩内傳逝及也(釋/文)　言猶及君子之在而幸其適
　　我而飲食欵留之也分明幸見君子而愛之之詞
車粼
寺人之令(韓作/伶)　韓詩傳曰伶使伶也(釋/文)
小戎
俴駟孔羣
　韓詩駟馬不着甲曰俴駟(釋/文)
　　按鄭箋以俴駟為四介馬孔疏以淺薄之金為甲
　　而韓以為不着甲何也鞌之戰不介而馳春秋時
　　固已有之秦人剽疾或類與
蒹葭
　韓詩薛君曰大渚如沚(文選/注)
終南
顔如渥丹(丹韓/作沰)　韓詩傳曰沰(撻各/切)赭也(釋/文)
黄鳥
　齊詩匡衡曰秦伯貴信而民多從死(奏/疏)
　　應劭曰秦穆公與羣臣飲酣言曰生共此樂死共
　　此哀于是奄息仲行緘虎許諾及公薨皆從死故李
　　德裕論曰若三良者殉榮樂非殉仁義也此貴信之
　　説也史記穆公𦵏于雍從死者百七十人此民多
　　從死非獨三良也
晨風
□彼晨風　韓詩□作鷸謂鷸乗朝風而飛也其義不同
　　六書故亦以晨風為朝風漢魏人則以晨風為鸇
渭陽
　魯詩劉向曰重耳入秦秦送之晉太子罃思母之恩
　而送舅氏曰我送舅氏曰至渭陽(列女/傳)
宛丘
　齊詩匡衡曰陳夫人好巫而民多淫祀(奏/疏)　班固曰
　周武王封媯滿于陳是為胡公妻以元女大姬婦人
　尊貴好祭祀用巫故其俗好巫鬼者也詩稱擊鼓于
　宛丘之上婆娑于枌𣗳之下是有大姬歌舞之遺風
　也(地理/志)
　　按季札聞歌陳而嘆曰國無主其能乆乎國之無
　　主者民皆淫祀忘其本業而上不禁止之謂非必
　　以宛丘之子即為陳主也班氏故以是詩與東門
　　之枌並舉夫民化其上而上與下如出一心非刺
　　其君而何
東門之枌　榖旦于差韓詩作嗟謂擇令日而招同類
　猶嗟我婦子之嗟亦偹一説
衡門　可以樂饑韓詩作可以療饑義亦異
東門之池　魯詩孔安國曰停水曰池(鄭/箋)
墓門
　魯詩劉向曰陳辨女陳之采桑女也魯大夫解居使
　于陳遇采桑之女止而戲之曰子為我歌吾将舍女
　乃歌曰墓門有棘斧以斯之夫也不良國人知之又
　曰為我歌其二女曰墓門有梅有鴞萃止夫也不良
　歌以訊之大夫曰其棘則是其鴞安在女曰陳小國
　也攝乎大國之間加之以師旅因之以饑饉其人且
　亡而況鴞乎乃服而舍之(列女/傳)
　　此謂辨女歌墓門之詩非謂作墓門之詩也其曰
　　人且亡而況鴞乎借詩比刺于本義不涉楚辭何
　　􁈬鳥萃棘而縱子肆情王逸注曰解居父聘呉過
　　陳之墓門見婦負其子欲與之淫佚婦人引詩刺
　　之其説尤明諸家好竒竟有以墓門一詩為辨女
　　作者未之考也但墓門是地非丘墓之門與左傳
　　正同故節而辨之焉
歌以訊之　韓詩訊諫也(釋/文)
防有鵲巢　誰侜予美(韓作/娓)韓内傳娓美也(釋/文)
澤陂　傷如之何(石經/作陽)魯詩傳曰陽予也
碩大且卷(韓卷/作㜝)　韓詩薛君曰㜝重頥也(太平/御覽)
匪風
匪風發兮匪車偈兮(偈韓/作掲)顧瞻周道中心怛兮(怛韓作/􁈀古怛)
(字/)
　韓詩外傳成周之時隂陽調寒暑平羣生遂萬物寧
　故曰其風治其樂逹其驅馬也舒其民依依其行遲
　遲其意好好詩曰匪風發兮匪車掲兮顧瞻周道中
　心􁈀兮王吉曰是非古之風也發發者是非古之車
　也掲掲者葢傷之也(疏引/詩)
　　舉古之風與車以慨今之不然即周道之所見以
　　興成周之道也故卒章曰誰将西歸懷之好音
候人
荷戈與祋(祋韓/作綴)　維鵜在梁不濡其翼彼其之子不稱
其服
　韓詩鄭康成曰汚澤善居泥水之中在魚梁以不濡
　其翼為才如君子以不稱其服為有德(表記/注)
　　王應麟曰此韓詩説也　言汚澤之鳥尚以不濡
　　其翼為才況為君子而在上可以不稱其服乎國
　　語載楚子引詩曰彼其之子不遂其媾郵之也郵
　　與尤通葢古説已深
鳲鳩
鳲鳩在桑其子七兮淑人君子其儀一兮其儀一兮心
如結兮
　魯詩傳曰鳲鳩之所以飬七子者一心也君子所以
　理萬物者一儀也(説苑引魯/詩傳文)
　　按荀子曰其儀一兮心如結兮故君子結于一也
　　此魯説之本唯心結于一而不二斯儀見於外而
　　如一儀一即不忒記曰其在朝廷則道仁聖禮義
　　之序燕處則聽雅頌之音行步則有環珮之聲升
　　車則有鸞和之音居處有禮進退有度百官得其
　　宜萬事得其序故曰其儀不忒正是四國儀一之
　　義大矣哉經傳皆美君子之詞毛以為刺者美古
　　之君子以刺今之君之不一也其説一貫
七月
　　歐陽修曰七月詩燕齊魯皆無之按太平御覽明
　　載韓嬰七月之説即釋文亦載有八月在宇之訓
　　是韓詩之有七月甚明齊魯在宋時亡之已乆不
　　知歐公此言何本
四之日舉趾
　韓詩傳曰言至于四月始可舉趾以耕也(太平/御覽)
四月秀葽　獻豜于公
　魯詩劉向曰秀葽味苦苦葽也　鄭氏曰四歳曰肩
　(周禮/注)
八月在宇　塞向墐户　嗟我婦子曰為改歳入此室
處
　韓詩宇屋霤向北向忩也(釋/文)　班固曰曰為改歳入
　此室處所以順隂陽備盜賊習禮文也(白虎/通)
二之日鑿氷冲冲
　韓詩氷者窮谷隂氣所結不洩則化為伏隂(初學記/引内傳)
　　左傳言藏氷必取之深山窮谷固隂沍寒鑿而取
　　之即以洩隂也可見王政之施無非節宣隂陽之
　　道
鴟鴞
　三家詩趙岐曰鴟鴞刺邠君也(孟子/注)
鴟鴞鴟鴞旣取我子無毁我室恩斯勤斯鬻子之閔斯
　韓詩薛君曰䲭鴞鸋鴂鳥名也䲭鴞所以愛養其子
　者適以病之也愛養其子者謂堅固其窠巢病之者
　謂不知托于大𣗳茂枝反敷之葦䓟風至䓟折巢覆
　子死有卵則破是其病也(文選/注)
　　以鴟鴞為鸋鴂毛傳亦同但毛以䲭鴞托言人有
　　取其子者鴞若曰寧取我子無毁我巢以我積日
　　攻堅之故也薛則以䲭鴞指武庚謂其彌縫二叔
　　不知自托于皇朝據國以叛終取滅亡就兩家之
　　説觀之薛稍為近之小毖之詩曰肇允彼桃蟲桃
　　蟲鷦鷯小鳥正鸋鴂之屬也䲭鴞的是鵂鶹墓門
　　之詩曰有鴞萃止楚詞以為􁈬鳥豈鸋鴂乎金縢
　　曰周公居東二年則罪人斯得乃為詩以貽王名
　　之曰鴟鴞罪人指武庚故以䲭鴞目之夫能毁人
　　之室取人之子非鵂鶹而何集傳之説當矣
徹彼桑土(土韓/作杜)　予手拮据　予所蓄租
　韓詩杜桑根也　口足為事曰拮据租積也(俱釋/文)
　　按方言云東齊謂根曰杜字林作􁇒桑皮也
東山
鸛鳴于垤　烝在栗薪(栗韓/作□)
　韓詩薛君曰鸛水鳥巢居知風穴居知雨天将雨而
　蟻出壅土鸛見之長鳴而喜也(文選/注)蓼薪衆薪也(釋/文)
　　按鄭箋烝塵也栗析也義各不同
親結其䄜　九十其儀
　韓詩薛君曰䄜帶也(文選/注)外傳曰九十其儀言多儀
　也
破斧
四國是皇(韓皇/作匡)
　白虎通周公東征四國是匡言周公東征述職而天
　下皆正也　按班氏之意謂東征歸國黜陟四國之
　　臣而天下皆正此義亦新
又缺我錡　又缺我銶
　韓詩錡木屬銶鑿屬(釋/文)
伐柯
伐柯伐柯其則不逺
　韓詩外傳原天命治人心理好惡適性情而治道偹
　矣四者不求于外不假于人反諸已而已詩曰伐柯
　伐柯其則不逺
　　外傳引詩即中庸以人治人之意非斷章取義古
　　引此二句皆如是解毛傳曰以其所願乎上交乎
　　下以其所願乎下事乎上不逺求也引大學正與
　　韓同葢美周公之善因人情以治人也
九罭
　韓詩九罭取鰕芘也(太平/御覽)
　　毛以九罭為緵罟小魚之網鰕芘則益小矣孫炎
　　以為九囊之網則是大網朱子從之
　
　
　
　
　
　
　三家詩拾遺卷六
欽定四庫全書
　三家詩拾遺卷七
　　　　　　　　　　　柳州府知府范家相撰
　小雅
鹿鳴
　魯詩司馬遷曰仁義凌遲鹿鳴刺焉　蔡邕曰鹿鳴
　者周大臣之所作也王道衰大臣知賢者幽隠故彈
　絃諷諫(文選注載/蔡邕琴操)
　　按左傳明云鹿鳴所以燕嘉賔也魯詩之失與關
　　雎同吕元鈞氏謂彈絃諷諫及陳古以諷非謂二
　　詩作於衰周其詳巳見關雎
呦呦鹿鳴食野之苹
　　淮南子曰鹿鳴興於獸而君子美之取其得食之相呼
　　美鹿鳴之得食以招羣興君子備笙簧以宴客似
　　與魯詩不同
德音孔昭視民不佻君子是則是傚
　韓詩鄭氏曰鹿鳴采其已有㫖酒以燕嘉賔嘉賔既
　來示我以善道又樂其有孔昭之明德可則傚也(鄉/飲)
　(酒禮/注)
　　鄭志答張逸曰注禮時未為詩箋故同舊説此蓋
　　得之張恭伯者然其意正與毛同
四牡
四牡騑騑周道倭遲(韓作威夷漢/書作郁夷)
　韓詩薛君曰威夷險也(文選/注)　班固曰周道郁夷言
　使臣行馬馳於此道(地理/志)
　　郁夷地名詳王應麟詩地考此魯齊之説與韓異
皇皇者華
皇皇者華于彼原隰駪駪征夫每懷靡及
　魯詩莘莘征夫每懷靡及夙夜征行猶恐無及况欲
　懷安將安及矣(劉向列/女傳)
　　國語以毎懷靡及為慮其知有不及故必周爰而
　　諮謀也魯詩慮其征行之不及義淺矣
常棣(韓作夫栘鄂/作蕚同鄭箋)
　韓序夫栘燕兄弟也閔管蔡之失道也(晁氏/詩説)
　　常棣作於周公事詳左氏毛韓之説皆同　爾雅
　　曰唐棣栘又曰常棣棣是一木也有赤白二種實
　　如櫻桃者赤栘實如郁李而稍白者白栘故一曰
　　棣一曰栘若棠(唐/同)棣則另是一木亦有赤白二種
　　其實如梨而較小其葉無風常自動故曰唐棣之
　　華偏其反而歐陽永叔胡致堂誤認唐棣為棠棣
　　因以唐棣四句即此篇之逸詩夫子刪詩篇刪其
　　章蓋未之考也
和樂且湛(韓作/眈)　韓傳眈樂之甚也(釋/文)
伐木
　韓詩伐木廢則友朋之道缺(晁氏/詩説)　序曰勞者思其
　事詩人以伐木苦其事故以為文(太平/御覽)
　　言伐木之事勞苦其聲若求助於衆力者故詩人
　　取以為求友者興也　按後漢書注云周德始衰
　　頌聲既寝伐木有鳥鳴之刺未知所出大抵亦魯
　　齊之説
天保
　齊詩翼奉曰詩有五際君臣父子夫婦朋友兄弟
　　此為齊詩本義其意蓋以五達道為五際而天保
　　一詩為君臣之際耳而纎緯家遂生異説焉漢朗
　　覬傳曰四始之缺五際之戹此即翼奉説也而孟
　　康曰五際卯酉午戌亥也隂陽終始際㑹之歲於
　　此則有改變之政也詩汎歴樞云午亥之際為革
　　命邜酉之際為改正辰在天門出入候聼夘天保
　　也午采芑也亥大明也然則亥為革命一際也亥
　　又為天門出入候聼二際也卯為隂陽交際三際
　　也午為陽謝隂興四際也酉為隂盛陽㣲五際也
　　其六情則喜怒哀樂好惡是也又曰大明在亥水
　　始也四牡在寅木始也嘉魚在已火始也鴻雁在
　　申金始也凡此緯書之説皆本齊詩而推波助瀾
　　初無當於經義者夫匡鼎解頥未嘗託言符命即
　　翼奉推時何嘗鑿証詩篇豈轅固生而肯出此亦
　　姑存弗論可耳
天保定爾亦孔之固
　韓詩外傳曰天保定爾亦孔之固言天之所以仁義
　禮智保定人之甚固也
　　以仁義禮智為保定君身之本義極正大前儒未
　　曾見及
禴祠烝嘗
　韓詩内傳禘取毁廟之主皆升合食於太祖祫則羣
　廟之主悉升於太祖廟(杜氏通典/引内傳)
　　按祫禘本是一祭而公羊以春秋經之大事為大
　　祫後人不明其説遂分為二韓氏亦然詳其文似
　　為祫大禘小者知沿誤已在漢初矣(其詳見詩/瀋長發篇)
無不爾或承
　韓詩薛君曰承受也(文選/注)
采薇
　班固曰穆王之孫懿王時王室遂衰戎狄交侵暴虐
　中國中國被其苦詩人始作詩疾而歌之曰靡室靡
　家獫狁之故豈不日戒獫狁孔棘
　　此詩諸家悉同毛序惟班固作懿王時刺詩亦本
　　之三家可知夫靡室靡家之語出自遣戍之口則
　　殷勤撫恤何殊挾纊若為亂離疾苦之作則憂時
　　告瘁何異四月惟夏何草不黄諸什乎是不待辨
　　而明者
昔我往矣楊柳依依
　韓詩昔始也依依盛貌(釋/文)
出車
　魯詩司馬遷曰戎狄破逐周襄王而立子帶為天子
　侵盜暴虐中國中國疾之故詩人歌之曰薄伐獫狁
　至於太原(六/月)出車彭彭城彼朔方(出/車)
　班固曰宣王興師命將征伐詩人美其功曰薄伐獫
　狁至于太原出輿彭彭城彼朔方
　　按史漢之説諸家皆疑其何以互異如此不知史
　　記明云襄王為戎狄所逐中國疾之詩人歌薄伐
　　之詩傷今而思古未嘗指為襄王之詩也至漢書
　　乃直以為宣王之詩與毛不同蓋三家之說耳觀下
　　六月一篇劉歆之說與班氏正同歆非家世申公
　　之學者乎
枤杜
檀車幝幝(韓作􁇘􁇘/車敝也)征夫不逺
　韓傳男子二十行役三十受兵六十還兵(禮記正義/引内傳)
魚麗
物其有矣維其時矣
　魯詩劉向曰物之所以有而不絶者以其時也(說/苑)
　　此篇下三章即承上三章而詠嘆之下一句所以
　　申明上句也古說甚長集傳謂多而能嘉㫖而能
　　齊有而能時是曲全也與古不同　上二章言物
　　之所以多而可貴者惟其嘉也所以旨而不厭者
　　惟其偕也嘉也偕也時也皆就君子言之荀子曰
　　不敬交不歡欣不時宜物雖㫖弗貴也
南陔白華華黍
　孔頴達曰漢世不行毛詩三家不見詩序謂其惟有
　三百五篇　按此三詩三家所以無說之故
蓼蕭
和鸞雝雝(魯作/噰噰)萬福攸同
　魯詩和設軾者也鸞設衡也(後漢輿/服志)　賈誼曰和鸞
　噰噰萬福攸同言動以紀度則萬福之所聚也(新/書)
　韓詩鸞在衡和在軾升車則馬動馬動則鸞鳴鸞鳴
　則和應(鄭經解注/引韓内傳)
　　和與鸞皆鈴也毛傳在軾曰和在鑣曰鸞此據輶
　　車鸞鑣謂鸞鈴置於馬口之兩傍也鄭氏曰置鸞
　　於鑣所以異於乘車是乘車之鸞當在軾矣此詩
　　言乘車當依魯韓
湛露
厭厭夜飲(韓詩作/愔愔)不醉無歸
　韓傳愔愔和悅之貌(釋/文)又曰夫飲之禮不脫屨而即
　席者謂之禮跣而上堂者謂之宴能飲者飲之不能
　飲者已謂之醧齊顔色均衆寡謂之沈閉門而不出
　者謂之湎故君子可以宴可以醧不可以沈不可以
　湎(初學記/内傳)
　　左傳昔諸侯朝正於王王宴樂之於是乎賦湛露
　　則夭子當陽諸侯用命也毛公據以釋此詩當矣
　　韓以愔愔為和悅而詳引古禮足以備所未備
　　文選注載薛君章句曰飲酒之禮下跣而上堂者
　　謂之宴齊顔色均衆寡謂之流閉門不出謂之湎
　　與初學記所引小異
其實離離　韓詩離離長貌(釋/文)
菁莪
菁菁者莪(韓作/蓁蓁)　韓詩蓁蓁盛貌(文選/注)
六月
　魯詩劉歆曰周室既衰四夷並侵獫狁最強至宣王
　而伐之詩人美而頌之(本傳引/六月詩)
元戎十乘以先啓行
　韓詩薛君曰元戎大戎車也車有大戎十乘謂車縵
　輪馬被甲衡軛之上盡有劍㦸名曰陷陣之車所以
　冒突先啟敵家之行伍也(史記索𨼆/引章句)
吉甫燕喜既多受祉來歸自鎬
　魯詩劉向曰吉甫之歸周厚賜之其詩曰來歸自鎬
　千里之鎬猶以為逺(奏/疏)
采芑
有瑲葱珩
　韓傳佩玉上有葱珩下有雙璜衝牙蠙珠以納其間
　(周禮鄭注/引韓傳)
車攻
東有甫(韓作/圃)草
　韓詩薛君曰圃博也有博大之茂草也(文選注後/漢書注)
　　毛傳甫大也大芟草以為防也與韓不同但鄭箋
　　又云甫草者甫田之草引鄭有圃田為証以周之
　　東巡所必經耳則仍用韓說矣
四牡奕奕　韓詩薛君曰奕奕盛也(文選/注)
吉日
　齊詩翼奉曰二陽並行王者所以吉午酉也詩曰吉
　日庚午(本/傳)
　　火盛於午金盛於酉庚即酉也故曰二陽並行一
　　曰奉時日之學用辰不用日如甲子日用子不用
　　甲也庚午日取午為陽以王者當之為二陽要非
　　經義
儦儦俟俟(韓作􁇯􁇯騃/騃騃音俟)　韓詩薛君曰趨曰􁇯行曰騃
　(文選/注)
且以酌醴　韓詩薛君曰醴甜而不泲也(文選/注)
鴻雁
劬勞于野　百堵皆作
　韓詩劬數也(釋/文)　又曰八尺為板五板為堵五堵為
　雉又曰堵四十尺雉二百尺以板長八尺接五板而
　為堵接五堵而為雉(俱公羊傳/注引内傳)
庭燎
　魯詩劉向曰宣王嘗卧而晏起姜后脱簪珥待罪於
　永巷使其傅母進言於王曰妾不才妾之淫心見矣
　至使君王失禮而晏起以見君王樂色而淫也敢請
　婢子之罪宣王感悟於是勤於政事早朝晏卧卒成
　中興之名(列女/傳)
　　毛序美宣王也因以箴之蓋以詩在變雅美非全
　　美也三家不分正變故有美無箴
沔水
讒言其興　韓詩薛君曰讒言每縁間而起也(文選/注)
　　上云民之訛言如檿弧箕服之類故曰寧莫之懲
　　此云讒言其興則詐偽之言縁間而起反以恭敬忠
　　諫為誹謗如左儒杜伯之死是也
鶴鳴
鶴鳴于九臯　韓詩九臯九折之澤也(釋/文)
　　九折之澤至為繚曲而聲聞於天以喻密室陳詞
　　而天下咸聞其忠讜猶鼔鐘於宫聲聞於外之意
　　鄭箋以九臯為坎自外數至内為九似緯家之說
白駒
在彼空谷　韓詩空作穹薛君曰深谷也(文選/注)
斯干
　魯詩劉向曰周德既衰而奢侈宣王賢而中興更為
　儉宫室小寢廟詩人美之斯干之詩是也上章道宫
　室之如制下章言子孫之衆多也
　　按詩前五章極形宣王宫室之美並無儉小之意
　　顧絳謂宣王之世詩多溢美如嵩高蒸民諸篇詞
　　多夸而不實是詩亦然蓋詩雖有美無刺而入之
　　變雅當知此意也
如矢斯棘(韓作朸/旅即反)如鳥斯革(韓作/□)
　韓傳朸隅也□翅也(釋/文)
乃生男子　室家君王　載衣之裼(韓作/􁉠)
　韓傳生男以為世子所以為世子者何言世世不絶
　也(文選/注)太子生以桑弧蓬矢六射上下四方言當有
　事天地四方也(白虎通/引内傳)　齊人名小兒被為􁉠(釋/文)
　　古人名被皆曰衣論語必有寝衣是也􁉠者褓也
無羊
或寢或訛　韓傳訛作譌覺也(釋/文)
　
　
　
　
　
　
　三家詩拾遺卷七
欽定四庫全書
　三家詩拾遺卷八
　　　　　　　　　　柳州府知府范家相撰
　小雅
節南山
　董仲舒曰周室之衰其卿大夫緩於義而急於利無
　推讓之風而有争田之訟故詩人疾而刺之　韋昭
　曰節南山平王時作
　　按四章瑣瑣姻婭則無膴仕豈江都所云無推讓
　　之風耶若争田之訟如下篇皇父徹我牆屋田卒
　　汚萊大雅瞻卬所云人有土田汝覆奪之是也
節彼南山　憂心如惔(韓作炎說/文作㶣同)　何用不監
　韓傳節視也監領也(釋/文)
昊天不慵降此鞠凶
　韓傳慵作庸易也(釋/文)　薛君曰萬人顒顒仰天告愬
　(文選/注)
　　以庸為易言天之降訩必俟其惡稔而降不易降
　　也
四牡項領　蹙蹙靡所騁
　魯詩劉向曰久駕而長不得行項領不亦宜乎易曰
　臀旡膚其行次且此之謂也(新/序)
　韓詩薛君曰騁馳也(文選/注)
　　鄭氏以四牡為人君所駕今但養大其領而不為
　　用喻大臣自恣不為王用與劉說同非奔走勞敝
　　之狀
正月
正月繁霜　民之訛言亦孔之將
　魯詩霜降失節不以其時　民之訛言亦孔之將言
　民以是為非甚衆大也(俱劉向/政事疏)
瞻彼中林侯薪侯蒸　視天夢夢
　韓傳夢夢惡貌(釋/文)　外傳曰瞻彼中林侯薪侯蒸言
　朝廷皆小人也
維號斯言有倫有脊
　董仲舒曰物莫不有凡號號莫不有散名事各順於
　名名各順於天天人之際合而為一謂之德道詩曰
　維號斯言有倫有脊此之謂也
　　以號為名嫉邪思正其義亦長蓋名不正則言不
　　順事不成至於民無所措手足為害大矣幽王寵
　　妾為妻訛言以是為非名之不正莫斯為甚是可哀也
夭夭是㭬(夭夭蔡邕作天夭/㭬作加韓作㧻)
　張衡曰速速方穀天夭亦加(夭通/妖)
十月之交
　齊詩翼奉曰竊讀齊詩聞五際之要十月之交篇
　梅福曰杜亡秦之路數御十月之交(本/傳)　孟康曰十
　月之交刺后族太盛也
　魯詩鄭氏曰此為厲王之詩經師移易其次第耳幽王
　時司徒乃鄭桓公友非此篇所云番也(詩/譜)
　　顔師古述魯詩作厲王詩知鄭所云亦本魯詩並
　　緯書之說　按中樞擿雒貳曰昌受符厲借嬖
　　十之世權在相又曰剡者配姬以放賢山崩川潰
　　納小人家伯異哉震推度灾曰十月之交氣之相
　　交周之十月夏之八月日及其食也君弱臣強故
　　天垂象以其徵辛者正秋之王氣卯者正春之臣
　　位日為君辰為臣八月之日交卯食辛矣辛之為
　　君幼弱而不明卯之為臣秉權而為政故辛之言
　　新隂氣盛而陽微生其君細弱而任卯臣也以上
　　緯書皆指厲王夫國語明載幽之三年西周三川
　　皆震所謂山冡崒崩也是年三川竭所謂高岸為
　　谷深谷為陵也王基杜預以長厯推之斷其非厲
　　王之詩甚明
彼月而食則維其常此日而食于何不臧
　魯訓厲王無道内嬖熾盛政化失理故致灾異日為
　之食為不善也(谷永傳顔師/古𫐠魯訓)
　韓詩内傳月食非常也比之日猶常也日食則不臧
　矣(漢書天文/志注引傳)
　　按魯詩如鄭氏自此篇至小宛皆厲王詩而韓詩
　　異
皇父卿士番維司徒　艷妻煽方處(魯作閻妻/煽方熾)
　魯詩閻妻驕煽日以不臧(顔師古注閻妻嬖寵之族/也皇父卿士番維司徒皆)
　(以刺厲王滛於色故皇/父之属因嬖寵而為官)
　　按谷永疏又有抑褒閻之亂語或魯詩别有可証
　　歟艷緯書又作剡
抑此皇父　不憗遺一老　韓傳抑意也(意音/噫)憗誾也
　(釋/文)
雨無正
　劉安世曰少讀韓詩雨無極篇序曰雨無極大夫刺
　幽王也首有雨無其極傷我稼穡八字(集/傳)
淪胥以鋪(韓作熏胥以痡又作熏魯齊韓/皆作熏顔師古曰謂相熏蒸也)
　韓傳熏帥也胥相也痡病也言此無罪之人而使有
　罪者相帥而病之是其太甚也(漢書/注)
小旻
謀猶回遹(韓作/泬)　韓詩薛君曰回泬邪僻也(文選/注)
􁋻􁋻訿訿(韓􁋻/作潝)　韓傳不善之貌(爾雅不/供職也)
民雖靡膴(韓作/腜)　韓傳靡腜猶無幾何(釋/文)
　　王肅膴讀作幠大也言無大有人也意同韓
小宛
翰飛戾天(韓戾/作厲)　韓詩厲疾也(文選/注)
哀我填寡宜岸宜獄
　韓傳填作疹苦也鄉亭之繫曰岸朝廷曰獄(釋/文)
小弁
　趙岐曰小弁伯竒之詩也伯竒仁人而父虐之故作
　小弁之詩曰何辜于天親親而悲怨之詞也(孟子/注)
　　孫疏謂伯竒當是宜臼然魯詩原作伯竒也
　魯詩王充曰伯竒放流首髪早白故曰維憂用老(論/衡)
　蔡邕曰伯竒既逐履霜以足採葶花以食其隣大夫
　閔之乃賦小弁(琴/操)
　　按如琴操亦是賦小弁而非作也王充之說何以
　　云
疢如疾首　韓傳疢作疛心疾也(釋/文)
有漼者淵萑葦淠淠
　韓外傳有漼者淵萑葦淠淠言大者無所不容也
　　意以淵喻父母以萑葦自比也
巧言
僭始既涵　韓傳涵作減少也(釋/文)
匪其止共(韓作/恭)維王之卭
　魯詩劉向曰此傷奸臣蔽主以為樂者也(説/苑)
　韓外傳匪其止恭言不恭其職事而病其王也
躍躍毚兔遇犬獲之
　韓傳作趯趯往來之貌獲得也言趯趯之毚兔數往
　來逃匿其跡有時遇犬獲之(司馬彪/史記注)
何人斯
我心易也　韓傳易作施善也(釋/文)
伯氏吹塤仲氏吹篪　出此三物以詛爾斯
　魯詩世本暴辛公作塤蘓成公作篪　譙周古史古
　有塤箎尚矣周幽王時二公特善其事耳
　韓詩盟詛所用天子諸侯以牛豕大夫以犬庶人以
　雞(禮記正義/許氏引傳)
谷風　将恐将懼　韓傳将辭也(釋/文)
蓼莪　無父何怙無母何恃　韓傳怙頼也恃負也(釋/文)
大東
周道如砥其直如矢君子所履小人所視
　韓外傳周道如砥其直如矢言其易也君子所履小
　人所視言其明也
佻佻公子(佻韓/作趯)　粲粲衣服(粲韓/作采)
　韓詩趯趯往來貌(釋/文)　薛君曰采采盛服貌(釋/文)
東有啟明西有長庚
　韓詩太白晨出東方為啟明昏見西方為長庚(史記/注)
維南有箕不可以簸揚維北有斗不可以挹酒漿
　韓外傳夫擅使人之權而不能制衆於下則在位者
　非其人也維南有箕不可以簸揚言有其位無其事
　也
四月
百卉具腓亂離莫莫
　韓詩薛君曰腓變也言俱變而為黄也莫散也(文選/注)
無将大車
　荀子曰君人者不可以不慎取臣匹夫者不可以不
　慎取友詩曰無将大車維塵冥冥(大畧/篇)
　魯傳周大夫有親信小人者其臣諫之而作是詩
　韓外傳春樹桃李夏得隂其下秋得食其實春樹蒺
　藜夏不可採其葉秋得其刺焉由此觀之在所樹也
　詩曰無将大車維塵冥冥
　　小人始則曲意以奉君子一旦得志反逐君子千
　　古一轍進人不可不慎也毛詩以為刺大夫将小
　　人與三家同
鼓鐘
　韓詩鄭氏曰昭王之時鼓鐘所為作也(鄭注中侯/握河紀)
以雅以南以籥不僣(韓詩以雅以南下有韎任/朱離句見後漢陳禪傳)
　韓詩薛君曰南夷之樂曰南惟南可以和於樂者以
　其人聲音及籥不僭差也(後漢/書注)王者舞六代之樂四
　夷之樂大德廣之所及也(文選/注)
　　陳忠劾陳禪疏云古者合歡之樂舞於堂四夷之
　　樂陳於門故詩云以雅以南韎任朱離注云毛詩
　　無韎任朱離之文蓋齊魯詩也今按薛君之訓則
　　韓亦有此句矣毛傳亦有韎任朱離之訓但無詩
　　文　如薛君說則南當為南夷之樂非二南也
楚茨　苾(韓作/馥)芬孝祀　韓詩薛君曰馥香也(文選/注)
信南山
中田有廬疆場有瓜
　韓外傳古者八家而井田方里為一井廣三百步長
　三百步為一里其田九百畞廣一步長百步為一畞
　廣百步長百步為百畞八家為隣家得百畞餘夫各
　得二十五畞家為公田十畞餘二十畞共為廬舍各
　得二畞半出入更守疾病相憂患難相救有無相貸
　飲食相召嫁娶相謀漁獵分得仁恩施行是以其民和
　親而相好詩曰中田有廬疆場有瓜
　　此當合何休班固叅以左國觀之始明
甫田　倬彼甫田　韓傳倬作箌(音/卓)卓也大也(釋/文)
大田
秉畀炎火　有渰(韓作/弇)淒淒興雨(韓作/雲)祁祁
　韓傳秉作卜報也(釋/文)　外傳有弇淒淒興雲祁祁以
　是知太平之無飄風疾雨明矣
　　韓意以為是太平之風雨則知詩非刺時矣下章
　　以介景福義同
以享以祀以介景福
　韓外傳人事修則順於鬼神順於鬼神則降福孔皆
裳裳者華
左之左之君子宜之右之右之君子有之
　荀子曰此言君子能以義屈伸變化也　魯詩劉向
　曰君子者無所不宜也禆冕厲戒立於廟堂之上有
　司執事無不敬者斬衰裳苴絰立於䘮次賔客弔唁無
　不哀者被甲纓胄立於桴鼓之間士卒無不勇者故
　仁足以懷百姓禮足以安危國信足以結諸侯強足
　以拒患難勇足以率三軍故曰為左亦宜為右亦宜
　(新/序)
桑扈
君子樂胥受天之祜　賈誼曰胥相也祜大福也(新/書)
匪徼匪傲　飲酒者不徼幸不傲慢則福禄就而求之
　(漢五行志/注引詩)
鴛鴦
戢其左翼　摧之秣之
　韓詩戢揵也揵其噣於左也摧委也猶食也(釋/文)
　　按禽鳥之宿皆揵其噣於翼後人多不省覧此注
頍弁　先集維霰　韓詩薛君曰霰英也(文選/注)
　　天将雪六花先散為英毛以為暴雪不如韓長
車舝　以慰我心　韓傳慰作愠恚也(釋/文)
青蠅　袁孝政曰衞武公信讒詩人刺之(按袁說見劉/子注疑誤)
搆我二人　韓傳搆亂也(釋/文)
賔之初筵
　韓詩衛武公飲酒悔過也言賔初就筵之時賔主秩
　秩然俱敬也賔既醉止不知其為惡也(後漢/書注)
　　朱子以是詩與抑戒相似必武公自悔之作當從
　　韓義然詩曰大侯旣抗曰烝衎烈祖明是天子燕
　　射擇賔祭祀之禮詩所謂賔乃武公之自謂蓋入
　　為卿士為王之賔也韓亦未嘗指為武公之賔
威儀反反(韓作/昄昄)　韓傳昄昄善也(釋/文)
魚藻　有頒其首　韓傳頒衆貌(釋/文)
　　魚之在藻衆首向上猶臣侍君飲莫不仰首向上
　　視君也下章有莘其尾則燕畢而散矣
采菽
　孔鮒曰古之明王所以敬諸侯也(孔叢/子)　韋昭曰王
　錫諸侯命服之樂也(國語/注)
彼交匪紓天子所予　韓外傳言必交吾志然後予也
平平左右　韓傳作便便左右閑習之貌(釋/文)
紼纚維之　福禄膍之　韓傳纚筰也膍作肶厚也(釋/文)
　　筰大索也孫炎曰舟止繫之於木戾竹為大索
角弓
民之無良相怨一方受爵不讓至于已斯亡
　韓傳良善也言王者所為無有善者各相與於一方
　而怨之(漢書/注)　外傳民皆居一方而怨其上不亡者
　未之有也受爵不讓至于巳斯亡言能知於人而不
　能自知也
如食宜(韓作/儀)饇雨雪瀌瀌(韓作/麃麃)見晛曰消(韓作曣/晛聿消)
　韓傳儀我也曣晛日出也(釋/文)
　魯詩劉向曰君子道消則政日亂故為否小人道消
　則政日治故為泰詩曰雨雪瀌瀌見晛曰消與易同
　義(封/事)
都人士　孔頴達曰首章毛氏有之三家則亡今韓詩
　實無首章　按春秋襄十二年傳引此行歸于周二
　句服䖍曰逸詩也蓋據三家詩言之也禮記緇衣長
　民者衣服不貳節全引首章則三家失之矣　緇衣
　引此乃美其君子而思念之詞毛傳引之以為傷今
　思古之詩
黍苗　韋昭曰道召伯𫐠職勞來諸侯也
我任我輦我車我牛我行旣集蓋云歸哉
　荀子曰仁人在上百姓貴之如帝親之如父母為之
　出死斷亡而愉者無他焉詩云云
白華
英英(韓作/泱泱)白雲念子懆懆(韓作/㤄)
　韓傳泱泱雲貌㤄㤄意不悅好也(釋/文)
緜蠻
　韓詩薛君曰緜蠻文貌(文選/注)
飲之食之教之誨之
　董仲舒曰先飲食而後教誨言治人也
　
　
　
　
　
　
　
　
　
　
　
　
　三家詩拾遺卷八
欽定四庫全書
　三家詩拾遺卷九
　　　　　　　　　　柳州府知府范家相撰
　大雅
文王
　齊詩翼奉曰周公作詩深戒成王以恐失天下書則
　曰母若殷王受詩則曰殷之未䘮師克配上帝
　　按吕氏春秋引首二句亦云周公作詩以繩成王
　　之德三家之說皆同毛序云受命作周未嘗言其
　　帝制為天子也自緯書有改正易朔之說康成據
　　之以說經所以不免為王肅之深譏也
殷士膚敏祼将于京厥作祼将常服黼冔
　魯詩劉向曰孔子論詩至於殷士膚敏祼将于京喟
　然嘆曰大哉天命善不可以不傳於子孫是以富貴
　無常不如是則王公何以戒慎民萌何以勸勉蓋傷
　㣲子之事周而痛殷之亡也
無念爾祖聿修厥德
　齊詩匡衡曰無念爾祖聿修厥德孔子著之孝經之
　首章貴至德之本也
無遏爾躬　韓傳遏病也(釋/文)
大明
昭事上帝聿(古作/允)懷多福
　董仲舒曰昭事上帝允懷多福多福者非謂人也事
　功也謂天之所福也
俔天之妹　韓傳俔作磬譬也(釋文喻說/文譬  也)
上帝臨女無貳爾心
　董仲舒曰人孰無善善不一不足以立身治孰無常
　常不一不足以立功詩曰上帝臨女無貳爾心知天
　道之常也
維師尚父時維鷹揚凉(韓作/亮)彼武王
　魯詩劉向曰師之尚之父之故曰師尚父(别/録)
　韓傳亮相也(釋/文)　按爾雅釋詁云亮者介尚右也左
　　右亮也轉以亮為訓
緜
緜緜𤓰瓞　自土(齊作/杜)沮漆　韓傳瓞小𤓰也(釋/文)
　齊詩顔師古曰齊詩自杜沮漆言公劉遷狄而來居
　杜與沮漆之地(漢地理/志注)
周原膴膴　捄之陾陾度之薨薨
　韓傳膴膴美也度填也(釋/文)
　　說文捄盛土於虆也陾陾築墻聲則度是填土於
　　墻之意毛訓度為居非也薨薨人衆聲
臯門有伉　韓傳伉作閌盛也(釋/文)
棫樸
　賈誼容經曰君子重襲小人無由入正人十倍邪僻
　無由來古之人其謹於所近乎詩曰濟濟辟王左右
　趨之此言左右日以善趨也　王厚齋曰此即選左
　右之說　董仲舒曰文王受天命以王天下先郊乃
　敢行事而興師代崇其詩曰奉璋峩峩髦士攸宜此
　郊詞也其下曰周王于邁六師及之此伐詞也其下
　曰文王受命有此武功既伐于崇作邑于豐以此詞
　者知文王受命則郊郊乃伐崇
　　鄭箋大意略同蓋魯詩說也按王制天子将出類
　　乎上帝宜乎社造乎禰諸侯将出宜乎社造乎禰
　　文為方伯興師伐崇宜行諸侯宜社之禮而詩云
　　爾者受殷王之命而專征郊亦殷王之命也周公
　　作此追崇功徳故以追王之禮稱王蓋受王命行
　　郊即受天命耳江都以文王王天下而自行帝制
　　行郊非是但詩先言左右奉璋後言六師及之是
　　先郊後伐甚明也
左右奉璋　六師及之
　董仲舒曰左右奉璋此文王之郊也六師及之言文
　王之伐崇也(春秋/繁露)　班固曰六師及之言五人為伍
　五伍為兩四兩為卒五卒為旅五旅為師師二千五
　百人為一軍六師萬五千人也(白虎/通)
追琢其章金玉其相　魯詩言其質美也(說/苑)
旱麓
瞻彼旱麓榛楛濟濟豈弟君子干禄豈弟
　韋昭曰王者之德被及榛楛隂陽調草木盛故君子
　以求禄其心豈弟矣(國語/注)
　　國語夫旱鹿之榛楛殖故君子得以易樂干禄若
　　夫山林匱竭林鹿散亡藪澤肆既民力彫盡田疇
　　荒蕪資用之匱君子将險哀之不暇而何樂易之
　　有此釋詩意甚明韋昭之注不必盡出三家附而
　　録之見古義之可從耳
鳶飛戾天魚躍于淵
　韓詩薛君曰魚喜樂則踴躍於淵中(文選/注)
　　薛君之意蓋以鳶魚喻干禄之君子以戾天躍淵
　　喻其干禄之豈弟故曰喜樂而躍淵以興文王作
　　人之雅化與中庸斷章引詩之意不同
清酒旣載騂牡旣備　韓詩薛君曰載設也(後漢/書注)
思齊
思媚周姜　太姒嗣徽音
　魯詩劉向曰太姒號曰文母思媚太姜旦夕勤勞以
　盡婦道文王理外太姒理内生十子也(列/傳)女
肆成人有德小子有造　魯詩劉向曰大學之教也(説/苑)
皇矣　齊詩匡衡曰言天以文王之居為都也
作之屛之其葘其翳(韓作/殪)
　韓詩薛君曰葘反草也殪因也因高填下也(文選/注)
惟此王季因心則友則友其兄則篤其慶
　韓外傳太伯知太王賢昌欲季為後也去之吳太王
　将死謂季歴曰女往讓兩兄有義而安太王薨季之
　呉告伯仲伯仲從季而歸羣臣欲伯之立季季又讓
　伯伯謂仲曰何以處之仲曰刑有所謂矣要於挾微
　者可以立季
　　太王既死王季不顧宗社被喪服逺而之吳非理也羣
　　臣既欲立季而伯復商之於仲似存繋戀尤非理
維此王季(韓作文王/與左傳同)貊其徳音
　韓傳貊作莫定也(釋/文)　此章韓詩與左傳俱作文王
　　王肅注亦同按上章受禄無䘮奄有四方既指文
　　王則此章亦指文王為是即毛傳克順克比亦全
　　據左傳為說是毛詩本作文王可見矣孔氏頴達
　　曰經涉亂離故師有異讀耳
無然畔援無然歆羨　侵阮徂共　以遏徂莒
　韓詩畔援武強也羨願也(釋/文)
　魯詩鄭氏曰阮徂共三國犯周文王伐之密須之人
　乃敢拒其義兵爰整其軍旅以却止徂國之兵
　張融曰魯詩以阮徂共皆國名與毛不同
無矢我陵　韓詩薛君曰四平曰陵(文選/注)
不識不知順帝之則
　賈誼曰弗識弗知順帝之則言民悅其徳義則傚而
　象之也(新/書)　董仲舒曰言弗能知識而效天之所為
　云爾(春秋/繁露)
　　按不識二句康衢之謡有之賈生之言似本古說
詢爾仇方同爾兄弟以爾鉤援與爾臨衝以伐崇墉
　齊詩伏湛曰(湛從匡衡/受齊詩)文王受命征伐五國必先詢
　之同姓然後謀之羣臣加占蓍蔡以定行事故謀則
　成卜則吉詩云云崇固城守先退後伐所以重人命
　俟時而動故三分天下有其二(漢/書)
崇墉仡仡　韓詩仡仡摇也(釋/文)
靈臺
　魯詩劉向曰積恩為愛積愛為仁積仁為靈靈臺之
　所以為靈者積仁也神靈者天地之本萬物之始也
　(説/苑)
　班固曰天子之所以有靈臺者何所以考天人之心察
　隂陽之㑹揆星辰之證騐為萬物獲福無方之元(白/虎)
　(通/)
庶民攻之不日成之
　賈誼曰文王有志為臺令近規之民聞之者麇裹而
　至問業而作之日日以衆故勿趨以疾(新/書)
　　孔叢子云文王之興六州之衆各以子來故區區
　　之臺未及期日而成蓋不日成之非如集傳所云
　　不終日而成也賈說正同
王在靈囿　王在靈沼
　賈誼曰文王之澤下被禽獸洽於魚鼈咸若攸樂而
　况人乎(新/書)
　韓詩薛君曰文王聖德上及飛鳥下及魚鼈(文選/注)
於論鼔鐘於樂辟雍
　韓傳辟雍者天子之學圓如璧壅之以水示圓也言
　璧者取辟有徳之義不言辟水言辟雍者取其雝和
　也所以教天下春射秋饗尊事三老五更在南方七
　里之内五經之文所藏處蓋以茅葦取其潔清也(正/義)
　(公羊/疏)　又春旱使人禱於山川君親之南郊以六事
　自責曰政不一歟民失職歟宫室崇歟苞苴行歟讒
　夫倡歟婦謁盛歟(公羊疏/引内傳)　班固曰天子立辟雍何
　所以行禮樂宣徳化也辟者璧也象璧圓又以
　法天於雍水象教化之流行也辟之為言積也積天
　下之道徳也雍之為言壅也壅天下之殘賊也
文王有聲　文王烝哉　韓詩烝美也(釋/文)
築城伊淢　王公伊濯　韓詩淢作洫深也濯美也(釋/文)
貽厥孫謀以燕翼子
　魯詩晏安也翼敬也言文王貽其孫以善謀以安敬
　之道貽其子子謂武王也(班彪/傳注)
生民
履帝武敏歆攸介攸止載震載夙載生載育時維后稷
　魯詩司馬遷曰姜原為帝嚳元妃出野見巨人跡心
　欣悅欲踐之踐之而心動如孕者居期而生子　劉
　向曰姜嫄行見巨人跡好而履之歸而有娠卜筮禋
　祀以求無子終生子以為不祥而棄之(列女/傳)　鄭氏
　曰帝上帝敏拇也介左右也夙之言肅也祀郊禖之
　時時則有大神之跡姜嫄履之足不能滿履其拇指
　之處心體歆歆其左右所止住如有人道感己者也
　遂有娠而肅戒不復御生子而養長名曰棄(毛詩/箋)
　　按鄭異義云詩魯齊韓春秋公羊說皆無父感天而
　　生故與毛傳不同蓋鄭信緯書故不主毛傳也朱
　　子亦遵鄭說宋惟蘓老泉與鄭異而已
　(附/)河圖曰姜嫄履大人跡生后稷　中候稷起曰耀
　　倉稷生感跡　昌契握云元鳥翔水遺卵流娀簡
　　吞之生契封商興曰契卵生稷迹乳
誕寘之隘巷牛羊腓字之誕寘之平林㑹伐平林誕寘
之寒冰鳥覆翼之鳥乃去矣后稷􁀾矣
　魯詩司馬遷曰姜原以棄為不祥棄之隘巷馬牛過
　者皆辟不踐從置之林中㑹山林多人遷而棄渠中
　之冰上飛鳥以其翼覆薦之姜原以為神遂收養之
　褚少孫曰后稷母姜嫄出見巨人跡而履踐之知於
　身則生稷姜嫄以為無父賤而棄之牛羊避不踐抱
　之山中山者養之又捐之大澤鳥覆席食之姜嫄怪
　之乃取長之堯知其賢立以為大農姓之曰姬氏姬
　者大也詩人美而頌之曰厥初生民深修益成而道
　后稷之始也(史記三代世表/褚先生述詩傳)
茀(韓作/拂)厥豐草　韓詩薛君曰拂弗也(文選/注)
鳬鷖　鳬鷖在亹　韓詩薛君曰亹水流也(文選/注)
假樂
顯顯(中庸/作憲)令德保佑命之
　鄭氏中庸注憲憲興盛之貌保安也佑助也(正義曰/此齊魯)
　(韓/詩)
板
䘮亂蔑資曽莫惠我師
　魯詩劉向曰此傷奢侈不節以為亂者也(說/苑)
牖民孔易
　韓外傳聖王之教民也必因其情而節之以禮必從
　其欲而制之以義義簡而備禮易而法故民之從命
　也速詩云云
蕩
天生蒸民其命匪諶靡不有初鮮克有終
　韓外傳夫人性善非得聖帝明王扶携之以道則不
　成君子詩云云
不明爾徳時無背無側爾徳不明以無陪無卿
　韓外傳同明相見同音相聞同志相從非賢者莫能
　用賢詩云云
　　毛傳背無人側無人無陪貳無卿士義與韓同
天不湎爾以酒　韓傳飲酒閉門不出客曰湎(釋/文)
抑
　韓詩侯包曰衞武公刺王室亦以自戒行年九十五
　猶使人日誦是詩而不離於其側(侯包傳/韓詩學)
　　事詳國語抑作懿
有覺徳行四國順之
　董仲舒曰覺者著也王者有明著之徳行則四方莫
　不響應風化善於彼矣(春秋/繁露)
　　覺毛訓為直鄭改為大以禮記引此二句以有覺
　　作有牿耳似江都義長韓詩外傳亦云貴名自揚
　　天下
曰䘮厥國　韓詩曰作聿語辭也(釋/文)
桑柔　征以中垢　韓外傳征以中垢闇行也
雲漢
　董仲舒曰宣王之時天下大旱歲惡甚王憂之其詩
　曰倬彼雲漢為章于天(春秋/繁露)
倬(韓作/對)彼雲漢
　韓詩對彼雲漢宣王遭旱仰天也(薛君章句/文選注)
藴隆蟲蟲(韓作鬰/隆烱烱)　后稷不克上帝不臨耗斁下土
　董仲舒曰宣王自以為不能乎后稷不中乎上帝故
　有此灾愈恐懼而謹事天(春秋/繁露)
　韓詩鬰隆為暑耗惡也(釋/文)
我心憚暑　胡寜瘨我以旱　韓傳憚苦瘨作疹重也
　(釋/文)
崧高
維嶽降神生甫及申
　韓詩鄭氏曰周道将興五嶽為之生賢輔佐仲山甫
　及申伯為周之幹臣(禮記/注)
　　孔頴達曰鄭注禮記未見毛序故以申甫為仲山
　　甫按鄭所主乃韓詩之說觀下所載外傳可見
周邦咸喜戎有良翰
　韓外傳周徳大壞廢於厲王仲山甫輔相宣王撥亂
　反正並順天下匡救邪失喻徳教舉遺士天下翕然
　向風咏宣王之徳詩云云
烝民
民之秉彛好是懿德　韓外傳民之秉徳所以則天也
柔亦不茹剛亦不吐
　韓外傳君子崇人之徳揚人之善非道諛也正言直
　行指人之過非指毁也詘柔順從剛強與物周流道
　徳不外
德輶如毛民鮮克舉之
　董仲舒曰德輶如毛言其易也(春秋/繁露)
　韓外傳至精而妙乎天地之間者徳也微聖人其孰
　能與於此
　　按荀子曰能積微者逺成詩曰德輶如毛民鮮克
　　舉之積微者積細微以成全德也
仲山甫徂齊式遄其歸
　韓詩杜欽曰仲山甫異姓之臣無親於宣就封於齊
　(漢書/本傳)鄧展注韓詩以為封於齊
　　按齊為太公封國未見宣王時復封於齊毛傳亦
　　同孔疏云不知所出
韓奕
有倬其道　幹不庭方
　韓傳倬作晫明也(釋/文)　薛君曰幹正也謂以其義非
　而正之(文選/注)
江漢
無曰予小子召公是似肇敏戎公
　韓外傳予小子使爾繼召公之後受命者必以其祖
　命之　内傳肇長也(釋/文)
釐爾圭瓚秬鬯一卣告爾文人錫山土田
　韓外傳諸侯之有徳天子錫之一錫車馬再錫衣服
　三錫虎賁四錫樂器五錫納陛六錫朱户七錫弓矢
　八錫圭瓚九錫秬鬯
常武
王命卿士南仲太祖
　班固曰王制爵人於朝與衆共之詩云云祭統曰古
　者人君爵有徳必於太祖(白虎/通)
　　按毛傳王命南仲於太祖皇父為太師而鄭箋改
　　之曰宣王命卿士為大將用其以南仲為太祖者
　　今之太師皇父是也蓋以南仲為文王時人今所
　　命者皇父是其後人也孫毓云古之命將皆於禰
　　廟未有於后稷之廟又經言南仲太祖明以南仲
　　為太祖也箋義為長按南仲太祖自當如鄭箋以
　　南仲為太祖者今之太師為是但遣將如祭統所
　　言未嘗不可在太祖之廟也亦不可不知
鋪敦淮濆　韓傳鋪作敷大也敦迫也(釋/文)
　
　
　
　
　
　
　
　
　
　
　
　三家詩拾遺卷九
欽定四庫全書
　三家詩拾遺卷十
　　　　　　　　　　柳州府知府范家相撰
　三頌
清廟
　魯詩劉向曰文王旣没周公思慕歌咏其徳
　齊詩韋𤣥成曰清廟之詩言交神之事無不清静
　韓詩傳曰頌言成也一章成篇宜列徳故登歌清廟
　一章也(後漢祭祀志東/平倉王引傳)　班固曰周公相成王王道
　大洽制禮作樂郊祀后稷以配天宗祀文王於明堂
　以配上帝四海之内各以其職來助祭(漢郊/祀志)
　　禮記升歌清廟示徳也孝經曰周公宗祀文王於
　　明堂以配上帝是即清廟詩序也四家皆無異義
於穆清廟肅雝顯相濟濟多士秉文之徳對越在天
　魯詩尚書大傳曰於者歎之也穆者敬之也清者欲
　其在位徧聞之也故周公升歌文王之功烈徳澤苟
　在廟中者伋然淵其志和其聲愀然若復見文王之
　身　孔安國曰穆為敬之容　又曰四海敬和明徳
　來助祭(書/傳)　王褒曰周公咏文王之徳而作清廟
　蔡邕曰取其宗祀之清貌曰清廟(獨/斷)　賈逵曰肅然
　清靜謂之清廟(左傳/注)
維天之命　韓傳維念也(釋/文)
維清　服䖍曰象文王之樂舞象也(左傳/注)
　以維清為象武四家皆同即季札見舞象箾南籥之
　象成童所舞文王之樂若樂記所云下管象武明堂
　位象謂周頌武也則大武之詩武王之樂也墨子曰
　武王因先王之樂又自作樂名曰象武匪可混而為一
烈文　無封靡于爾邦　韓傳薛君曰靡好也(文選/注)
天作　彼岨矣岐有夷之行(岨矣韓作徂者岐/字屬下句三家同)
　韓傳岐道雖僻而人不逺外(文選/注)　薛君曰彼徂者
　岐有夷之行徂往也夷易也行道也彼百姓歸文王
　者皆曰岐有易道可歸往矣易道謂仁義之道而易
　行故岐道險阻而人不難(薛君/本傳)
昊天有成命
　賈誼曰叔向曰成王者武王之子文王之孫也文有
　大徳而功未就武有大功而治未成及成王承嗣仁
　以臨民故稱昊天焉不敢怠安早興夜寐以繼文王
　之業(新/書)
　　按國語載叔向之言與新書畧同其以二后為文
　　武以成王為成王誦即三家亦無異義毛序以為
　　郊祀天地之詩其傳全引國語以二后指文武則
　　成王即成王誦甚明乃鄭氏泥於頌詩作自元公
　　無成康以後之詩遂以成此王功為說於是韋昭
　　據之以注國語賈逵孔穎達恪守鄭箋反謂古人
　　(指叔/向)因其節文比義取象理頗溢於經意不必盡
　　與本同不亦重經師而厚誣古人哉夫成康上繼
　　文武安得謂無頌詩頌亦安見必出周公之手朱
　　子詩序駁義之說當矣
夙夜基命宥密(一作/謐)
　賈誼曰謐寧也億也命者制令也基者經也(新/書)
　　此所言命正所謂意不必與本同者也禮記引此
　　一句曰無聲之樂也謂後天奉若而不違無聲臭
　　之可聞也其旨至微賈說姑存而勿論
時邁
薄言震之莫不震叠(震韓/作振)　明昭有周式序在位
　韓詩薛君曰薄辭也振奮也莫無也叠應也美成王
　能奮舒文武之道而行之則天下莫不動而聼其政
　教(後漢/書注)外傳王者之論徳也不尊無徳不官無功不
　誅無罪朝無幸位民無幸生故上賢使能而等給不
　踰折暴禁悍而刑罰不過詩曰明昭有周式序在位
　　左傳國語明以武王克商而作此詩與樂記武成
　　皆合而韓以為美成王之詩以未見左國故耳外
　　傳尚無乖異
執競　韓詩執服也(鄭箋/引傳)
　　按韓意謂能服彊者武王也天下無彊之不服是
　　維武王之烈也鄭既從毛訓執為持又引韓說如
　　此
思文　貽我來牟　韓詩薛君曰大麥也(文選/注)
　　按廣雅麳小麥麰大麥經言來牟當兼二麥但韓
　　詩來牟本作嘉􁇬似止大麥也
噫嘻　播厥百榖　韓詩薛君曰榖類非一故云百也
　(文選/注)
振鷺
振鷺于飛于彼西雝我客戾止亦有斯容　在此無斁
　韓詩薛君曰鷺潔白之鳥也西雝文王之雍也言文
　王之時辟雍學士皆潔白之人(後漢/書注)射厭也(後漢曹/大家傳)
　(注/)
　　毛以雝為澤鷺是水鳥之在澤者無取於西之義
　　如以鷺興辟雍學士之潔白則非二王之後來助
　　祭之詩矣姑存其說可耳
豐年
萬億及秭　為酒為醴
　韓傳陳穀曰秭(釋/文)　薛君曰醴甜而不泲也(文選/注)
　　按秭字承上萬億而及之當依毛傳作數解
潛　韓傳作涔漻魚池也(釋/文)
雝
有來雝雝至止肅肅
　魯詩劉向曰武王周公繼政朝臣和於内萬國歡於
　外故得盡其歡心以事其先祖詩云云言羣臣皆以
　和來也(封/事)
武　耆定爾功(耆韓巨/移反)　韓詩鄭氏曰耆老也言年老
　乃定女之此功不汲汲於誅受也(箋異/毛傳)
閔予小子
嬛嬛(齊作/煢)在疚　念兹(齊作/我)皇祖陟降庭止
　齊詩匡衡曰煢煢在疚言成王䘮畢思慕意氣未能
　平也蓋所以就文武之業崇大化之本也　又曰成
　王之嗣位思𫐠文武之道以養其心休烈盛美皆歸
　之二后而不敢專其名是以上天歆享鬼神佑焉其
　詩曰念我皇祖陟降庭止言成王嘗思祖考之業而
　鬼神佑助其治也(漢書/本傳)顔師古曰陟降庭止言成王
　常念文王武王之徳奉而行之故鬼神上下臨其朝
　廷(漢書/注)
敬之　母曰高高在上日鑒在兹
　齊詩匡衡曰言天之日鑒王者之處也
小毖　予其懲而毖後患　自求辛螫(韓作/赦)　拚飛維
鳥　韓傳懲苦也赦事也(釋/文)　薛君曰拚飛貌(文選/注)
載芟　其耕澤澤(韓作/驛驛)　緜緜(韓作/民民)其麃
　韓詩驛驛盛貌(文選/注)　傳曰民民衆貌(釋/文)
絲衣　自堂徂基自羊徂牛
　魯詩劉向曰言以内及外以小及大也(說/苑)
酌　董仲舒曰周公輔成王作勺樂以奉天(春秋/繁露)
　　按毛傳周公居攝六年歸政成王乃後祭於廟而
　　奏之蓋祭廟奉天樂章古亦通用耳三家之說皆
　　同
遵養時晦　韓外傳言相養之至於晦也
　　左傳遵時養晦耆昧也杜預謂武王遵天之道須
　　晦昧者惡積而後取之與鄭箋同韓言養之至於
　　晦昧乃伐而取之亦是此意
桓　于以四方克定厥家　齊詩匡衡曰傳曰一家正
　而天下定矣
般　於皇時周陟其高山墮山喬嶽允猶翕河　於繹思
　班固曰於皇時周陟其高山言周太平封太山也墮
　山喬嶽允猶翕河言望祭山川百神來歸也(白虎/通)
　　班說近於後世封禪之說當分别觀之　於繹思
　　三字毛詩無之崔靈恩採三家本有此句
駉　有驒有駱　韓詩驒白馬黒鬛也(釋/文)
泮水　屈此羣醜　狄(韓作/鬄)彼東南　憬(韓作/獷)彼淮夷
　韓詩屈收也收斂得此衆聚　鬄除也獷覺悟之貌
　(俱釋/文)
閟宫
閟宫有侐實實枚枚　稙穉菽麥
　韓詩枚枚閒暇無人之貌稙長稼也穉幼稼也(釋/文)
王曰叔父建爾元子　白牡騂剛　不震不騰
　韓傳師臣者帝交友受臣者王臣臣者霸爵臣者王
　(白虎通/引傳)　班固曰王曰叔父建爾元子周公薨天為
　之變成王以天子之禮𦵏之命魯郊以明至孝天所
　興也(白虎/通)傳曰騰乘也(釋/文)
　(附/)春秋繁露曰魯祭周公用白牡色白貴純也帝牛
　必在滌三月牲貴肥潔而不貴其大也　武帝使張
　湯問曰周天子用騂剛羣臣不毛周公諸公也何以
　得用純牲仲舒對曰周公繼文武之業成二聖之功
　徳漸天地澤被四海故使祭以白牡上不與天子同
　色下有異於諸侯臣以為報徳之禮　臣湯問天子
　祭天地諸侯祭土魯縁何以祭郊臣仲舒對曰周公
　傅成王成王遂及於聖功莫大於此周公聖人也有
　合於天道成王令魯郊也　臣湯問魯祭周公用白
　牡其郊何用臣仲舒對曰魯郊用純騂周色尚赤魯
　以天子命郊故以騂
　　按江都以為白牡尚純用以祭周公騂剛尚赤魯
　　郊同於天子分白牡騂剛為二義亦可通至以魯
　　之郊為成王所賜則後儒多辨其不然蓋明堂位
　　之文實出漢初諸儒之手遂為莽歆之藉口耳
新(韓作/寝)廟奕奕奚斯所作
　韓詩曹褒曰奚斯頌魯(本/傳)薛君曰奚斯魯公子也言
　其所作新廟奕奕然盛也(後漢/書注)
那
　魯詩司馬遷曰襄公之時修行仁政欲為盟主其大
　夫正考父美之追道契湯高宗殷所以興作商頌
　曹褒曰考父咏殷(後漢/本傳)
　　按史記春秋世家列傳於二傳國語皆其藍本非
　　諸家不見二傳者可比獨解詩專用魯說不以左國
　　是正豈史家不貴研經耶
　韓詩那美襄公也(裴駰史記索隠/引薛君章句)
𤣥鳥
　魯詩司馬遷曰簡狄行浴見𤣥鳥墮其卵取吞之因
　孕生契　劉向曰簡狄與姊妹浴於𤣥丘之水有𤣥
　鳥御卵過而墮之五色甚好簡狄得而吞之遂孕生
　契　鄭氏曰降下也天使鳦下生商者謂鳦遺卵娀
　氏之女簡狄吞之而生契為堯司徒有功封商堯知
　其後将興又錫其姓焉自契至湯八遷始居亳之殷
　地而受命　又褚少孫曰湯之先為契契母與姊浴
　於𤣥丘水有燕啣卵墮之契母含之誤吞之即生契
　立為司徒姓之曰子子者兹兹益大也天命𤣥鳥降而
　生商商者殷質號也(史記三代世表/褚先生𫐠詩傳)
　　按屈原天問云簡狄在臺嚳何宜𤣥鳥致貽女何
　　喜則吞卵生商之説自春秋以後有之緯書中候
　　契握曰𤣥鳥翔水遺卵流娀簡吞之生契封商鄭
　　氏據以解經遂成千古疑義愚謂稷契皆無人道
　　而生何以稷棄而契不棄乎蓋姜原簡狄同為帝
　　妃履跡吞卵事或有之不過聖人降生之徵履跡
　　吞卵之後進御於嚳因而有娠理之至常豈無人
　　道而生者若稷之被棄自因生而不育形状有異
　　之故已詳生民詩中
奄有九有(韓作/域)　大糦是承
　韓詩薛君曰九域九州也(文選/注)　傳曰糦大祭也(釋/文)
長發　有娀方将帝立子生商
　魯詩鄭氏曰帝黒帝也禹敷下土之時有娀之國亦
　始廣大簡狄吞鳦卵而生契堯封之於商後商王因
　以為天下號故曰帝立子生商
𤣥王桓撥　韓傳撥作發明也(釋/文)
聖敬日躋
　韓詩薛君曰言湯聖敬之道上聞於天也(文選/注)
　　敬之日躋上聞於天故能齊帝命而不違其義精
受小球大球為下國綴旒(古作/畷郵)
　鄭氏曰畷郵謂民之郵舍言成湯施布仁義為下國
　諸侯在畷民之處所使不離散也(禮記注正義此/引齊韓魯詩也)
為下國駿厖　齊詩厖作駹馬也(漢書/注)
苞有三蘖　韓詩蘖絶也(釋文○言壞木復生/萌芽絶之弗使其生)
殷武
　鄭氏異義曰詩魯說丞相匡衡以為殷中宗周成宣
　王皆以時毁
撻彼殷武　韓傳撻達也(釋/文)
維女荆楚居國南鄉
　韓序楚地在南郡南陽之間(水經注引/韓詩序)
勿予禍適　韓詩適數也(釋/文)
商邑(韓作/京師)翼翼四方之極(韓作/是則)　韓傳翼翼盛也(後漢/書注)
　齊詩商邑翼翼四方之極此成湯所以建至治保子
　孫而懷鬼方也　師古曰商邑之禮俗翼翼然可則
　效乃四方之中正也
　　按齊詩之意言因商邑之禮俗追原成湯之遺烈
　　知高宗之伐鬼方而四方莫不來享來王者皆祖
　　宗締造之遺烈也非以是詩為成湯之詩
旅楹有閑　韓詩薛君曰閑大也謂閑然大也(文選/注)
　
　
　
　
　
　
　
　
　
　
　三家詩拾遺卷十
