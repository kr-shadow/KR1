#+TITLE: 論語商-明-周宗建
#+DATE: 2018-05-12 10:15:03
#+SOURCE: github.com/kanripo/KR1h0050 master 88e1c712                
欽定四庫全書　　　　　經部八
　論語商　　　　　　　　四書類
提要

　　　　(臣)等謹案論語商二卷明周宗建撰宗建字
　　　　季侯呉江人萬厯癸丑進士官至監察御史
　　　　巡按湖廣為魏忠賢所害崇禎初追贈太僕
　　　　寺卿諡忠毅事蹟具明史本傳此其官武康
　　　　知縣時與諸生講論所彚成也宗建剛方正
　　　　直為一代名臣而其學則沿當時流派乃頗
　　　　近於禪如云人心之樂非情非趣非思非為
　　　　虚中之影水中之相如斯之類殆似宗門語
　　　　録然如講素絢章謂後人求深反淺在當時
　　　　夫子子夏不過隨境觸悟非子夏欲抹煞禮
　　　　亦非夫子不重禮講顔淵問為邦章云夫子
　　　　略指大意非只執定數件其言皆簡要明通
　　　　足釋訓詁之轇轕且其人與日月争光則其
　　　　書亦自足不朽小小疵瑕不足累之此固不
　　　　與章句之儒争一句一字之出入也乾隆四
　　　　十三年三月恭校上
　　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　　總　校　官　(臣)　陸　費　墀
論語商原序
聖賢教世之言皆權也悟有髙下權亦隨之因病起方
藥從病轉如診疾者不問其病坐何家而㮣以參苓甘
术混而投之藥良而病愈長矣不乃為設方諸賢大笑
乎余幼負鈍根長無顓學每有疑義僅一質之家嚴而
愚不能悉記也傭書十年嘗為諸弟子所難詰㡬無以
荅近吏苕中山間事簡時與諸生互相商問年餘之後
遂積成帙間一檢之平不近釋淡不入玄以較近來虚
叅超悟之指㡬為嚼蠟業已棄置笥中而余友鄒肇敏
卓去病强出觀之便為訂定西湖諸友遂乃索付之梓
夫藥有多方水只一味聖巧之用存乎妙悟此刻之行
要亦布方覈種聊集為譜而未必非盧扁之所唾棄也
刻成因命之商并為記此敢以質之四方君子丁巳初
秋松陵周宗建季侯自序
欽定四庫全書
　論語商卷上
　　　　　　　　　　　　明　周宗建　撰
學而第


學而章

諸生問通章㫖義還重時習否宗建曰安得不重時習
然玩三截語意宛是夫子自序故言之有味講中須得
指㸃活潑之妙方是三不亦乎宜深玩皆有鼔舞人心
而激其悠優不倦之意　鄒肇敏曰只為世人不知學
味便看苦了聖人說悦說樂說不愠令願息者欲躍欲
舞最屬可思王心齋云學以學此樂樂以樂此學正此
意
時習者把此念頭時時貼習在學上也古人之學總是
理會心性此心苟不放散閒行散坐傍柳隨花何時非
學夫至無時非學此中自有一種不能自已之妙註解
恱字甚的恱字正要從時習上體貼出來聖人特地拈
一恱字形容時習之妙耳嘗記張師評語曰世人只認
學字不眞耳若識得個學為何事便自然習自然恱此
際光景獨聖人能描寫一二所謂飲水知冷食蜜知甜
也又羅近溪先生云天下萬萬其物而無一物可以象
吾心古今萬萬其事而無一事可以象吾學然則學何
容易須知聖言著眼處在學字也
嘗記昔人云十人同食一人獨飽而九人不下咽吾之
所恱雖深亦安得逹于外耶朋來而樂淺言之似與人
與衆之恒情深言之則善與人同之本體
此學正好自家理會安能告語于人若心上微有沾滯
名想未除一有奔趨此中生意便有間歇安得語時習
耶稱為君子只是了得一箇時習耳

孝弟章

諸生問孝弟如何喚做為仁之本宗建曰有子立言之
意只要人從根上著力見世上儘有要做博施濟衆之
人却忘了初來一著縱有道術從何發生故首提孝弟
而即斷之曰不好犯上不好作亂兩個好字極細正從
心苖極微處拈出一念之乖便是犯根一念之拂便是
亂根今試看孝弟之人無念非順即此便是與天地萬
物和氣貫通仁道之全即此是矣此處已隱然說個本
了故下便接君子務本務本二句意雖暗指孝弟然須
渾說方不碍下反繳語氣末講孝弟二語須即就上文
兩個不好意翻寫不必添出民胞物與等語葢前暗埋
本字此乃明明呌出須見得孝弟鄭重之意為仁為人
正相照應不必認定為字死講總之有子看得孝弟極
大一念非天一念非理一物失所皆非孝也非由孝弟
後推而及民物也
諸生問本如樹之有根培得根好自然發出枝葉否宗
建曰道生叫不得枝葉只好譬作樹中之有滋液根本
不凋滋液暢滿自會發生千尋之樹究竟只完得初來
一㸃種子若說枝葉便在形迹上去矣　鄒肇敏曰生
字即活字世人依傍名理總是死套一投以孝弟眞心
便通活了故曰道生

三省章

諸生問三省功夫莫有遺漏否宗建曰人身除却與人
交接及師友傳習之外更有何事日以此省便是千聖
兢業之心也嘗記朱子曰曾子省察只當下便省察俯
視拱手而曰為人謀而不忠乎著不得改勉二字集註
却似省察已作的事了

入孝章

諸生周三省曰此要弟子專在根本處用力宗建曰此
言尚未盡聖人之意總是要接續弟子初心人之一身
非入則出非言則行非待人接物則燕居獨處今使弟
子之身無一時無一事而不範圍于天則放心安得不
收徳性安得不純哉末二句言一有閒暇就去學文則
以二字甚緊總是要他精神不放閒散處用去謂以文
行本末分先後者謬也

威重章

諸生問聖人論學專重心性如何却從外邊說起宗建
曰威重叫不得外大抵學先器識器識者一生人品之
大局段也局段具而後可與求精微如棟梁具而後可
與求堂構此章須以君子字作主先定君子大局以下
復歩歩說入去總見君子學問無内外無人已必表裡
夾持而後有日進之益程子所謂自修之道當如是也
　輕重皆人所自為首言威重正是學問實用力處朱
子所謂為學者須從分明有形象處把捉扶豎起來也
　諸生問不憚改之義宗建曰憚改之心古人譬之如
小兒䕶痛即易改者亦畏人談及從來多少英雄豪傑
皆被此憚字悞了一生憚之一字千古學人之積病也
夫子特為拈出恁地警醒

信近章

諸生徐肇馴講曰此有子為人斟酌善後之辭君子與
人交接須合下四方八面俱照到宗建曰此語甚善大
率此三種俱是有慕賢豪長者之事未便省得聖賢究
竟道理故有子為一㸃破之

無求章

諸生徐肇律曰學人都只為世味心沾染便發揚不起
故劈頭說個無求安飽從此斬絶方可下手加功敏事
愼言就正有道正說他下手著緊處也宗建曰開口二
句正是形容好學好字惟心裡有個合當著緊事在方
能無暇他及若此心先無寄頓何能無求敏事愼言不
可把言行對說此事即聖賢一大事也心上只有這件
事做安得懶散心上只憂這件事不完安得胡講此語
全是描他一段汲汲皇皇去處然又說就正有道何也
這事雖有頭柄却要針鋒相對分毫不錯儘有葢世聰
明徹底學問一不細叅儘會錯路如楊之學仁墨之學
義只為源頭畧差便致乖謬就正者不是正此敏事愼
言是從心上精微處討個對同也只看這般心腸寧有
一刻放手之時故曰好學

無諂章

諸生徐肇律講曰學問之妙生生不已被人執著不得
如今人眼界不開少有所得便說吾道在是所以終身
跳自家圈套不出子貢于貧富中立得脚定故以無謟
無驕相質夫子就他得力處下一轉語子貢却便引詩
寫悟把從來自家道好的盡情撇却夫子乘其開悟復
冷然下一語曰告諸徃而知來者此句不是夫子讚揚
他是夫子鼓動他妙在徃來二字曉得徃從前習聞習
見消得去曉得來從後新知新解引得出徃來相禪如
環無端學人具此一副見地正所謂開却無盡藏終身
受用不盡者
宗建曰徃來無窮此講甚妙凡人學問有如行路山窮
水盡處更須别覓一蹊徑若執定此地便為絶頂即成
自畫矣夫子特地拈一來字引掖子貢不特無謟無驕
不可執即樂與好禮亦不可執也建嘗道志學一章非
夫子之能進乃夫子之能舎學問時時進時時舎方是
無窮妙詣耳

為政第


三百章

諸生問無邪一語是示人學詩之要否宗建曰乃是示
人學詩實受用處言這一部全詩只是使人思無邪學
詩者須求之理會性情乃為身心實用而不徒誦習之
粗耳大抵聖賢經傳只從精藴處理會何等簡易何等
受用　鄒肇敏曰味此章却是教人無邪思而觸詩以
發之耳
志學章

諸生鍾維翰講曰這是夫子自序年譜葢以一生好學
様子示人也宗建曰雖是自序志立不惑等字不是輕
易下的全要實實體會方不枉了聖人開示之心
學之有矩譬如射之有的也當其志時射力未到而其
心眼無刻不在的上故仰卧三月而射可貫蝨其能貫
蝨者其神自來其仰卧不舎者其志先定也夫子定志
之時便覺一切傍趨粘搭不上一起手便在最上一乘
做耳　鄒肇敏曰尊講此章句句了徹獨說志學為志
矩最宜仔細雖曰離心無學却非定局聖人直到七十
從心覺得事事圓成謂是不踰矩云爾故已至從心方
可說矩未至從心矩字不可蚤拈方志學時合下便信
得這學是無頭底的故不曰志于矩而曰志于學言學
便無窮了從心不踰還是學
立如先立大者之立一切萬動紛撓而我心貼然站
定絶無奔趨方謂之立若聰明忍耐不住識力抵擋不
來稍有動摇便非立也
不惑者理上無碍也學至不惑山河大地明暗色空了
然無疑可謂光明洞徹内外矣然而習氣間興感物而
動百用日為不知不覺帶著習氣而往却尚有個我在
未便與天相通則雖謂之不知天命亦可也夫子五十
時舊習之氣消融已盡其視造物與我毫無間隔春熈
秋凄便為嚬笑草生木長便為膚毛雲流水逝便為呼
吸魚遊鳥翔便為動盪日明月朗便為眼目於穆之主
宰直在聖心之變化此所謂理上無碍事事無碍聖人
學問實實如此莫認作玄看也世間順逆諸境纔有分
别心在便有好醜揀擇便不謂順伯夷耳不聞惡聲未
順故也未明耳順請以目喻瞥眼所到順他妍醜總無
分别耳之聞聲亦復如是金聲缶韻總不關心有何順
拂蘇子所謂開目而未嘗視如鑑寫容傾耳而未嘗聽
如穴受風此言似可為注脚也　鄒肇敏曰聲入而以
解心迎之亦是逆了直至好醜動静都無分别如空中
風并無受者故不云聽順而云耳順
說個矩字不落玄空說個不踰見得聖人兢兢不放言
我于七十而始得不踰矩也非自神之言亦非便結局
之言

如愚章

諸生駱從宣講曰囘惟如愚故不愚囘惟不違故足發
宗建曰囘之足發雖全在不違時然此意只好起束融
會㸃掇全節語氣要得抑揚形容光景亦足以文氣從
如愚來私字如愼獨獨字此私逐時皆有逐處皆有人
所檢察不到處故謂之私省至于此任他矜持粉飾用
不著聰明才智靠不著上下四旁無可借力無可支耐
非顔子不能向此處生發非夫子不能相出此種天機
如愚不愚兩兩相應正是描寫口氣

知新章

諸生問此章書意還重温故否宗建曰余意全要把知
新二字看得鄭重人只被糟粕煨燼拘縛定了名物象
數膠結住了于嘗聞習見之外永無油然豁然之趣果
能溫故而其知常新則生機活潑出之不窮眞是其妙
無比即以之為師亦何不可須得形容心學之妙口氣
　又建嘗思師者先知先覺之重任也只為俗學封錮
誤了多少後生若得此知常現斷不至以聞見沒人之
聰明以格套滯人之靈變隨機應法眞體躍然故曰可
以為師雖是形容口吻却亦是眞實語義

附知新論

　今夫人之有知人性之靈也靈性之知不依情思不
　緣卜度譬之鏡焉清浄之體含裹十方圓融之光混
　同萬象無所照無所不照者此知之所以常新也此
　知不現而情思卜度之知起矣情思卜度之知有所
　及有所不及其所及者為鏤空為射覆而其所不及
　者為長夜為沉夢求之彌新而失之彌逺是猶持鏡
　者忘其照天燭地之明而覓光于一室也此亦知之
　至劣者也今有人焉忘稻粱之適也而必取山海之
　錯為新忘布帛之安也而必取文錦之竒為新則其
　為新者勢必不能以終日何也其所為新者非其故
　也今人之知必舍實際而取新于玄虛去庸理而取
　新于隱僻棄其性所故有者而專倚情思卜度之為
　知即令標竒領異煜然一時要與秕穅塵垢同歸朽
　腐而已又安所得知之新耶吾夫子曰溫故而知新
　而孟子曰人之所不慮而知者其良知也夫不慮之
　知則子之所謂故也吾性之故無所不攝無所不融
　可以吾之知徧于一切又即可以一切為吾之知耳
　目口鼻皆可効性之全能聲色臭味皆可成性之靈
　變神鬼鳥獸山川草木皆可發性之文章天下之變
　化日新而吾之知亦若日新譬之萬月一月而萬水
　一水此其知尚復有對待有邊幅乎哉夫惟無對無
　邊之為知而有對有邊之非知故人之言知者識也
　吾之言知者知也人之言知新者増一慮長一識之
　為新吾之言新者息其慮而明始全捐其識而光始
　徹之為新也此知新之㫖實開良知之傳也然則大
　學之言致知也曰格物不疑外乎曰非也格者非就
　一物格一物乃格萬物為一物也夫格萬物為一物
　而後吾之知始為無對無邊之知天下無一不囿其
　知而已與民咸新焉此可以為師之實義也摩尼之
　珠能雨粟珍寶徧周天下而無乏也然使其坌而不
　滌櫝而不試則瓦礫而已矣世有瓦礫而能發光明
　者歟則夫格物者所以滌而試之者也所以為溫故
　也非外也

干禄章

諸生丁之梅講曰子張才髙意廣聞見是他所長闕愼
是他所少故夫子語氣只重闕愼宗建曰多聞多見不
可便抺殺他學問亦須索從此起只是要一歩宻一歩
耳大抵干禄之學與闇修之學判然兩途學干禄句是
記者摹擬子張之學是一種干禄的學問夫子全把闇
修之實示之見士人自有這一種實落學問在此末三
句只又一拖帶以盡絶他干心時文起講便從禄在其
中句起根發論殊非宗㫖

舉直章

諸生問只一舉錯如何便服得天下宗建曰嘗讀朱子
論宋事謂救其本根之術不過視天下人望所屬者舉
而用之使其舉錯用舎必當于人心則天下人之心翕
然聚于朝廷之上其氣力易以鼓動如羸病之人鍼藥
所不能及焫其丹田氣海則血氣萃于本根而耳目手
足利矣正此章書意也　鄒肇敏曰似重一舉而錯字
與惡字異

因夏章

諸生賈應詔講曰聖人知世以禮只在宜損宜益上便
可照見百世宗建曰然禮為世運之主即氣化有宻移
風俗有遷改總由此禮變通此實宇宙一大局面也聖
人語意不是因往知來全是把古今因革大道理判斷
一番
上文兩個可知非謂此已往者易明白也言當時這所
損所益據當時世運看來確確乎有可知者非必待更
新之後而後知之也則雖或有繼周者又豈不可灼然
預覽乎百世可知其文氣全在上四句故講因夏因殷
處便須得三代因革明白可見的意思透方與末句相
關

八佾第


禮本章

諸生問儉與戚還是本否宗建曰禮之本在最初一著
人所想像不到處林放却商量到此何等完全故以大
贊之然本無可舉似姑以不傷其本者示之試想寧儉
寧戚這般語氣本已躍然可思首先提一禮字有宛然
想像之意葢聖人嘗以此等語動人深思也　鄒肇敏
曰說一句禮與其奢也寧儉已是完了又拈出喪禮一
句疏明上句
諸生問本字畢竟可言否宗建曰人而不仁如禮何敦
厚以崇禮聖賢固已一口道出矣

素絢章

諸生徐肇律講聖賢問答總之維禮各有崇重本質之
意宗建曰此論亦是但吾意聖賢兩兩相商一言一轉
絶無沾滯却被後人勘得葛藤求深反淺意味索然耳
子夏豈眞不解詩言只要就此想出個意思故向夫子
閒閒商量不意後素一語却被夫子撞開了天機故恍
然而前曰然則禮其後起者乎子夏不是抹殺禮正深
于求禮見得禮非無自而起者夫子一生綜禮正想著
個本在却被禮後一語撞開了天機故又不覺喟然曰
起予者商也三百篇盡如此看何等快活聖賢前後語
意不過如此論詩知學未免死煞　鄒肇敏曰此章書
今日纔見天日矣　即如世人講禮後亦只說得文後
耳禮該文質通體俱後
起予起字如雷起之起忽然而發故曰起予繪事一語
含蓄自深却未便指到禮也
夏禮章

諸生周光霽講曰這是夫子以從周之思遡及二代故
有此言宗建曰是也首便須提周禮原監二代而成者
禮之失也逐華而捐其本自非取先朝初意一規正之
則禮終不明而不意其亦竟沒于浮藻也故夏禮吾能
言之(云)云　末句要講正欲以徴文考獻之權責重當時
有無限感慨低回不能舎去之意禮不以有文與獻而
存無文與獻而亡惟聖人自知自信故自能言但無徴
証則衆必疑耳　鄒肇敏曰味末句語意却似夫子以
己言為文獻而望人之徴之耳

問禘章

諸生講此章多未得語意此章妙處俱在傍觀描寫當
時記事者識得這種意思故其言有味夫子語氣有餘
不盡要十分含蓄與中庸上實講不同不知也亦是形
容語氣知其説二語血脉從不知也來重在想像禘義
深逺上若前死講不知後只死講知之易於治便失却
題情矣註中非仁孝誠敬不王不禘二段自是夫子意
中事不可作口中語　禘意深逺只看既灌章注自明
祀始祖矣而又推始祖所自出之帝祀之這種心膓直
要追到渺茫不可測識之際尋求至此天下之大眞正
只如一滴骨血何親何疎何逺何近諸生今日試看眼
前諸人姓張姓李苟求其始總是一家既是一家何忍
相争有司若識得此意决不忍一念戕民諸生若識得
此意决不忍一事傷人百姓若識得此意决不忍一行
乖俗各識此意便成至治一勺微波直歸涯下一絲雲
氣直到微茫禘之一言眞是聖賢精微之學莫粗粗看
去也

周監章

諸生胡鍾麟講曰夫子緣末俗之靡失却原來制作精
意故思周初之文以志感宗建曰從來聖人不能與氣
運相逆周承二代後自須有斟酌會通以成一代之治
故雖文章日盛而眞心亦旧暢郁郁不只言盛有生意
流動之意吾從周正從郁郁體貼來見得此種生機自
然難冺須索以此綢繆方有眞味正聖人欲從先進本
旨也
尚忠尚質尚文古人雖有此言要亦後人從風氣上想
像出來故有此論其實忠質文如何離得一代自有一
代之文質聖人當時豈眞出著告示教人崇尚夏商何
嘗無文周初何嘗無質其立言分剖者謬也

太廟章

嘗看四書劄記云是禮是知皆是當下語絶不待著安
排夫子承或人之言初不計其知與不知而但據此一
問却正是禮葢夫子當時自覺少此一問不得依禮起
問豈曰非禮此語須說得含蓄有餘味方妙

事君章

只為驕亢慣了另是一畨人心便另是一畨眼孔全不
曉得禮是何物故夫子此言非為自已分䟽實所以提
醒人心挽回世道大意謂今之人事君盡禮便叫以為
謟彼其所謂謟者直以盡禮當之而禮竟無以自白于
天下安得不為禮發一慨也全要描寫一段堪歎情景
方是

封人章

諸生問夫子婆心甚切終日只欲用世封人還是料度
夫子必得位設教否宗建曰非也若如此說封人服孔
不著矣葢封人是亦有心天下的人必有與夫子相感
召者故一見便相定了夫子的結局聖賢現身各自有
為封人却從千古聖人局面之外看出夫子一畨出世
因緣固非具天眼者不能也

韶武章

諸生問此章還是論舜武否宗建曰非也美善皆就樂
上看性反禪伐皆朱子推原之意夫子只是論樂未嘗
評二聖註中意只好于起末作記者口氣一説耳　鄒
肇敏曰孟子論人品却道可欲之謂善充實之謂美葢
造詣由衷達外觀樂因表會裏
里仁第


里仁章

諸生問此章還實論擇里還依孟子註正講宗建曰此
還是借話莊子所謂寓言十九也首便要提仁之不可
不處即一擇里若不處仁便不得為知了葢借卜里以
明人當擇仁而處之意須得言外之意方有味若實論
擇里則語意似小若實實正講又覺直率

仁者章

諸生都把好惡得盡講能字宗建曰這個能字還要貼
著無私心當于理説葢好惡不得其當者却是不會好
不會惡故惟仁者曰能仁者本心全現不落一邊明鏡
止水纎毫不錯也

富貴章

諸生周光霽問此章還拈一仁字作主否宗建曰此章
論仁是㸃出顯然公案判斷人心葢人生只有富貴貧
賤兩境人心只有欲惡兩情此仁不仁大界限也人若
此處站立得定便是存仁的學問若此處失脚便是去
仁的供狀故為仁者開塲要在此處著力然所謂不去
仁工夫極宻若此心一息放鬆欲念忽起即貪富貴之
心未除惡念忽起即厭貧賤之根未除終帶銅氣不是
眞金故惟終食之間無違仁雖至造次顛沛澄然如鑑
不動分毫方是不去之盡方能除得欲惡根株葢富貴
貧賤是大段工夫從關頭上説也終食造次顛沛是精
宻工夫從源頭上説也註中取舎存養意却不錯但不
宜分兩截耳

觀過章

諸生講過字俱就有心于過講去宗建曰太看得煞了
過字該得有心無心兩項本文與註中俱活時文就無
心一邊煞講似以過為必不可少之物矣

朝聞章

諸生講此章都渉佛家了生死話頭宗建曰此雖是至
理此處語氣却不要如此説葢人能聞道便不虛度了
一生故夕死可矣聖人恐人之倖而生故把夕死字形
容道之不可不聞若如前講反覺落套

懷徳章

諸生問不言懷利而言懷惠何居宗建曰欲道盡小人
情態須當體惠字只為胸中障碍純是一片私恩小惠
的心憧憧往來全不知有天理國法終其身營營役役
相嘔相沫彼此為利雖至背公誣上亦所不惜故夫子
特為拈出此字建嘗謂一丘一壑之戀私恩小徳之酬
皆是土惠私心這小人不要輕覷了他

禮讓章

諸生李文徴講此章謂夫子拈一讓字以明禮之實宗
建曰這還不是本㫖禮讓原是相連字眼雖要重讓字
然不可以讓為實以虚文作禮此節正要明禮之于國
甚重不可一日不用起處須得此意吸起如禮何語意
　大意謂為國者全要養人遜讓之心昔先王教民以
讓而設之為禮正以黙柔天下之志使就于平未聞禮
讓之外别有治道故使為國者果能以禮讓為之國便
治了如不能以禮讓為國則雖治術甚巧其于先王範
圍一世之精意已丢過在一邊其如此禮何哉如禮何
口氣與如天下蒼生何口氣一般正謂禮之不可撇却
也

一貫章

諸生駱從宣講曰一貫之語投曾子之將悟忠恕之解
破門人之乍疑宗建曰此言是但不可分兩截耳一呼
一唯直是平常只為後人看得十分竒特所以愈求愈
逺不知曾子平時正在日用中間討個歸宿苦無印證
一被夫子提破而今始覺此道初無淺深初無内外聖
神功化只在我目前境界便可了得所謂明眼之人撮
金成土撮土成金信手拈來無分勝劣故因門人問而
即舉忠恕示之葢一貫可説不得不可説不得若言可
説一唯亦多若言不可説滿前皆是嘗記慈湖先生云
夜半爨火息滅饑者索食對燭而坐不知燭之為火也
則亦終饑而已忠恕之論燭喻也
夫子之道二句雖是指㸃一貫却仍要體貼忠恕發揮
方得接引門人之意不可一味談空而已矣者言只此
便是非竭盡無餘之謂　鄒肇敏曰一以貫之歇口跕
脚不得言一直貫去便了非拏這箇一去貫甚麽物件
也山河大地虚空總屬自心現影忠恕説心也

訥言章

諸生問此章與愼言敏行有别否宗建曰以謹言勉行
窺君子猶未足盡君子也惟窺君子於言行之前自有
一段淵然銳然之意無一時放下矯輕警惰不得之言
行而得之此心要想出欲字意思説起方是然亦勿拈
出一欲字作骨講

不孤章

諸生問有隣還是論理否宗建曰此自是實事世人儘
有修名立節髙自標持却只成得一家之業縱然動人
欣慕終與人心不洽惟徳之于人如饑食渴飲不期其
合而自合此人心之同體故眞修徳者自然不孤必有
人來親附有隣猶言有幇手不要説到千秋百世話頭

事君章

諸生問此言還是教人知止否宗建曰此非徒教以不
合則去之義正示以諫君規友之道畢竟事君交友該
在大頭腦上著力不宜在細微上煩凟註中不行則去
意勿泥

公冶第


漆雕章

諸生講吾斯未信都謂漆雕開實實能信故説未信有
文王望道未見之意故夫子悦他宗建曰太玄虚了大
凡見解上的信易實境上的信難今人儘會懸斷古事
談論道理何等了了却到實際上這些俱用不著可知
我平時自信者俱非本色都是含糊自瞞過也漆雕開
查得自家實實有信不過的去處决要打破决不肯糊
塗苟且這種心膓方稱眞篤這種學問方得牢硬這種
人于世上方纔有箇眞正究竟决不如世人只在體面
上安排半水裡挨轉故夫子悦之正為拈出未信兩字
悦他當下一念也斯字猶俗云這裏正就此心獨信處
説夫子正喜他説得實落時解却反説到玄妙去了不
如註中篤志二字為妥

孰愈章

諸生周三省曰子貢差處只在聞見上著力夫子要他
進于心性宗建曰亦是却未甚切子貢好以知勝人故
夫子提醒他首句不是平平比較發問之詞言汝一向
自認聰明畢竟與回何如全是打動他要他尋向裡面
一歩去
子貢已是尋出自家病根玩其語氣有愧憤慚悔恥不
若人之意正是其眞心奮發鼓動處正好激厲振作他
起來故曰弗如(云)云　葢子貢既自供認夫子便索與牒
定不容他不激發不洗脱前病也　人之學力隨見地
而發只看得自好便無進歩若聰明人肯認自家不如
人必將掃盡舊習十分奮發此便是上進根基故曰吾
與女弗如大意謂汝既認眞以為弗如回吾看汝這等
心思意氣必不苟安今日必將求進于回吾正取你這
不如處此句緊緊含蓄打醒激動口氣方是註中自知
自屈意猶影響　篇中孰愈何敢望兩弗如相照映處
便是題神作文只將此意提掇不得拈知字作骨反向
子貢口語中討法眼藏也

見剛章

諸生賈應詔曰夫子正為似剛非剛者故首發此歎宗
建曰非也剛足以翼道統維世風故夫子有未見之思
意思儘大或人錯舉申棖夫子却就棖判斷曰棖也慾
焉得剛無慾自是剛字註脚然夫子發言之㫖原不為
辨剛而發時文于起處便粘照下二語講起甚失宗㫖
欲就人心中沾滯隱微之處言人心一有夾帶便是受
銷鑠之本
東坡曰夫子未見剛之思難得如此而世乃曰大剛則
折士患不剛耳長養成就猶恐不足寜憂其大剛而懼
之以折耶折不折天也非剛之罪也

性天章

諸生張用楫曰此是子貢悟後之言看得文章性天合
一否宗建曰萬紫千紅總只是春然萬紫千紅却又喚
不得春子貢此時正要尋到春意上也葢其平時親承
無言之歎覺得一向來可聞者僅與四時百物止屬行
生之象于性天消息總無干渉此乃將悟之言有徬徨
想像活計俱窮之意不要渾身作妙悟語去了大意謂
聖人之妙原非語言可盡學於聖人者亦非口耳可承
假如二三子以文章求夫子亦何嘗不可得聞只是一
説到性天便不可得聞了是何性天之難聞一至此哉
葢即文章之易聞形出性天之難聞要得上下相形語
意若平實説下便不得解

善交章

諸生都忽畧首句不講宗建曰首句不可輕過大凡交
隙之生起于論交之前不先有一段眞意持以與人故
交多不固惟平仲之交覺得交道中有多少意味夫子
有味乎其言之故特寫之曰善交乆而敬之只一指㸃
他善處善字却説不盡也　只敬了便諸釁不投諸疑
不作友朋疑間之端雖多其弊總自不敬生來

伯夷章

諸生講夷齊惟清故纎塵不帶有惡即惡能改即忘宗
建曰清之一字孟子特地拈出為伯夷一字之評此處
不得便作夫子語氣嘗思夷齊不念舊惡原無榜様只
就他心境空洞上摹出怨是用希亦無寔錄又只就他
不念處摹出耳此是聖人追思想像之言舊惡舊字如
飛影馳輪忽焉過去之解隨惡即空若説到改與感上
正未免有心矣夷齊心境如雁過長空影沉寒水雁無
留踪之意水無戀影之心不念不怨兩邊不動

乞醯章

諸生問微生還是有心掠美否宗建曰此論太刻古來
只為周旋世故念頭壞了多少人品假如微生乞醯一
事何等委婉方便却只是第二個念頭便非當下本念
故夫子有感于其事而歎之不重在譏微生指㸃要人
不向轉念去也下文巧言匿怨兩段亦只為加了一分
周旋意思耳　鄒肇敏曰巧言匿怨章時説多言有這
様人而吾恥之則當云巧言者匿怨而友者聖人向空
與他相罵一塲何益味語意謂巧言等這様事甚可恥
丘與明都恥而不為兩之字及注中竊比老彭意可玩

淵路章

諸生潘相榮講曰此章不必比較優劣總是一副公物
心膓宗建曰也還要在語言之外得些妙處要想當時
聖賢聚會不肯虚度就此間時彼此勘驗各呈本色一
堂之上悠然有會穆然逺想這種光景自有無窮意味
須寫得出方妙聖賢志願有一分只道得一分子路於
去私學問煞用力來故直道其公物本懷車裘共敝莫
認做小不只要像俠士口角顔子起手便從性靈悟入
故其言俱從性地無渣滓上説子路聽得這般境况覺
得顔子之志已自曠然故又進而求之夫子可以想見
古人求進無窮之意
聖人一副廣大心膓雖要寫得􁃻惻不要只作因物話
頭然這種志願隨時隨處俱用得著實無等待近來時
文必要説到世如三代(云)云　殊失自在

見過章

諸生通講做絕望口氣宗建曰聖人凡説吾未見已矣
乎這等語氣俱是致望之意假如見過内訟自然該應
如此不要先説難了首須提人既有過即内照之明自
應隨過而起人既覺過即克治之勇自應隨覺而生故
見過而訟吾嘗以之望人而今遂已矣乎　鄒肇敏曰
已矣乎猶云終不然罷了耶

雍也第


居敬章

諸生問居敬者自然行簡否宗建曰行字内正有工夫
説不得自然然居敬者却便可簡其簡處亦只是敬嘗
讀王文肅集曰太上寄精神于事其次借事鍊精神最
下者為之役君子精神無處不貫惟有無小大無衆寡
無敢慢之心而後能多事化少有事化無其行簡處全
從他精神縝宻上來若只要求簡簡之一字誤世多矣
又嘗記鄧文潔云竹頭木屑皆神竒奔走送迎皆學問
㫖哉此言人惟看得簿書為粗應酬為苦一切厭薄遇
著一事纔行一事縱然簡省終成疎畧孰如居敬者看
此外邊一切皆是我心性所寄此心無處不到遇忙能
閒遇煩能減人所百求不得者我自可一挈便了眞正
愈宻匝愈清净即人但見其踈網濶目却不知其空閒
處俱是精神流注到處也

使齊章

諸生鍾維翰講曰世間只有個中正道理傷惠傷亷俱
是賢人太過之行故須裁之宗建曰此論亦是然細玩
本章語意原自了然先提一使齊便可見本無可與次
又提一為宰便見本無可辭與釡與庾己是隱示之矣
周急一段不過婉為開諭使冉子自悟其不當與者固
自在語以毋辭已是明示之矣鄰里一段只是代為處
分使原思心安其不當辭者固自在記者見得聖人隨
事恰當而又有一段流通斟酌之意流于其間故特表
之惠亷二字却是後人添出意見

其心章

諸生問曰心是何物仁是何物中間如何著個不違宗
建曰心如明鏡仁則鏡體之光明光明與鏡有何分别
但就其為塵掩時似乎失明就其不受塵時依然如故
故以不違狀之首須提仁為人心本是一物何緣合離
本自渾然何緣間歇唯心以著物成違故仁以乍復為
至方入有如回也(云)云　全是進諸子於回意葢回從心
上得力鏡體全現故仁常顯而不違其餘諸子于知見
情識拂拭鏡體未全磨時暫明仍復暫昏終不能乆日
月至猶云日計月計是形容去住不定之意此正是違
仁處講不違仁要與日月至相反　鄒肇敏曰程子謂
心如穀種仁則其生之性也穀種但令不違生性外面
攙不得一毫氣力故不違仁便是顔子心學味三月字
可見非另有學做到不違也此正是本體之工夫勿作
成驗説至字則生性偶自現日月之至日夜之息耳

賢哉章

諸生姚繼元講曰顔子之樂簞瓢如此千駟萬鍾亦只
如此夫子體貼得他樂處故深取之宗建曰此論未盡
凡論人造詣須看他當境何如夫子覺得顔子一種欲
罷不能之趣任他逆境當前只無改變所謂吾見其進
未見其止夫子實實有味乎其精進故不勝歎賞之耳
顔之不改實與子之忘憂意味相似故贊處正是取他
好學處

附尋樂

　樂者憂之對也使心果無憂則樂亦無可名矣憂者
　又樂之代也使心必有樂則憂亦未能空矣何也人
　心之虛也一物介焉則繫繋于憂者視天下無一而
　不可憂我者也繋于樂者知天下之得而憂我而借
　樂以排之猶然見有憂樂相待之境其為心之累一
　也何也人心之體空洞無依無憂可藏何樂可受其
　曰樂者不得已而名之者也惟無乎樂自無不樂舉
　世所謂憂與樂者俱有所不入而賢且智者必欲却
　憂以明樂其于空洞之體何與乎故夫眞樂者無可
　尋者也有可尋必有境之可寄有物之可緣者也有
　寄有緣之樂有耽嗜即有厭離有欣羡即有染著心
　苟有染奚必烹葵飲水之為潔而鳴鍾薦鼎之為汙
　紫芝白石之為清而朱輪丹轂之為垢乎故凡樂之
　有可尋者皆非人心之眞樂也人心之樂非情非趣
　非思非為窮亦樂通亦樂憂亦樂樂亦樂中庸以喜
　怒哀樂並稱而喜怒哀樂總之樂也空洞之體無所
　不渉無所不空虚中之影水中之相吾烏從尋索之
　欲尋樂者繋于樂繋樂之與繋憂一也然則樂終無
　可尋歟不然也孔之發憤忘食也顔之未見其止也
　彼其中所孳孳者何物乎惟有終日之孳孳始有日
　用之自得不戒愼不恐懼而欲求飛天躍淵之光景
　得乎然則欲尋孔顔之樂者亦先尋孔顔之憂欲尋
　孔顔之憂者亦尋之屋漏之獨而已此則善于尋樂
　者也

力足章

諸生姚繼元講曰天下本無力不足的力不足者二語
只就冉求所謂力不足之説言之亦必中道而廢今女
明明自畫一起不肯用力豈得曰不足宗建曰看得極
是力不足二句原非實説須要説得口氣活動

女為章

諸生徐肇律講曰君子小人只該就眞偽上講宗建曰
此是正論但儒中君子小人眞偽兩字尚該不盡凡得
學問大宗㫖大局面者曰君子儒修名立節斤斤於邊
幅之間者曰小人儒子夏篤信聖人規模殊狹故欲其
拓開胸次自剏門風此説自不可廢龍溪先生曰從來
聖賢皆自出手眼何嘗有様子學得來凡依傍様子者
畢竟不是大人也

由户章

看來此語不是怪歎還是提醒衆人之言畢竟世間那
一人能不由道者只是當靣蹉過不能隨處體認耳只
如今日大衆一會口中説著聖賢耳中聽著聖賢目對
明倫之堂足履揖讓之地立必鞠躬坐必端正相悦以
解相質以疑人我之相不生世俗之想不起不待安排
不設擬議只這光景頭頭是道那個不受用著即此便
是不著之著不察之察不由之由却或離了會時議論
見識另是一番衣冠動作另是一様向來齊齊整整的
光景一時撇開看來這齊齊整整者元自在也只争你
自不理會耳諸君只把今日坐此一會講此一章這般
意味常自打照如長流水源源不斷便是眞正知道實
學何須靣壁蒲團髙山逺水然後證道偶言及此莫謂
是講虚道學也

生直章

諸生徐肇律講曰兩個生字一様看緊相呼應天地之
生機惟直遂始暢屈曲即鬱矣故人之生本直絶無委
曲夾帶將來説直字要與生字相關下句方有情宗建
曰此論極的嘗讀東坡曰天之生物必直其曲必有故
非生之理也木之曲也或抑之水之曲也或碍之水不
碍木不抑未嘗不直也凡物皆然而况于人乎　鄒肇
敏曰眼視耳聽手持足行極為直率這是現在實有的
説玄説妙索隱行怪欺天欺人俱是罔不以枉對直而
曰罔最可思

知好章

諸生問此章知好樂還平序否宗建曰此章還以知字
另提言學之入門須索要知然空空之知那得如好好
雖已勝于知然畢竟還不如樂此節語氣知字輕樂字
重而好則居乎中間言學貴好而又不止于好若順文
平序似少光景夫子恐人以知為極則事故言知上還
有工夫到此境界已無滲漏然能好之心與所好之物
猶隱隱未忘任是工夫綿宻終屬克治之門非究竟無
為之㫖故須至樂方是登岸之日

語上章

諸生問中人下的還與語下否宗建曰道只有上聖人
之言無語非上只是人之根器承接不同故語有可不
可之異夫子見得可語之難其人故發此歎非眞分人
之上下而語之也

務民章

諸生徐肇律講曰心之分明處曰知眼前自有實落道
理捨之不事而用心于渺茫不可據之地分明者安在
心之純一處曰仁心性内自有眞正工夫纔去做時却
便分心于計較功利之私純然者安在葢夫子舉其最
難剖判最易夾雜者言之故講知一段必兩邊合説云
務在民義而鬼神却自不去致媚乃得剖判精明意出
講仁一段必緊著後獲以表其無所為而為乃得純心
自然意出若獨重民義便是知者當務為急話頭若獨
重先難便是先事後得話頭非此處語意矣
宗建曰説務義一句要照知字只在倫常日用上認眞
做去精神心術都在至公至顯處用方見他眞正光明
後者丢却不管若去私而預擬一私凈之程則現前便
被此心遮碍私永不得去矣

樂水章

諸生問仁智原是一理只作一人看否宗建曰仁智性
之徳也性根初無分别而造詣自有各到有以解慧入
者曰智有以涵養入者曰仁世間實有此兩種人夫子
欲描寫仁智而不可得故就山水指㸃他意象智非獨
樂水其趣却自與水相會仁非獨樂山其趣却自與山
相會人所千百言難盡者夫子止以兩語寫之只就虚
境畧一指示神情躍然如善畫人者只畫其大意也下
靣四語又就他樂水想見得他動就他樂山意想見得
他靜樂又從動處想來壽又從靜處想來總是一篇想
像光景説者都看得死煞了

博施章

諸生謂子貢此問太涉髙逺故夫子約之近取宗建曰
博施濟衆原是仁者之極思子貢此問志量甚大但以
此求仁便失本領夫子示以求諸已便有從入之方二
節總是一意無仁恕之分
已欲立而立人之念隨之已欲達而達人之念隨之已
身雖微萬物之情已備能從此欲取譬六合之廣只在
現前一念眞是有凖則可下手而非必泛而求之民物
也　鄒肇敏曰博施濟衆通是仁之事然衆是仁乎施
是仁乎不知何處是仁夫子只就欲立立人欲達達人
的心一指示之曰這裡便是仁的所在處耳方猶云方
所也可謂仁之方不曰為仁之方

述而第


黙識章

諸生問夫子自任不厭不倦此却説何有還在黙字上
分淺深否宗建曰黙字自是不厭倦宗㫖從黙説下亦
好却不可在此上分淺深葢聖人一生只把不厭不倦
自摹其㮣眞正覺得此種意味無窮故後曰云爾此曰
何有總是夫子寫其眞實處不嫌語氣兩様也何有于
我正是自省意哉字與三省乎字一様此句只就上三
語形容難盡意講絶不要渉推脱語氣黙而識之言悟
也不厭不倦言修也黙識一語提醒不識本體的差工
夫不厭二語黙破不做工夫的假本體　黙字只照註
中不言而存諸心解極當天下道理只從口耳上説者
其中之停蓄必淺故曰道聽塗説徳之棄也黙而識之
猶云不言而躬行之意時文動以維玄維黙解之求合
反離

吾憂章

諸生周泰運講曰要見學問須日新方無窮極宗建曰
要體吾憂句説人只在體面上安排儘可安穩過日若
眞正從自家身心上仔細檢㸃有多少過不得去處故
聖人説吾憂實是有憂修徳四句要看得細本體上有
些毫走作些毫滲漏縱事事循規只是邊幅功夫喚不
得修徳要把千古道術自我提醒聖賢血脉自我承接
説一句便可做得一句論一番便可受用一番若只口
荅耳領説食不飽如何喚得講學義字極微徙字極活
推移任運之妙賢智之所不及排豪傑之所不及凑者
也註中見善二字尚欠的　鄒肇敏曰不修等四項都
在吾憂中討出葢曰若徳之不修等皆是吾憂惟日以
不修為憂而日求其修非有不修然後引為憂也

志道章

諸生胡鍾麟問此章還重學有漸次否宗建曰據此似
有淺深却不重在漸次上夫子只平平指㸃學問的境
界始基須索要立志故曰志道持守須索要定力故曰
據徳涵養須索要融洽故曰依仁却又找游藝一句何
也葢人無時無藝無處無藝正此心性空明可以游戲
無碍故惟優焉游焉與之俱習即與之俱仆從其志時
游之即為志道從其據時游之即為據徳從其依時游
之即為依仁此徹上徹下之工夫千古論學之丹頭也
人游于藝如魚游于水水與魚相化水即為魚之生機
人與藝相化藝即為人之靈趣生機一刻不可相離靈
趣不可一刻不活謂依仁之後方游藝者謬之謬也嘗
聞前輩曰後面興詩立禮成樂便是游藝的工夫正好
與此章叅看

用行章

諸生康廷獻曰此章前後語氣不必相關只兩兩散説
為得宗建曰也要想著當時這一會大意大抵聖賢經
世之學與心性之學不作兩橛故以此出處則舒卷無
心絶不著些毫意見以此任事則鋒頴消除絶不露一
毫意氣若一落意見一著意氣便失却應世大本領大
機局矣夫子一日向顔子商量用舎正為他本領上得
力子路却全不理會三軍一問色相熾然故夫子把經
世大機局㸃化之亦正要他體認到裡面去也臨事二
語此是千古聖人兢兢業業的心膓
誰人不用而行又誰人用之而不行誰人不舎而藏又
誰人舎之而不藏但于用舎時微留意思便為用舎所
滯行時止見得有行一邊藏時止見得有藏一邊矣惟
聖賢之心分毫不起其視用舎眞如寒暑之去來視行
藏眞如晝夜之夢覺不特耽戀功名之心不設即耽戀
泉石之心也不起不特扼腕窮愁之見不生即擔當世
道之見也不著以道巻舒脱然無係信非孔顔莫與也

聞韶章

諸生賈應詔講曰語言傳述畢竟不如耳聆之親故云
不圖為樂有深幸得聞之意宗建曰聖人之心衆情俱
寂一念澄然其視水光雲影鳥語風鳴無一非其活潑
之妙况乎目接簫韶其所忻會者豈猶然在見聞知覺
之中聲塵音響之迹耶不圖語氣猶俗言從何處得來
乃贊歎不盡之詞似不必作比較語
東坡解曰夫子之于樂習其音知其數得其志知其人
其于文王也見其穆然而深思見其髙望而逺志見其
黯然而黑頎然而長其于舜也可知故三月不知肉味
此論深可會

衞君章

諸生問子貢之問夷齊該直説出避國一事否宗建曰
吾意正以不直説為佳試看當時聖賢一問一答全然
不露兩兩心照有無限意味若一句説破便索然矣
國人擁輒拒聵于道理上儘説得去却于本心上畢竟
過不去所謂于汝安乎斷然不能安也故子貢推究到
心上夫子拈出一仁字暗暗指出此公案耳

飯䟽章

諸生賈應詔講曰聖人之樂正是其義理之趣義字要
看宗建曰不必如此一章通要説得虚活只為人都喜
順境惡逆境謂必逢時履順乃可自適不知性天至樂
正不在此只如䟽水曲肱樂亦何嘗不在樂既無所不
在而又何樂乎富何樂乎貴又况不義之富貴哉其于
我眞如浮雲耳葢樂可以渉貧賤亦可以渉富貴樂在
則富貴是浮貧賤亦是浮貧賤與我無關正不妨于處
則富貴于我何關必欲得之為快哉　如浮雲正可想
像亦在其中光景

學易章

諸生問過為過失過字否宗建曰學不探原縱依傍道
理終滯格套其於天地變化之妙吾心無思無為之體
終不相合此便是過夫子眞正覺得性體圓融理事無
碍些毫意思了不可渉故深有味于易而言之其在知
天耳順之時乎　顔子不貳過謂之好學聖人學易以
期無大過最可參之

雅言章

諸生講雅字都謂聖人以常道訓世故一本于經宗建
曰理亦是而未親切雅訓常字常常言之也非平常經
常之謂凡言不切于日用者偶言之而可喜屢舉之而
易厭惟這三書足該人一生試看人一生那一處不該
著性情那一處不該著節文那一處不該著政事就一
時而變態屢生就一人而機宜各換其中精微委曲眞
正日日言之不盡日日言之有味到處不離乎三經安
得不常言之葢聖人教人只是要人有實受用故雅言
全重切于日用意除却日用之實即函關之五千言西
竺之三大藏其文雖煩却只一句可道盡也

發憤章

諸生問此章意思何如宗建曰只為人看得聖人神竒
故夫子自把好學様子示人首須從好學意提起言吾
夫子亦止此平常日用之間覺得他自有徹底的精神
與世人半上半落者不同見其常惕勵時則有憤焉憤
一發即食亦都忘了見其常融洽時則有樂焉樂之所
在即憂亦都忘了此種心神一味凝聚在學上即至老
之將至愈鼔舞愈覺發揚愈發揚即愈覺欣暢只管相
生做去沒箇歇脚直把憤與樂結果一生此其為人可
謂云爾已矣聖人提出一老字正見已之憤樂不間暮
年以自明其好學意若只泛用循環無息等語發之似
欠精切云爾爾字正應為人要重發㡬句葢學之不厭
夫子一生只以自予其于顔子之沒則曰未聞好學者
眞是舉世無一發憤之人舉世無一自樂之人非夫子
不能道其終身受用之實也

好敏章

諸生問此是夫子實話否宗建曰昔羅念菴先生謂世
間無現成的良知近閲四書劄記謂世間無現成的聖
人只有做成的聖人此等語煞要理會只如此章夫子
實實是生知却又實實是好古敏求蓋聖人自有聖人
的工夫但如明眼人修行步步在亮路上走不似盲眼
人修行在暗路上走耳　上句曰知之者下句曰求之
者明是相對兩個之字為是何物這件東西要增些子
也無所容其增要減些子也無所容其減靠不得自家
聰明恃不得自家力量一㸃一滴須要與干聖打箇對
同方無杜撰須從此討得題中消息出
諸生問象山先生謂論語上有無頭柄説話如學而時
習之知及之之字畢竟何所指宗建曰若有可指便有
頭柄有頭柄便是後來義學窠臼矣從来聖賢多少銓
註俱是假立名相從何舉似必欲舉似者吾輩紛擾時
多間有一刻靜時一物不着却會惺惺這是何物不得
已而名之曰心畢竟此血肉一團何從惺惺乎諸君根
器不凡試各就此一刻時認取當知之字下落也

無隱章

諸生周光霽曰門人以言語求聖人故夫子拈出行字
示之宗建曰夫子只以常行破隱字不必對言字蓋二
三子終日髙探逺索欲尋覔箇夫子却不知正在平常
處當面錯過故一日忽指之曰二三子以我為隱乎此
句不是空談開口説着此句正是指㸃出他向前妄情
無隱二語正把平常行逕示之後来是丘一語正應着
首句見你從前摸索疑我為隱者這不是丘惟無行不
與者這才是丘令他當下便見欲他著察耳此句不可
作無行句拖帶語夫子又特找此一語以致囑付之意
最有味吳因之先生云楞嚴七處徴詰是破除妄見故
令阿難左摸右索以告之夫子是丘一句是喚轉路逕
故合下直指真體以示之自後相師一問鄉黨一篇似
已尋着夫子然非真心領會恐猶然摸象之見也

四教章

諸生問聖人之教果有科條否宗建曰聖人不以玄虛
誤世故俱就其切于身心者提醒夫人葢無科條中之
科條二三子傍擬之如此實非夫子立此為題目也

見聖章

諸生康廷獻曰夫子深憂聖脉之絶故致思有恒以留
聖脉宗建曰聖脉到底不絶陽明先生所謂滿街皆聖
人也夫子此論見得人有恒心便人人具有聖胎人人
可做聖人却自被習心埋沒將聖人種子撇向深坑豈
不深可痛惜全是要人惕然自返之意夫子發言之㫖
全在末節兩斯可矣正從難乎句發脉來不得而見者
非言聖人之難正深冀聖人而慨然發此也末只用無
恒反照而有恒所以可取處已躍然言外葢人只把恒
人與聖人看做兩橛不知完得恒人便是聖人結果似
懸而根苗無二思之思之安得讓過聖人便謂千古絶
徳終不可到乎三節語氣有無限深情一字一棒莫説
得嚼蠟也

釣弋章

諸生問不綱不射還是取之有節否宗建曰即此亦是
大聖人善説法處葢使人盡不綱而魚之全于淵者多
矣使人盡不射宿而鳥之全于天者多矣釣弋之意亦
方便之門也若止説用之有節看得聖人太小了

不知章

諸生問聖人如何教人從聞見求知宗建曰聞見上無
知却能觸發吾知若不從聞見上做起功夫有何著落
惟實實叅驗將此一㸃靈明充拓開衍隨擇隨通隨識
隨徹我之知纔不墮落懸空纔有實証不知而作正犯
了自謂上知的病夫子特特為他下這一劑使之虚心
下氣做些次根的工夫庶㡬不至退墮次對生知而言
入門雖殊總之是一家人可追隨而上非有懸絶之等
故曰次也不是落第二乘話頭

互鄉章

宗建曰試看此章分明是夫子自家畫出毋意毋必毋
固毋我影子聖人心膓眞正如鏡之空如水之明物來
則照物去則化不逆不億唯有見在一念

仁逺章

諸生康廷獻問以欲証仁如以波求水否宗建曰波與
水無二相欲與仁無二體欲仁仁至此夫子之語當下
也拈出欲字纔説仁至是就工夫上㸃出本體要人知
現在便有下手處斯字極緊一念之動既可證仁則念
念之動俱可證仁人斷無無念之時何不一自醒也題
神甚是活潑須得提醒語意不可死煞講
知禮章

諸生謂聖人前後語言多少照顧多少妙處宗建曰吾
意不然聖人語意本自圓活不著沾滯却被後人生出
意見瞻前顧後反覺死殺只如司敗一問原自渾然知
禮之答即微夫子自宜如此後因司敗摘出娶呉一件
禮上説去不得自索認以為過聖人于前後問答絶無
照顧記者正于此處覷得聖人圓融活潑故筆以傳後
諸君等意便似後來君子窠臼矣

聖仁章

諸生姚繼淶講曰夫子不自居聖仁只以好學示人宗
建曰謂以好學示人是也謂不自居聖仁却不然夫子
正要以仁聖引人如何自家反著推脱夫子正為人看
得仁聖太髙似終不可學者故接引之曰若聖與仁吾
豈敢謂便到却此不厭不倦我可自盡是人不必生而
聖仁而聖與仁未嘗不可為也葢把一段孳孳不已精
神㸃與人看正欲人體此為入仁入聖之門若字與抑
字相通首二句雖説不敢正隱然有自任之意絶非推
脱口氣　不厭不倦把做題目在手裡做不得諸弟子
皆知學夫子之不厭學夫子之不倦却不知夫子之所
學為何物所當有事者為何事安能眞不厭不倦也公
西華想已窺到此際故曰正惟弟子不能學也此其師
弟之間相喻者固甚微矣

坦蕩章

諸生講君子多著形迹上看了須更深求之蕩蕩正形
容坦字一立涯岸一有趨避中間便有許多谿徑許多
荆棘安得海濶天空千里一色耶註中舒泰兩字只對
下戚戚説耳未盡蕩蕩之義戚戚亦不要看得淺了凡
孤忿慨慷之氣未消畢竟是戚戚種子也

泰伯第


三讓章

諸生問三以天下讓從來讓商讓周諸説紛紛畢竟如
何宗建曰吾意甚是明顯只為人看得死煞耳泰伯三
讓原無實錄更説讓天下益無影響夫子提破這句只
是從後推原出周之有天下實泰伯一讓之所貽假使
伯而不逃有天下者未必非泰伯之子孫而伯竟以一
去而無稱葢夫子尚論商周之際覺得泰伯當時這去
委婉恰好畧無形迹即人但知其以父子兄弟讓而其
微意所在有非名言意擬所可測識者故徬徨追想而
深歎之耳
諸生又問畢竟泰伯之去為何曰泰伯先知之聖看得
世運當有返商為周之日故超然逺逝自脱于外這時
不惟凡人不知即太王王季恐未便識到此夫子要亦
隱會這意故一為拈出畢竟不欲説破也剪商不從之
説不可泥　鄒肇敏曰泰伯當年只是讓國自夫子之
時觀之俯仰商周之際百千感慨即如詩稱王季友于
却在王季身上費得許多回䕶而文王服事又經了許
多磨折何如伯之超然一舉天下二字沾他不上追王
亦追他不著故夫子云然葢歎太王之不得如其子而
王季之不得如其兄也無得二字意自了了

貴道章

諸生孫吾仁講曰能貴乎道則凡事自舉故不須去照
管宗建曰君子無小大無敢慢不是不去照管亦非自
然就緒只是有人去做不必一一煩屑瑟也籩豆二語
是形容活話勿泥　大意為政者自有精神綰結的去
處纔謂之道道不以煩瑣為能而以挈領為要故曰所
貴乎道有三動容六句正是君子以一身樹極提挈羣
下之要假令不此之求則自此而外即謂之事而已既
屬之事則籩豆而已矣此則有司在而何煩君予哉葢
以事字挑出道字以有司字挑醒君子字總見君子持
世須得有大綱領做去也
工夫本領不在容貌詞氣上三箇斯字是他精神結聚
處本領正在這裡斯字猶即字全是平時心上做得個
把柄在故能如此不言而喻不費照管自然恰好葢逺
近不是道惟有得于道故能逺能近也　一動容貌何
等細膩不渉粗厲却就細膩中又端莊而不怠慢須把
兩字相形講下逺鄙倍亦然六句中須隱隱描寫得可
貴意出乃佳

若無章

曾子把自家比照到顔子心境上去覺得其造詣之妙
故追而思之不是鋪敘他學問故講上五句便要得追
思贊歎口氣方是細看曾子語意全重在若無若虚上
但虚無光景無可模寫須索從他好問説來方可想像
這段意思此曾子最善形容處也若無二句承上二句
㸃破他心事不作推原口氣犯而不校正好想像得他
虚無光景出但語氣不可沾滯耳

弘毅章

諸生徐肇律講曰通章以仁字為主腦宗建曰吾意以
士字為主腦曾子看得世上為士的只因看得自家小
了便讓過了古來多少聖賢故特地把士來説得這般
鄭重言士這體段不是小可的須要弘士這力量不是
半上半落的須要毅一口道來説得他眞有戰戰兢兢
臨深履薄之意通章要重發士字
仁以為己任二句不可斷以仁字貫到底末找不可不
弘毅意

興詩章

諸生問此章還重在人心上否宗建曰夫子從詩禮樂
上拈出人心學要人把此心放在這三件上還要見得
詩禮樂之重不曰詩可以興禮可以立樂可以成而曰
興於詩立於禮成於樂者葢人自有此奮發之心不容
自已然其得力則全在於詩見得人有對詩而不自起
者是自失其興之機者也下二句亦然
首須提人之學力須自興而立而成然其得力之處各
有所藉往往興則於詩(云)云　詩禮樂不是分截去學但
三者可以並習而不可以並造故各就其収效處言之

周公章

諸生徐肇翔講曰居才以心故才只謂之緒餘宗建曰
才為緒餘自是正論但此處語氣直㨗言人一驕吝便
彀壞盡一生了更何有他處可觀其餘餘字正對驕吝
看如云吾何以觀之哉縱有别様只是枝葉此意包在
不足觀内不必從其餘處入一轉折也

篤信章

諸生康廷獻問首二語語氣既平而血脉一串畢竟此
章大㫖如何宗建曰首二語平平看自明葢出處去就
這是士人一生的大局段這局段須從心性上打合若
不仔細叅研徹底融會縱饒有識有力做成豪傑手段
畢竟不是聖賢結果故夫子説人須篤信却又要好學
人須守死却又要善道有這學術識見纔不錯了有這
道力力量纔不偏了所以或去或就或出或處之間恁
地果决却又恁地斟酌既非世上一種假局靣假機緣
何以轉動得他又非世人一種假操持假作用僅取躱
閃得過這般人方纔是個眞正識力方纔是個聖賢路
上眞品苟一不然則心無成見應世顛倒有道而貧賤
無道而富貴這種人儘自謂信得過守得正却不知墮
落㡬千丈矣這一章總于入世上勘驗出人心性功夫
只拈學道兩字何等明快時解只為把守字對學字便
于首二句費多少調停何不依本文完完全全自然渾
成也　鄒肇敏曰此章只宜拈一道字作主學正學道
也

巍巍章

諸生孫吾仁曰此章還是説舜禹只盡有天下的事宗
建曰此論人多言之然畢竟註意為妥註意從性分上
説元不碍舜禹之盡心也王摩詰詩云曾是巢許淺始
知舜禹深蒼生詎有物黄屋如喬林有味乎其言之也

大哉章

諸生孫吾仁曰此章須看為君一為字成功文章皆有
為處也夫子從有為處見他無名宗建曰此論亦是吾
意通章以大哉一句起而其下每句形容其大曰巍巍
則天曰蕩蕩無能名曰巍乎成功煥乎文章何其大也
本不容分斷亦無二義註堯之徳徳字統就君徳言如
積之心布之身潜孚黙被於天下及下成功文章皆是
不可專指心體亦不可專就施為上言葢成功文章特
就君徳中提出兩項以形容蕩蕩無能名處
聖人既説個民無能名畢竟成功文章是有迹可見的
人若執此觀堯便似有可名了故須著如此提出道破
正好想像他無能名處非淺視成功文章也

舜武章

諸生問時解揄揚周才周徳是否宗建曰此却板了夫
子尚論二代之才而却又有致慨其遭際不同之意記
者先已窺得此意故首為立案拈出治亂兩字一為致
治一為戡亂其時便不同了夫子之意大意謂唐虞而
降周才特盛而猶僅止于九人則人才之難信非虚矣
而吾猶惜九人所際之時不能如五臣所際之時也九
人之佐武而稱亂臣者不及佐文而長稱治臣也試思
周之初不嘗天下有二而猶然事殷耶(云)云　末繳可見
人才之生每視世運在唐虞以才佐治在我周以才戡
亂可稱千古兩時而五人以揖讓際徳之隆九人以征
誅通徳之變又可為聖賢致惜如此方合章㫖

無間章

諸生問禹徳甚盛如何只説這三項宗建曰禹之無間
原説不盡菲飲食三語亦是借案言只此看來何等微
宻何等恰合豈不誠無間然哉註雖云豐儉得宜却要
從他心上模寫使心源稍未粹精則于自奉處忽不覺
墮著人心惹到自身上來于天地神民之間又忽不覺
微開逗漏有纎毫未罄者矣何能妙合若此夫子勘到
大禹當年致治血脉故有此論　鄒肇敏曰看來此章
稱禹亦只為禹于帝王之交父子之際最易生議者禹
直以憂勤一念融徹無痕玩菲惡卑及致盡等字分明
過自刻勵非僅豐儉得宜之謂也

子罕第


何執章

諸生張用楫講曰聖學無執夫子只借執字㸃醒黨人
宗建曰此言已是但説尚未透只把太宰章叅看便明
太宰聖夫子以多能黨人大夫子以博學俱是學問失
本領處夫子於太宰則以莊語破之曰君子不多於黨
人則以微言謔之曰吾何執葢黨人錯處全在一博字
若曰大哉無所成名即夫子之贊堯不過如此矣惟黨
人錯認博學是大故夫子反將博字引歸執字大意謂
人惟無事於博故空洞之中得以息心於何有倘必取
期博學則一能一技逐件俱要去做執御也可執射也
可件件可執即執盡天下只如射御一般吾又何必去
取于其間哉即謂我一執御之人可矣葢黨人看得博
學恁大夫子説來只做得一執御之人何等渺小可見
一博則便落方隅便不得為大夫子本意全在語氣之
外正如今人所説掉語也似不必將名字牽涉

絶四章

意必固我俱是凡心中必不能破之障記者借凡心比
照出聖心覺得聖人心境一絲不掛如此空融耳事前
事後相因之解朱子恁地體貼自是實際却講者不必
沾滯

在兹章

諸生問夫子何不説道而曰文註以文為謙是否宗建
曰從來道統君師操之自堯舜以至文武那一時統不
在上即叔季陵遲世道衰替此統原無不在上也自後
來宋儒直將濓洛接著鄒魯便以道統專屬之下然則
世界之立法制之陳倫理之明民物之阜這段放
在何處此論實寃却多少生知安行的聖人去也
假如漢之髙帝唐之太宗如我太祖成祖這難道非
聖人難道不是天下道統之主乃直一切掃却曰
道専在儒者何其言之誣也故使夫子若直以道
統歸已便似乎僣其自居于文正是謙詞却亦是
實話
夫子明明覷着天意生已扶持一世文教以補作君作
師之任故迹雖周流而其一生現身局面已自了了曉
得删述序贊是已責任千古以来定然少不得此一人
出世也

無知章

諸生問此章諸説紛紛意㫖畢竟如何宗建曰只因天
下只慿着自已聰明見解便把一團空洞的道理都兠
攬到自已身上去了却不知尋索自心本無起知之處
洞觀道體原自虚空我從何處躱身知從何處附麗彼
我之間一片俱是圓融無碍鏡空水止光景我只從中
一為叩擊本自完全本自恰好何等了當却欲取天下
之公藏作自已的家珍何不一自照之也空空二字只
是想像道理空空似不著夫子與鄙夫上

鳳鳥章

諸生問註云羲文之瑞不至則夫子之文章終已然則
夫子眞冀見此瑞乎宗建曰若眞冀鳯圖之至是痴人
前語夢矣夫子只是想見往聖當時預先有此休和之
兆設使今日吾道將興亦當有如鳯之至如圖之出為
吾先兆者而今皆杳然以是知其終無由興耳　鄒肇
敏曰吾已矣夫亦非絶望語

子見章

諸生問昔人云齊衰服冕二章一部論語只恁地看這
是何意宗建曰嘗讀維摩詰經維摩詰受供瓔珞分作
二分持一分施會中最下乞人持一分奉難勝如來皆
大菩薩平等心也聖人于此三種絶不起一分别念頭
必作必趨等于大悲聖人之心于此正可想見家安期
曾拈出此論甚為灑然

喟然章

諸生問顔子是望道未見之意否宗建曰書中没緊要
字面切莫放過諸君只看開口説個喟然歎為何下這
三字當時記者會得顔子欲從末由這般景况故以此
擬其神情絶有可想凡人到心力莫庸處始發之歎喟
然二字正欲從末由之眞景象也通章總是歎夫子之
道無可著力仰之鑽之瞻之即是後節從之彌髙彌堅
在前在後即是後節末由前節是總喝起語循循二節
非有二截大意謂由吾今日之光景追思夫子當時之
指㸃吾夫子亦既如此善誘我亦既如此竭才那時道
本昭昭在前苟可用力當必有從之無難者然而竟阻
之于從之末由則是彌髙彌堅在前在後者果無窮盡
果無方體也聖道亦妙矣哉語氣要説得活動
仰鑽瞻視只是形容之語不可著用力字眼謂吾嘗仰
之等語
學道須從篤實工夫做起蓋求道於玄虚則茫無所入
求道于篤實則卓如在前千古聖學丹頭只在此處到
得後來覺得博約工夫又無可著此竿頭進歩地也博
我約我二我字要㸃　鄒肇敏曰我字似亦不必重
如有所立卓句亦是為下二語張本此是活語莫認煞
看

出則章

宗建曰事愈卑而意愈切此語非朱子不能體貼到此
天下本無卑近神竒操以聖人之心處處俱覺難滿諸
君莫看這四事容易若只粗求安穩儘可自遣若要細
細説去縱饒十年蒲團恐不能盡得諸君凡看此等書
句切勿便把來撇過聖賢心腸正要在此等處討出

川上章

諸生問川上一指還是流行不息之意否宗建曰此處
不如㸃逝字為得眼宇宙之内那一件不逝那一刻不
逝昔賢所謂藏舟于壑交臂恒謝楞嚴所云沉思諦觀
刹那刹那念念之間不得停住盡天下之境長往而不
還而特不得其联者也常人戀景著物但知來而不知
往夫子拈一逝字舉宇宙無窮機括盡在一水上㸃出
矣　眼中看著是水口中説著是水意中所指却不止
是水蓋逝字包得甚廣斯字却似指水耳註中欲學者
時時省察實是夫子發言之㫖　鄒肇敏曰聖人身心
器畍一逝也偶于川上現之學者須于此體會不然恐
便隨他去

為山章

諸生問兩吾字重否宗建曰吾字自重却要看得活動
這是聖人鼓舞其詞以戒人之止心勵人之進心故兩
一簣字要看吾往吾止一是譴責深罪他一是鼓舞引
掖他語意只謂止則便是我自家不是進則便是我自
家本事亦何樂而自止何憚而不自進哉全是言當進
不當止此意起處須要提得醒與為仁由已話頭不同

法語章

諸生孫吾仁講曰從與説也還是箇好機括説了不繹
從了不改可惜了這從與説故説末如之何宗建曰此
語亦好但玩能無語氣還是説從悦不難只是要能改
能繹若人既從説了全不自家體貼這人更没還復再
不可救正了末如之何不重我言之窮全重彼不可救
正挽回意

緼袍章

諸生朱廷祚問曰惡衣惡食安飽懷居夫子為何屢屢
把來動人宗建曰此等處切要自家體認這是切肌日
用之事炎凉甘苦之際忍耐不過口頭超脱都用不著
全要他心上畧無牽掛屹然不動方是定力方不是沾
泥帶絮的心膓方能做斬釘截鐵的工夫不忮二語正
是引掖他運用進去終身之誦却便錯認為䕶持之境
矣故夫子只得仍將前意説明與他忽予忽奪之間深
于摩頂痛于棒喝矣諸君今日不從此斬截一起手時
墮在濃華窟裡縱饒修飾名義只在世味中討得箇結
果斷斷不可與入道也

知者章

諸生陳嘉禾問此三語與自道章語意同否宗建曰此
章意却是要勉人進修三句須要體貼發言口氣惑與
憂懼這三種妄情隨念而起便似根本之障却不知心
體上原不曾夾帶此三種來若從心體一照本境現前
諸情自歇你只看知者何曾得有惑仁者何曾得有憂
勇者何曾得有懼人不自去叅證只説外累難除眞辜
負此一片好田地矣

共學章

諸生孫吾仁講曰此章不是平叙人等級還是要人學
問做到極頂假如人纔可與共學便未可與適道了是
共學未便是究竟纔可與適道便未可與立了是適道
未便是究竟至于可與立矣于道似有定力矣却終未
可與權是能立亦未便是究竟也可見善學者進一歩
更當進一歩猛勵以漸至其極可耳宗建曰此論曾見
一前軰言之甚覺明醒但學者功候淺深生熟自不可
强須要以序而入若未能立而求行究竟終無實際龍
溪先生談之甚確矣
諸生又問權字如何宗建曰經乃有定之權權乃無定
之經先輩此兩語甚確蓋推移變化之妙不離乎經而
守經者或未便悟到耳　鄒肇敏曰呉巒穉云此章味
可與者可與共為此事註最得㫖猶云應以某身得度
即現某身而為説法妙妙

唐棣章

諸生孫吾仁講曰詩人之言思言情也故逺夫子之言
思言性也故曰不逺宗建曰此語甚確何逺一言原指
本體言你只不思耳這箇東西何曾得逺來微微指㸃
煞有意味不必添一轉語曰思則不逺人心本體即不
思亦自不逺也只要翻弄不逺意使玲瓏明白而其所
以不逺則勿道破令人深思而自得之方妙

鄉黨第


鄉黨篇

諸生問鄉黨一篇龍溪先生謂只記得夫子皮膚影像
恐還落在第二頭否宗建曰莫錯會了此言諸君試畧
叅之常人穿衣喫飯聖人也穿衣喫飯家常日用本無
竒特只因常人每事忽畧不肯把自家眞正精神去運
用故啟口動歩便成乖謬聖人的精神處處周匝處處
活潑從心所欲自然中矩實不曾于常人之外增得些
毫楊復所先生所謂别人喫飯俱從背脊裡過聖人喫
飯粒粒要在肚子裡過也學人正在此處全要想出聖
人一段天機這處還可著得意擬否還可畧不容心否
若必認是聖人天縱帶來任教四肢閒懶百事孟浪滅
性踰閑而輒藉口箕踞偃卧自謂髙達眞聖賢之罪人
矣諸君急著眼看若不自知分曉便終日讀誦性天怎
見得不是皮膚諸君莫粗認此篇當知有聖人骨髓相
遇也　看鄉黨一篇須要勘得聖人大頭領處出來纔
見得記者自是解人纔見得聖人處處呈出本相無行
不與天何言哉這段消息正可于此叅出若拈著一相
隨擬一法正是盲人摸象痴兒認指眞象眞月當面蹉
過乆矣

色斯章

宗建曰終鄉黨一篇而拈一時字宛是將聖人精神畫
出孟子一生贊歎夫子只一時字而記者已先得之于
家常日用之間以此作一大結且得謂非傳神手筆只
得謂皮膚影像耶
　論語商卷上
欽定四庫全書
　論語商卷下
　　　　　　　　　　　　明　周宗建　撰
先進第


先進章

野人君子只從他外貎上摸擬先進一段質朴之意眞
似個野人後進一段㛠習之文眞似個君子此兩語形
容正可想見古今人不同意味夫子之意渾涵不露若
著煞時言貶駁後進便失當時語氣

助我章

非助我無不悦合成一語方盡形容以上句想像下句
非以下句囘䕶上句也無疑問正在非助我内二句原
是首尾相足之詞若上句只空説個助反把無所疑問
放在下句内説則起便無下落矣

閔子章

夫子覺得閔子平日實實有一段眞正精神往來家庭
之間深有味乎其孝故不禁歎息首句正要講不可只
作提起語人不間一語只就此把來作一案證言即此
便可見他孝了非以下句為上句之實也

請車章

禮所隆殺係名與分囘惟弗仕故諷以從大夫後之微
詞耳知大夫不可舎車則知士庶不可用槨矣世儒猥
襲稱家有無之説奚惑乎桓槨晉隧之紛紛也往見前
輩一文以此意結極是
鬼神章

人鬼原是一道生死本是一條夫子不以正言告之而
以反語醒之使之恍然尋其本元而悟其來路所謂不
語之告無言之傳口氣須要引而不發不可以傍局語
盡説破須得微微指㸃之意方妙

屢空章

諸生姚繼淶問此章語意若何宗建曰顔子一起進門
便從淡漠而入故能聰明不事意見俱消任他外境蕭
條只似不相干渉一般屢空二字最有可想蓋不言其
安貧若何而只一㸃出其貧景若此這段光景何等翛
然夫子正要把此來做子貢丹頭㸃化他貨殖習心耳
億則屢中億字雖是病根夫子意中自要破除子貢這
病却此語氣還是説他好處言由此而進于道這一種
蕭條無累之景豈不自在而何用此營營為也屢中雖
就知見上説却正照著屢空二字賜試把這種聰明一
囘想到屢空光景縱饒過人聰慧也須冷然消歇蓋當
端木知慧熾然之日特地把個第一冷淡的人下他一
劑也

善人章

諸生朱廷祚問入室還須靠踐迹否近來時文都如此
做宗建曰子張因夫子再三致意善人故特來質問是
有欣仰善人之意故夫子却揚而抑之曰不踐迹者言
這一種人生來血脉甚眞絶不依墻傍壁從人脚下死
討生涯却也未能一往入神便到深微田地從他不踐
不入處絶可想出他這道理此非聖人不能形容善人
入骨也跡是古人死格子聖賢學問豈在格子上摸擬
若靠著迹終不能入室矣不踐迹下不必如註中又添
一轉語

斯行章

凡行著不得一分退怯却又著不得一分馳驟故聖人
曰敏行曰過行只論人制行之精神非廢却行中之節
次夫子于此進退兩法進之者固進之于行退之者亦
是進之于行也
子路兼人之勇更無人攔擋得他何等果决却只知向
前絶不知有個斟酌商量説父兄在黙黙令他自去消
化蓋子路平素行事儘有不照著夫子處則有父兄二
字甚有味也

知爾章

諸生徐肇律問這一章從來講者紛紛畢竟有何實義
宗建曰從古聖賢用世俱不取辦臨時須是平日各自
有些本錢方好上路漆雕開曰吾斯之未能信斯是恁
麽道理夫子曰則何以哉以是恁麽抱負正此閒居無
事之日正好急急商量實實勾當勾當得定方是現成
手段的的確確挐得到底作用出來皆有成就夫子之
期月三年孟子之五年七年聖賢有這般學術直下承
當便敢定這般期限非若後世臨軍學劍因病檢方閒
時閒去却待忙時纔忙也三子强兵富國儘有本錢却
只本領上少些頭惱故夫子不去抹殺亦復不置贊賞
其意微矣
諸生又問曾㸃之與又復如何宗建曰從來心性功名
不作兩截世有大經濟者須從心性上討得生活方能
用世出世無所不超昔賢以唐虞揖讓齊之杯酒湯武
征誅等之奕棋這是何等意况須要知得此理處處周
圓自跬歩而九州瞬息而終身小而一起一息一言一
動以至天髙地下魚游鳥飛草生木長帝禪王傳莫非
此理貫徹圓通何待安排何煩假借今日不消借之明
日此事不消移之彼事元無成見可以預叅亦無死局
可以先定曾㸃此時實實見得到此故其靜動之際從
容如此其所言志則止舉現在只説眼前任他才名搶
攘制作紛紜總來只各做得一件却不如三三兩兩弄
水乘風這般意趣領會得逺包括得全古來豪傑人多
只為知此意者絶少所以把個渾淪世界弄得多少不
清不靜把個現成萬物弄得多少不安不閒總有經畧
于唐虞三代恁地懸絶今只勘曾㸃數言直恁自在畧
無意必這便是千古聖賢實實受用風光便是千古聖
賢實實經綸手段此正心性功名打做一團妙用夫子
正為及門諸子猛思用世却未了得此趣亦竟有懷莫
語而㸃之言志忽爾觸之故不覺為之興歎耳凡人搔
著痒處不覺手舞足跳不能自已喟然之與亦搔著夫
子痒處也
諸生又問曾晳後一段意味又若何宗建曰喟然之歎
已稱莫逆却亦未曾討得聖人意中事出故曾晳之後
雖問三子實是微窺聖意迨至夫子説出為國以禮分
明將自家一副致治手段説出與他令世有知夫予者
挾此以往唐虞景象宛然在眼這種經綸便是性分實
際才力意見一毫凑泊不上此正喟然一歎大本領處
曾㸃解得此意却疑求赤三子于此意味尚未領會故
以為邦微問而夫子却兩許之正謂二子於謙讓之意
尚有可想不重許其有才許其有才而尚知以讓出之
不至全無機括耳玩此一段商量語味悠逺座中之瑟
雩上之風至今恍然不散也　拈禮字為通篇㸃睛

顔淵第


克復章

諸生問此章大㫖諸講紛紜畢竟若何宗建曰人見孔
顔授受便説得十分深逺却不知此章宗㫖簡要直㨗
夫子只把當下一提顔子便覺通身是汗顔子已曾先
下註脚只是約我以禮一句便已了當葢顔子是十分
聰明十分力量的人不怕他不空廓不憂他不廣大只
恐他向空廓廣大處求少個把柄耳故夫子直下一語
曰克己復禮為仁言為仁更不必逺求只就你當身把
這已私克去復還天理這便是仁了此極其簡㨗之語
也下三句亦只形容其工夫之簡㨗一日克復天下歸
仁機鋒迅速絶無停待這個去處不由著我更由著誰
由已二語緊緊頂上所以形狀直㨗簡便之極非怕顔
子推干又著此句叮囑也顔子請問其目即把當身呈
出討個印証夫子亦只就他當身指出四相言你只拂
去非禮便即是禮禮原非有實相可以舉似所謂有去
翳法無予明法也視聽言動正是天下一體通塞之關
非種躱根全在此處就此斬斷自然觸處融通一身非
小宇宙已備然則為仁不信乎簡要直㨗一無他求者
哉故顔子曰囘雖不敏請事斯語只就此脚頭踏處便
是下手之時所謂欲罷不能如有卓爾即在此一時立
證矣章内克己由己兩個己字切勿要打葛藤時文中
形骸之已化而為性命之已理雖不錯夫子意中却無
暇説到此處蓋夫子不憂顔子不能剖判也　鄒肇敏
曰一日克己二句原不重只申明克復為仁耳由己不
由人非謂人不能從旁助正謂人不能從中制所以無
難决機於一日也
諸生問只説禮不説理如何宗建曰仁字原無名相頭
頭皆是聖人用功須有下落無分動靜無分有無離此
顯然條理説恁麽不睹不聞只如今日與諸君一會目
前秩然有節條然有理只這處俱是我本性流行便謂
之禮便謂之仁只想此一刻何等融洽便要分别亦覺
無處分别這却不是天下歸仁設離却此時我念一動
此秩然條然者撇向何處渾是一副血氣用事手足之
間便不相知又何論天下耶諸君試從此認禮覺得十
分親切莫更向虚處尋求墮入寂窟也

出門章

諸生徐揚講曰仲弓是個簡靜的人故夫子便就他簡
處指之只此便是為仁宗建曰此却未然夫子此論正
是極精宻極周匝的功夫出門使民只是拈出話頭説
一出門無時不該了説一使民無事不該了聖人語氣
甚活正不必添出未出門未使民蛇足此兩語便已貫
徹動靜而言之却又下二語者又把人念頭流行處提
出言此心一無走作隨他念頭四起只不容私意主張
這種心境打做一片在邦在家自覺無怨須知怨根消
處正顯得我全體圓融方見得我工夫不漏到此纔是
為仁無怨也原是效驗只聖人説此二語不重在有效
正歸在自已工夫耳蓋顔子超會之極故語之以簡約
仲弓簡靜之根故示之以精宻其發言各自有宗㫖也
　鄒肇敏曰人亦有言顔子之請事拈花之笑也仲弓
之請事頂門之針也將無同

訒言章

只想首句仁者二字便有下落司馬牛却不理會到此
為之難者非愼重圖難之謂也仁人之心如人飲水冷
暖自知一一當做的事實實體貼于心行過一歩纔是
一歩做得一尺又有一尺這裡眞正有許多難處全是
描寫出他心上一種深知苦辣意思註中事不苟句似
未盡且似落下一層了

内省章

諸生問不疚之義宗建曰要看得細不疚從他心苗隠
微處勘世上儘有事可對大廷質聖賢却自家查來覺
自有過不得去處凡事須是仔細省察心上打得過方
能不憂不懼靠著仁義道徳只討個題目做去未便能
不憂懼也

兄弟章

諸生問子夏還是要司馬牛以敬恭化向魋否宗建曰
此論袁了凡先生曾言之據吾意却不必蓋牛處人倫
無可柰何之地只有自修一著故子夏把大段道理告
之凡人貴有兄弟者吾友彼恭一體聫屬故謂之有兄
弟今使君子敬恭自盡酬對之間處處聫若一體眞正
四海之内無非兄弟此子夏實實有見之言亦非為是
不得已之辭也　世間一切睽隔之樊皆從怠忽而起
怠忽一起看得人不在心上則人之交于我者自覺禮
意不浹即交盡天下終覺為孤子夏欲從其與人處言
之却自根上説來故先言敬字二句串説全要照顧著
四海二句意發脉

明逺章

諸生講明則自逺下段即頂上段説來宗建曰明與逺
雖無兩層然兩對須作兩畨呼喚方盡神情蓋子張之
求在逺而夫子却以近處之蔽破之故特地設此反復
叮寧之語上段是實落説下段則就上文而形容之註
解極得呉因之先生謂逺非旁燭逺到之謂乃精微深
邃之謂是從心境上模寫全要看註不蔽于近句不蔽
于近何以為逺大凡逺處易看惟近處每看不破且如
天地鬼神往古來今雖甚幽渺寥廓然于我初無情識
所牽愛憎所動故聰明可用而探索可窮惟耳目見聞
之近毁譽是非之間以情觸情以識投識聰明有所不
能用察識有所不及施這等去處必非揣摩物情可得
全是胸中原無情根始能使情中之影一下銷鎔胸中
原無識種始能使識上之緣拈搭不上此其心境之精
瑩了徹視夫探頥索隠鈎深致逺之明何可同日而語
故曰可謂逺也已矣如鏡之明者不必往燭萬形而其
能不昏翳處却便是逺也此章若不善看將率天下都
在照上用功不在磨鏡上用功謂能疑為明何啻千里

足食章

諸生講足食足兵民信三者平重總見是為政的大段
不必泥之矣兩字宗建曰亦要看本文語氣要想為政
者實實下手次第畢竟為政要從足食做起次者及兵
兩者交足然後能使民信此非兵食先而信反後也上
之教信未嘗不在議食議兵之時而民之信上大約必
在食足兵足之後若一手不把兵食調停却便教以孝
弟忠信民未有能信者也蓋語經常則施為自有窽綮
推權變則根本獨在眞心此王道之所以别于霸功儒
者之作用所以超出富强萬倍也子貢是個通達國體
的人特設為二問討出信不可去一段以立萬世為政
者之命脉　鄒肇敏曰之矣二字最可玩味蓋曰足食
則食固己足矣曰足兵則兵固已足矣止曰信民焉知
民之已信乎未信耶必起而視其民亦既信之矣然後
可為政如他日以近悦逺來言政語意亦如此其教信
工夫自是有素然此處口氣不重

質文章

諸生問子貢之言畢竟有病否宗建曰須要曉得文不
是個虚文世界全靠著這文扶持從來聖賢無掃除文
物之論夫子之從周亦正從其郁郁之文試想郁郁兩
字生趣躍然只為後人生趣蕭索壞了此文罪固不在
文也棘子成亦只把文認做虚文故欲去之子貢却謂
質文相離不得譬如皮之有毛一毛孔中具有生意其
潤澤處正顯得質地之美今若把文一起撇下這質便
是枯槁之質虎豹犬羊等之一鞟鞟則有何分辨哉夫
至君子一無辨于小人將世教于此盡壞而又何能以
質挽囘世道耶此論甚確有何病痛　前句君子二字
重看有移風易俗之責者下靣君子小人無辨正與前
君子相照前後語氣兩相呼應須得圓醒方妙

盍徹章

諸生問盍徹之論雖是至理却似逺于經濟否宗建曰
用徹之時人無獨富亦無獨貧一年之入常足以備㡬
年之用故雖遇饑荒不憂窘匱徹所以為恒足之法盍
徹之㫖正欲哀公通上下而計之不求為偏足而求為
共足不圖為一人之用而圖為一國之用一徹之中有
多少均調劑量之義此實實救貧國之良䇿也公却不
喻此意故復深言一體之意動之使公恍然而悟君民
原是一體貧富不容偏分將上與下自有交通均適之
成式在又何忍復奪貧以益富也當時公室四分季氏
專富這等去處儘好裁量有子之意其深逺矣

崇徳章

諸生問主忠信徙義功夫如何著力宗建曰主忠信徙
義原是一套崇徳工夫全在徙義但根基須從實地做
起故以主忠信先之大意謂徳自有變化推移之妙與
日俱新而特不可以偽心造也徳自有增修培益之功
隨時並運而特不可以虚念入也其主忠信徙義乎蓋
以平日近裡之功㸃化子張好髙之癖使知天下無離
日用之髙明也　愛惡之不能生死人也惑易明也愛
惡之不能無欲生欲死也惑難解也辨惑全要從愛惡
源頭上辨太虚空中忽然生出愛惡兩條這是惑之種
子

成人章

有一君子便長養出許多君子抹殺了許多小人此世
之所以頼有君子也有一小人便長養出許多小人抹
殺了許多君子此世之所以不宜有小人也

患盜章

諸生只講上亷則民自感化故不為盗宗建曰此言尚
未著痛痒此須要想個著落大率民之多盗多由不足
民之多貧又多由上之過取一有貪官而民之騷然不
能安其故業者多矣安得無盗耶只一不欲留了地方
多少元氣保全了地方多少人家水寛則魚長官清則
民安不欲一法纔見得眞是止盗良方莫迂濶視之也

欲善章

諸生蔡奕璠曰康子以殺心為道塲夫子却以菩提心
為道塲宗建曰此語甚有味此章子為政句要重看欲
字如饑食渴飲無時放下是就他心苗眞切處説欲善
而民善其機甚㨗全在為政兩字上描寫來下三句正
見為政者之易于鼓人醍醐云君子之徳句重下二句
串説轉在君子之徳上講

聞達章

諸生問通章意㫖若何宗建曰聖門辨誠偽莫詳於此
章須要説得明目張膽是一是兩剖判得聞達相反透
徹不得入一旁雜泛語夫達也者夫聞也者兩句喝起
直恁明醒要著眼看夫達一段俱要將本章意㫖貼看
質直好義句是説出他朴實不炫燿察言觀色二句説
出他收斂不放肆註中所行合宜與别處因時制宜不
同眞正闇修之士只就素位中所當做的去做絶不竒
竒怪怪丢起本等另做一様驚世駭俗之事此正是他
闇修下手處也觀察不是窺人喜怒全是説他自忖自
疑小心謹畏聖人特下此句為慮以下人張本絶不重
自考之意下人者收斂退抑不為軒昻恢大様子與無
忌憚相反非與驕傲相反若以謙恭解之便非本㫖矣
夫聞一段語語與上相反俱是名窟中活計此即末世
虚講心性之士也質直一句語氣大意謂一生朴直不
事粉飾而至于所行只一味求合于宜質直本是好義
本領非於質直外濟以圓融也質對粉飾看直對矯偽
看眞心只一條路更無委曲若偽心便有千蹊萬徑矣
　鄒肇敏曰夫達也者句直貫到兩必達夫聞也者句
直貫到兩必聞惟必達故謂之達惟必聞故謂之聞語
意無停住處
諸生問一邊説義一邊説仁此是何意宗建曰此極有
斟酌義則方整仁却圓融好義則一味自完本等取仁
則一味聫屬人情好義則每事恰宜人心自服刻刻打
從兢業中來取仁則門風廣大人亦樂趨却只是在體
靣上做要知聞達兩種俱是要做聖賢的人但其發脉
一差故一邊俱向正龍正穴一邊只向假沙假水走耳

先勞章

諸子徐揚問子路有勇之士先勞似非其所難宗建曰
先勞中有許多婉曲難盡去處正為子路只一味任才
使氣未免在條章約束上責人處過多而於自責處畧
了故須從自身上做起
子路只看得先勞易了故請益無倦二字正破他易視
之心非慮其中畫而言也

仲弓章

焉知賢才一問當下便引賢才為一體此眞若已有之
其心好之之眞心也夫子却告以舉爾所知者言你只
自盡你心不憂人不能盡心正所以實其一體之視而
破其耳目之藩也舉所知中有多少難盡處只此處壅
蔽悉開舉一人與舉千萬人同是這副心膓何憂不盡
知耶仲弓之問喚不得小夫子亦不只教他與人公共
教他自家盡心若一起手便把賢才看做公共的物舉
賢力量必不完全反為人開一推干門户矣

正名章

子路意以輒承祖命而立於理上原説得去於名亦不
甚不正故以子為迂奚其正者言胡不以濟時行道為
急而乃欲理會到此也子路看得名是虚的夫子却歩
歩説到實事上去恁地緊切除却正名别無濟時行道
禮樂刑罰皆政之極大處子路謂為政不必正名故夫
子全謂正名有關于為政看他一歩緊一歩説向為政
上去見得正名緊關全要發此意以反迂字之意

學稼章

老農老圃分明見得不是君子之所托業其悟樊遲者
至矣然樊遲胸中畢竟有個癖在故又特為㸃出小人
兩字以破其學問種子下節全要把大人經世大學意
説得透徹時文只講上下感應話頭顧奴失郎矣　鄒
肇敏曰此正可與許行並耕章叅看學稼圃小人之事
也大人事在經世要自有禮義信之當好足以綰攝四
方者不此之務而稼是問乎講焉用稼句有謂四方皆
至則代耕有人云云便覺太滯
子荆章

諸生問公子荆得力全在恬淡宗建曰恬澹不是輕易
到得須要用意掃除只看子荆三個苟字心中有多少
譬喻多少斟酌在今人只一味向前故無滿足之日若
能囘頭一轉當下便已滿足世界缺䧟全是自心缺䧟
人于世味上苟且一分于正經處便能整齊一分故苟
之一字在情慾上極用得著今人却把苟字放在人倫
綱紀去處小小財利便䕶若頭目極力盡心至無可柰
何而後已諸君試各反之切莫錯用此苟字也　顔氏
家訓曰欲不可縱志不可滿惟在少欲知足為立涯限
耳夫子取子荆只重有節上

用我章

諸生講曰世都疑夫子之學一時不效故自家説出期
效宗建曰此却未盡余意當時沮溺丈人輩看得天下
滔滔必無可轉故寧其身棄置不用此雖是他髙尚幽
憤却亦是他手段不濟譬如有負危病者中醫望之却
走有良醫者獨自坐定與他下方約定他㡬時能飲㡬
時能起㡬時全然無恙全是其術髙也夫子此言實實
見得當世時局儘可挽囘故斟酌于朞月三年之間定
個程期此雖其技癢之言然非只以此解當年累世之
嘲也夫子意重三年句

善人章

諸生講聖人欲以善化人無取于旦夕之效故因古語
而贊歎之宗建曰善人百年勝殘去殺自然要講但細
看書中意猶云得見善人者斯可也時至春秋專尚殘
酷一片俱是殺業世界夫子慘然有痛于心故慨然遐
想古人之言謂不必聖王制世便得善人亦可以勝殘
去殺此一字一滴淚也誠哉一句全要體貼此意説得
懇惻若只著贊歎口氣恐猶未盡

直躬章

諸生謂天理只在人情中父子相隠人情如此却是天
理故為直宗建曰此論未透貼合人情正與直字相反
若以合人情為直則微生乞醯夫子何以不謂之直直
者率其最初第一念而出之者也纔落第二念早已有
轉折矣若父子相隠卒然夢魂之中亦自如此不必著
擬議而後隠也故曰直在其中注不求為直四字説得
直㨗醒快

行已章

子貢於為使自其所長故夫子從根本上説起意重行
已然語意仍自平平説去大意謂人能行己有恥却又
使命不辱則其才華與根本相合定非止縱横通達之
局而已故可謂士　鄒肇敏曰不辱使命甚難春秋如
子産之博洽叔向之通敏穆叔之介烈或庶㡬焉戰國
而下則蘇武富弼其選矣
斗筲亦是有用之器只是没大幹用言今之為政者其
才華伎倆非不小小可觀却于大頭惱處不曾會得如
何可筭得士是致惜之詞非直詈口氣也

狂狷章

諸生謂道脉托于中行夫子之思狂狷正是欲進之于
中行宗建曰如此説亦不礙理却看得狂狷淺了吾意
夫子此論直是剖判出千古任道的派非不得已而思
其次也千古道派除却狂狷兩條更無站脚處中行學
問須是養成不是一起便到得故從來聖人俱是狂狷
做的不得中行者言中行不易得非謂時代之降無中
行也夫子以狂狷兩路收盡世間有道種子又以狂狷
兩路絶盡世間假冒種子所謂與之者言以千斤擔子
交付之也這擔子非狂者擔當不成非狷者撑扶不住
蓋斯道的派斷斷不在世間窠臼之中拘拘名義之套
也
荆川謂狷者氣魄大矯世獨立更不畏人非笑若謹厚
之士拘拘謭謭多是畏人非笑今人所謂狷者大率多
是謹厚一輩人不惟中行假冒并狂狷亦假冒去矣

南人章

起就方言㸃醒却又拈出聖訓俱要得慨然發想惕然
儆動人意恍在言外方妙一無可作自進於羞正以此
㸃動人良心末句與弗思耳口氣彷彿要説得醒發不
得煞講

和同章

諸生問和同之義何如宗建曰朱子以同寅恊恭無乖
爭忌克之意解和以阿黨朋比解同兩者相似而相反
故夫子直究其情狀而言之不得專祖晏子之説和與
同關著世運大局靣故特為人拈出　鄒肇敏曰晏子
所言和同就處事邊較多夫子所言和同就與人邊較
多言與人則事在其中矣　如晏子之和則和字當作
去聲看

皆好章

諸生講兩個未可語氣微婉皆好皆惡未必無人却遽
定不得宗建曰皆好皆惡中斷無人品未可還是斷然
不可蓋由子貢第一問則假中行出世由子貢第二問
則假豪傑出世從氣類上仔細剖判方纔有個眞正人
品出來

易事章

易事而難説全要説得語氣活動從易中影出難來難
中影出易來有相形互見之妙不比别處兩開口氣

驕泰章

諸生問驕泰之意宗建曰和同周比從處人言驕泰就
處已言驕泰俱有充然自足之意却細看自不同此小
人亦自立門墻之人凡居之不疑逍遥自適俱是驕一
分攝

切偲章

切切偲偲怡怡如是想像出一段中和的意象來告之
下二語却又實體貼兩項來須索要切偲怡怡也切偲
以盡委曲怡怡以致浹洽切切偲偲怡怡一句要實實
摹寫講不得只落如字虚摹之套　鄒肇敏曰此章語
氣上虚下實與能行五者同一章法蓋既告以五者雖
子張不問亦必㸃出恭寛信敏惠來此處切切偲偲二
句止是發端原非了語後二句方是實説註中恐混於
所施較多一轉

即戎章

諸生問戰者危事也言兵者率謂付之嚴明之將夫子
却思善人似與戎事相左宗建曰此意正是本㫖全要
發揮世未有不結士心而能得士力不固元氣而神氣
肅者以善人而教民纔是堂堂正正之教不是苛刻詭
秘之術庶可以即戎不至䧟人死地耳亦可以有斟酌
愼重之意

憲問第


問恥章

諸生沈金鑑講云兩語平説總是進憲以眞實有為意
思宗建曰雖只此意却也要説得醒快原憲是個狷介
的人豈憂他慕禄但憲看得恥字狹小只一潔修便了
夫子却看得恥字廣大言人非只食禄為可恥也正惟
食禄而有媿于祿者方為可恥假如邦有道正該用世
却只食些禄全無撑持邦無道須思濟時却只食些禄
全無挽囘這纔是恥若只把一不食禄躱閃過了一生
安見其能免恥耶蓋恥在俗情中者易見恥在名節中
者難知原憲之潔修只好免得庸衆人的恥夫子却進
之以聖賢豪傑之大恥也須知有道而為巢許無道而
為沮溺皆躱不過一恥字夫子此言眞令千古清流一
軰人無處跕脚矣

克伐章

諸生沈金鑑講可以為難不是抹殺原憲亦是引進他
仁則吾不知要他轉向本領上去須説得渾融宗建曰
此論極是不行功力儘難原憲打從此處用功亦未便
能得在憲正有志去此四情常恐不能故想像而商于
夫子曰如能克伐怨欲不行這也就可為仁了此正其
難詞也夫子亦實實覺得此種功夫多少苦難故曰可
以為難矣不曰未仁而曰仁則吾不知其詞甚微只言
功夫當不得本體也諸友試拈一克字自反誰是去得
這字者只畧有爭名競氣之心便渉于克從來賢人即
去此一字者亦覺甚少如何容易説得余嘗譬之克伐
四者不行正如韓淮隂背水之戰漢髙祖垓下之追殺
得外冦蕩然海内便得廓清却又須定都關中制禮約
法方纔稱得治平然這畨厮殺正是第一緊功今乃先
去掃之曰無主腦功夫豈不寃殺第一功臣耶

危行章

問諸生有道無道如何説諸生不對宗建曰有道無道
不要將治亂二字混看過了從來世界靠著道脉主持
治統道統不分兩截所云有道之世者元氣流貫門户
不生世間只在這條路上故只須直任本性而出之危
者四虚無倚不依名不傍節之謂也若無道之世蹊徑
紛岐意見各别世間邪路上走的多當這時節須索善
行其用方于世道有可挽囘故危行如常而言上須遜
蓋委曲以伸吾之直此處無道一秘妙訣也

德仁章

此章還為尚言勇者而發語氣重下二句必不必要體

羿奡章

諸生蔡奕璠講曰不説羿奡簒弑而言善射盪舟不説
禹稷有大功徳而言躬稼閒閒拈出兩重公案極有氣
熖的恁地扯淡極勞苦的到底顯榮可見成敗利鈍一
毫不由人安排所可安排者唯有反身修徳而已此已
是將世間禍福一筆掃除了夫子不答南宮适出兩人
相視莫逆于心其黙慨者深矣末却説出尚徳二語全
把此意㸃醒世上這種爭權競力之人絶無傷時尊已
話頭宗建曰説得極醒凡看這等書意先要在字句之
外體貼聖賢一番情神自然意味不同

君子章

諸生胡公陶講此章還側重小人一邊宗建曰語氣合
該如此但此處君子小人不在人品上説就以心言人
縱有兢業之心猶不能無出入一渉放肆良心都喪盡
矣不是絶小人要得儆動人意見君子尚須常提醒何
可一墮足于小人耶

愛勞章

此立忠愛之準以教天下之為父與臣者非徒發慈父
藎臣之意念而已忠愛二字要説得活言果若眞正愛
决不容不勞其子果若眞正忠决不容不誨其君要見
得不勞非愛不誨非忠此是聖人本意

子産章

惠人闡其心也彼哉不是我路上人也不必拈出註中
二意只用空講欲明管仲却取駢邑一事為言此等去
處不只功名之士所可得者東坡曰管仲北伐山戎南
服强楚易而服伯氏之心難古今惟管仲之于伯氏孔
明之于李平廖立此非德之至者何以能服人心至此
故夫子深有味乎其為人而言之

無怨章

諸生講無怨無驕此較量人學問不要在人情上比較
宗建曰夫子正要在人情上勘驗人實學口頭道學易
講一到饑寒切身所在㡬人能牢把得定故言無怨之
難不若無驕尚易此聖人體貼經歴實話人須從這等
處打掃方有根基也

成人章

諸生胡公定講曰子路兼人故夫子開口便連舉四子
言人而兼此數人尚未可語成人須是文之以禮樂蓋
破其兼人種子而引之中和末節又提出今人正是不
足之意始終要他歸到禮樂也宗建曰此論甚合任憑
人有才情力量如不歸到中和究竟不成勾當譬如人
造房一般梁柱門户件件都有而却又都要安頓恰好
方纔文理可觀合來方成得個房子夫子所謂文之以
禮樂者就日用變化處想出一段渾成融洽景象蓋化
才能為徳性鎔伎倆為精神眞丹一㸃百藥皆金張子
韶所謂當知禮樂非文具乃是其間造化名者是也今
人一節有不勝今人之感故慨然復申言之見利三句
俱要照今字説言今人不能而彼獨能之似亦可以為
成人正欲子路不以今人自限而進之禮樂也今字不
對古字説

管仲章

諸生謂夫子只許管仲有仁者之功原不説到心上宗
建曰子路子貢正要從心上敲推管仲夫子却只在事
跡上論如何破得二子之疑人未有澤被天下功施後
世而猶可謂其心未仁者夫子明許其仁而朱子必云
不得為仁人是舉世終無一仁者也亦太刻矣如其仁
者正言仲有這等事業揆之本心絜之天理正合不死
豈有傷于仁乎子路重在不死看得管仲是子糾一人
的子貢重在相桓看得管仲是齊國一國的夫子却説
九合諸侯一匡天下是把管仲做個天下的人為一人
一國之人則當為一人一國之用為天下之人則當為
天下之用此是聖賢看人分别處
正叙處只在一匡天下句下二句又承上一匡意而益
致鋪張之詞匹夫匹婦一節正見仲之身關係甚大當
初正宜留下這身做出許多事業為何没些要緊死了
此就其功業而從旁説他不必死不是推仲之心事

同升章

衞人諡文子曾無有人議及此事故夫子特為拈出這
重公案言只此一事便可以為文了須就其心膓光明
上描寫不必牽扯光耀國家等語

勿欺章

諸生問勿欺似亦非子路所難夫子却告之以此何也
宗建曰須勘欺字毋自欺從誠意來欺非狂妄之謂自
心上見得不十分完全即所持名節終是邊見凡落意
氣者皆欺也人臣事君誰肯自認做欺只不知不覺不
免欺此從來忠臣義士所難全而名節意氣所不到者
也故須勿欺

上達章

君子小人何以髙明汚下恁地懸絶全在達處分别君
子循理只管上小人循欲只管下兩邊各無住脚處畢
竟註意為妥

伯玉章

伯玉使人于夫子便見得聖賢自有一段心相通處在
也夫子問以何為夫子正欲于形迹之外考其心使者
寡過未能之語不言其行事而言其心境其窺于伯玉
者微而呈于夫子者盡矣故其出而曰使乎使乎恍若
靣質伯玉之心于當下也通篇要寫得聖賢相契光景
意出方妙欲寡一語亦要得從旁描寫口氣不得只蹠
實講

出位章

諸生問位字何所指宗建曰此位字如不踰矩矩字要
看得活隨時隨處自有隨感而應之妙因乎當然順乎
固然略不增添些子者所謂位也此位非有名象可指
舉心動念當下即寂所謂不出其位也必欲舉個位字
飲茶喫飯隨柳旁花處處是位于此豈得漠然無念只
是不去加著他想耳
無能章

諸生問無能還是虚無冥漠之意否宗建曰人心中原
著不得智仁勇名目但聖人此處不是描寫虚空實是
不覺得有智仁勇在己所謂聖不自聖者此也此處與
中庸君子之道四話頭不同此全是自忘其能望道未
見須隠隠照著下文自道意講不憂三句不是紀君子
之道正要想像出無能自道光景
自道言夫子自家形容合得如此子貢窺見夫子純一
不已無繹亦保之妙有相忘于地位之所至者

先覺章

論理即不逆不億可為先覺源頭但夫子語氣只一直
説下是賢乎不是贊詞正對著世上逆億一種人説言
必如是而後為賢要寫自然之明為可貴意
覺字與逆億二字正緊緊相對覺如覺痛覺癢覺饑覺
寒皆感而自應觸而自知初不由念慮不經思索者也
曰覺正是不逆不億處君子于詐者不信者未嘗億之
逆之也第覺之耳若説未嘗逆億却又先覺便是兩層
覺則未有不先者氣至而應月暈則風礎潤則雨禎祥
蚤見祅孽先萌先覺之義明矣此心之覺自神自明不
慮而知不學而能以此意于是賢内發二比

報怨章

諸生講以直報怨都祖髙文襄説宗建曰此處還重相
忘意講若父母兄弟之仇主于必報自然曉得何必一
一照顧或人意雖長厚却反覺有一怨字未消一報字
未化故子曰以直報怨正抹倒他怨字與報字聖人報
怨報德如造化因物付物服牛乘馬栽培傾覆豈有量
度計較于其間哉

莫知章

諸生蔡奕璠問子云不怨不尤而莫知一歎却似怨尤
之意宛然在口何也宗建曰此問極妙莫我知者非言
人不我知也言反觀之我何處可以當人之知其終莫
得而知我夫蓋分明以闇然之㫖打醒子貢所謂龍德
而隠遯世不見知而不悔者此句正好想像不怨不尤
光景子貢何為一問依舊向知見上尋去故夫子為仔
細開示曰人惟看得已與世間有渉故俯仰於天人之
間不求天鑒即求人與似乎必須有知一不如意怨尤
輒生若以我自視我與天何與而至怨乎天我與人何
渉而至尤乎人只有一味循循下學而從此上達我自
盡我本等我自做我功夫夫亦何所關渉而致來知乎
必欲求知知我者其天乎曰知我其天非眞有天可知
亦只發其莫知之意而已夫子語意總是説潛修之事
無所與于人而人不知非謂平常之事無以異扵人而
人不知也不可把驚世話頭纒擾向來講者扵不怨不
尤二句覺無着落如前説來覺此兩語不是虚説正是
説出莫知意思吳因之先生云下學上達這等修為須
是冥冥之中不落見聞不涉耳目的方能知我正是莫
知之意所以急急提轉子貢也

避世章

此夫子慨然有感之言避世不為而展轉於避地避色
避言之間其亦賢者之深心也夫

擊磬章

諸生徐揚問荷蕢實能知夫子有心否宗建曰夫子有
心于世已被荷蕢覷出却其所以有心大頭腦處理會
不到故復譏以鄙哉有心哉鄙哉果哉三起語相照應
文章之妙作此全題須看此機局

修已章

諸生徐肇律問此章還重敬字否宗建曰此章還重已
字夫子特提修已兩字括盡君子以敬者言修已全以
敬也此是告以一了百了工夫只要把此已整頓得好
但此處未便要著與世相通話頭以安人以安百姓言
以安人為修已以安百姓為修已與以敬以字無異這
様修已蓋合天地萬物以成其為修者也若云修已則
自足以安百姓便有兩層了夫既合百姓以成其為修
則雖堯舜亦豈謂敬修已至而於己之分量無歉乎猶
病一語正打醒而已乎三字
安人安百姓不重人與百姓上只要顯得此己之量無
所不該發出修已以敬一句裏面意耳

衛靈第


問陳章

諸生問俎豆一對着甚關係還只是抹殺他問陳之心
否宗建曰靈公一生錯處俱在禮教上故對以俎豆正
是夫子救時手段欲使靈公深思而自悟之耳若只主
修文不修武話頭便是後儒迂逺腐論矣他時子路之
問子曰正名要見衛國到底受病只在禮節去處倘靈
公當時能悟俎豆之語何至有衛輙後來父子相爭之
禍耶

學識章

諸生問曾子子貢分别之㫖宗建曰曾子從心上用功
學有本領故乘其悟而直提之子貢從聰明上用事學
少源頭故因其可悟而撥清之一則原無病痛只須直
授真丹一則病根正在必須先下一針使病去而後訣
可傳耳

知德章

諸生許士冕講曰子路蔽處在知故復向知處提之宗
建曰然亦須體貼德字實實有所得於己而深知其味
方為知徳如實實有本錢在身者能籌筭其多寡計較
其盈虚也徳乃不加不損之本體此正生人實實受用
處知此則一切窮通之味自然粘搭不上由字要得提
醒意

無為章

諸生講此章全重恭己字惟敬乃能無為兢兢業業是
大舜一生得力處也宗建曰此論亦是但看書須玩味
語氣若不管語氣一味説理失却本㫖矣先須從他虚
字眼處想像來舜之無為全在盛德感通之妙上紹堯
得人二意只是其盛徳之遭逢非專靠此能無為也紹
堯二意就在其舜也與内夫何為哉只就上意喚起下
文恭已句非無為之實亦非無為之象惟敬德之容為
可見益以見其無為也細玩語氣上二句便説盡了下
二句不過申説上意蓋尚論之餘不勝欣慕之至故深
著其無為以致嘆羡之意云耳　無為者運用處無作
為之迹可見猶云無斧鑿痕是也　鄒肇敏曰考之虞
書舜有為之跡備矣此何以更稱無為蓋有為皆其歴
試及居攝時事而允陟元后之後則真可謂無為也若
以行所無事為無為古聖王皆然何獨稱舜

問行章

上節只論得個可行道理下乃示以下手用工夫處參
倚二句不是存誠之豫亦不重無間斷意全是反子張
虛浮務外之失而告以真切懇至之功只是精神流注
志意凝聚任慿走到那裡都恍然有見之意一立一輿
只拈出一項以該其餘自未言未行以至方言方行無
不在其中矣不可認煞講　所謂參前者切近於立處
也倚衡者切近于在輿處也子張務外好為髙逺全不
知已身上切近工夫故教以所言所行須有根㨿步步
着實身在此念頭便須在此到處皆近于身舉目可見
方是敬信的足色不然信口説過隨事答應終不免虛
偽而已訓詁于參倚只解得看見意尚覺未盡

史魚章

諸生沈金鑑曰此是兩大夫合傳夫子有味於其人而述之
寄慨殊深非只贊兩人也宗建曰此言甚得夫子懷想之思
總是賛嘆口氣非有優劣兩大夫之處有道無道大率相同
而魚之道峻玉之道圓一禀之夙性一得之涵養均于世道
大有挽囬見處世者當酌二子而出之不宜墮于時格也

與言章

只重用言上須先提與言者當因人而施意知者二句著一
亦字是形容智者隨其語黙無往不可之意要翻弄得醒知
者二字要重看

事賢章

諸生沈金鑑問為何事賢友仁便可當得為仁宗建曰人之
情欲譬如瑕纇一般瑕纇非利器不去情欲非仁賢不銷人
只捺下這心終日與仁賢相處只就這副心腸還容得有别
念夾帶否自然不知不覺情刋欲化本心現前矣故曰為仁

為邦章

諸生問為治窽綮儘多如何只把這㡬件説宗建曰善制
治者須要看大氣運所在從古聖人立國只就氣運轉闗
去處略一提撥便覺世風不變辟之善醫人者不斤斤于
膚色皮理之間只把綮闗竅穴之處略一投針自覺元氣
周囘百病可起此等機括非聖賢神通妙手不能理會夫
子此番每事各舉其一略為指㸃大意四海大業觸類可
通若只執定數件謂治已盡于此是向痴人前語夣矣

躬自章

玩此章語氣却是斟酌處世之道不重在修已躬自厚
而薄責句須貫串相形説下言我只一味自厚而却又
不以責己者責人如此則人不病其難容不苦于不堪
自然可逺怨矣註中身益修意只帶説不與人易從並
重時文只一言在修身上説似失話頭

義質章

諸生問此章還重義字否宗建曰此章全是想像君子
應用之妙四句相連叠説正是敘他好處故末以君子
哉一句深致贊美之詞首尾二君子正相呼應講中要
得此意時文只拈義字撇却君子不免離宗

矜羣章

諸生問時文多云惟矜自不爭惟羣自不黨且云不爭
是其羣不黨是其矜何意宗建曰此是學究巢臼且未
嘗體貼語意也此章口氣全要看兩而字呉因之先生
曰天下只有兩種人一邊立異一邊尚同皆由識見不
髙力量不大惟君子方能以一副中和精神主張世道
能矜却能不爭能羣却能不黨此君子持己與人之妙
全要得口氣余有拙文刋刻頗得此㫖

一言章

子貢欲向終身求一字之訣夫子只向他本身指以安
穏良方此身除却恕之一字無安頓處不欲勿施此正
告以行之之法也人莫近于己身莫約于己身之反求
只向己身求痛痒覺得天下之痛痒皆通只向己身觀
分量覺得天下之分量畢顯此身不能一日與人無交
即此恕不能一日與身相隔眞正有頃刻離之不得終
身行之不盡者此一字眞足受用一生　鄒肇敏曰行
之謂行此一言也有就行世講者雖不甚錯却把之字
丢空了如兄説何等眞切

毁譽章

誰毁誰譽者果于誰而毁于誰而譽也之於人三字正
與下斯民也相通聖人正要把自己之心還諸天下人
之公心絶不自留一見故拈一誰字見非己所可得而
與也所以直道而行所以二字從他本性上説須知民
自三代至今無有一人不直者但須從其根原上看耳
拈出一民字煞有意味直道多不出之士大夫而多出
之不知不識之百姓百姓正于本源上不曾沾染耳
鄒肇敏曰直道而行若就民心説則之所以三字似未
緊切看來還當就治民者言　他處所以二字相連此
則之所二字相連以字屬下

衆惡章

衆惡衆好大㮣亦可觀人但少不得一察以見聖人仔
細斟酌之意兩必字不要太説煞了　鄒肇敏曰必字
根衆字來不是説惟衆惡衆好所以必察正謂雖衆惡
衆好必不可廢察也

弘道章

兩語一正一反下語直喚醒上語耳人字莫認作太髙
弘道莫只看得迂濶了試想吾人隨時隨地那一處不
是道之流行那一刻不是道之鼓舞皆是弘道作用故
曰人能弘道實是合智愚賢不肖之人而㸃動之也若
以人字專歸聖賢以弘字只説位育參贊等話則聖人
此語死煞無味此題亦無生活日子矣

謀道章

諸生問此章註中似多轉折欠醒否宗建曰此章專為
分心利禄者説首句直説君子用功大㫖然非得一轉
語則其指不醒故又轉出下文一段講首一句須帶云
君子即謀道而禄亦未始不寓也即不謀食而食亦非
謀之可得也試觀耕非謀餒而不有餒時乎即學不謀
禄而不有時禄乎然則分心利禄者又何用此營營也
君子所以只一味憂道不憂貧憂貧是謀食根苗語雖
三轉只是一意

當仁章

千古來積怯只是讓過前人去了不讓兩字喚醒世人
退託之心呉因之先生云讓不是謙遜讓者膽怯之意
怕自家氣魄小力量弱此事非關小可還讓大力量的
去做此謂之讓

詞達章

諸生問達字只是明白意思否宗建曰千古來文人完
全得一個達字者其實不多達字勿容易看過了眞正
文章大之紹述聖賢小之宣寫政事一經一緯各有所
主此詞之意也果能將此意暢達得出則一言一字俱
是眞正性命眞正經濟于此之外豈能更有所添加故
曰而已矣若説只取一個達意則膚淺之意亦何足達
縱達得何與于辭耶故講達字不可帶輕忽話頭　鄒
肇敏曰辭字稍斷言所貴於辭者惟其達而已矣如時
文俱作辭既達則可已矣便落下一層此處差毫釐而
謬尋丈　註中意字覺贅

師冕章

道非有名可示非有法可取舉足動歩日由其中明眼
暗眼共此一路聖人日行其道實不知其為道也師冕
之見一被子張喝出便以為相師之道若當階及席時
知其為道而擬之則破碎甚矣記此者似已悟得無行
不與之意故其描寫恍然煞有餘味　舉此一事要見
目前到處皆是道塲諸君只坐下莫生揀擇莫生疑惑
莫向聖賢緒論中討生活也
季氏第


顓臾章

通章語分兩截夫顓臾節是夫子責備季孫本意下因
説出季孫本謀故詳論其貪人之非以恐動之始終欲
禁其輕伐也提出先王是把天下大名分所在壓倒他
邦域之中社稷之臣又就魯一國説三句以先王句為
主
周任一節只就二子所處而泛言其道之當盡如此為
下文不得辭其責張本至下節方承上明指二子言之
且字謂二臣欲與不欲吾未暇論姑且就爾所云不欲
者斯言亦已過矣
均無貧三句只要發均和安最緊關的意思蓋無貧無
寡以至于無傾此國家乆安長治之福而要非可以不
均不和致也惟均則無貧(云)云　末繳安得不患不均安
得不患不和
無傾句極重正為後蕭墻之變張本要隠隠關切下意
看故此處無傾全是無内變意與别處言傾覆者不同
夫如是三字要極醒惟内治之不可不預如是故逺人
不服知有文德之修而已知有安之之道而已必不勤
兵于逺此節只是足上重修内治之意邦分崩句不與
上句平對語脉緊連謀動干戈句蓋指出蕭墻之變所
由根也
誠知天下之大分誅伐無容下操在由求固宜有救正
之言且酌國家之逺猷干戈豈容外動在由求尤當有
憂危之警通章要得切責二子意

陽貨第


陽貨章

諸生徐肇律講曰陽貨以世法逼迫聖人夫子只以道
法應之恁地自在宗建曰非也貨之瞷亡餽豚是把正
經禮法來束聖人而夫子却只游戯三昧偏不執著死
法應他他餽禮便荅其禮他瞷亡亦時其亡偶遇諸途
隨口荅應全似没甚要緊一般即陽貨一片機心已不
覺忽然銷歇識此意者圓融無碍眞應世之神龍也若
後世賢者一遇奸邪執定死法多少苦心只討得個不
自在往往反為邪人所破亦不善學聖人者矣

性習章

諸生問性一也何云近又何以云氣質之性宗建曰此
章話頭自因有相逺者説來人只認逺者是性故夫子
指説性何嘗不近其相逺者習耳相近政如孟子好惡
與人相近一般此處論性是從人習中拈出故説個近
近字從逺字生出時文煞説相合既少活動而註中添
出氣質二字何不即説習字為直㨗也　鄒肇敏曰性
善及無善無不善之説源於相近性可為善可為不善
之説源於習相逺有性善有性不善之説源於上智下
愚不移要皆不失為正論而夫子圓通矣

不移章

諸生問習則何以不能移宗建曰結習錮者亦有不能
頓移世間此兩種甚少恐人又不警醒故特下此二語
針之此二種人一生只在結習中走故不肯轉移除此
習氣無不可移誰人不能上智誰人肯做下愚柰何不
於習愼之意全重人皆可移上

武城章

往説此章俱在句字中看去不知子游與夫子相遇莫
逆各具深情始也夫子聞治而喜設為感慨之言既也
子游聞言而亦覺自喜遂有學道之論師弟兩人同此
意味後却又提破二語者一則鼓舞子游使其竿頭更
進一則㸃醒諸門人使其言下有會耳學道從平日調
養言君子學道纔能愛人小人學道纔能易使正見不
可不學道須玩二則字要得子游引述口氣

公山章

夫子一生用世機括正好在公山佛肸兩章叅得其欲
往者非眞欲往特無聊之思耳此却不好説得其寄言
于東周特因子路不悦而為此慨然興寄之言非眞解
説欲往之意也即堅白二語亦只就子路不善不入之
説荅他其實欲往之心原不在此匏瓜一節不必有所
起不必有所指夫子一生行徑知之者希夫亦慨然有
無窮之感也夫

能行章

子張堂堂氣習只在仁中討得些虚光景搭得些虚界
子却不習實實下手加功故此處論仁不可只説個存
心全是出身加民眞正能以全副精神行徹底的作用
方纔叫得為仁别處論仁是要斂將進去此處論仁是
要做將出來其能做出去處正是眞心含蓄處也時文
只以與世流通話頭講于天下却輕過能行二字失之
矣恭則不侮五句正發能行于天下之意與邦家無怨
不同前是使之自考此則欲使之勉厲自期必要造到
這地位也蓋好為苟難之人初冒頭儘做得濶大到後
多没結束故必舉成效以為能行之實

六言章

諸生問六蔽全從六個好字上來性理上著不得分毫
健羡也此意是否宗建曰論理亦是但此處蔽字原與
言字相對六言者六個話頭也這六件把做話頭拈弄
不得須是參研自心使我靈明迸露到處逢源遇著慈
祥處即謂之仁遇著朗照處即謂之智以至信直勇剛
亦復如是故君子終身有六德之用而實未嘗有六言
之名若只羡慕六個話頭有一話頭即有一畨情見為
之凑泊即有一畨影似為之障碍纔開門户即是墻垣
所謂六蔽也夫子劈頭一語直是提出子路於萬嶂之
中向後一一剖出病症使他自返病雖有六良藥只在
學字一味既投百病皆失非有學以治愚復有學以治
蕩也
讀此一章須知千古聖賢偶提一字只是設教影子後
來大儒談敬談仁談良知亦是這般意思到後學人却
終日執此做過話頭其入粗者只向口耳中打過而其
入深者且舉一生精力盡擲之虚光景影似之中眞可
惜也
周南章

宇宙萬化起于閨門只看二南所詠只是家室平常之
事而由邇達逺無所不化實在于此夫子實實覺得其
中機括難冺故直為伯魚提出下二語特地喚醒不可
不為之意要把靣墻句看得口氣鄭重聖人訓子懇切
意思便自躍然

色厲章

諸生問色厲内荏這種人是個大奸否宗建曰非也天
下大豪傑不易得即大奸雄亦不易得這一種人外貎
虚張心内怕怯夫子比之小人中之穿窬蓋不惟不足
以當豪傑抑亦不足以當大奸此鄙忽之辭不要太形
容得他鄭重了

道聽章

道聽塗説只是形容他入耳出口略無停蓄的景像莫
認實説

鄙夫章

鄙夫儘有小才小謹之可取初無大奸大惡之可疾君
子或嘗忽而容之夫子却直勘出他徹底去處故曰必
不可與事君孝亷呉師純曰江河雖深苟有至止亦復
可與料量患失一念無所不至窮形極想出人意表何
可與事君如弑父與君亦不從也是有所不至的一句
斷得他定雖非大臣故自可與若無所不至人情世法
都料不過測不著勘不定如何共事得

無言章

諸生問此章書意若何宗建曰此章書意亦須從言語
外想像始得欲無言者欲人求之言外也不言何述一
問儘有悟頭除却言語從何處討消息非子貢之機鋒
未敢便開此口也天何言哉一荅略一指出無言光景
使子貢恍然求之言外只好作個影子渾渾指㸃著不
得分析解説之語嘗見講義謂夫子以顯然可見者示
子貢使之述道于行生其言死煞無味夫四時萬物從
何可述若認著行生與認著言語一般執著其去欲無
言之㫖逺矣註中意反不甚錯但稍滯耳

孺悲章

諸生以不屑教誨意盡此一章宗建曰此語尚非此章
本意記者覺得孺悲一人似宜見也而忽然辭疾既辭
疾矣而忽復取瑟而歌此其變化不拘之妙有非測識
所可及者諸弟子日陶鎔于夫子而莫知其自偶因此
一事故從旁想像而言之煞有深味不屑一語似墮窠
臼

宰我章

諸生問宰我身游聖門何故有此一問夫子又何不極
斥其禮壞樂崩之言宗建曰宰我一問非眞忍于忘親
也只謂罔極之報原不在于三年衣䟽食糲初無益于
死者而徒使禮樂廢墜有乖于人道故酌量情理而欲
節之却不知孝子之於親每事惟恐其不足故雖明知
無益于親而為此無可柰何之計聊以自盡其心耳今
乃計時論序為之斟酌其中焉將此心放頓何處耶此
心既失又豈復有禮樂耶故夫子不暇闢其禮壞樂崩
之語亦不與細論三年朞月之是非只反覆就他本心
不能自安處挑責之到末後纔㸃出子生三年一語以
見先王制喪初意使宰我聞之惻然其不寧慘然其欲
淚當自覺其本心難遏者本心之外何禮可論何樂可
談禮壞樂崩之謬不必攻而自破矣此聖人之善於以
仁牖人也

有惡章

聖賢之惡只是合得天下人的公惡由夫子一惡俱是
太和元氣凡後世之徑行執已不近人情之事皆聖人
所必絶也此亦天下人所共欲絶也由子貢一惡俱是
正大心膓凡後世之逞機用察不由本心之事皆賢人
所必絶也此亦天下人所共欲絶也

微子第


微子章

先敘三人須想著下仁字微子去之而微子之隠心至
今無有人測之者也即有測之者而或以為微子僅自
擇其當為之事不必與二子同也如此照下虚寫三人
方妙此處論仁重在愛之理先輩有云愛之理即薰然
天地生物之心臯陶稷契處明聖之朝志同道合此愛
得以自遂宣鬯而條達及于天下微箕比干遭君臣之
不幸此愛不得以自遂不勝其愛君憂國切至之誠不
得已而各得所以自處之義

士師章

諸生問下惠不去之意若何宗建曰惠之不去惠自有
不妨于黜者此意却難與或人言之故只就所云去者
而以直道枉道商之不過無聊之辭耳須説得有風致
方妙

接輿章

諸生問接輿諸章何意宗建曰記者覺得當此世亂末
流之日而有此數人接踵而起雖較之夫子濟渡一世
之懷廣狹不等而其一種髙風恬致蕭脱世外之品亦
自有不可冺者故詳次論之此實接輿諸人列傳也夫
子于此諸人惓惓接引低回不忍舍去亦自覺得諸人
别自有味諸弟子亦實有感歎之懷若時講只用貶誚
則失當初意逺矣

逸民章

諸生問此章大意若何宗建曰從來聖賢各出手眼各
自成一持世分量如夷齊之門風既成千古獨剙而惠
連又却有一般局面仲逸又却有一般行徑彼此不相
蹈襲不求為同而同謂之逸即我夫子繼數君子而起
而其應世之跡又特覺有異焉者倘亦逸民之外自有
此一種圓融不滯之妙用誠非諸君子可得而同者也
此論者敘述之章㫖也
敘次逸民而自附于末大意以若我似亦今世之逸民
也而覺於諸君子有異焉惟是世運之内原無可主吾
身之内原無可執亦自覺其無可無不可耳蓋逸民有
心避世而聖人無意終藏其不以逸自竟者夫亦有感
乎其言之也
惠連似和而縱仲逸似縱而僻而夫子謂其中倫中慮
中清中權所以發潜德之光而取人于議論形迹之外
者

子張第


執德章

諸生問執德信道之義宗建曰執德欲弘者眼中著不
得一毫金屑也信道欲篤者心中著不得一毫魔氣也
苟非弘則執且為方隅意見而無關性命非篤則信且
為空華影像而難語修持這實係道脉之偏全學術之
眞偽故急為提破末二句只為這一種未弘未篤之人
偏要以主張一世自任故曰焉能為有無以掃破其習
學者讀此兩句眞可自省

問交章

諸生問子張之意㫖畢竟覺似聖人胸襟子夏似太狹
宗建曰未便分得是非子夏習聞毋友不如己之訓而
為言子張習聞愛衆親仁之語以立論其意㫖均不謬
而拒字微渉有意矜容兩字又非所以槩論于問交合
而劑之而友道庶乎平耳諸士還宜帶著子夏一邊意
走方不致于失足毋便髙談一體也

致逺章

致逺恐泥只為他源頭上未得融通所以未免拘礙若
能從心性映徹如撒銀之珠無處不圓入大入小各不
相礙何至有泥雖小道該得實廣申韓之智術管商之
作用皆小道也

日知章

此處好學重在此心無一間歇上既日日求知而又累
月無忘須用形容互講則下文好學語氣方醒　學人
須想所忘所能這是何物日知無忘如何下手雖有聰
明之人終日在知解上盤桓情識上照管縱然播弄得
極精彩極玄妙於學問本領全無交渉所知所忘只在
吾尋常日用之間認取體貼舉眼動歩皆足証心他人
夢境便是君子覺塲此之學問方是血脉不斷方是眞
正精神

博學章

子夏一生從學問得力故欲人向實落處求仁即學問
思辨這㡬様功夫若把心思意念放在上著實去做便
可㡬于仁了博字篤字切近字極重從事于此則吾之
心思毫不令他狹隘毫不令他浮泛毫不令他玄逺這
心在那裡去只好恰恰在腔子裡仁豈有不存者此四
字全是這段心在那裏運用正是仁凡言在其中皆求此
得彼之詞此四事只是為學功夫未是為仁而仁却已在其
中須得語氣猶朱子云讀書亦所以操心話頭四事平重

致道章

學以致道意㫖重在學上人若不能實學縱駕說玄妙總
之無益只是搭得些虛架子弄得些虛光景于道毫無涉
也　此題須得口氣首先從成事致道提起便易明白如
云百工何以成事居肆以成其事者也君子何以致道學
以致其道者也如此則兩以字方得恰好偶與同年鄒肇
敏講此肇敏云時講撇下了百工君子兩字便失語氣此
言甚醒因遂補此　鄒肇敏曰此章口氣一直說下原不
須二說言百工以事為職者也則居肆以成其事蓋肆中
之所課無非事也君子以道為事者也則學焉以致其道
蓋學中之所課無非道也　致與致中和之致同義蘇子
以致人而不致於人作解頗精然非子夏語意

大德章

諸生胡鍾麟問子夏為何設此不完全語宗建曰子夏
謹守之士非謂小德眞可出入語氣只謂人能立其大
者即小德未盡合猶可耳下句正形容大德不可踰閑

門人章

子游意專提本却認本末做兩段事不知大學小學可
分先後而不可分本末子夏以始卒二字換他本末二
字便妥子夏意不過謂教固有序須先教以近者小者
而後使漸通於逺者大者固不可以髙逺者誣之也若
精粗上下貫徹須是聖人豈可槩責門人小子末句重
惟字指出聖人反照學者耳子夏語得本末一貫道理
故其論更髙
君子之道孰先傳三句是論一貫道理如此
此不重譽子貢重毁仲尼故子貢宮墻之論倒重夫子
一邊宮墻以下只就宮墻説並無一句實語而髙下已
判然
　論語商卷下

