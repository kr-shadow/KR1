#+TITLE: 春秋公羊經傳解詁-漢-
#+DATE: 2016-06-11 12:20:27
#+SOURCE: github.com/kanripo/KR1e0007 master 3fc913a4                
漢司空掾任城樊何休序(○陸氏音義/曰掾弋絹反)
昔者孔子有云吾志在春秋行在孝經此二學
者聖人之極致治丗之要務也(○治直/吏反)傳春秋者
非一本據亂而作其中多非常異義可怪之論
(〇論盧困反/下持論同)說者疑惑至有倍經任意反傳違戾
者其勢雖問不得不廣是以講誦師言至於百
萬猶有不解時加釀嘲辭(〇讓嘲/陟交反)援引他經失
其句讀以無爲有甚可閔笑者不可勝記也是
以治古學貴文章者謂之俗儒至使賈逵縁隙
奮筆以爲公羊可奪左氏可興恨先師觀聽不
決多隨二創此丗之餘事斯豈非守文持論敗
績失據之過哉余竊悲之乆矣往者略依胡母
生條例(〇母/音無)多得其正故遂隱括使就繩墨焉
(○隱括古/奪反結也)
　　公羊榖梁二書書肆苦無善本謹以家藏
　　監本及江浙諸處官本參校頗加釐正惟是陸氏
　　釋音字或與正文字不同如此序釀嘲陸氏釀作
　　讓隱元年嫡子作適歸含作唅召公作邵桓四年
　　曰蒐作廋若此者衆皆不敢以臆見更定姑兩存
　　之以俟知者紹熈辛亥孟冬朔日建安余仁仲敬書
九經三傳沿革例載有建余氏夲余所見殘夲榖梁在
周香嚴家即萬卷堂余仁仲校刻者也此外有周禮亦
缺秋官蔵頋抱沖所今秋得此春秋公羊經傳解詁十
二卷完善無缺實為至寳得之價白金一百二十兩不特
書估居竒亦余之愛書有以致此初是書出鎮江蔣春農
家書估以賤直購之携至吾郡叠爲有識者稱賛故索
價竟至不減余務在必得惜書而不惜錢物書魔故智
有如是者春秋五傳鄒夾已亡左榖二家厪存晉人之
注惟公羊注猶漢人安淂不以至寳視之倘有餘力尚當
付諸剞劂以廣其傳焉嘉慶戊辰秋七月黄丕烈識
春秋公羊經傳解詁隱公第一(〇陸曰解詁佳買/反下音古訓也)
　　　　　　何休學(〇學者言爲此經/之學即注述之意)
元年春王正月(〇正月音征又/音政後放此)元年者何(諸据疑問所不/知故曰者何)
君之始年也(以常録即位知君之始年君魯侯隱公也年者十二/月之揔號春秋書十二月稱年是也變一爲元元者)
(氣也無形以起有形以分造起天地天地之始也故上無所繫而使春/繫之也不言公言君之始年者王者諸侯皆稱君所以通其義於王者)
(惟王者然後改元立號春秋託新王受命於魯/故因以録即位明王者當繼天奉元養成萬物)春者何(獨在王上/故執不知)
(問)歳之始也(以上繫元年在王正月之上知歳之始也春者天地/開辟之端養生之首法象所出四時本名也昬斗指)
(東方曰春指南方曰夏指西方曰秋指北方曰冬歳者揔號其成功之/稱尚書以閏月定四時成歳是也〇辟婢亦反本亦作闢稱尺證反下)
(之稱卑/稱同)王者孰謂(孰誰也欲言時王則無事欲/言先王又無謚故問誰謂)謂文王也
(以上繫王於春知謂文王也文王周始受命之王天之所命故上繫天/端方陳受命制正月故假以爲王法不言謚者法其生不法其死與後)
(王共之人/道之始也)曷爲先言王而後言正月(据下秋七月天王/先言月而後言王)王
正月也(以上繫於王知王者受命布政施教所制月也王者受命/必徙居處改正朔易服色殊徽號變犧牲異器械明受之)
(於天不受之於人夏以斗建寅之月爲正平旦爲朔法物見色尚黒殷/以斗建丑之月爲正雞鳴爲朔法物牙色尚白周以斗建子之月爲正)
(夜半爲朔法物萌色尚赤〇徽許韋反械戸戒反夏/以戸雅反後放此以意求之見賢徧反下並見同)何言乎王正
月(据定公有/王無正月)大一統也(統者始也揔繫之辭夫王者始受命改/制布政施教於天下自公侯至於庶人)
(自山川至於草木昆蟲莫不一/一繫於正月故云政教之始)公何以不言即位(据文公言/即位也即)
(位者一國之始政莫大於正始故春秋以元之氣正天之端以天之端/正王之政以王之政正諸侯之即位以諸侯之即位正竟内之治諸侯)
(不上奉王之政則不得即位故先言正月而後言即位政不由王出則/不得爲政故先言王而後言正月也王者不承天以制號令則無法故)
(先言春而後言王夫不深正其元則不能成其化故先言元而後言春/五者同日並見相須成體乃天人之大本萬物之所繫不可不察也〇)
(治直吏反/夫音扶)成公意也(以不有正月而去即位知其成/公意〇而去起吕反下去同)何成乎
公之意(据刺欲救紀而後不能〇刺/欲七賜反後皆同更不音)公將平國而反之桓
(平治也時廢桓立隱/不平故曰乎反還之)曷爲反之桓(据巳/立也)桓㓜而貴隱長
而卑(長者巳冠也禮年二十見正而冠士冠禮曰嫡子冠於阼以著/代也醮於客位加有成也三加彌尊諭其志也冠而字之敬其)
(名也公侯之有冠禮夏之末造也天子之元子猶士也天下無生而貴/者○隱長丁丈反注及下皆同巳冠工亂反下同適子丁歷反下同醮)
(子笑/反)其爲尊卑也微(母俱媵也〇媵以/證反又繩證反)國人莫知(國人謂/國中凡)
(人莫知者言恵公不早分别也男子年六/十閉房無也子則命貴公子将薨亦如之)隱長又賢(此以上皆道/立隱所縁○)
(以上時掌反/他皆放此)諸大夫扳隱而立之(扳引也諸大夫立隱不起/者在春秋前明王者受命)
(不追治前事孔子曰不教而殺謂之虐不戒視成/謂之暴〇扳普顔反又必顔反引也舊敖間反)隱於是焉而
辭立(辭讓也言/隱欲讓)則未知桓之將必得立也(是時公/子非一)且如
桓立(且如假/設之辭)則恐諸大夫之不能相㓜君也(隱見諸大/夫背正而)
(立己不正恐其不能相之〇/相息亮反背正歩内反下同)故凡隱之立爲桓立也(凡者凡上/所慮二事)
(皆不可故於是巳立欲須桓長大而歸之故曰爲桓立明其本/無受國之心故不書即位所以起其讓也〇爲于僞反注同)隱長
又賢何以不宜立(据賢繆公與大夫獲且長以得立/〇繆音穆貜且俱縛反下子餘反)立適以
長不以賢立子以貴不以長(適謂適夫人之子尊無與敵/故以齒子謂左右媵及姪娣)
(之子位有貴賤又防其同時而生故以貴也禮適夫人無子立右媵右/媵無子立左媵左媵無子立嫡姪娣嫡姪娣無子立右媵姪娣右媵姪)
(娣無子立左媵姪娣質家親親先立娣文家尊尊先立姪嫡子有孫而/死質家親親先立弟文家尊尊先立孫其雙生也質家据見立先生文)
(家据本意立後生皆所以防愛爭○姪/娣大結反下大計反爭爭闘之爭下同)桓何以貴(据俱公/子也)母貴
也(据桓母/右媵)母貴則子何以貴(据俱言/公子)子以母貴(以母秩/次立也)
母以子貴(禮妾子立則母得爲/夫人夫人成風是也)〇三月公及邾婁儀父盟
于眛及者何與也(若曰公與邾婁盟也〇邾音誅婁力俱反邾/人語聲後曰婁故曰邾婁禮記同左氏榖梁)
(無婁字儀父音甫本亦作甫人名字/故此眛亡結反榖梁同左氏作蔑)㑹及曁皆與也(都解經上/會及曁也)
(〇曁其器/反下皆同)曷爲或言㑹或言及或言曁㑹猶最也
(最聚也直自若平時聚㑹無他深淺意也最之爲言聚/若今聚民爲投最〇曷爲如字或于僞反後皆同此)及猶汲汲
也曁猶曁曁也及我欲之曁不得巳也(我者謂魯也/内魯故言我)
(舉及曁者明當隨意善惡而原之欲之者善/重惡深不得巳者善輕惡淺所以原心定罪)儀父者何邾婁之
君也(以言公及不/諱知爲君也)何以名(据齊侯以/禄父爲名)字也(以當襃/知爲字)曷爲稱
字(据諸侯/當稱爵)襃之也(以宿與微者盟書卒知與公盟當襃之有土/嘉之曰襃無土建國曰封稱字所以爲襃之)
(者儀父本在春秋前失爵/在名例爾〇襃之保刀反)曷爲襃之(据功不見〇不見/賢徧反下皆同)爲其
與公盟也(爲其始與公盟盟者殺生歃血詛命相誓以盟約束也/傳不足言託始者儀父比宿滕薛最在前嫌獨爲儀父)
(發始下三國意不見故顧之○爲其于僞反注爲其獨爲皆同歃/所洽反又所甲反詛莊慮反約束並如字一音上於妙反下音戍)與
公盟者衆矣曷爲獨襃乎此(据戎齊侯莒人皆與公盟傳/不足託始故復据衆也○復)
(扶又反下/復爲同)因其可襃而襃之(春秋王魯託隱公以爲始受命王/因儀父先與隱公盟可假以見襃)
(賞之法故云爾〇王魯于況反下/而王同一音如字後王魯皆放此)此其爲可襃奈何漸進也
(漸者物事之端先見之辭去惡就善曰進譬若隱公受命而王諸侯有/倡始先歸之者當進而封之以率其後不言先者亦爲所襃者法明當)
(積漸深知聖德灼然之後乃往不可造/次䧟於不義〇倡尺亮反造七報反)昧者何地期也(㑹盟戰/皆録地)
(其所期處重期也凡書盟者惡之也爲其約誓大甚朋黨深背之生患/禍重胥命於蒲善近正是也君大夫盟例日惡不信也此月者隱推讓)
(以立邾婁慕義而來相親信故爲小信辭也大信者時柯之盟是也魯/稱公者臣子心所欲尊號其君父公者五等之爵最尊王者探臣子心)
(欲尊其君父使得稱公故春秋以臣子書葬者皆稱公干者於也凡以/事定地者加于例以地定事者不加于例〇處昌慮反惡之烏路反下)
(惡不惡其皆同大甚音泰或勑/賀反近正附近之近柯音歌)○夏五月鄭伯克段于鄢克
之者何(加之者問訓詁并問施于/之爲〇段徒亂反鄢音偃)殺之也殺之則曷爲謂
之克大鄭伯之惡也(以弗克納大郤缺之善知加克大鄭/伯之惡也〇郤缺去逆反下起恱反)曷
爲大鄭伯之惡(据晉侯殺其丗子申/生不加克以大之)母欲立之己殺之
如勿與而巳矣(如即不如齊人語也加克者有嫌也段無弟文/稱君甚之不明又段當國嫌鄭伯殺之無惡故)
(變殺言克明鄭伯爲人君當如傳辭不當自已行誅殺使執政大夫當/誅之克者詁爲殺亦爲能惡其能忍戾母而親殺之禮公族有罪有司)
(讞于公公曰宥之及三宥不對走出公又使人赦之以不及反命公素/服不舉而爲之變如其倫之喪無服親哭之〇戾力計反讞魚列反宥)
(之音又/赦也)段者何鄭伯之弟也(殺母弟故/直稱君)何以不稱弟(据/天)
(王殺其弟/年夫稱弟)當國也(欲當國爲之君故如其意使如/國君氏上鄭所以見段之逆)其地何(据/齊)
(人殺無/知不地)當國也齊人殺無知何以不地(据俱欲/當國也)在内
也在内雖當國不地也(其不當國而見殺者當以殺大夫/書無取於地也其當國者殺於國)
(内禍巳絶/故亦不地)不當國雖在外亦不地也(明當國者在外乃地/爾爲其將交連鄰國)
(復爲内難故録其地明當急誅之不當國雖在外禍輕故不地也月者/責臣子不以時討與殺州吁同例不從討賊辭者主惡以失親親故書)
(之○難乃旦反下/此難同吁況于反)○秋七月天王使宰咺來歸惠公仲
子之賵宰者何官也(以局公加宰知爲官也○咺況/阮反一音況元反賵芳仲反)咺者
何名也(别何之者以有宰/周公本嫌宰爲官)曷爲以官氏(据石/尚)宰士也(天/子)
(上士以名氏通中士/以官録下士略稱人)惠公者何隱之考也(生稱父死稱考入/廟稱禰〇禰乃禮)
(反)仲子者何桓之母也(以無謚也仲字子姓婦人以姓配字/不忘本也因示不適同姓生稱母死)
(稱妣〇妣/必履反)何以不稱夫人(此難生時之稱也据秦人來歸僖公/成風之禭成風稱謚今仲子無謚知)
(生時不/稱夫人)桓未君也賵者何喪事有賵賵者蓋以馬以
乗馬束帛(此道周制也以馬者謂士不借四也禮旣夕曰公賵/玄纁束帛兩馬是也乗馬者謂大夫以上備四也禮)
(大夫以上至天子皆乗四馬所以通四方也天子馬曰龍髙七尺以上/諸侯曰馬髙六尺以上卿大夫士曰駒髙五尺以上束帛謂玄三纁二)
(玄三法天纁二法地因取足以共事〇乗/馬繩證反注乗馬同纁許云反共音㳟)車馬曰賵貨財曰
賻衣被曰禭(此者春秋制也賵猶覆也賻猶助也皆助生送死之/禮禭猶遺也遺是助死之禮知生者賵賻知死者贈)
(襚○賻音附禭音/遂猶遺唯季反)桓未君則諸侯曷爲來賵之(据非/禮)隱
爲桓立故以桓母之喪告于諸侯(經言王者賵赴告王/者可知故傳但言諸)
(侯○隱爲于僞反下注爲井年/末注同告古毒反一音古報反)然則何言爾成公意也(尊/貴)
(桓母以赴告天子諸侯彰桓當立得事之/宜故善而書仲子所以起其意成其賢)其言來何(据歸含且賵/不言來〇歸)
(唅本又作含/戸暗反下同)不及事也(比於去來爲不及事時以葬事畢無所復/施故云爾去來所以爲及事者若巳在於)
(内/者)其言惠公仲子何(据歸含且賵/不言主名)兼之兼之非禮也
(禮不賵妾旣善而賵之當各使一使所以異/尊卑也言之賵者起兩賵也〇一使所吏反)何以不言及仲子
(据及者别公列人尊卑文也/仲子即卑稱也○别彼列反)仲子微也(比夫人微故不得並及公/也月者爲内恩録之也諸)
(侯不月比於王者輕㑹葬皆同例言天王者時呉楚上僭稱王王者不/能正而上自繫於天也春秋不正者因以廣是非稱使者王尊敬諸侯)
(之意也王者据上與諸侯分職俱南面而治有不純臣之義故異姓謂/之伯舅叔舅同姓謂之伯父叔父言歸者與使有之辭也天地所生非)
(一家之有有無當相通所傳聞之丗外小惡不書書者來接内也春秋/王魯以魯爲天下化首明親來被王化漸漬禮義者在可備責之域故)
(從内小惡舉也主書者從不及事也○僭子念反而治直/吏反下皆同所傳直專反下文所傳并注同被皮寄反)○九月及
宋人盟于宿孰及之内之微者也(内者謂魯也微者謂/士也不名者略微也)
(大者正小者治近者說逺者來是以春秋上刺王公下譏卿大夫而逮/士庶人宋稱人者亦微者也魯不稱人者自内之辭也宿不出主名者)
(主國主名與可知故省文明宿當自首其榮辱也微者盟例時不能專/正故責略之此月者隱公賢君雖使微者有可采取故録也○于宿音)
(夙國名說音悅逮音代又大計/反故省所景反後省文皆同)○冬十有二月祭伯來祭伯
者何天子之大夫也(以無所繫言來也〇祭/伯側界反五年注放此)何以不稱使
(据凡伯/稱使)奔也(奔者走也以不稱/使而無事知其奔)奔則曷爲不言奔(据齊慶/封來言)
(奔)王者無外言奔則有外之辭也(言奔則與外大夫來/奔同文故去奔明王)
(者以天下爲家無絶義主書者以罪舉内外皆書者重乖離之禍也當/春秋時廢選舉之務置不肖於位輙退絶之以生過失至於君臣忿爭)
(出奔國家之所以昬亂社稷之所以危亡故皆録之録所奔者爲受義/者明當受賢者不當受惡人也祭者采邑也伯者字也天子上大夫字)
(尊尊之義也月者爲下卒也當案下例當蒙上月日不也奔例時一月/二事月當在上十言有二者起十復有二非十中之二〇選息變反肖)
(音笑采/七代反)○公子益師卒何以不日(据臧孫辰書日〇不日人實/反此傳皆以日月爲例後放)
(此)逺也(孔子所/不見)所見異辭所聞異辭所傳聞異辭(所/見)
(者謂昭定哀巳與父時事也所聞者謂文宣成襄王父時事也所傳聞/者謂隱桓莊閔僖髙祖曽祖時事也異辭者見恩有厚薄義有深淺時)
(恩衰義缺將以理人倫序人類因制治亂之法故於所見之丗恩巳與/父之臣尤深大夫卒有罪無罪皆日録之丙申季孫隱如卒是也於所)
(聞之丗王父之臣恩少殺大夫卒無罪者日録有罪者不日略之叔孫/得臣卒是也於所傳聞之丗髙袒曽祖之臣恩淺大夫卒有罪無罪皆)
(不日略之也公子葢師無駭卒是也於所傳聞之丗見治起於衰亂之/中用心尚麤觕故内其國而外諸夏先詳内而後治外録大略小内小)
(時諸侯擅興兵不爲大惡者保伍連帥本有用兵征伐之道魯入𣏌不/諱是也入例時傷害多則月〇莒音舉向舒亮反國名更音庚償時亮)
(反擅市/戰反)○無駭帥師入極無駭者何展無駭也何以
不氏(据公子遂帥師入𣏌氏/公子也〇駭戸楷反)貶(貶猶損也〇貶/彼檢反損也)曷爲貶(据公/子遂)
(俱用兵入/𣏌不貶也)疾始滅也(以下終其身不氏知貶/疾始滅非但起入爲滅)始滅昉於此乎
(昉適也齊人語据傳言撥/亂丗○昉甫往反適也)前此矣(前此者在春秋前謂宋/滅郜是也〇郜古報反)前此
則曷爲始乎此託始焉爾(焉爾猶/於是也)曷爲託始焉爾
(据戰伐下/言託始)春秋之始也(春秋託王者始起所當誅也言疾始滅/者諸滅復見不復貶皆從此取法所以)
(省文也○復見扶又反/下不復同見音賢徧反)此滅也其言入何(据齊師滅/譚不言入)内大惡
諱也(明魯臣子當爲君父諱滅例月不復出月者與上同月常/案下例當蒙上月日不○當爲于僞反下爲後背隱同)○秋
八月庚辰公及戎盟于唐(後不相犯日者爲後背隱而善/桓能自復爲唐之盟○背音佩)
○九月紀履緰來逆女紀履緰者何紀大夫也(以逆/女不)
(稱使知爲大夫○履/緰音須左氏爲裂繻)何以不稱使(据宋公使公孫/夀來納幣稱使)㛰禮不稱
主人(爲養廉/逺恥也)然則曷稱稱諸父兄師友宋公使公孫
壽來納幣則其稱主人何辭窮也辭窮者何無母
也(禮有母母當命諸父兄師友稱諸父兄師友以行宋公/無母莫使命之辭窮故自命之自命之則不得不稱使)然則紀
有母乎曰有(以不稱使/知有母)有則何以不稱母(据非主人何不/稱母通使文)
母不通也(禮婦人無外事但得命諸父兄師友稱諸父兄師友以/行耳母命不得逹故不得稱母通使文所以逺别也〇)
(别彼/列反)外逆女不書此何以書(据伯姬歸于/宋不書逆人)譏(譏猶譴也〇/譴遣戰反)
何譏爾譏始不親迎也(禮所以必親迎者所以示男先女也/於廟者告本也夏后氏逆於庭殷人)
(逆於堂周人逆於戸〇親迎/魚敬反注及下司先悉薦反)始不親迎昉於此乎前此矣
(以惠公妃匹不正不嫌無/前也〇妃音配又芳非反)前此則曷爲始乎此託始焉爾
(焉爾猶/於是也)曷爲託始焉爾(据納幣/不託始)春秋之始也(春秋正夫/婦之始也)
(夫婦正則父子親父子親則君臣和君臣和則天下治故夫婦者人道/之始王教之端内逆女常書外逆女但疾始不常書者明當先自正躬)
(自厚而薄責於人故/略外也〇治直吏反)女曷爲或稱女或稱婦或稱夫人
女在其國稱女(未離父母之辭紀履緰來逆/女是也〇未離力智反下同)在塗稱婦(在/塗)
(見夫服從之辭公子/結媵陳人之婦是也)入國稱夫人(入國則尊尊有臣子之辭夫人/姜氏入是也紀無大夫耆紀履)
(緰者重婚禮也月者不親/迎例月重録之親迎例時)○冬十月伯姬歸于紀伯姬者
何内女也(以無所繫也不稱公子者/婦人外成不得獨繫父母)其言歸何(据去父/母國也)婦
人謂嫁曰歸(婦人生以父母爲家嫁以夫爲家故謂嫁曰歸明有/二歸之道書者父母恩録之也禮男之將取三日不)
(舉樂思嗣親也女之將嫁三夜不息燭思/相離也内女歸例月恩録之〇取七住反)〇紀子伯莒子盟于
密紀子伯者何無聞焉爾(言無聞者春秋有改周受命之/制孔子畏時逺害又知秦將燔)
(詩書其說口授相傳至漢公羊氏及弟子胡母生等乃始記於竹帛/故有所失也○紀子伯左氏作子帛逺于萬反燔扶元反母音無)〇
十有二月乙卯夫人子氏薨夫人子氏者何隱公
之母也(以不/書葬)何以不書葬(据姒氏書葬/〇姒音似)成公意也何
成乎公之意(据巳去即位/〇去起吕反)子將不終爲君故母亦不
終爲夫人也(時隱公屈卑其母不以夫人禮葬之以妾禮葬之以/卑下桓母無終爲君之心得事之宜故善而不書葬)
(所以起其意而成其賢子者姓也夫人以姓配號義與仲子同書薨/者爲隱公恩録痛之也日者恩録之公夫人皆同例也〇下遐嫁反)○
鄭人伐衛(書者與入向同侵/伐圍入例皆時)
三年春王二月(二月三月皆有王者二月殷之正月也三月夏/之正月也王者存二王之後使統其正朔服其)
(服色行其禮樂所以尊先聖通三統師/法之義恭讓之禮於是可得而觀之)己巳日有食之何以
書(諸言何以書/者問主書)記異也(異者非常可怪先事而至者是後衛州/吁弑其君完諸侯初僭魯隱係獲公子)
(翬進謟謀〇殺其申志反下殺/其君同翬許韋反謟勑檢反)日食則曷爲或日或不日
或言朔或不言朔曰某月某日朔日有食之者食
正朔也(桓三年秋七月壬辰朔日有食之是也此象君行/外彊内虚是故日月之行無遲疾食不失正朔也)其或日
或不日或失之前或失之後失之前者朔在前也
(謂二日食己巳日有食之是也此象君行暴急外/見畏故日行疾月行遟過朔乃食失正朔於前也)失之後者朔
在後也(謂晦日食莊公十八年三月日有食之是也此象君行懦弱/見陵故日行遲月行疾未至朔而食失正朔於後也不言月)
(食之者其形不可得而覩也故疑言日有食之孔子曰多聞闕疑愼言/其餘則寡尤不傳天下異者從王内録可知也〇懦乃亂反又乃卧反)
〇三月庚戌天王崩(平王/也)何以不書葬(据書葬/桓王)天子
記崩不記葬必其時也(至尊無/所屈也)諸侯記卒記葬有
天子存(存/在)不得必其時也(設有王后崩當越紼而奔喪不/得必其時故恩録之〇紼音弗)
曷爲或言崩或言薨天子曰崩(大毀壞/之辭)諸侯曰薨(小/毀)
(壞之/辭)大夫曰卒(卒猶/終也)士曰不禄(不禄無禄也皆所以别尊卑/也葬不别者從恩殺略也書)
(崩者爲天下恩痛王者也記諸侯卒葬者王者亦當加之以恩禮故爲/恩録〇以别彼列反下同恩殺所界反爲天于僞反下故爲王爲傳所)
(爲/同)〇夏四月辛卯尹氏卒尹氏者何天子之大夫也
(以尹氏立王子朝也〇尹/氏左氏作君氏朝如字)其稱尹氏何(据宰渠氏官劉卷/卒名〇卷音權)貶
曷爲貶(据俱/卒也)譏丗卿(丗卿者父死子繼也貶去名言氏者起/其丗也若曰丗丗尹氏也〇去起吕反)丗
卿非禮也(禮公卿大夫士皆選賢而用之卿大夫任重職大不當/丗爲其秉政乆恩德廣大小人居之必奪君之威權故)
(尹氏丗立王子朝齊崔氏丗弑其君光君子疾其末則正其本見譏於/卒者亦不可造次無故驅逐必因其過卒絶之明君案見勞授賞則衆)
(譽不能進無功案見惡行誅則衆讒不能/退無罪○見譏賢徧反下同造七報反)外大夫不卒此何以
卒(据原仲/不卒)天王崩諸侯之主也(時天王崩魯隱往奔喪尹/氏主儐賛諸侯與隱交接)
(而卒恩隆於王者則加禮録之故爲隱/恩録痛之日者恩録之明當有恩禮)〇秋武氏子來求賻武
氏子者何天子之大夫也其稱武氏子何(据宰渠氏/官仍叔不)
(稱氏尹氏/不稱子)譏何譏爾父卒子未命也(時雖丗大夫縁孝子/之心不忍便當父位)
(故順古先試一年乃命於宗廟武氏子父新死未命而/便爲大夫薄父子之恩故稱氏言子見未命以譏之)何以不稱
使(据南季/稱使)當喪未君也(當喪謂天子也未君者未三年也未/可居君位稱使也故絶正其義與毛)
(伯/同)武氏子來求賻何以書(不但言何以書者嫌以主覆問/上所以說二事不問求􁎚〇覆)
(芳服/反)譏何譏爾喪事無求求賻非禮也(主爲求賻書/也禮本爲有)
(財者制有則送之無則致哀而巳/不當求求則皇皇傷孝子之心)蓋通于下(云爾者嫌天子財多/不當求下財少可求)
(故明皆不/當求之)○八月庚辰宋公和卒(不言薨者春秋王魯死當有/王文聖人之爲文辭孫順不)
(可言崩故貶外言卒所以襃内也宋稱公者殷後也王者封二王後地/方百里爵稱公客待之而不臣也詩云有客宿宿有客信信是也○孫)
(音/遜)○冬十有二月齊侯鄭伯盟于石門○癸未葬
宋繆公葬者曷爲或日或不日不及時而日渴葬
也(不及時不及五月也禮天子七月而葬同軌畢至諸侯五月而葬/同盟至大夫三月而葬同位至士踰月外姻至孔子曰葬於北方)
(北首三代之逹禮也之幽之故也渴喻急也乙未葬齊孝/公是也○宋繆公音穆左氏作穆凡此後放此首手又反)不及時
而不日慢葬也(慢葬不能以禮葬也/八月葬蔡宣公是也)過時而日隱之也
(隱痛也痛賢君不得以時/葬丁亥葬齊桓公是也)過時而不日謂之不能葬也(解/緩)
(不能以時葬夏四月葬衛桓公/是也〇解古邂反又古賣反)當時而不日正也(六月葬陳惠/公是也〇當)
(時下浪反又/如字下同)當時而日危不得葬也此當時何危爾
宣公謂繆公曰以吾愛與夷則不若愛女以爲社
稷宗廟主則與夷不若女盍終爲君矣(與夷者宣公/之子繆公者)
(宣公之弟○與夷如字又音餘凡人名字及地名之類皆放首音/借假字則時復重出愛女音汝下及注同盍終户臘反四年傳同)宣
公死繆公立繆公逐其二子莊公馮與左師勃(左/師)
(官勃名也○/馮皮冰反)曰爾爲吾子生毋相見死毋相哭(所以逺絶/之〇生毋)
(音無/下同)與夷復曰(復/報)先君之所爲不與臣國而納國乎
君者以君可以爲社稷宗廟主也今君逐君之二
子而將致國乎與夷此非先君之意也且使子而
可逐則先君其逐臣矣繆公曰先君之不爾逐可
知矣(爾女也可知者/欲使我反國)吾立乎此攝也(暫攝行君事不得傳與/子也謙辭○傳與直專)
(反下/音與)終致國乎與夷莊公馮弑與夷(馮與督共弑殤公/在桓二年危之於)
(此者死乃反國非至賢之君不能不/爭也○馮弑音試注同爭爭鬪之爭)故君子大居正(明脩法守/正最計之)
(要/者)宋之禍宣公爲之也(言死而讓開爭原也繆公亦死而讓/得爲功者反正也外小惡不書録渴)
(隠者明諸侯卒王者當加恩意/夏勞其國所以哀死閔患也)
四年春王二月莒人伐𣏌取牟婁牟婁者何𣏌之
邑也(以上有伐𣏌/○牟武侯反)外取邑不書此何以書(据楚子伐宋/取彭城不書)疾
始取邑也(外小惡不書以外見疾始著取邑以自廣大比於貪利/差爲重故先治之也内取邑常書外但疾始不常書者)
(義與上逆女同不傳託始者前此有滅不嫌無取邑當託始明/故省文也取邑例時〇見疾賢徧反年末見衆同差初賣反)○戊
申衛州吁弑其君完曷爲以國氏(据齊公子商人弑其/君舎氏公子〇弑其)
(申志反弑字從式殺字從殳不同也君父言弑積漸之名也臣子/云殺卑賤之意也字多亂故時復音之可知則不重出也完音九)當
國也(與叚同義日者從/外赴辭以賊聞例)〇夏公及宋公遇于清遇者何
不期也一君出一君要之也(古者有遇禮爲朝天子若朝/罷朝卒相遇于塗近者爲主)
(逺者爲賔稱先君以相接所以崇禮譲絶慢易也當春秋時出入無度/禍亂姦宄多在不虞無故卒然相要小人將以生心故重而書之所以)
(防禍原也言及者起公要之明非常遇也地者/重録之遇例時○要之一遙反注同易以䜴反)〇宋公陳侯蔡人
衛人伐鄭○秋翬帥師㑹宋公陳侯蔡人衛人伐
鄭翬者何公子翬也(以入桓/稱公子)何以不稱公子貶曷爲
貶(据叔老會鄭/伯伐許不貶)與弑公也(弑者殺也臣弑君之辭以終隱之篇/貶知與弑公也○與弑音預下及注)
(同)其與弑公奈何公子翬謟乎隱公(謟猶/佞也)謂隱公
曰百姓安子諸侯說子盍終爲君矣隱曰吾否(否/不)
(也○說/音恱)吾使脩塗裘吾將老焉(塗裘者邑名也將老焉者/將辟桓居之以自終也故)
(南面之君勢不可復爲臣故云爾不以成公意者隱本爲桓守國國邑/皆桓之有不當取以自爲也〇將辟音避今本多即作辟字後不更音)
(復扶又反本爲于僞反/下自爲傳吾爲皆同)公子翬恐若其言聞乎桓於是謂
桓曰吾爲子口隱矣(口猶口語/相發動也)隱曰吾不反也桓曰
然則奈何曰請作難(難兵難也〇難/乃旦反注同)弑隱公(謚者傳/家所加)於
鍾巫之祭焉弑隱公也(鍾者地名也巫者事鬼神禱解以治/病請福者也男曰覡女曰巫傳道此)
(者以起滛祀之無福〇禱解丁老反或/丁報反下古賣反又古買反覡户狄反)〇九月衛人殺州吁于
濮其稱人何(据晉殺大夫里克俱弑君賊/不稱人〇濮音卜一音剥)討賊之辭也(討/者)
(除也明國中人人得討之所以廣忠孝之/路書者善之也討賊例時此月者乆之也)〇冬十有二月衛人
立晉晉者何公子晉也(以下有衛侯/晉卒又言立)立者何立者不宜
立也(諸侯立不言立此獨/言立明不冝立之辭)其稱人何(据尹氏立/王子朝也)衆立之之
辭也(晉得衆國中/人人欲立之)然則孰立之石碏立之石碏立之
則其稱人何(据尹氏立王子朝不稱人/〇碏七略反一音七洛反)衆之所欲立也衆
雖欲立之其立之非也(凡立君爲衆衆皆欲立之嫌得立無/惡故使稱人見衆言立也明下無廢)
(上之義聽衆立之爲立篡也不刺嗣子失位者時未當䘮典主得權重/也月者大國篡例月小國時立納入皆爲篡卒日葬月逹於春秋爲大)
(國例主書從受位/也〇篡初患反)
五年春公觀魚于棠何以書譏何譏爾逺也公曷
爲逺而觀魚(据浚洙也○觀魚左氏作/矢魚浚思俊反洙常朱反)登來之也(登讀言得/來得來之)
(者齊人語也齊人名求得爲得來作登來者/其言大而急由口授也○登來依注登音得)百金之魚公張之
(解言登來之意也百金猶百萬也古者以金重一斤若今萬/錢矣張謂張罔罟障谷之屬也〇罟音古鄣之尚反又音章)登來之
者何(弟子未解其言大小緩急故復問之○解户/買反或佳買反故復扶又反下不得復同)美大之之辭
也(其言大而急者美大多得利之辭也實譏張魚而言觀譏逺者恥/公去南面之位下與百姓爭利匹夫無異故諱使若以逺觀爲譏)
(也諸諱主書者從實也/觀例時從行賤略之)棠者何濟上之邑也(濟者四瀆之/别名江河淮)
(濟爲四瀆〇濟上子/禮反注同濟水之上)〇夏四月葬衛桓公〇秋衛師入盛
曷爲或言率師或不言率師將尊師衆稱某率師
(將尊者謂大夫也師衆者滿二千五百人以上也二千五百人稱師無/駭率師入極是也禮天子六師方伯二師諸侯一師○入盛音成左氏)
(作郕將尊子匠/反注及下皆同)將尊師少稱將(師少者不滿二千五百人也衛/孫良夫伐廧咎如是也〇咎音)
(羔)將卑師衆稱師(將卑者謂士也/衛師入盛是也)將卑師少稱人(鄭/人)
(伐衛/是也)君將不言率師書其重者也(分別之者責元帥因/録功惡有小大救徐)
(從王伐鄭是也〇分别彼列/反元率所類反本又作帥)〇九月考仲子之宫考宫者何
考猶入室也始祭仲子也(考成也成仲子之宫廟而祭之所/以居其鬼神猶生人入宫室必有)
(飲食之事不就惠公廟者妾母卑故雖爲夫人猶特廟而祭之禮妾廟/子死則廢矣不言立者得變禮也加之者宫廟尊卑共名非配號稱之)
(辭故加之/以絶也)桓未君則曷爲祭仲子(据無子/不廟也)隱爲桓立
故爲桓祭其母也然則何言爾成公意也(尊桓之母/爲立廟所)
(以彰桓當立得事之宜故善而書之所以/起其意成其賢也〇隱爲于僞反下注同)初獻六羽初者何
始也六羽者何舞也(持羽/而舞)初獻六羽何以書譏何
譏爾譏始僭諸公也(僭齊也下傚上之/辭〇傚户教反)六羽之爲僭奈
何天子八佾(佾者列也八人爲列八八六十/四人法八風〇佾音逸列也)諸公六(八人爲/列六六)
(三十六人/法六律)諸侯四(四人爲列四四/十六人法四時)諸公者何諸侯者何天
子三公稱公王者之後稱公其餘大國稱侯(大國/謂百)
(里/也)小國稱伯子男(小國謂伯七十/里子男五十里)天子三公者何天子
之相也(相助也〇之相息/亮反注及下同)天子之相則何以三(据經但有/祭公周公)
自陜而東者周公主之自陜而西者召公主之一
相處乎内(陜者蓋今弘農陜縣是也禮司馬主兵司徒主教司空/主土春秋撥亂丗以絀陟爲本故舉絀陟以所主者言)
(之〇陜失冉反何云弘農陜縣也一云當作郟古洽/反王城郟鄏邵公上照反又作召音同絀勑律反)始僭諸公昉
於此乎前此矣前此則曷爲始乎此僭諸公猶可
言也僭天子不可言也(傳云爾者解不託始也前僭八佾於/惠公廟大惡不可言也還從僭六羽)
(議本所當託者非但六也故不得復傳上也加𥘉者以爲常也獻者下/奉上之辭不言六佾者言佾則干舞在其中明婦人無武事獨奏文樂)
(羽者鴻羽也所以象文德之風化疾也夫樂本起於和順和順積於中/然後榮華發於外是故八音者德之華也歌者德之言也舞者德之容)
(也故聽其音可以知其德察其詩可以逹其意論其數可以正其容薦/之宗廟足以享鬼神用之朝廷足以序羣臣立之學官足以恊萬民凡)
(人之從上教也皆始於音音正則行正故聞宫聲則使人温雅而廣大/聞商聲則使人方正而好義聞角聲則使人惻隱而好仁聞徴聲則使)
(人整齊而好禮聞羽聲則使人樂養而好施所以感蕩血脉通流精神/存寧正性故樂從中出禮從外作也禮樂接於身望其容而民不敢慢)
(觀其色而民不敢爭故禮樂者君子之深教也不可須臾離也君子須/臾離禮則暴慢襲之須臾離樂則姦邪入之是以古者天子諸侯雅樂)
(鍾磬未曾離於庭卿大夫御琴瑟未曾離於前所以養仁義而除淫辟/也魯詩傳曰天子食日舉樂諸侯不釋縣大夫士日琴瑟王者治定制)
(禮功成作樂未制作之時取先王之禮樂宜於今者用之堯曰大章舜/曰簫韶夏曰大夏殷曰大護周曰大武各取其時民所樂者名之堯時)
(民樂其道章明也舜時民樂其脩紹堯道也夏時民樂大其三聖相承/也殷時民樂大其護巳也周時民樂其伐討也蓋異號而同意異歌而)
(同歸失禮鬼神例日此不日者嫌獨考宫以非禮書故從未言𥘉可知/〇夫樂音扶發句之端放此朝廷徒佞反好義呼報反下同徴張里反)
(施式豉反爭爭闘之爭離也力智反下同邪似嗟反未曾在能反下同/淫辟匹亦反縣音玄治定直吏反韶常昭反夏日户雅反下同護户故)
(反紂直/乆反)〇邾婁人鄭人伐宋(邾婁小國序/上者主會也)〇螟何以書記
災也(災者有害於人物随事而至者先是隱公張百金之魚設/苛令急法以禁民之所致○螟亡丁反蟲食苗心苛音河)〇冬
十有二月辛巳公子彄卒(日者隱公賢君宜有恩禮於大/夫益師始見法無駭有罪据俠)
(又未命也故獨得於此日/〇彄苦侯反見賢徧反)〇宋人伐鄭圍長葛邑不言圍
此其言圍何(据伐於餘/丘不言圍)彊也(至邑雖圍當言伐惡其彊而無/義也必欲爲得邑故如其意言)
(圍也所以不知鄭彊者公以楚師伐宋圍/緡不言彊也〇彊渠羌反下同惡烏路反)
六年春鄭人來輸平輸平者何輸平猶墮成也何
言乎墮成(据翬㑹諸侯伐鄭後未道平也何道墮成〇/輸平式朱反墮也左氏作渝平墮許規反)敗其
成也(翬伐鄭後巳相與平/但外平不書故云爾)曰吾成敗矣(吾魯/也)吾與鄭人
末有成也(末無也此傳發者解/鄭稱人爲共國辭)吾與鄭人則曷爲末有
成(据無戰/伐之文)狐壤之戰隱公獲焉(時與鄭人戰於狐壤爲/鄭所獲〇壤如丈反)
然則何以不言戰(戰者内敗文也据鞌/戰君獲言師敗績)諱獲也(君獲不/言師敗)
(績故以輸平諱也與鞌戰辟内敗文異戰例時偏戰日詐戰月不日者/鄭詐之不月者正月也見隱終無奉正月之意不地者深諱也使若實)
(輸平故不地也稱人共國辭者嫌來輸平獨惡鄭明鄭擅獲諸/侯魯不能死難皆當絶之○見賢徧反惡烏路反難乃旦反)〇夏
五月辛酉公㑹齊侯盟于艾秋七月此無事何以
書春秋雖無事首時過則書(首始也時四時也過歷也春/以正月爲始夏以四月爲始)
(秋以七月爲始冬以十月爲始歷一/時無事則書其始月也○艾王蓋反)首時過則何以書(据無/事也)
春秋編年四時具然後爲年(明王者當奉順四時之正也/尚書曰欽若昊天歷象日月)
(星辰敬授民時是也有事不月者人道正則天道定矣〇/編必連反字林聲類皆布千反一音甫連反昊户老反)〇冬宋人
取長葛外取邑不書此何以書乆也(古者師出不踰時/今宋更年取邑乆)
(暴師苦衆居外故書以疾之不繫鄭舉伐/者明因上伐圍取也〇更音庚暴歩卜反)
(反)〇齊侯使其弟年來聘其稱弟何(据諸侯之/子稱公子)母弟
稱弟母兄稱兄(母弟同母弟母兄同母兄不言同母言母弟者/若謂不如爲如矣齊人語也分别同母者春秋)
(變周之文從殷之質質家親親明當親厚異於羣公子也聘者問也來/聘書者皆喜内見聘事也古者諸侯朝罷朝聘爲慕賢考禮一法度尊)
(天子不言聘公者禮聘受之於大廟孝子謙不敢以已當/之歸美於先君且重賔也〇别彼列反大廟音泰下同)〇秋公伐
邾婁〇冬天王使凡伯來聘(書者喜之也古者諸侯有較/德殊風異行天子聘問之當)
(北面稱臣受之於大廟所以尊王/命歸美於先君不敢以己當之)戎伐凡伯于楚丘以歸凡
伯者何(上言聘此言伐嫌/其異故執不知問)天子之大夫也此聘也其言
伐之何(据出聘與郊柳異不得言伐也/問伐加之者辟問輕重兩舉之)執之也執之則其
言伐之何(据執季孫隱/如不言伐)大之也(尊大王命責當死/位故使與國同)曷爲
大之(据王子突/繫諸人)不與夷狄之執中國也(因地不接京師/故以中國正之)
(中國者禮義之國也執者治文也君子不使無禮義制治有禮義故絶/不言執正之言伐也執天子大夫而以中國正之者執中國尚不可況)
(執天子之大夫乎所以/降夷狄尊天子爲順辭)其地何(据執季孫/隱如不地)大之也(順上伐文使/若楚丘爲國)
(者猶慶父伐於餘丘也不地以衛者天子大夫銜王命至尊顧在所諸/侯有出入所在赴其難當與國君等也録以歸者惡凡伯不死位以辱)
(王命也○難乃/旦反惡烏路反)
八年春宋公衛侯遇于垂(宋公字上者時衛侯要宋公使/不虞者爲主明當戒愼之無主)
(者遇在其間置上則嫌爲事出置下則嫌無天法可以制月文不可施/也〇要一遥反爲事于僞反下欲爲魯爲小國爲桓并年末注皆同)
〇三月鄭伯使宛來歸邴宛者何鄭之微者也邴
者何鄭湯沐之邑也天子有事于泰山諸侯皆從
泰山之下諸侯皆有湯沐之邑焉(有事者巡守祭天告/至之禮也當沐浴絜)
(齊以致其敬故謂之湯沐邑也所以尊待諸侯而共其費也禮四井爲/邑邑方二里東方二州四百二十國凡爲邑廣四十里袤四十二里取)
(足舎止共槀榖而巳歸邴書者甚惡鄭伯無尊事天子之心專以湯沐/邑歸魯背叛當誅也録使者重尊湯沐邑也王者所以必巡守者天下)
(雖平自不親見猶恐逺方獨有不得其所故三年一使三公絀陟五年/親自巡守巡猶循也守猶守也循行守視之辭亦不可國至人見爲煩)
(擾故至四嶽足以知四方之政而巳尚書曰歳二月東巡守至于岱宗/柴望秩于山川遂覲東后協時月正日同律度量衡脩五禮五玉三帛)
(二生一死贄如五器卒乃復五月南巡守至于南嶽如岱禮八月西巡/狩至于西嶽如𥘉十有一月朔巡守至于北嶽如西禮還至嵩如𥘉禮)
(歸格于禰祖用特是也〇宛於阮反人名也一音烏卵反又烏勉反邴/彼命反又音丙鄭邑左氏作祊從才用反巡守手又反本又作狩下除)
(猶守守視以外同絜齊側皆反本多即作齊字後放此更不音而共音/㳟下同費芳味反廣古壙反袤音茂槀古老反甚惡烏路反下同背歩)
(内反使所吏反行下孟反量音亮贄音至嵩夙忠/反格本又作假同古百反禰乃禮反本又作藝)庚寅我入邴
其言入何(据上書歸取邑巳明無事復書/入也〇復書扶又反下故復同)難也(入者非巳至/之文難辭也)
(此魯受邴與鄭同罪當誅故書入欲爲魯見重難辭〇/難也乃旦反一音如字注及下同見重賢編反下同)其日何(据/取)
(邑不/日)難也(以歸後乃日也言時重難/不可即入至此日乃入)其言我何(据呉伐我以/呉伐故言我)
言我者非獨我也(自入邑不得言我有他人在其/中乃得言我故能起其非獨我)齊亦欲
之(時齊與鄭魯比聘會者亦欲得之故以非獨/我起齊惡齊惡起則魯蒙欲邑見於惡愈矣)○夏六月已亥
蔡侯考父卒〇辛亥宿男卒(宿本小國不當卒所以卒而/日之者春秋王魯以隱公爲)
(始受命王宿男先與隱公交接故卒襃之也不名不/書葬者與微者盟功薄當襃之爲小國故從小國例)○秋七月庚
午宋公齊侯衛侯盟于瓦屋〇八月葬蔡宣公卒
何以名而葬不名卒從正(卒當赴告天子君前臣名/故從君臣之正義言也)而
葬從主人(至葬者有常月可知不赴告/天子故自從蔡臣子辭稱公)卒何以日而葬不
日卒赴(赴天子也縁天子閔傷欲其知/之又臣子疾痛不能不具以告)而葬不告(不告天子/也發傳於)
(葬者從/正也)○九月辛卯公及莒人盟于包來公曷爲與
微者盟(据與齊髙傒盟諱之〇包/來左氏作浮來傒音兮)稱人則從不疑也(從者/隨從)
(也實莒子也言莒子則嫌公行微不肖諸侯不肯隨從公盟而公反隨/從之故使稱人則隨從公不疑矣隱爲桓立狐壤之戰不能死難又受)
(湯沐邑卒無廉恥令翬有縁諂爲桓所疑故著其不肖僅能使微者隨/從之耳蓋痛録隱所以失之又見獲受邑皆諱不明因與上相起也〇)
(行户孟反難乃旦反/令力呈反僅其靳反)〇螟(先是有狐壤之戰中丘之役又受/邴田煩優之應〇應應對之應)〇冬
十有二月無駭卒此展無駭也何以不氏(据公子彄/卒氏公子)
疾始滅也故終其身不氏(嫌上貶主起入爲滅不爲疾始/故復爲疾始滅終身貶之足見)
(上貶爲/疾始滅)
九年春天王使南季來聘〇三月癸酉大雨震電
何以書記異也何異爾不時也(震雷電者陽氣也有聲名/曰雷無聲名曰電周之三)
(月夏之正月雨當水雪雜下雷當聞於地中其雉雊電未可見而大雨/震電此陽氣大失其節猶隱公乆居位不反於桓失其宜也日者一日)
(之中也凡災異一日者日歷日者月歷月者時歷時者加自文爲異發/於九年者陽數可以極而不還國於桓之所致〇震電徒練反雊古豆)
(反見賢/徧反)〇庚辰大雨雪何以書記異也何異爾俶甚
也(俶始怒也始怒甚猶大甚也蓋師說以爲平地七尺雪者盛隂之/氣也八日之間先示隱公以不宜乆居位而繼以盛隂之氣大怒)
(此桓將怒而弑隱公之象〇雨于/付反俶甚天叔反始也大甚音泰)〇俠卒俠者何吾大夫之
未命者也(以無氏而卒亡也未命所以卒之者賞疑從重無/氏者少略也〇俠卒音恊榖梁云所俠少詩照反)○夏
城郎〇秋七月〇冬公㑹齊侯于邴(〇于邴左/氏作防)
十年春王二月公㑹齊侯鄭伯于中丘(月者隱前爲鄭/所獲今始與相)
(見故危録内明君/子當犯而不校也)○夏翬帥師㑹齊人鄭人伐宋此公
子翬也何以不稱公子(据楚公子嬰齊貶後復稱/公子〇復扶又反又音服)貶曷爲
貶隱之罪人也故終隱之篇貶也(嫌上一貶可移於他事/者故終隱之篇貶之明)
(爲隱貶所以起隱之罪人也/〇明爲于僞反下先爲同)〇六月壬戍公敗宋師于菅(〇公/敗必)
(邁反凡臨佗曰敗皆/同此音菅古顔反)辛未取郜(〇郜古/報反)辛巳取防取邑
不日此何以日(据取闞不日也/〇闞苦暫反)一月而再取也(欲起一月/而再取故)
(日)何言乎一月而再取(据取漷東田及沂西田亦一月再取兩/邑不日〇漷火􁄹反又音郭沂魚依反)
甚之也(甚魯因戰見利生事利/心數動〇數所角反)内大惡諱此其言甚之何
春秋録内而略外於外大惡書小惡不書於内大
惡諱小惡書(明取邑爲小惡一月再取小惡中甚者耳故書也/於内大惡諱於外大惡書者明王者起當先自正)
(内無大惡然後乃可治諸夏大惡因見臣子之義當先爲君父諱大惡/也内小惡書外小惡不書者内有小惡適可治諸夏大惡未可治諸夏)
(小惡明當先自正然後正人小惡不諱者罪薄恥輕敗宋師日者見結/日偏戰也不言戰者託王於魯故不以敵辭言之所以彊王義也〇見)
(賢徧反/下同)○秋宋人衛人入鄭〇宋人蔡人衛人伐載
鄭伯伐取之其言伐取之何(据國言滅邑言取又/徐人取舒不言伐)易也
其易奈何因其力也因誰之力因宋人蔡人衛人
之力也(載屬爲上三國所伐鄭伯無仁心因其困而滅之易君取/邑故言取欲起其易因上伐力故同其文言伐就上載言)
(取之也不月者移惡上三國〇易/以䜴反下及注同屬音燭適也)〇冬十月壬午齊人鄭人
入盛(日者盛魯同姓於隱篇再見入者明當/憂録之〇入盛左氏作郕後皆放此)
十有一年春滕侯薛侯來朝其言朝何(据内/言如)諸侯
來曰朝大夫來曰聘(傳言來者解内外也春秋王魯王者無/朝諸侯之義故内適外言如外適内言)
(朝聘所以别外尊内也不言朝公者禮/朝受之於大廟與聘同義○别彼列反)其兼言之何(据鄧榖來/朝不兼言)
(朝)微國也(略小國也稱侯者春秋託隱公以爲始受命王滕薛先/朝隱公故襃之巳於儀父見法復出滕薛者儀父盟功)
(淺滕薛朝功大宿與微者盟功尤小起行之當各有差也滕序上者春/秋變周之文從殷之質質家親親先封同姓〇見法賢徧反年末注同)
(復出扶又反下文/不復注故復同)○夏五月公㑹鄭伯于祁黎(〇祁黎祁音/巨之反又上)
(之反黎音力兮反又/力私反左氏作時來)○秋七月壬午公及齊侯鄭伯入許
(日者危録隱公也爲弟守國不尚推讓數行不義皇天降災謟臣進謀/終不覺悟又復搆怨入許危亡之釁外内並生故危録之○爲弟于僞)
(反年末注同數所/角反釁許靳反)○冬十有一月壬辰公薨何以不書葬
(据莊公/書葬)隱之也何隱爾弑也(爲桓公所弑〇弑申/志反注及下並同)弑則何
以不書葬(据桓公/書葬)春秋君弑賊不討不書葬以爲無
臣子也(道春秋通例/與文武異)子沈子曰君弑臣不討賊非臣也
子不復讎非子也葬生者之事也春秋君弑賊不
討不書葬以爲不繫乎臣子也(子沈子後師明說此意者/明臣子不討賊當絶君喪)
(無所繫也沈子稱子冠氏上者著其爲師也不但言子曰/者辟孔子也其不冠子者他師也〇冠氏古亂反下同)公薨何以
不地(据莊公薨/于路寢)不忍言也(不忍言其僵尸之處〇/僵居良反處昌慮反)隱何以
無正月(据六年輸/平不月)隱將讓乎桓故不有其正月也
(嫌上諸成公意適可見始讓不能見終故復爲終篇去正月明隱終無/有國之心但桓疑而弑之公薨主書者爲臣子恩痛之他國自從王者)
(恩例録也〇/去起吕反)
春秋公羊卷第一
　　　　　　經傳叁阡壹伯陸拾肆字
　　　　　　注壹萬貳拾肆字
　　　　　　音義貳阡壹伯貳拾字
　　　　　　　　　　　　　　余氏刋于萬卷堂
春秋公羊經傳解詁桓公第二
　　　　　　何休學
元年春王正月公即位繼弑君不言即位此其言
即位何(据莊公不言即位〇繼弑/申志反注皆同二年放此)如其意也(弑君欲即位故如/其意以著其惡直)
(而不顯諱而不盈桓本貴當立所以爲篡者隱權立桓北面君事隱也/即者就也先謁宗廟明繼祖也還之朝正君臣之位也事畢而反凶服)
(焉)○三月公㑹鄭伯于垂(桓公㑹皆月者危之也桓弑賢君篡/慈兄專易朝宿之邑無王而行無仁)
(義之心與人交接則有危也故爲臣子憂之不致之者爲下去王適足/以起無王未足以見無王罪之深淺故復奪臣子辭成誅文也○爲下)
(于僞反下爲告同去起吕反/見賢徧反故復扶又反下同)○鄭伯以璧假許田其言以
璧假之何(据實假不/當持璧也)易之也易之則其言假之何
爲㳟也(爲㳟孫之辭使若暫/假借之辭○孫音遜)曷爲爲㳟(据取邑不/爲恭敬辭)有天
子存則諸侯不得專地也許田者何(地皆不得專而此/獨爲恭辭疑非凡)
(邑故更/問之)魯朝宿之邑也諸侯時朝乎天子天子之郊
諸侯皆有朝宿之邑焉(時朝者順四時而朝也縁臣子之心/莫不欲朝朝莫夕王者與諸侯别治)
(勢不得自專朝故即位比年使大夫小聘三年使上卿大聘四年又使/大夫小聘五年一朝王者亦貴得天下之歡心以事其先王因助祭以)
(述其職故分四方諸侯爲五部部有四輩輩主一時孝經曰四海之内/各以其職來助祭尚書曰羣后四朝敷奏以言明試以功車服以庸是)
(也宿者先誡之辭古者天子邦畿千里逺郊五百里諸侯至逺郊不敢/便入必先告至由如他國至竟而假塗也皆所以防未然謹事上之敬)
(也王者以諸侯逺來朝亦加殷勤之禮以接之爲告至之須當有所住/止故賜邑於逺郊其實天子地諸侯不得專也桓公無尊事天子之心)
(專以朝宿之邑與鄭皆叛當誅故深諱使若暫假借之者不舉假爲重/復舉上㑹者方諱言許田不舉㑹無以起從魯假之也○朝朝上如字)
(下直遥反莫音暮治直吏反背/叛音佩凡背叛之類皆放此)此魯朝宿之邑也則曷爲
謂之許田諱取周田也諱取周田則曷爲謂之許
田繫之許也曷爲繫之許近許也此邑也其稱田
何田多邑少稱田邑多田少稱邑(分别之者古有分土/無分民明當察民多)
而存則殤公不可得而弑也故於是先攻孔父之
家(大夫稱家父者字也禮臣死君字之以君/得字之知先攻孔父之家〇殤式羊反)殤公知孔父死
巳必死趨而救之皆死焉(趨走也傳道此者明殤公知孔/父賢而不能用故致此禍設使)
(殤公不知孔父賢焉知孔父死己必死設使魯莊公不知季子賢焉知/以病召之皆患安存之時則輕廢之急然後思之故常用不免○死焉)
(於䖍反/注同)孔父正色而立於朝則人莫敢過而致難於
其君者孔父可謂義形於色矣(内有其義而外形見於/顔色孔子曰君子正其)
(衣冠尊其瞻視儼然人望而畏之是也重道義形於色者君子樂道人/之善言及者使上及其君若附大國以名通明當封爲附庸不絶其祀)
(所以重社稷之臣也督不氏者起馮當國不舉馮弑爲重者繆公廢子/而反國得正故爲之諱也不得爲讓者死乃反之非所以全其讓意也)
(〇難乃旦反嚴魚檢反本又作儼重直用反/故爲于僞反傳爲隱諱下注不爲諱爲後同)〇滕子來朝○三月
公㑹齊侯陳侯鄭伯于稷以成宋亂内大惡諱此
其目言之何(目見也斥見其/惡言成宋亂)逺也所見異辭所聞異
辭所傳聞異辭(所以復發傳者益師以臣見恩此以君見恩嫌/義異也所見之丗臣子恩其君父尤厚故多微)
(辭是也所聞之丗恩王父少殺故立煬宫不日武宫日是也所傳聞之/丗恩髙祖曾祖又少殺故子赤卒不日子般卒日是也〇傳聞直專反)
(注傳聞及下注傳之皆同以復扶又反下反復同/少殺所介反下同煬餘亮反舊始鄣反般音班)隱亦逺矣曷
爲爲隱諱(据觀/魚諱)隱賢而桓賤也(宋公馮與督共弑君而立/諸侯㑹於稷欲共誅之受)
(賂便還令宋亂遂成桓公本亦弑隱而立君子疾同類相養小人同惡/相長故賤不爲諱也古者諸侯五國爲屬屬有長二屬爲連連有/帥)
(三連爲卒卒有正七卒爲州州有伯也州中有爲無道者則長帥卒正/伯當征之不征則與同惡當春秋時天下散亂保伍壞敗雖不誅不爲)
(成亂今責其成亂者疾其受賂也加以者辟直成亂也〇令力/呈反相長丁丈反下同帥所類反下同爲卒子忽反下皆同)〇夏四
月取郜大鼎于宋此取之宋其謂之郜鼎何(据莒/人伐)
(𣏌取牟婁後莒牟夷以/牟婁來奔不繫𣏌也)器從名(從本主/名名之)地從主人(從後所/屬主人)器
何以從名地何以從主人(据/錯)器之與人非有即爾
(即就也若曰取彼噐與此人異國物凡人取異國物非就/有取之者皆持以歸爲有爲後不可分明故正其本名)宋始以
不義取之故謂之郜鼎(宋始以不義取之不應得故正之謂之郜鼎/如以義應得當言取宋大鼎郜本所以有大)
(鼎者周家以丗孝天瑞之鼎以助享祭諸侯有丗孝者天子/亦作鼎以賜之禮祭天子九鼎諸侯七卿大夫五元士三也)至乎地
之與人則不然(凡取地皆就有/之與噐異也)俄而可以爲其有矣(俄/者)
(謂須臾之間制得之頃也諸侯土地各有封疆里數今日取之然後王/者起興滅國繼絶丗反取邑不嫌不明故卒可使以爲其有不復追録)
(繫本主〇/疆居良反)然則爲取可以爲其有乎(爲取恣意辭也弟子/未解故云爾〇解音)
(蟹)曰否何者(何者將設/事類之辭)若楚王之妻媦無時焉可也
(媦妺也引此爲喻者明其終不可名有也/經不正者從可知省文也〇媦音胃妺也)戊申納于大廟何以
書譏何譏爾遂亂受賂納于大廟非禮也(納者入辭/也周公稱)
(大廟所以必有廟者縁生時有宫室也孝子三年喪畢思念其親故爲/之立宗廟以鬼享之廟之爲言貌也思想儀貌而事之故曰齊之日思)
(其居處思其笑語思其志意思其所樂思其所嗜祭之日入室僾然必/有見乎其位周旋出入肅然必有聞乎其容聲出戸而聽慨然必有聞)
(乎其嘆息之聲孝子之至也質家右宗廟上親親文家右社稷尚尊/尊○大廟音泰下及注同嗜市志反僾音愛又烏改反慨苦愛反)秋
七月紀侯來朝(稱侯者天子將娶於紀與之奉宗廟傳之無窮/重莫大焉故封之百里月者明當尊而不臣所)
(以廣孝敬蓋以爲天子得/娶庶人女以其得專封也)〇蔡侯鄭伯㑹于鄧離不言㑹
此其言㑹何(据齊侯鄭伯如紀二國㑹曰離二人議各是其所/是非其所非所道不同不能決事定是非立善惡)
(不足采取故/謂之離㑹)蓋鄧與㑹爾(時因鄧都得與鄧㑹自三國以上言/㑹者重其少從多也能決事定是非)
(立善惡尚書曰三人議則從二/人之言蓋取諸此〇與㑹音預)〇九月入𣏌〇公及戎盟于唐
(不日者戎怨隱不反國善/桓能自復翕然相親信)〇冬公至自唐(致者君子疾賢者失其/所不肖者反以相親榮)
(故與隱相違也明前隱與戎盟雖不信猶可安也今桓與戎盟雖/信猶可危也所以深抑小人也凡致者臣子喜其君父脫危而至)
三年春正月公㑹齊侯于嬴(無王者以見桓公無王而行/也二年有王者見始也十年)
(有王者數之終也十八年有王者桓公之終也明終始有王桓公無之/爾不就元年見始者未無王也二月非周之正月所以復去之者明春)
(秋之道亦通於三王非主假周以爲漢制而巳○嬴音盈/以見賢徧反下并年末以見同復扶又反下同去起吕反)〇夏齊侯
衛侯胥命于蒲胥命者何相命也(胥相也時盟不歃血/但以命相誓〇歃本)
(又作歃所洽/反又所甲反)何言乎相命(据盟亦相/命不道也)近正也(以不言􁋼也〇/近正附近之近)
(下及/注同)此其爲近正奈何古者不盟結言而退(善其近/正似於)
(古而不相背故書以/撥亂也〇背音佩)○六月公㑹紀侯于盛(○盛/音成)○秋七
月壬辰朔日有食之旣旣者何盡也(光明滅盡也是後/楚滅鄧榖上僭稱)
(王故尤甚也楚滅鄧/榖不書者後治夷狄)〇公子翬如齊逆女○九月齊侯送
姜氏于讙何以書譏何譏爾諸侯越竟送女非禮
也(以言姜氏也禮送女父母不下/堂姑姊妹不出門○讙呼官反)此入國矣何以不稱夫人
(据讙/魯地)自我言齊(恕己以/及人也)父母之於子雖爲鄰國夫人
猶曰吾姜氏(所以崇父子之親從父母辭不言/孟姜言姜氏者從魯辭起魯地)〇公㑹齊侯
于讙夫人姜氏至自齊翬何以不致(据遂以夫人婦/姜至自齊致)得
見乎公矣(本所以致夫人者公不親迎有危也翬當井致者翬親/迎重在翬也上㑹讙時夫人以得見公得禮失禮在公)
(不復在翬故不復致不就讙上致者婦人危重故据都城乃致也/月者爲夫人至例危重之〇親迎魚敬反下同爲夫于僞反下同)○冬
齊侯使其弟年來聘○有年有年何以書(方分别問/大有年故)
(不但言何以書/〇别彼列反)以喜書也大有年何以書亦以喜書也
此其曰有年何僅有年也(僅猶劣也謂五榖多少皆有不/能大成熟○僅其靳反劣也)
彼其曰大有年何(問宣十/六年也)大豐年也(謂五榖皆/大熟成)僅有
年亦足以當喜乎恃有年也(恃賴也若桓公之行諸侯所/當誅百姓所當叛而又元年)
(大水二年耗減民人將去國喪無日賴得五榖皆有使百姓安土樂業/故喜而書之所以見不肖之君爲國尤危又明爲國家者不可不有年)
(○行下孟反耗減呼報/反下佳斬反喪息浪反)
四年春正月公狩于郎狩者何田狩也(田者蒐狩之揔/名也古者肉食)
(衣皮服捕禽獸故謂之田取獸于田故曰狩/易曰結繩罔以田魚○狩手又反冬獵也)春曰苗(苗毛也明當見/物取未懷任者)
秋曰蒐(蒐簡擇也簡擇㓜稚取其大者○曰/廋本又作搜亦作蒐所求反簡擇也)冬曰狩(狩猶獸也/冬時禽獸)
(長大遭獸可取不以夏田者春秋制也以爲飛烏未去於巢走獸未離/於穴恐傷害於㓜稚故於苑囿中取之○長大丁丈反年末同離力智)
(反囿/音又)常事不書此何以書譏何譏爾逺也(以其地逺/禮諸侯田)
(狩不/過郊)諸侯曷爲必田狩(据有/囿也)一曰乾豆(一者第一之殺也/自左膘射之逹於)
(右髃中心死疾鮮絜故乾而豆之中薦於宗廟豆祭器名狀如鐙天子/二十有六諸公十有六諸侯十有二卿上大夫八下大夫六士二○左)
(膘毗小反又扶了反三蒼云小腹兩邊肉說文云脅後髀前肉射之食/亦反下同右髃本又作腢魚俱反又五苟反說文云肩前也字林云肩)
(前兩乳骨也五口反中心丁/仲反下同鐙都鄧反又音登)二曰賔客(二者第二之殺也自左膘/射之逹於右脾逺心死難)
(故以爲賔客/〇逺于萬反)三曰充君之庖(充備也庖厨也三者第三之殺也/自左膘射之逹于右䯚中膓􁉼汚)
(泡死遟故以充君之庖厨巳有三牲必田狩者孝子之意以爲巳之所/養不如天地自然之牲逸豫肥美禽獸多則傷五榖因習兵事又不空)
(設故因以捕禽獸所以共承宗廟示不忘武備又因以爲田除害狩例/時此月者譏不時也周之正月夏之十一月陽氣始施烏獸懷任草木)
(萌牙非所以養微○庖歩苞反左脾方爾反又歩啓反股外也本又作/膘右䯚羊紹反字林子小反一本作胘音賢泡普交反又百交反捕音)
(歩本又作搏音博又音付共/音恭爲田于僞反下皆同)夏天王使宰渠伯糾來聘宰
渠伯糾者何天子之大夫也其稱宰渠伯糾何(据/劉)
(卷卒氏采不名且字〇糾居/黝反氏采七代反後放此)下大夫也(天子下大夫繫官氏名且/字繫官者卑不得專官事)
(也稱伯者上敬老也上敬老則民益孝上尊齒則民益弟是以王者以/父事三老兄事五更食之於辟雝天子親袒而割牲執醬而餽執爵而)
(酳冕而揔干率民之至也先王之所以治天下者有五貴有徳爲其近/於道也貴臣爲其近於君也貴老爲其近於父也敬長爲其近於兄也)
(慈㓜爲其近於子弟也禮君於臣而不名者有五諸父兄不名經曰王/札子是也詩曰王謂叔父是也上大夫不名祭伯是也盛徳之士不名)
(叔肸是也老臣不名宰渠伯糾是也下去二時者桓公無王而行天子/不能誅反下聘之故爲貶見其罪明不宜〇弟大計反更音庚食音嗣)
(辟必亦反袒音但饋其愧反酳以刃反又士刃反其近附/近之近下同札側八反肸許乙反去起吕反見賢徧反)
五年春正月甲戍已丑陳侯鮑卒曷爲以二日卒
之㤜也(㤜者狂也齊人語〇㤜/呼述反狂也齊人語)甲戍之日亡已丑之日
死而得君子疑焉故以二日卒之也(君子謂孔子也以/二日卒之者闕疑)
〇夏齊侯鄭伯如紀外相如不書此何以書(据蔡/侯東)
(國卒于楚/不言如也)離不言㑹也(時紀不與㑹故略言如也春秋始録内/小惡書内離會略外小惡不書外離㑹)
(至所聞之丗著治升平内諸夏而詳録之乃書外離㑹嫌外離㑹常書/故變文見意以别嫌明疑〇與音預治直吏反見意賢徧反下文注並)
(同别彼/列反)○天王使仍叔之子來聘仍叔之子者何天
子之大夫也其稱仍叔之子何(据宰渠氏官武氏子不/稱字又不加之尹氏不)
(稱/子)譏何譏爾譏父老子代從政也(禮七十縣車致仕不/言氏者起父在也加)
(之者起子辟一/人〇縣音玄)〇葬陳桓公(不月者責臣子也知君父有疾當營/衛不謹而失之也傳曰葬生者之事)
○城祝丘○秋蔡人衛人陳人從王伐鄭其言從王伐
鄭何(据河陽舉王符别出朝文文不連王王師不/道所加○從王如字又才用反下及注同)從王正也(美其/得正)
(義也故以從王征伐録之蓋起時天子微弱諸侯背叛莫肯從王者征/伐以善三國之君獨能尊天子死節稱人者刺王者也天下之君海内)
(之主當秉綱撮要而親自用兵故見其微謂僅能從微者不能從諸侯/猶莒稱人則從不疑也不使王者首兵者本不爲王舉也知實諸侯者)
(以美得正〇撮七活反不爲/于僞反下所爲與爲六年同)〇大雩大雩者何旱祭也(雩旱/請雨)
(祭名不解大者祭言大雩大旱可知也君親之南郊以六事謝過自責/曰政不一與民失職與宫室禜與婦謁盛與苞苴行與讒夫倡與使童)
(男女各八人舞而呼雩故謂之雩不地/者常地也○一與音餘下同苴子餘反)然則何以不言旱(据日/食鼔)
(用牲/于社)言雩則旱見言旱則雩不見(從可知故省文也日食/獨不省文者與大水同)
(禮若但言鼔用牲則不知其所爲必見雩者善其能戒/懼天災應變求雨憂民之急也〇應應對之應下同)何以書記
災也(旱者政教不施之應先是桓公無王行比爲天子/所聘得志益驕去國逺狩大城祝丘故致此旱)〇􁈰何以
書記災也(􁈰者煩擾之所生與上旱同說○/􁈰音終本亦作/說文/或螽字)○冬州公如曹
外相如不書此何以書過我也(爲六年化我張本也傳不/言化我者張本非再化也)
(稱公者申其尊起其慢責無/禮○過古禾反又古卧反)
六年春正月寔來寔來者何猶曰是人來也(猶曰是/人來不)
(録何等人之辭/〇寔市力反)孰謂謂州公也(以上如/曹書)曷爲謂之寔來
慢之也曷爲慢之(据葵丘/之盟日)化我也(行過無禮謂之化齊人/語也諸侯相過至竟必)
(假塗入都必朝所以崇禮讓絶慢易戒不虞也今州公過魯都不朝魯/是慢之爲惡故書寔來見其義也月者危録之無禮之人不可備責之)
(〇易以䜴反見其賢/徧反下見無正同)○夏四月公㑹紀侯于成〇秋八月
壬午大閱大閱者何簡車徒也(大簡閱兵車使可任用/而習之〇閱音恱任音)
(壬)何以書蓋以罕書也(空希也孔子曰以不教民戰是謂棄/之故比年簡徒謂之蒐三年簡車謂)
(之大閱五年大簡車徒謂之大蒐存不忘亡安不忘危不地者/常地也蒐例時此日者桓旣無文德又忽忘武備故尤危録)〇蔡
人殺陳佗陳佗者何陳君也(以躍卒不書葬/也○佗大阿反)陳君則
曷爲謂之陳佗(据殺蔡侯般不言/蔡般〇侯般音班)絶也(絶者國/當絶)曷爲絶
之(据戕鄫子不絶〇戕/在良反鄫才陵反)賤也其賤奈何外淫也惡乎淫
(惡乎猶於何也〇惡音/烏烏乎猶於何也注同)淫于蔡蔡人殺之(蔡稱人者與使得/討之故從討賊辭)
(也賤而去其爵者起其見卑賤猶律文立子姦母見/乃得殺之也不日不書葬者從賤文〇去起吕反)〇九月丁卯
子同生子同生者孰謂謂莊公也(以夫人言同非吾子/〇嚴公音莊本亦作)
(莊案後漢諱/莊改爲嚴)何言乎子同生(据君存稱丗子/子般不言生)喜有正也(喜/國)
(有正/嗣)未有言喜有正者此其言喜有正何乆無正
也子公羊子曰其諸以病桓與(其諸辭也本所以書莊公/生者感隱桓之禍生於無)
(正故喜有正而不以丗子正稱書者明欲以正見無正疾惡桓公日者/喜録之禮生與來日死與往日各取其所見日也禮丗子生三日卜士)
(負之寢門外以桑狐蓬矢射天地四方明當有天地四方之事三月君/名之大夫負朝于廟以名徧告之〇桓與音餘稱尺證反惡烏路反射)
(食亦反/徧音遍)○冬紀侯來朝(朝聘/例時)
七年春二月已亥焚咸丘焚之者何樵之也(樵薪/也以)
(樵燒之故因謂之樵之樵之/齊人語○樵似遥反薪也)樵之者何以火攻也何言乎
以火攻(据戰伐不道所用兵○/攻音貢又如字下同)疾始以火攻也(征伐之道不過/用兵服則可以)
(退不服則可以進火之盛炎水之盛衝雖欲服罪不可復禁故疾/其暴而不仁也傳不託始者前此未有無所託也〇復扶又反)咸
丘者何邾婁之邑也曷爲不繫乎邾婁(据郱鄑郚繫/紀〇郱歩丁)
(反鄑子斯反一/音晉郚音吾)國之也(欲使如國故無所繫/加之者辟寔國也)曷爲國之(据郱鄑/郚不國)
君存焉爾(所以起邾婁君在咸丘邑明臣子當赴其難與/在國等也日者重録以火攻也〇難乃旦反)〇夏
榖伯綏來朝鄧侯吾離來朝皆何以名(据滕薛/不名也)失地
之君也其稱侯朝何(据以/賤也)貴者無後待之以初也
(榖鄧本與魯同貴爲諸侯今失爵亡土來朝託寄也義不可卑故明當/待之如初所謂故舊不遺則民不偷無後者施於所奔國也獨妻得配)
(夫託衣食於公家子孫當受田而耕故云爾下去二時者桓公以火攻/人君故貶明大惡不月者失地君朝惡人輕也名者見不丗也〇不偷)
(他侯反本又作偷去/起吕反見賢徧反)
八年春正月已卯烝烝者何冬祭也春曰祠(薦尚韭/卵祠猶)
(食也猶繼嗣也春物始生孝子思親繼嗣而食之故曰祠因以别死生/〇烝之承反冬祭也祠嗣絲反卵力管反猶食音飼下同别彼列反)
夏曰礿(薦尚麥苗麥始熟可礿故曰/礿〇礿予若反本又作禴同)秋曰甞(薦尚黍肫甞者先/辭也秋榖成者非)
(一黍先熟可/得薦故曰甞)冬曰烝(薦尚稻鴈烝衆也氣盛貌冬萬物畢成所薦/衆多芬芳備具故曰烝無牲而祭謂之薦天)
(子四祭四薦諸侯二祭三薦大夫士再祭再薦祭於室求之於幽祭於/堂求之於明祭於祊求之於逺皆孝子博求之意也大夫求諸明士求)
(諸幽尊卑之差也殷人先求諸明周人先求諸幽質文之義也禮天子/諸侯卿大夫牛羊豕凡三牲曰大牢天子元士諸侯之卿大夫羊豕凡)
(二牲曰少牢諸侯之士特豕天子之牲角握諸侯角/尺卿大夫索牛〇祊必庚反少詩照反索所百反)常事不書此
何以書譏何譏爾譏亟也(亟數也屬十二月巳烝今復烝/也不異烝祭名而言烝者取冬)
(祭所薦衆多可以包四時之物○亟去兾反數也注/及下同數所角反屬十音燭下同今復抶又反下同)亟則黷黷則
不敬(黷渫黷也〇黷徒/木反渫息列反)君子之祭也敬而不黷(君子生則/敬養死則)
(敬享故將祭宫室旣脩牆屋旣繕百物旣備序其禮樂具其百官散齊/七日致齊三日夫婦齊戒沐浴盛服君牽牲夫人奠酒君親獻尸夫人)
(薦豆卿大夫相君命婦相夫人洞洞乎/屬屬乎如弗勝如將失之濟/濟乎致其敬也愉愉乎盡其忠也勿勿乎其欲饗之也文王之祭事死)
(如事生孝子之至也〇養餘亮反散齊素旦反下側皆反相君息亮反/下同洞洞大董反勝音升濟濟子禮反又似兮反愉愉羊朱反勿勿如)
(字)䟽則怠怠則忘(怠解〇䟽音踈下/注同解古賣反)士不及兹四者則
冬不裘夏不葛(禮本下爲士制兹此也四者四時祭也䟽數之/節靡所折中是故君子合諸天道感四時物而)
(思親也祭必於夏之孟月者取其見新物之月也裘葛者禦寒暑之美/服士有公事不得及此四時祭者則不敢美其衣服蓋思念親之至也)
(故孔子曰吾不與祭如不祭○折中之設反/下丁仲反御寒魚吕反又如字不與音預)〇天王使家父來聘
(家采地父字也天子中大夫/氏采故稱字不稱伯仲也)〇夏五月丁丑烝何以書譏亟
也(與上祀同/爲亟也)〇秋伐邾婁〇冬十月雨雪何以書記異
也何異爾不時也(周之十月夏之八月未當雨雪此隂氣大盛/兵象也是後有郎師龍門之戰㳅血尤深〇)
(雨雪于付反/㳅古流字)〇祭公來遂逆王后于紀祭公者何天子
之三公也(天子置三公九卿二十七大夫八十一元士凡百二十/官下應十二子祭者采也天子三公氏采稱爵〇祭公)
(側介反後祭仲祭叔/放此應應對之應)何以不稱使(据宰周/公稱使)㛰禮不稱主人
(時王者/有母也)遂者何生事也(生猶造也/專事之辭)大夫無遂事此其言
遂何(据待君命然/後卒大夫也)成使乎我也(以上來無事知遂成使于我〇/成使所吏反注及下成使同)
其成使乎我奈何使我爲媒可則因用是往逆矣
(㛰禮成於五先納采問名納吉納徴請期然後親迎時王者遣祭公來/使魯爲媒可則因用魯往迎之不復成禮疾王者不重妃匹逆天下之)
(母若迎婢妾將謂海内何哉故譏之不言如紀者辟有外文/〇媒亡盃反請期音情又七井反迎魚敬反妃匹音配絶句)女在其
國稱女此其稱王后何王者無外其辭成矣
九年春紀季姜歸于京師其辭成矣則其稱紀季
姜何自我言紀父母之於子雖爲天王后猶曰吾
季姜(明子尊不/加於父母)京師者何天子之居也(以季姜/言歸)京者何
大也師者何衆也天子之居必以衆大之辭言之
(地方千里周城千雉宫室官府制度廣大四方各以其職來貢莫不備/具所以必自有地者治自近始故據土與諸侯分職而聽其政焉即春)
(秋所謂内治其國也書季姜歸者明魯/爲媒當有送迎之禮〇治自直吏反)○夏四月○秋七月○冬
曹伯使其丗子射姑來朝諸侯來曰朝此丗子也
其言朝何(据臣子一例當/言聘〇射音亦)春秋有譏父老子代從政
(烏明近附近/之近幾音祈)此偏戰也何以不言師敗績(据十三年師敗/績偏一面也結)
(日定地各居一面/鳴鼔而戰不相詐)内不言戰言戰乃敗矣(春秋䚰王於魯戰/者敵文也王者兵)
(不與諸侯敵戰乃其巳敗之文故不復言師敗績魯不復出主名者兵/近都城明舉國無大小當戮力拒之○不復扶又反下同戮音六又力)
(彫反字/亦作勠)
十有一年春正月齊人衛人鄭人盟于惡曹(月者/桓公)
(行惡諸侯所當誅屬上三國來戰于郎今復使微者盟故爲魯懼/危録之〇行下孟反屬音燭今復扶又反下故復同爲于僞反)○
夏五月癸未鄭伯寤生卒(○寤吾/故反)〇秋七月葬鄭莊
公(莊公殺叚所以書葬者叚當國本/當從討賊辭不得與殺大夫同例)九月宋人執鄭祭仲祭
仲者何鄭相也(不言大夫者欲見持國重〇/相息亮反見賢徧反下同)何以不名賢
也何賢乎祭仲(据身執君出不能防難/〇防難乃旦反下同)以爲知權也(權者/稱也)
(所以别輕重喻祭仲知國重君輕君子以存國除逐君之罪雖不能防/其難罪不足而功有餘故得爲賢也不引度量者取其平實以無私〇)
(稱尺證反/别彼列反)其爲知權奈何古者鄭國處于留先鄭伯
有善于鄶公者通乎夫人以取其國而遷鄭焉(遷/鄭)
(都於鄶也〇/鄶古外反)而野留(野鄙也傳本上事者解宋/所以得執祭仲因以爲戒)莊公死巳葬
祭仲將往省于留塗出于宋宋人執之(宋人宋/莊公也)謂之
曰爲我出忽而立突(突宋外甥〇爲于僞反下注爲突/非能爲突爲賂爲突歸爲承同)祭仲
不從其言則君必死國必亡(祭仲死而忽旋爲突所驅逐而/出奔經不書忽奔見微弱甚是)
(時宋強而鄭弱祭仲探宋莊公本弑君而立非能爲突將以爲賂動守/死不聽令自入見國無拒難者必乗便將滅鄭故深慮其大者也〇令)
(自力呈反下/同便婢面反)從其言則君可以生易死國可以存易亡
少遼緩之(宋當從突求賂鄭守正不與則突外/乖於宋内不行於臣下遼假緩之)則突可故出
而忽可故反是不可得則病(防突有賢才是計不可/得行則巳病逐君之罪)然
後有鄭國(已雖病逐君之罪討出突然後/能保有鄭國猶愈於國之亡)古人之有權者
祭仲之權是也(古人謂伊尹也湯孫大甲驕蹇亂德諸侯有叛/志伊尹放之桐宫令自思過三年而復成湯之)
(道前雖有逐君之負後有安天下之功/猶祭仲逐君存鄭之權是也〇大音泰)權者何權者反於經
然後有善者也權之所設舎死亡無所設(設施也舎/置也如置)
(死亡之事/不得施)行權有道自貶損以行權(身蒙逐君之惡/以存鄭是也)不
害人以行權(已納突不/害忽是也)殺人以自生亡人以自存君
子不爲也(祭仲死則忽死忽死則鄭亡生者乃所以生忽存鄭非/苟殺忽以自生亡鄭以自存反覆道此者皆所以解上)
(死亡不施於巳宋不稱公者脅鄭立篡首惡當誅非伯執也祭仲不稱/行人者時不銜君命出使但往省留耳執例時此月者爲突歸鄭奪正)
(鄭伯出奔○覆芳/服反使所吏反)〇突歸于鄭突何以名(据忽復歸子鄭俱/祭仲所納繫國稱)
(丗子不/但名也)挈乎祭仲也(挈猶提挈也突當國本當言鄭突欲明祭仲/從宋人命提挈而納之故上繫於祭仲不繫)
(國者使與外納同也時祭仲勢可殺突以除忽害而立之者忽内未能/懷保其民外未能結助諸侯如殺之則宋軍強乗其弱滅鄭不可救故)
(少遼緩之○挈/苦結反提挈也)其言歸何(据小白/言入)順祭仲也(順其計䇿與使/行權故使無惡)○
鄭忽岀奔衛忽何以名(据朱子旣/葬稱子)春秋伯子男一也
辭無所貶(春秋改周之文從殷之質合伯子男爲一一辭無所貶/皆從子夷狄進爵稱子是也忽稱子則與諸侯改伯從)
(子辭同於成君無所貶損故名也名者縁君薨有降旣葬名義也此非/罪貶也君子不奪人之親故使不離子行也王者起所以必改質文者)
(爲承衰亂救人之失也天道本下親親而質省地道敬上尊尊而文煩/故王者始起先本天道以治天下質而親親及其衰敝其失也親親而)
(不尊故後王起法地道以治天下文而尊尊及其衰敝其失也尊尊而/不親故復反之於質也質家爵三等者法天之有三光也文家爵五等)
(者法地之有五行也合三從/子者制由中也○省所景反)〇柔㑹宋公陳侯蔡叔盟于
折柔者何吾大夫之未命者也(以俠卒也輙發傳者無氏/嫌貶也所以不卒柔者深)
(薄桓公不與有恩禮於大夫也盟不日者未命大夫盟㑹用兵上不及/大夫下重於十罰疑從輕故責之略蔡侯稱叔者不能防正其姑姊妹)
(使淫於陳佗故貶在字例○折之/設反又時設反一本作析思歷反)○公㑹宋公于夫童(〇夫童/音扶下)
(音鍾又如字/左氏作夫鍾)○冬十有二月公㑹宋公于闞(○闞口/暫反)
十有二年春正月○夏六月壬寅公㑹紀侯莒子
盟于毆蛇(○毆蛇丘于反又音曲侯反/蛇音移又音池左氏作曲池)○秋七月丁亥公㑹
宋公燕人盟于榖丘(○燕/音烟)○八月壬辰陳侯躍卒(不/書)
(葬者佗子也佗不稱侯者嫌貶在名例不當絶故復去躍葬/也○躍予若反佗子大何反故復扶又反下同去起吕反)○公㑹
宋公于郯(〇郯音談/二傳作虚)〇冬十有一月公㑹宋公于龜○
丙戍公㑹鄭伯盟于武父(〇父/音甫)〇丙戍衛侯晉卒(不/蒙)
(上日者春秋獨晉書立記卒耳當蒙上/日與不嫌異於篡例故復出日明同)〇十有二月及鄭師
伐宋丁未戰于宋戰不言伐此其言伐何辟嫌也
惡乎嫌嫌與鄭人戰也(時宋主名不出不言伐則嫌内微者/與鄭人戰於宋地故舉伐以明之宋)
(不出主名者兵攻都城與郎同/義○惡乎音烏十三年傳同)此偏戰也何以不言師敗
績内不言戰言戰乃敗矣
十有三年春二月公㑹紀侯鄭伯已巳及齊侯宋
公衛侯燕人戰齊師宋師衛師燕師敗績曷爲
後日(据鞌之戰先書/日○鞌音安)恃外也其恃外奈何得紀侯鄭
伯然後能爲日也(得紀侯鄭伯之助然後乃能結戰日以勝君/子不掩人之功不蔽人之善故後日以明之)
(〇勝詩證反/蔽必婢反)内不言戰此其言戰何(据公敗宋師于/菅〇菅古顔反)從外
也(從外諸侯/相與戰例)曷爲從外(据戰于宋不/從外言敗績)恃外故從外也(明/當)
(歸功於紀鄭故/從紀鄭言戰)何以不地(据在/下句)近也惡乎近近乎圍郎
亦近矣郎何以地郎猶可以地也(郎雖近猶尚可言其/處今親戰龍門兵攻)
(城池尤危故恥之績功也非義不戰故以功言之不言功者取其積聚/師衆有尊卑上下次第行伍必出萬死而不奔北故以自敗爲文明當)
(坐也燕戰稱人敗績稱師者重敗也戰少而敗多言及者明/見我者爲主故得汲汲敗勝之文〇處昌慮反行户郎反)○三月
葬衛宣公(背殯用兵而月不危之者衛弱於齊宋不從亦有/危故量力不責也〇背殯音佩後背璸皆放此)○夏
大水(爲龍門之戰死傷者衆民/悲哀之所致〇爲于僞反)〇秋七月〇冬十月
十有四年春正月公㑹鄭伯于曹○無冰何以書
記異也(周之正月夏之十一月法當堅冰無冰者温也此/夫人淫泆隂而陽行之所致〇泆音逸行下孟反)〇夏五
鄭伯使其弟語來盟夏五者何無聞焉爾(來盟/者聘)
(而盟也不言聘者舉重也内不出主名者主國也莅盟可知莅盟來盟/例皆時時者從内爲王義明王者當以至信先天下〇莅盟音利又音)
(類下/同)○秋八月壬申御廩災御廩者何粢盛委之
所藏也(黍稷曰粢在器曰盛委積也御者謂御用于宗廟廩者釋治/榖名禮天子親耕東田千畒諸侯百畒后夫人親西郊采桑)
(以共粢盛祭服躬行孝道以先天下〇廩力甚反粢/盛音咨下音成委于鬼反注同積子賜反共音恭)御廩災何
以書記災也(火自出燒之曰災先是龍門之戰死傷者衆桓無惻/痛於民之心不重宗廟之尊逆天危先祖鬼神不饗)
(故天應以災御廩/〇應應對之應)○乙亥甞常事不書此何以書譏何
譏爾譏甞也(譏新有御廩/災而甞之)曰猶甞乎(難曰四時之祭不可/廢則無猶甞乎〇難)
(乃旦/反)御廩災不如勿甞而巳矣(當廢一時祭自責以奉天/災也知不以不時者書本)
(不當/甞也)○冬十有二月丁巳齊侯禄父卒〇宋人以齊
人衛人蔡人陳人伐鄭以者何行其意也(以己從人/曰行言四)
(國行宋意也宋前納突求賂突背恩伐宋故宋結四國伐之四國本不/起兵當分别之故加以也宋恃四國乃伐鄭四國當與宋同罪非爲四)
(國見輕重〇背音佩/别彼列反見賢偏反)
十有五年春二月天王使家父來求車何以書譏
何譏爾王者無求求車非禮也(王者千里畿内租稅足以/共費四方各以其職來貢)
(足以尊榮當以至廉無爲率先天下不當求求則諸侯貪大夫鄙士庶/盗竊求例時此月者桓行惡不能誅反從求之故獨月〇共費音恭下)
(芳味反行下孟/反下行惡同)○三月乙未天王崩(桓王/也)〇夏四月巳巳
葬齊僖公(當時而日者背/殯伐鄭危之)○五月鄭伯突出奔蔡突何
以名(据衛侯出奔楚不名不連爵問之者井問上巳名今復名故使/文相顧○復扶又反下注故復及傳文復入井注下不復皆同)
奪正也(明祭仲得出之故復於此名者其奪正不以失衆/録也月者大國奔例月重乖離之禍小國例時)〇鄭丗
子忽復歸于鄭其稱丗子何(据上出奔/不稱丗子)復正也(欲言鄭/忽則嫌)
(其出奔還入與當國同文反更成上鄭忽爲當國故使/稱丗子明復正以效祭仲之權亦所以解上非當國也)曷爲或言
歸或言復歸復歸者出惡歸無惡復入者出無惡
入有惡入者出入惡歸者出入無惡(皆於還入乃别之/者入國犯命禍重)
(也忽未成君出奔不應絶出惡者不如死之榮也入/無惡者出不應絶則還入不應盗國○别彼列反)○許叔入于
許(稱叔者春秋前失爵在字例也入者出/入惡明當誅也不書出時者略小國)〇公㑹齊侯于鄗
(〇鄗户老反又火各反/左傳作艾榖梁作蒿)〇邾婁人牟人葛人來朝皆何以
稱人(据言/朝也)夷狄之也(桓公行惡而三人俱朝事之/三人爲衆衆足責故夷狄之)〇秋九月
鄭伯突入于櫟櫟者何鄭之邑曷爲不言入于鄭
(据齊陽生立陳乞家言入于/齊○櫟力狄反一音匹沃反)末言爾(末者淺也解/不言入國意)曷爲末言
爾(据俱/篡也)祭仲亡矣(亡死亡也祭仲亡則鄭國易得故明入邑則/忽危矣不須乃入國也所以效君必死國必)
(亡矣〇易/以䜴反)然則曷爲不言忽之出奔(据上言/出奔也)言忽爲君
之微也祭仲存則存矣祭仲亡則亡矣(言忽微弱甚/於鴻毛僅若)
(匹夫之出耳故不復録皆所以終/祭仲之言解不虚設危險之嫌)〇冬十有一月公㑹齊侯
宋公衛侯陳侯于侈伐鄭(月者善諸侯征突善録義兵也/不舉伐爲重者用兵重於㑹嫌)
(月爲桓伐有危舉不爲義兵録故復録㑹/〇侈昌氏反二傳作袲爲桓于僞反下同)
十有六年春正月公㑹宋公蔡侯衛侯于曹○夏
四月公㑹宋公衛侯陳侯蔡侯伐鄭○秋七月公
至自伐鄭(致者善桓公能疾惡同類比與諸侯行義兵伐鄭致例/時此月者善其比與善行義故以致復加月也〇復扶)
(又/反)○冬城向(○向式/亮反)〇十有一月衛侯朔出奔齊衛侯
朔何以名(据衛侯出/奔楚不名)絶曷爲絶之(据俱/奔也)得罪于天子
也其得罪于天子奈何見使守衛朔(朔十二月朔政事/也月所以朝廟告)
(朔是/也)而不能使衛小衆(時天子使發小/衆不能使行)越在岱隂齊(越/猶)
(走也岱岱宗泰山也山北曰隂先言岱隂後言齊者明名山大澤不以/封諸侯以爲天地自然之利非人力所能加故當與百姓共之傳著朔)
(在岱隂者明天子當及是時/未能交連五國之兵早誅之)屬負兹舎不即罪爾(屬託也/天子有)
(疾稱不豫諸侯稱負兹大夫稱犬馬士稱負薪舎止也託疾止不/就罪〇屬負兹音燭注同屬託也諸侯有疾稱負兹言朔託有疾)
十有七年春正月丙辰公㑹齊侯紀侯盟于黃○
二月丙午公及邾婁儀父盟于趡(本失爵在名例中朝/相公稱人今此不名)
(者蓋以爲儀父最先與隱公盟明元/功之臣有誅而無絶〇趡翠癸反)〇五月丙午及齊師戰
于奚(夏者陽也月者隂也去夏者明夫人不繫於公也此/戰蓋由桓公曰同非吾子云爾〇去起吕反下同)○六月丁
丑蔡侯封人卒〇秋八月蔡季自陳歸于蔡(稱字者/蔡侯封)
(人無子季次當立封人欲立獻舞而疾害季季辟之陳封人死歸反奔/喪思慕三年卒無怨心故賢而字之出奔不書者方以起季奔喪歸故)
(使若非出奔歸不稱弟者見季不受父兄之尊起宜爲天子大夫天子/大夫不得與諸侯親通故魯季子紀季皆去其氏唯卒以恩録親季友)
(叔肸卒/是也)〇癸巳葬蔡桓侯(稱侯者亦奪臣子辭也有賢弟而/不能任用反疾害之而立獻舞國)
(幾井於蠻荆故賢季抑桓稱侯所以/起其事〇幾音祁并必政反又如字)〇及宋人衛人伐邾婁
〇冬十月朔日有食之(是後夫人譖公爲齊侯所誘殺去日/者著桓行惡故深爲内懼其將見殺)
(無日〇行下孟/反爲于僞反)
十有八年春王正月公㑹齊侯于濼(〇濼郎沃反又音/洛說文云匹沃反)
公夫人姜氏遂如齊公何以不言及夫人(据公及夫/人㑹齊侯)
(于陽/榖)夫人外也(若言夫人巳爲/公所絶外也)夫人外者何内辭也(内爲/公諱)
(辭〇爲/于僞反)其實夫人外公也(時夫人淫於齊侯而譛公故太爾言/遂者起夫人本與公出㑹齊侯于濼)
(故得井言遂如齊不書夫人㑹書夫人遂者明遂在夫人/齊侯誘公使遂如齊以夫人譖公故〇譖公側鴆反下同)〇夏四月
丙子公薨于齊(不書齊誘殺公者深諱恥也地者在外爲/大國所殺於國尤危國重故不暇隱也)丁
酉公之喪至自齊(凡公薨外致日者危痛之外多窮厄伐喪/内多乗便而起不可不戒愼加之者喪者)
(死之通辭也本以別生死不以明貴賤非配公之/稱故加之以絶〇便婢面反别彼列反稱尺證反)〇秋七月〇冬
十有二月己丑葬我君桓公賊未討何以書葬(据/隱)
(公/也)讎在外也讎在外則何以書葬(据俱/讎也)君子辭也
(時齊強魯弱不可立得報故君子量力且假使書葬於可復讎而不復/乃責之諱與齊狩是也桓者謚禮生有爵死有謚所以勸善懲惡也禮)
(諸侯薨天子謚之卿大夫受謚於君唯天子稱天以誄之蓋以爲祖祭/乃謚丁酉公之喪至自齊丁巳葬我君定公雨不克葬戊午日下呉乃)
(克葬是也以公配謚者終有臣子之辭上葬日者起生者之事也且明/王者當遣使者與諸侯共㑹之加我君者録内也猶君薨地也〇懲直)
(升反使/所吏反)
春秋公羊卷第二
　　　　　　　　經傳叄阡叄拾壹字
　　　　　　　　注㭍阡玖伯參拾壹字
　　　　　　　　音義壹阡陸伯貳拾㭍字
　　　　　　　　　　　　　　　　余仁仲刋于家塾
春秋公羊經傳解詁莊公第三
　　　　　　　　何休學
元年春王正月公何以不言即位春秋君弑子不
言即位君弑則子何以不言即位(据繼君不絶也〇君/殺申志反下皆同)隱
之也孰隱隱子也(隱痛是子之禍/不忍言即位)○三月夫人孫于齊
孫者何孫猶孫也(孫猶遁也〇孫音遜下及注/皆同孫猶遁也遁徒困反)内諱奔謂
之孫(言于齊者/盈諱文)夫人固在齊矣其言孫于齊何(据公/夫人)
(遂如齊未/有來文)念母也(固在齊而書孫者/所以起念母也)正月以存君念母以
首事(禮練祭取法存君夫人當首祭事時莊公練/祭念母而迎之當書迎反書孫者明不宜也)夫人何以不
稱姜氏(据夫人姜氏/孫于邾婁)貶曷爲貶(据俱以/孫爲丈)與弑公也其
與弑公奈何夫人譖公於齊侯(如其事曰訴加誣曰譖○/與殺音預下同譖側鴆反)
(加誣/曰譖)公曰同非吾子齊侯之子也(以淫於齊/侯所生)齊侯怒
與之飲酒(欲醉而殺之禮/飲酒不過三爵)於其出焉使公子彭生送
之於其乗焉(於其將上車時〇/將上時掌反下同)搚幹而殺之(搚折聲也/扶上車以)
(手搚折其幹〇拹幹路合反本又作搚/亦作拉皆同折聲也幹音古旦反脇也)念母者所善也則曷
爲於其念母焉貶(据貶必/於其重)不與念母也(念毋則忘父背/本之道也故絶)
(丈姜不爲不孝距蒯聵不爲不/順脅靈社不爲不敬蓋重本尊統使/尊行於卑上行於下貶者見王法所當誅至此乃貶者并不與念母也)
(又欲以孫爲内見義明但當推逐去之亦不可加誅誅不加上之義非/實孫月者起練祭左右〇背音佩蒯聵苦怪反下五怪反見王賢徧反)
(下同爲内于僞反下爲/卑爲營同去起吕反)〇夏單伯逆王姬單伯者何吾大
夫之命乎天子者也(以稱字也禮諸侯三年一貢士於天子/天子命與諸侯輔助爲政所以通賢共)
(治示不獨專重民之至大國舉三人次國舉二人小國舉一/人○單伯音善後放此逆王姬左氏作送王姬治直吏反)何以不
稱使(据公子遂如京師言/如者内稱使之文)天子召而使之也逆之者何
使我主之也(逆者魯自往之文方使魯爲父母主嫁之故與魯/使自逆之不言于京師者使魯主之故使若自魯)
(女無使/受之)曷爲使我主之(据諸侯/非一)天子嫁女乎諸侯必
使諸侯同姓者主之(諸侯與天/子同姓者)諸侯嫁女于大夫必
使大夫同姓者主之(大夫與諸侯同姓者不自爲主者尊卑/不敵其行㛰姻之禮則傷君臣之義行)
(君臣之禮則廢㛰姻之好故必使同姓有血脉之屬宜爲父道與所適/敵體者主之禮尊者嫁女于卑者必待風旨爲卑者不敢先求亦不可)
(斥與之者申陽倡隂和之道天子嫁女於諸侯備姪娣如諸侯之禮義/不可以天子之尊絶人繼嗣之路主書者惡天子也禮齊衰不接弁冕)
(仇讎不交㛰姻〇好呼報反風如字又方鳯反倡/昌亮反和户卧反惡烏路反齊衰音咨下七雷反)〇秋築王姬之
館于外何以書譏何譏爾築之禮也于外非禮也
(以言外知有築内之道也于外非禮也禮同姓本有主嫁女之道必/闕地于夫人之下羣公子之上也時魯以將嫁女于讎國故築于外)于
外何以非禮(据非/内也)築于外非禮也(于逺辭也爲營衛不固/不以將嫁于讎國除譏)
(者魯本自得以讎爲解無爲受命/而外之故曰非禮○解古賣反)其築之何以禮(据禮當/豫設)主
王姬者必爲之改築主王姬者則曷爲必爲之改
築(据諸侯宫非一○必爲于僞/反下必爲爲襄公井注同)於路寢則不可小寢則嫌
(皆所以逺别也/○別彼列反)羣公子之舍(謂女公/子也)則以卑矣(以爲大卑〇/大音泰一音)
(他賀/反)其道必爲之改築者也(以上傳言爾知當築夫人/之下羣公子之上築例時)○
冬十月乙亥陳侯林卒〇王使榮叔來錫桓公命
錫者何賜也(上與下之辭/〇錫星歷反)命者何加我服也(増加其衣/服令有異)
(於諸侯禮有九錫一曰車馬二曰衣服三曰樂則四曰朱户五曰納陛/六曰虎賁七曰弓矢八曰鈇鉞九曰秬鬯皆所以勸善扶不能言命不)
(言服者重命不重其財物禮百里不過九命七十里不過七命五十里/不過五命〇令力呈反賁音奔鈇鉞音甫又方于反下音越秬音巨黒)
(黍也鬯勑/亮反香酒)其言桓公何(据錫文公/命不言謚)追命也(舉謚明知追命死/者禮生有善行死)
(當加善謚不當復加錫不言天王者桓行實惡而乃追錫之/尤悖天道故云爾○善行下孟反下同復扶又反悖𥙷内反)〇王姬
歸于齊何以書我主之也(魯主女爲父母道故恩録而書/之内女歸例月外女不月者聖)
(人探人情以制/恩實不如魯女)○齊師遷紀郱鄑郚遷之者何取之也
(以稱師知取之○郱歩丁反/鄑子斯反又音晉郚音吾)取之則曷爲不言取之也(据/莒)
(人伐𣏌/取牟婁)爲襄公諱也(襄公將復讎於紀故先孤弱取其邑本/不爲利舉故爲諱不舉伐順諱丈也)外
取邑不書此何以書大之也何大爾自是始滅也
(將大滅紀從此/始故重而書之)
二年春王二月葬陳莊公〇夏公子慶父帥師伐
餘丘於餘丘者何邾婁之邑也曷爲不繫乎邾婁
國之也曷爲國之君存焉爾(慶父㓜少將兵不譏者從不/言弟意亦起之○少詩照反)
○秋七月齊王姬卒外夫人不卒此何以卒録焉爾
曷爲録焉爾(据王后崩/猶不録)我主之也(魯主女爲父母道故卒録/之明當有恩禮内女卒例)
(日外女卒不日者/實不如魯女也)○冬十有二月夫人姜氏㑹齊侯于
郜(書者婦人無外事外則近淫不致者本無出道有出道乃致奔/喪致是也〇郜古報反二傳作禚四年亦爾近附近之近亦如)
(字)〇乙酉宋公馮卒
三年春王正月溺㑹齊師伐衛溺者何吾大夫之
未命者也(所伐大夫不卒者莊公薄於臣子之恩故不卒大夫與/桓同義月者衛朔背叛出奔天子新立衛公子留齊魯)
(無憚天子之心而伐之故明惡/重於伐故月也○溺乃歷反)〇夏四月葬宋莊公(莊公馮篡/不見書葬)
(者篡以計除非以起他事不/見也○不見賢徧反下皆同)〇五月葬桓王此未有言崩者
何以書葬蓋改葬也(改更也改葬服輕不當月月者時無非/常之變榮奢改葬爾故惡録之書者諸)
(侯當有/恩禮)〇秋紀季以􁊉入于齊紀季者何紀侯之弟
也何以不名賢也何賢乎紀季(据叛也〇/􁊉户圭反)服罪也其
服罪奈何魯子曰請後五廟以存姑姊妹(紀與齊爲/讎不直齊)
(大紀小季知必亡故以酅首服先祖有罪於齊請爲五廟後以􁊉共祭/祀存姑姊妹稱字賢之者以存先祖之功則除出奔之罪明其知權言)
(入者難辭賢季有難去兄入齊之心故見之男謂女先生爲/姊後生爲妹父之姊妹爲姑○共音恭難辭乃旦反下皆同)〇冬公
次于郎(次者兵舎/止之名)其言次于郎何(國内兵不當書公歛處父/帥師而至雖有事而猶不)
(書是/也)刺欲救紀而後不能也(惡公旣救人辟難道還故書/其止次以起之諸侯本有相)
(救之道所以抑強消亂/也次例時〇惡烏路反)
四年春王二月夫人姜氏饗齊侯于祝丘(書者與㑹/郜同義牛)
(酒曰犒加飯羹曰饗月者再出重也三出/不月者省文從可知例〇犒苦報反勞也)〇三月紀伯姬卒(禮/天)
(子諸侯絶期大夫絶緦天子唯女之適二王後者諸侯唯/女之爲諸侯夫人者恩得申故卒之○期音基緦音絲)○夏齊侯
陳侯鄭伯遇于垂〇紀侯大去其國大去者何滅
也孰滅之齊滅之曷爲不言齊滅之爲襄公諱也
春秋爲賢者諱何賢乎襄公(据楚莊王亦賢滅蕭不爲諱/〇爲襄于僞反下爲賢注爲)
(諱及下注爲/諱爲襄同)復讎也何讎爾逺祖也哀公亨乎周(亨/煑)
(而殺之〇亨普庚/反注同煑殺也)紀侯譖之以襄公之爲於此焉者事
祖禰之心盡矣盡者何襄公將復讎乎紀卜之曰
師喪分焉(龜曰卜蓍曰筮分半也師喪亡其半○禰乃/禮反師喪息浪反注同蓍音尸筮市制反)寡人死
之(襄公荅卜/者之辭)不爲不吉也逺祖者幾丗乎九丗矣九
丗猶可以復讎乎雖百丗可也(百丗大言之爾猶詩云嵩/髙維嶽峻極于天君子萬)
(年〇幾居豈反崧髙/息忠反本亦作嵩)家亦可乎(家謂大/夫家)曰不可國何以可
(据家/不可)國君一體也先君之恥猶今君之恥也今君
之恥猶先君之恥也(先君謂哀公今君謂/襄公言其恥同也)國君何以爲
一體(据非/一丗)國君以國爲體諸侯丗故國君爲一體
也(雖百丗號/猶稱齊侯)今紀無罪(今紀/侯也)此非怒與(怒遷怒齊人語也/此非怒其先祖遷)
(之于子孫與/○怒與音餘)曰非也古者有明天子則紀侯必誅必
無紀者紀侯之不誅至今有紀者猶無明天子也
古者諸侯必有㑹聚之事相朝聘之道號辭必稱
先君以相接然則齊紀無說焉不可以並立乎天
下(無說無說懌也〇無/說音恱注同懌音亦)故將去紀侯者不得不去紀也
有明天子則襄公得爲若行乎(若如也猶曰得爲如此行/乎〇將去起吕反下及注)
(同若行下/孟反注同)曰不得也不得則襄公曷爲爲之上無天
子下無方伯(有而無益於治曰無猶易曰閴/其無人〇治直吏反閴苦鵙反)縁恩疾者可
也(疾痛也賢襄公爲諱者以復讎之義除滅人之惡言大去者爲襄/公明義但當遷徙去之不當取有有明亂義也不爲文實者方諱)
(不得/貶)〇六月乙丑齊侯葬紀伯姬外夫人不書葬此
何以書(据鄫季/姬也)隱之也何隱爾其國亡矣徒葬於
齊爾(徒者無臣子辭也國滅無臣子徒爲齊侯所殺故痛而書之明/魯宜當閔傷臨之卒不日葬日者魯本宜葬之故移恩録文於)
(葬)此復讎也曷爲葬之(据恩怨/不兩行)滅其可滅葬其可
葬此其爲可葬奈何復讎者非將殺之逐之也以
爲雖遇紀侯之殯亦將葬之也(以爲者設事辭而言之/以大歛而徙棺曰殯夏)
(后氏殯於阼階之上若存殷人殯於兩楹之間賔主夾之周人殯於西/階之上賔之也稱齊侯者善葬伯姬得其宜也○歛力驗反夾古洽反)
○秋七月〇冬公及齊人狩于郜公曷爲與微者
狩(据與髙傒盟諱/此競逐恥同)齊侯也(以不没公知/爲齊侯也)齊侯則其稱人
何諱與讎狩也(禮父母之讎不同戴天兄弟之讎不同國九族/之讎不同郷黨朋友之讎不同市朝稱人者使)
(若微者不没公言齊人者公可以見齊微者至於魯人/皆當復讎義不可以見齊侯也○以見賢徧反下同)前此者有
事矣(溺㑹齊師/伐衛是也)後此者有事矣(師及齊師/圍盛是也)則曷爲獨
於此焉譏於讎者將壹譏而巳故擇其重者而譏
焉莫重乎其與讎狩也(狩者上所以共承宗廟下所/以教習兵行義〇共音恭)於讎
者則曷爲將壹譏而已讎者無時焉可與通通則
爲大譏不可勝譏故將壹譏而巳其餘從同同(其/餘)
(輕者從義與重者同不復譏都與無讎同文論之所以省/文逹其異義矣凡二同故言同同〇勝音升復扶又反)
五年春王正月〇夏夫人姜氏如齊師〇秋倪黎
來來朝倪者何小邾婁也(小邾婁國〇倪五兮反二傳皆作/郳黎來力兮反小邾婁力居反二)
(傳亦無/婁字)小邾婁則曷爲謂之倪未能以其名通也(倪/者)
(小邾婁之都邑時未能爲附庸不/足以小邾婁名通故略謂之倪)黎來者何名也其名何
(据僖七/年稱子)微國也(此最微得見者其後附從齊桓爲僖七年張/本文〇見賢徧反爲僖于僞反下文注同)〇
冬公㑹齊人宋人陳人蔡人伐衛此伐衛何納朔
也曷爲不言納衛侯朔(据納頓子于頓言納下朔入公入致/伐齊人來歸衛寳知爲納朔伐之)
辟王也(辟王者兵也王人子突是也使若伐而/去不留納朔者所以正其義因爲内諱)
六年春王三月王人子突救衛王人者何微者也
子突者何(別何之者稱人序上又僖/八年王人不稱字嫌二人)貴也(貴子之稱〇/稱尺證反)貴
則其稱人何(据王子瑕不稱人本當言王/子突示諸侯親親以責之也)繫諸人也曷爲
繫諸人(据不以/微及大)王人耳(刺王者朔在岱隂齊時一使可致一夫/可誅而緩令交連五國之兵伐天子所)
(立還以自納王遣貴子突卒不能救遂爲天下笑故爲王者諱使若遣/微者弱愈因爲内殺惡救例時此月者嫌實微者故加録之以起實貴)
(子突○使所吏反令力陳反爲王/于僞反下因爲不爲危録皆同)○夏六月衛侯朔入于衛
衛侯朔何以名(据衛侯入于/陳儀不名)絶曷爲絶之(据俱/入也)犯命也
(犯天子/命尤重)其言入何(据頓子不復書入〇/不復扶又反下皆同)篡辭也(上辟王不得/言納故復從)
(篡辭書入也不直言篡者事各有本也殺而立者不以當國之辭言之/非殺而立者以當國之辭言之國人立之曰立他國立之曰納從外曰)
(入諸侯有屬託力加自文也不書公子留出奔者天子本當絶衛不/當復立公子留因爲天子諱微弱〇殺而申志反下皆同屬音燭)〇
秋公至自伐衛曷爲或言致㑹或言致伐得意致
㑹(所伐國服兵解國安故不復録/兵所從來獨重其本㑹之時)不得意致伐(所伐國不服/兵將復用國)
(家有危故重録所從來此謂公與二國以上也公與一國及獨出用兵/得意不致不得意致伐公與二國以上出㑹盟得意致㑹不得意不致)
(公與一國出㑹盟得意致/地不得意不致皆例時)衛侯朔入于衛何以致伐(据/得)
(意)不敢勝天子也(與上辟王同義乆不月者不/與伐天子也故不爲危録之)○螟(先是伐/衛納朔)
(兵歷四時及反民煩擾/之所生○螟亡丁反)○冬齊人來歸衛寳此衛寳也則
齊人曷爲來歸之衛人歸之也(以稱人共國辭○衛/寳左氏經作衛俘)衛
人歸之則其稱齊人何讓乎我也其讓乎我奈何
齊侯曰此非寡人之力魯侯之力也(時朔得國後遣人/賂齊齊侯推功歸)
(魯使衛人持寳來雖本非義賂齊當以讓除惡故善起其事主書者極/惡魯犯命復貪利也不爲大惡者納朔本不以賂行事畢而見謝爾寳)
(者玉物之凡名/〇惡烏路反)
七年春夫人姜氏㑹齊侯于防○夏四月辛卯夜
恒星不見夜中星霣如雨恒星者何列星也(恒常也/常以時)
(列見〇辛卯夜一本無夜字榖梁/作昔不見賢徧反注及傳皆同)列星不見則何以知夜之
中星反也(反者星/復其位)如雨者何如雨者非雨也非雨則
曷爲謂之如雨不脩春秋曰雨星不及地尺而復
(不脩春秋謂史記也古者謂史記爲春秋/〇雨星于付反一音如字下注雨星同)君子脩之曰星霣
如雨(明其狀似雨爾不當言雨星不言/尺者霣則爲異不以尺寸録之)何以書記異也(列星/者天)
(之常宿分守度諸侯之象周之四月夏之二月昬參伐狼注之宿當見/參伐主斬艾立義狼注主持衡平也皆滅者法度廢絶威信陵遟之象)
(時天子微弱不能誅衛侯朔是後遂失其正諸侯背叛王室日卑星霣/未墜而夜中星反者房心見其虚危斗房心天子明堂布政之宫也虚)
(危齊分其後齊桓行覇陽榖之㑹有王事〇常宿音秀下同參伐所林/反下同狼注張又反與咮同朱鳥口星也一音之住反艾魚廢反墜直)
(類反分/扶問反)〇秋大水〇無麥苗無苗則曷爲先言無麥
而後言無苗(苗者禾也生曰苗秀曰禾据是時/苗微麥彊俱遇水災苗當先亡)一災不書待
無麥然後書無苗(明君子不以一過責人水旱螟􁈰皆以傷二/榖乃書然不書穀名至麥苗獨書者民食最)
(重螟􁈰/音終)何以書記災也(先是莊公伐衛納朔用兵踰年夫人數/出淫泆民怨之所生〇數所角反泆音)
(逸)冬夫人姜氏㑹齊侯于榖
八年春王正月師次于郎以俟陳人蔡人次不言
俟此其言俟何(据次于陘俟屈完不/書俟〇屈居勿反)託不得巳也(師出本/爲下滅)
(盛興陳蔡屬/與魯伐衛同心人國逺故因假以諱滅同姓託待二國/爲留辭主所以辟下言及也加以者辟實俟陳蔡稱人者略以外國辭)
(稱人微之〇本爲于僞反傳/及注爲乆皆同屬與音燭)甲午祠兵祠兵者何出曰祠
兵(禮兵不徒使故將出兵必祠於近郊陳兵習戰殺牲饗士/卒〇祠兵音辭祭也左氏作治兵下文注同卒子忽反)入曰
振旅(五百人/曰旅)其禮一也皆習戰也(言與祠兵禮如一將出不/嫌不習故以祠兵言之將)
(入嫌於廢之故以振訊士衆言之玄相見也祠兵壯者在前難在前振/旅壯者在後復長糿且衛後也〇訊音信又音峻本亦作迅相見賢徧)
(反下同難乃旦/反長丁丈反)何言乎祠兵(据不/書)爲乆也(爲乆稽/留之辭)曷爲爲
乆(据取長/葛乆之)吾將以甲午之日然後祠兵於是(諱爲乆留/辭使若無)
(欲滅同姓之意因見/出竟明盛非内邑也)○夏師及齊師圍成成降于齊師
成者何盛也(以上有祠兵下有盛伯來奔○成如字/二傳作郕降于户江反傳及下注皆同)盛則曷
爲謂之成諱滅同姓也(因魯有成邑同/聲相似故云爾)曷爲不言降
吾師(据戰於宋/不言歸衛)辟之也(辟滅同姓言圍者使若魯圍之而去成/自從後降於齊師也降者自伏之文所)
(以醇歸於齊言及者起魯實欲滅之不/月者順諱文不書盛伯出奔深諱之)〇秋師還還者何善
辭也此滅同姓何善爾病之也(慰勞其罷病〇慰勞力/報反下同其罷音皮下)
(同)曰師病矣曷爲病之(据師出皆罷病曷/爲獨勞此病也)非師之罪也
(明君之使重在君/因解非師自汲汲)〇冬十有一月癸未齊無知弑其君
諸兒(諸兒襄公也無知公子夷仲年之子襄公/從弟〇兒如字一音五兮反從才用反)
九年春齊人殺無知〇公及齊大夫盟于曁公曷
爲與大夫盟(据與髙傒盟諱不言公/〇曁其器反左氏作蔇)齊無君也然則何
以不名(据髙/傒名)爲其諱與大夫盟也使若衆然(鄰國之/臣猶吾)
(臣也君之於臣當告從命行而反秋血約誓故諱使若悉得齊諸大夫/約束之者愈也不月者是時齊以無知之難小白奔莒子糾奔魯齊迎)
(子糾欲立之魯不與而與之盟齊爲是更迎小白然後乃伐齊欲納子/糾不能納故深諱使若信者也不致者魯地也子糾出奔不書者本未)
(命爲嗣賤故不録之〇爲其于僞反注爲是及下/注實爲魯爲同歃所洽反又所甲反難乃旦反)夏公伐齊納
糾納者何入辭也其言伐之何(据晉人納捷菑于邾婁/不言伐〇納糾左氏經)
(亦作納/子糾)伐而言納者猶不能納也(伐者非入國/辭故云爾)糾者何
公子糾也何以不稱公子(据下言子糾知非當國本當去國/見挈言公子糾〇去國起吕反下)
(故去/同)君前臣名也(春秋别嫌明疑嫌當爲齊君在魯君前不爲臣/禮公子無去國道臣異國義故去公子見臣於)
(魯也納不致者言伐得意不得意可知猶遇弗遇/例也不月者非納篡辭〇别彼列反見賢徧反)齊小白入于
齊曷爲以國氏(据宋公子池自陳/入于蕭氏公子也)當國也(當國故先氏國/也不月者移惡)
(于魯/也)其言入何篡辭也〇秋七月丁酉葬齊襄公
○八月庚申及齊師戰于乾時我師敗績内不言敗
此其言敗何(据郎/之戰)伐敗也(自誇大其伐而取敗〇自/誇苦瓜反本又作夸下同)曷爲
伐敗(据内不言敗績曷爲/自誇大其伐而取敗)復讎也(復讎以死敗爲榮故録/之髙齊襄賢仇牧是也)此
復讎乎大國曷爲使微者(据納子糾公猶自行/即大夫當有名氏)公也
(如上据/知爲公)公則曷爲不言公不與公復讎也曷爲不與
公復讎(据諱與/讎狩)復讎者在下也(時實爲不能納子糾伐/齊諸大夫以爲不如以)
(復讎伐之於是以復讎伐之非誠心至意故不與也書/敗者起託義戰不致者有敗文得意不得意可知例)九月齊人
取子糾殺之其取之何(据楚人殺陳夏徴舒不言取執齊/慶封殺之言執也○夏户雅反)
内辭也脅我使我殺之也(以下浚洙知其脅也以獨人共/國辭知使魯殺之時小白得國)
(與鮑叔牙圖國政故鮑叔薦/管仲召忽曰使彼國得賢巳國之患也乃/脅魯使殺子糾求管仲召忽魯惶恐殺子糾歸管仲召忽死之故深諱使)
(若齊自取殺之○邵忽本/又作召上照反恐丘勇反)其稱子糾何(据不/立也)貴也其貴奈
何宜爲君者也(故以君薨稱子某言之者著其宜爲君明魯爲/齊殺之皆當坐弑君因解上納言糾皆不爲篡)
(所以理嫌疑也月者從未踰年君例主書者從/齊取也〇當坐才卧反後當坐之類皆放此)〇冬浚洙洙者
何水也(以言浚也○浚思俊/反深也洙音殊水名)浚之者何深之也曷爲深
之(据本非人/功所爲)畏齊也(洙在魯北/齊所由來)曷爲畏齊也(据伐/敗也)辭殺
子糾也(時魯新見脅畏齊浚之微弱恥甚故諱使若辭不肯殺/子糾也齊自取殺之畏齊怒爲備亦所以起上脅也)
十年春王正月公敗齊師于長勺(〇勺時/灼反)〇二月公
侵宋曷爲或言侵或言伐觕者曰侵(捔麤也將兵至竟/以過侵責之服則)
(引兵而去用意尚麤〇/觕者七奴反又才古反)精者曰伐(精猶精密也侵責之不服推兵/入竟伐擊之益深用意稍精密)
戰不言伐(舉戰爲重犂戰是/也合兵血刃曰戰)圍不言戰(舉圍爲重楚子圍鄭/是也以兵守城曰圍)
入不言圍(舉入爲重晉侯入曹執曹/伯是也得而不居曰入)滅不言入(舉滅爲重齊滅/萊是也取其國)
秋九月荆敗蔡師于莘以蔡侯獻舞歸荆者何州
名也(州謂九州兾兖青徐揚荆豫/梁雍〇莘所巾反雍於用反)州不若國國不若氏氏
不若人人不若名名不若字(皆取精/詳録也)字不若子(爵最/尊春)
(秋假行事以見王法聖人爲文辭孫順善善惡惡不可正言其罪因周/本有奪爵稱國氏人名字之科故加州文備七等以進退之若自記事)
(者書人姓名主人習其讀而問其傳則末知巳之有罪焉爾猶此/類也〇見賢徧反孫音遜惡惡並如字一讀上烏路反傳直專反)蔡
侯獻舞何以名(据獲晉/侯不名)絶曷爲絶之(据晉侯/不名絶)獲也(獲/得)
(也戰而爲敵所得獻舞/不言獲故名以起之)曷爲不言其獲(据晉侯/言獲也)不與夷
狄之獲中國也(與凡伯同義夷狄謂楚不言楚言荆者楚彊而/近中國卒暴責之則恐爲害深故進之以漸從)
(此七等之極始也○近/附近之近卒七忽反)○冬十月齊師滅譚譚子奔莒何
以不言出(据衛侯出奔也/〇譚徒南反)國巳滅矣無所出也(别於有/國出奔)
(者孔子曰君子於其言無所苟而巳矣月/者惡不死位也○别彼列反惡烏路反)
十有一年春王正月○夏五月戊寅公敗宋師于
鄑(○鄑子/斯反)○秋宋大水何以書記災也外災不書此
何以書(据郭移不書○漷/火虢反又音郭)及我也(時魯亦有水災書魯則宋災/不見兩舉則煩文不省故詭)
(例書外以見内也先是二國比興兵相敗百姓同怨而俱災故明天人/相與報應之際甚可畏之〇不見賢徧反下同省所景反應應對之應)
〇冬王姬歸于齊何以書過我也(時王者嫁女於齊塗過/魯明當有送迎之禮在)
(塗不稱婦者王者無外故/從在國辭〇過古禾反)
十有二年春王三月紀叔姬歸于􁊉其言歸于􁊉
何(据國滅來歸不書/􁊉非紀國而言歸)隱之也何隱爾其國亡矣徒歸
于叔爾也(叔者紀季也婦人謂夫之弟爲叔來歸不書書歸􁊉者/痛其國滅無所歸也􁊉不繫齊者/時齊聽後五廟故)
(國之起有五廟存/也月者恩録之)○夏四月○秋八月甲午宋萬弑其君
接及其大夫仇牧及者何累也弑君多矣舎此無
累者乎孔父荀息皆累也舎孔父荀息無累者乎
曰有(復反覆發傳者樂道人之善也孔子曰益者三樂損者三樂樂/節禮樂樂道人之善樂多賢友益矣樂驕樂樂佚遊樂宴樂損)
(矣〇接左氏作捷仇牧音求下音木舎音捨下舎孔父/同復扶又反年末同覆芳服反驕樂音洛下宴樂同)有則此何
以書賢也何賢乎仇牧(据與孔/父同也)仇牧可謂不畏彊禦
矣(以下録萬出奔月也禦禁也言/力彊不可禁也○禦魚吕反)其不畏彊禦奈何萬甞
與莊公戰(莊公即魯莊公/戰者乗丘時)獲乎莊公莊公歸散舎諸
宫中(散放也舎止也/獲不書者士也)數月然後歸之歸反爲大夫於
宋與閔公博(傳本道此者極其禍生於博戲相慢易也〇數/所主反公博如字戲名也字書作薄易以䜴反)婦
人皆在側萬曰甚矣魯侯之淑(淑/善)魯侯之美也(美/好)
天下諸侯宜爲君者唯魯侯爾(萬見婦人皆在側故訐/閔公以此言言閔公不)
(如魯侯美好○/訐九列反九謁反一/音九刈反又一本作掲其例去列二反)閔公矜此婦人(色自美大/於此婦人)
妬其言顧曰此虜也(顧謂側婦人曰此萬也/虜執虜也○妬丁故反)爾虜焉故
(爾女也謂萬也更向萬曰女甞執虜於魯侯故/稱譽爾〇爾女音汝下同稱譽音餘又音預)魯侯之美惡乎
至(惡乎至猶何所至/〇惡音烏注同)萬怒搏閔公絶其脰(脰頸也齊人語/〇搏音博脰音)
(豆頸/也)仇牧聞君弑趨而至遇之于門手劒而叱之
(手劒持抜劒叱罵/之○叱昌實反)萬臂摋仇牧碎其首(側手曰摋首頭○/萬臂必賜反本又)
(作辟婢亦反摋素葛反/又素結反側手繫也)齒著乎門闔(闔扇○著直略反門/闔户臘反門扇也)仇
牧可謂不畏彊禦矣(猶乳犬玃虎伏雞搏貍精誠之至也/爭搏弑君而以當國言之者重録彊)
(禦之賊禍不可測明當防其重者急誅之〇乳如住反攫/俱縛反又九碧反一本作搏又音付伏扶又反貍力之反)冬十月
宋萬出奔陳(萬弑君所以復見者重録彊禦之賊明當急誅之也/月者使與大國君奔同例明彊禦也〇見賢徧反)
十有三年春齊侯宋人陳人蔡人邾婁人㑹于北
杏(齊桓行霸約束諸侯尊天子故爲此㑹也桓公時未爲諸侯所信/郷故使微者㑹也桓公不辭微者欲以卑下諸侯遂成霸功也)
(○信鄉許亮反年/末同卑下遐嫁反)○夏六月齊人滅遂(不㑹北杏故也不諱者/桓公行霸不任文德而)
(尚武力又功/未足以除惡)○秋七月○冬公㑹齊侯盟于柯何以不
日(据唐之盟日/〇柯音歌)易也(易猶佼易也相親信無後患之辭〇/易也以豉反注及下同佼古夘反)其易
奈何桓之盟不日其㑹不致信之也其不日何以
始乎此莊公將㑹乎桓曹子進曰君之意何如(進/前)
(也曹子見莊將㑹/有慙色故問之)莊公曰寡人之生則不若死矣(自傷/與齊)
(爲讎不能復也伐齊納糾不能納反復/爲齊所脅而殺之〇能復扶又反下同)曹子曰然則君請當
其君臣請當其臣(當猶敵也/將劫之辭)莊公曰諾於是㑹乎桓
莊公升壇(土基三尺土堦三等曰壇㑹必有壇者爲升降揖讓稱/先君以相接所以長其敬○壇大丹反以長丁丈反)
曹子手劒而從之(從隨也隨莊公上壇造桓公前而脅之曹子/本謀當其臣更當其君者見莊有不能之色)
(○上時掌反造/桓七報反下同)管子進曰君何求乎(管子管仲也君謂莊公/也桓公卒愕不能應故)
(管子進爲此言○卒七忽反愕五各反/應應對之應爲此言于僞反下爲殺同)曹子曰(莊公亦造次不知/所言故任曹子)
城壞壓竟(齊數侵魯取邑以喻侵深也〇/壓於甲反又於輙反數所角反)君不圖與(君謂齊/柜公圖)
(計也猶曰君不當計/侵魯大甚○與音餘)管子曰然則君將何求(所侵邑非一/欲求何者)曹
子曰願請汶陽之田(欲復/魯竟)管子顧曰君許諾(諸侯死/國不死)
(邑故可/許諾)桓公曰諾曹子請盟桓公下與之盟(下壇與曹/子定約盟)
(誓莊公也必下壇者爲殺牲不/絜又盟本非禮故不于壇上也)巳盟曹子摽劒而去之(摽辟/也時)
(曹子瑞劒守桓公巳盟乃摽劒置地與桓公相去離故云爾〇摽劒普/交反辟也辟劒置地劉兆云辟捐也辟也婢亦反下同去離力智反)
要盟可犯(臣約束君曰要彊見要脅而盟爾故云/可犯○要盟一遥反注同彊見其丈反)而桓公不
欺曹子可讎(以臣劫君/罪可讎)而桓公不怨桓公之信著乎
天下自柯之盟始焉(諸侯猶是翕然信鄉服從再㑹于鄄同/盟于幽遂成霸功故云爾劫桓公取汶)
(陽田不書者諱/行詐劫人也)
十有四年春齊人陳人曹人伐宋○夏單伯㑹伐
宋其言㑹伐宋何(据伐國不殊㑹曹/伯襄言㑹諸侯)後㑹也(本期而後故/但舉㑹書者)
(刺其不信因以分别功惡有深淺也從義兵而/後者功薄從不義兵而後者惡淺〇别彼列反)秋七月荆入蔡
〇冬單伯㑹齊侯宋公衛侯鄭伯于鄄(〇鄄本亦作/甄規面反)
十有五年春齊侯宋公陳侯衛侯鄭伯㑹于鄄○
夏夫人姜氏如齊○秋宋人齊人邾婁人伐兒(○兒/音郳)
〇鄭人侵宋○冬十月
十有六年春王正月○夏宋人齊人衛人伐鄭〇
秋荆伐鄭○冬十有二月公㑹齊侯宋公陳侯衛
侯鄭伯許男曹伯滑伯滕子同盟于幽同盟者何
同欲也(同心欲盟也同心爲善善必成同心爲惡/惡必成故重而言同心也〇滑于八反)〇邾婁子克
卒(小國未甞卒而卒者爲慕霸者有尊天子之心行進也不日始/與霸者未如瑣瑣卒在二十八年〇爲慕于僞反如瑣息果反)
十有七年春齊人執鄭瞻鄭瞻者何鄭之微者也
(以無/氏也)此鄭之微者何言乎齊人執之(据獲宋萬不書者/不坐獲微者今書)
(齊稱人坐執文〇/鄭瞻二傳作詹)書甚佞也(爲甚佞故書惡之所以輕坐執人也/然不得爲伯討者事未得行罪未成)
(也孔子曰放鄭聲逺佞人罪未成者伯當逺之而巳○爲/甚于僞反惡之烏路反下惡之皆同逺佞于萬反下同)夏齊人
瀐于遂瀐者何瀐積也衆殺戍者也(瀐者死丈瀐之爲/死積死非一之辭)
(故曰瀐積衆多也以兵守之曰戍齊人滅遂遂民不安欲去齊強戍之/遂人共以藥投其所飲食水中多殺之古者有分土無分民齊戍之非)
(也遂不當坐也故使齊爲自積死文也稱人者衆辭也不書戍將帥者/封内之兵故不書〇瀐子廉反二傳作瀐積本又作漬強其丈反將帥)
(子匠反下/所類反)秋鄭瞻自齊逃來何以書書甚佞也曰
佞人來矣佞人來矣(重言來者道經主書者若傳云爾蓋痛/魯知而受之信其計策以取齊淫女丹)
(楹刻桷卒爲後敗也加逃者抑之也所以抑之者上執稱人嫌惡未明/繫鄭者明行當本於鄉里也子貢問曰郷人皆好之何如子曰未可郷)
(人皆惡之何如子曰未可不若郷人之善者善/之郷人之惡者惡之〇重直用反明行下孟反)〇冬多麋何以
書記異也(麋之爲言猶迷也象魯爲鄭瞻所迷惑/也言多者以多爲異也〇麋亡悲反)
十有八年春王三月日有食之(是後戎犯中國魯蔽鄭瞻/夫人如莒淫泆不制所致)
○夏公追戎于濟西(以兵逐之曰追/〇濟子禮反)此未有言伐者其
言追何(据公追齊師至/􁊉舉齊侵也)大其爲中國追也(以其不限所至/知爲中國追也)
(〇爲中于僞反/注及下皆同)此未有伐中國者則其言爲中國追何
大其未至而豫禦之也其言于濟西何(据公追齊師/至􁊉弗及不)
(言于/也)大之也(大公除害恩及濟西也言/大者當有功賞也追例時)○秋有􁉃何以書
記異也(􁉃之猶言惑也其毒害傷人形體不可見象魯爲鄭瞻所/惑其毒害傷人將以大亂而不能見也言有者以有爲異)
(也〇􁉃音或短狐也/或謂之射工音食)○冬十月
十有九年春王正月〇夏四月〇秋公子結媵陳
人之婦于鄄遂及齊侯宋公盟媵者何諸侯娶一
國則二國往媵之以姪娣從(言往媵之者禮君不求媵二/國自往媵夫人所以一夫人)
(之尊〇媵陳以證反又繩/證反娣從才用反下注同)姪者何兄之子也娣者何弟也
諸侯壹聘九女諸侯不再娶(必以姪娣從之者欲使一人/有子二人喜也所以防嫉妬)
(令重繼嗣也因以備尊尊親親也九者極陽數也/不再娶者所以節人情開媵路〇嫉音疾又音自)媵不書此何
以書(据伯姬歸于/紀不書媵也)爲其有遂事書(爲下有遂事善也故書/所以不當書以起將有)
(所詳録猶伯姬書媵也不媵則當取得書者張本文言公子/結如陳遂及齊侯宋公盟于鄄〇爲其于僞反注及下注同)大夫無
遂事此其言遂何聘禮大夫受命不受辭(以外事/不素制)
(不豫設/故云爾)岀竟有可以安社稷利國家者則專之可也
(先是鄄幽之㑹公此不至公子結出竟遭齊宋欲深謀伐魯故專矯君/命而與之盟除國家之難全百姓之命故善而詳録之先書地後書盟)
(者明出竟乃得專之也盟不地者方使上爲出竟地即更出地嫌上地/自爲媵出地也陳稱人者爲内書故略以外國辭言之此陳侯夫人言)
(婦者在塗也如之者禮未成也冬齊人宋人陳人伐我西鄙而盟不日/者起國家後背結之約非結不信也〇矯居表反難乃旦反背音佩)
○夫人姜氏如莒〇冬齊人宋人陳人伐我西鄙
(鄙者邊垂之/辭榮見逺也)
二十年春王二月夫人姜氏如莒(月者再出也不從/四年巳月者異國)〇
夏齊大災大災者何大瘠也(瘠病也齊人語也以加大知/非火災也〇大瘠在亦反病)
(也本或作癠才細反一本作/漬才賜反鄭注曲禮引此同)大瘠者何㾐也(㾐者民疾疫也○/㾐力二反疾疫也)
(疫音/役)何以書記災也外災不書此何以書及我也
(與宋大水同義㾐者邪亂之氣所生是時魯任鄭瞻夫人/如莒淫泆齊侯亦淫諸姑姊妹不嫁者七人〇邪似嗟反)〇秋七
月〇冬齊人伐戎
二十有一年春王正月〇夏五月辛酉鄭伯突卒
(〇鄭伯突徒/没反厲公也)秋七月戊戌夫人姜氏薨〇冬十有二
月葬鄭厲公(春秋篡明/者書葬)
二十有二年春王正月肆大省肆者何跌也(跌過度/○肆音)
(四本或作佚大省所景反除自省/皆同二傳作眚跌大結反過度也)大省者何災省也(謂子卯日/也夏以卯)
(日亡殷以子日亡先王常以此日省吉事不忍舉又大自省勑/得無獨有此行乎常若聞災自省故曰災省也〇行下孟反)肆大
省何以書譏何譏爾譏始忌省也(時魯有夫人喪忌省/日不哭省日本以忌)
(吉事不以忌凶事故禮哭不辟子卯日所以專孝子之思也不與念母/而譏忌省者本不事母則巳不當忌省猶爲商人責不討賊〇思息嗣)
(反爲于/僞反)癸丑葬我小君文姜文姜者何莊公之母
也(輙發傳者起讎母録子恩凡母在子年無適庶皆繫子也不在子/年適母繫夫庶母繫子言小君者比於君爲小俱臣子辭也文者)
(謚也夫人以姓配謚欲使終不/忘本也〇無適丁歷反下同)陳人殺其公子禦宼(書者/殺君)
(之子/重也)○夏五月(以五月首時者譏莊公取讎國女不可以/事先祖奉四時祭祀猶五月不宜以首時)○秋七
月丙申及齊髙傒盟于防(防魯地〇/傒音兮)齊髙傒者何
以書譏何譏爾諸侯越竟觀社非禮也(觀社者觀祭/社諱淫言觀)
(社者與親納幣同義社者工地之主祭者報德也生萬物居人/民德至厚功至大故感春秋而祭之天子用三牲諸侯用羊豕)公至
自齊○荆人來聘荆何以稱人(据上/稱州)始能聘也(春秋/王魯)
(因其始來聘明夷狄能慕王化脩聘禮受正朔者當進之/故使稱人也稱人當繫國而繫荆者許夷狄者不一而足)〇公及
齊侯遇于榖〇蕭叔朝公其言朝公何(据公在内不/言朝公在外)
(言/㑹)公在外也(時公受朝於外故言朝公惡公/不受於廟〇惡公烏路反下同)○秋丹桓宫楹
何以書譏何譏爾丹桓宫楹非禮也(楹柱也丹之者/爲將娶齊女欲)
(以誇大示之傳言丹桓宫者欲道天子諸侯各有制也禮天子斲而礱/之加密石焉諸侯斲而礱之不加密石大夫斲之士首本失禮宗廟例)
(時〇宫楹音盈柱也下傳及注同爲/將于僞反斲丁角反下同礱力工反)〇冬十有一月曹伯射
姑卒(曹逹春秋常卒月葬時也始卒日葬月嫌與大國同後卒/而不日入所聞丗可日不復日〇射姑音亦復扶又反)○
十有二月甲寅公㑹齊侯盟于扈桓之盟不日此
何以日危之也何危爾我貳也(莊公有淫泆汚貳之行〇/扈音户有汙汙辱之汙一)
(音烏卧反後放/此行下孟反)魯子曰我貳者非彼然我然也(嫌上說以/齊惡我貳)
(相疑而盟故曰也解言非齊惡我/也我行汚貳動作有危故日之也)
二十有四年春王三月刻桓宫桷何以書譏何譏
爾刻桓宫桷非禮也(與丹楹同義月者功重/於丹楹〇桷音角椽也)〇葬曹莊
公〇夏公如齊逆女何以書親迎禮也(諱淫故使若/以得禮書也)
(禮諸侯旣娶三月然後夫人見宗廟見宗廟然後成婦禮/〇迎魚命反見宗賢遍反下傳文見也見用幣及注同)〇秋公至
自齊八月丁丑夫人姜氏入其言入何(据夫人姜氏/言至不言入)
難也其言日何(据夫人姜氏至不日〇/難也乃旦反下及注同)難也其難奈何
夫人不僂不可使入與公有所約然後入(僂疾也齊/人語約約)
(逺媵妾也夫人稽留不肯疾順公不可使即入公至後與公約定八月/丁丑乃入故爲難辭也夫人要公不爲大惡者妻事夫有四義雞鳴縰)
(笄而朝君臣之禮也三年惻隱父子之恩也圖安危可否兄弟之義也/樞機之内寢席之上朋友之道不可純以君臣之義責之〇不僂力主)
(反疾也注同逺于萬反要一遥反縰/笄所買反又所綺反惻隱𥘉力反)戊寅大夫宗婦覿用幣
宗婦者何大夫之妻也覿者何見也用者何用者
不宜用也(不宜用幣爲贄也〇覿/大歷反見也贄音至)見用幣非禮也(以文/在覿)
(下不使齎見/知非禮也)然則曷用棗栗云乎腵脩云乎(腵脩者脯/也禮婦人)
(見舅姑以棗栗爲贄見女姑以腵脩爲䞇見夫人至尊兼而用之云乎/辭也棗栗取其早自謹敬腵脩取其斷斷自脩正執此者若其辭云爾)
(所以叙情配志也凡贄天子用鬯諸侯用玉卿用羔大夫用鴈士用雉/雉取其耿介鴈取其在人上有先後行列羔取其執之不鳴殺之不號)
(乳必跪而受之類死義知禮者也玉取其至清而不自蔽其惡絜白而/不受汚内堅剛而外温潤有似乎備德之君子鬯取其芬芳在上臭逹)
(於天而醇粹無擇有似乎聖人故視其所執而知其所任矣日者禮夫/人至大夫皆郊迎明日大夫宗婦皆見故著其明日也大夫妻言宗婦)
(者大夫爲宗子者也族所以有宗者爲調族理親䟽令/昭穆親䟽/各得/其序也故始統丗丗繼重者爲大宗旁統者爲小宗小宗無子則絶大宗無)
(子則不絶重本也天子諸侯丗以三牲養禮有代宗之義大夫不丗不/得專宗著言宗婦者重教化自本始也〇斷脩丁亂反注同本又作腵)
(音同鍜脯加薑桂曰脩耿介古幸反下音界行户郎反號户刀反跪其/委反醇音純粹雖遂反爲調于僞反下仕爲同令力呈反昭穆上遥反)
(凡昭穆之/例皆同)〇大水(夫人不制遂淫二叔隂氣盛/故明年復水也〇復扶又反)〇冬戎侵曹曹
羈出奔陳曹羈者何曹大夫也(以小國知無氏爲大夫/〇曹羈居宜反下同)
曹無大夫此何以書(据羈/無氏)賢也何賢乎曹羈(据國/見侵)
(出奔以/辟難)戎將侵曹曹羈諌曰戎衆以無義(戎師多又/常以無義)
(爲/事)君請勿自敵也(禮兵敵則戰不敵則守君師少不如守且/使臣下往○則守手又反又如字下同)
曹伯曰不可(臣下不/可獨往)三諌不從遂去之故君子以爲
得君臣之義也(孔子曰所謂大臣者以道事君不可則止此之/謂也諌必三者取月生三日而成魄臣道就也)
(不從得去者仕爲行道道不行義不可以素餐所以申賢者之志孤惡/君也諌有五一曰諷諌孔子曰家不藏甲邑無百雉之城季氏自墮之)
(是也二曰順諌曹羈是也三曰直諌子家駒是也四曰爭諌子反請歸/是也五曰贛諌百里子蹇叔子是也〇魄普白反餐七干反諷方鳯反)
(墮許規反爭爭鬪之爭贛諌/陟降反又呼弄反又丑用反)〇赤歸于曹郭公赤者何曹
無赤者蓋郭公也(以郭公在赤下〇赤歸于曹郭公此連/爲句郭音虢亦如字連讀郭公爲一句)郭
公者何失地之君也(失地者出奔也名言歸倒郭公置赤下/者欲起曹伯爲戎所殺故使若曹伯死)
(謚之爲郭公而赤微者自歸曹也不/言赤奔者從微者例不得録出奔)
二十有五年春陳侯使女叔來聘(稱字者敬老也礼七/十雖庶人主孝而禮)
(之孝經曰昔者明王之以孝治天下/也不敢遺小國之臣是也〇女音汝)○夏五月癸丑衛侯朔
卒(春秋篡明者當書葬朔不書葬嫌與篡同例身絶國不絶故去/葬明犯天子命重不得書葬與盗國同〇故去起吕反年末同)
○六月辛未朔日有食之鼔用牲于社日食則曷
爲鼔用牲于社(据日食/在天)求乎隂之道也(求責/求也)以朱絲
營社或曰脅之或曰爲闇恐人犯之故營之(或曰者/或人辭)
(其義各異也或曰脅之與責求同義社者土地之主也月者土地之精/也上繫于天而犯日故鳴鼓而攻之脅其本也朱絲營之助陽抑隂也)
(或曰爲闇者社者土地之主尊也爲日光尽天闇冥恐人犯歷之故營/之然此說非也記或傳者示不欲絶異說爾先言鼓後言用牲者明先)
(以尊命責之後以臣子禮接之所以爲順也不言鼓于社用牲者與禘/于大廟用致夫人同嫌起用牲爲非禮書者善内感懼天災應變得禮)
(也是後夫人遂不制通扵二叔殺二嗣子也○營社一傾反又如字本/亦作縈同爲闇于僞反注爲闇爲日光同大廟音㤗應變應對之應)
〇伯姬歸于𣏌○秋大水鼓用牲于社于門其言于
社于門何(据一鼔/用牲耳)于社禮也于門非禮也(于門非禮故/略不復舉鼓)
(用牲不舉非禮爲重者如去于社嫌于門禮也大水與日食同禮者水/亦土地所爲雲實出于地而施于上乃雨歸功于天猶臣歸美于君○)
(復扶/又反)○冬公子友如陳(如陳者聘也内朝聘言如者尊内也書/者録内所交接也朝京師大國善有加)
(録文如楚有危文聘/無月者比於朝輕也)
二十有六年公伐戎○夏公至自伐戎○曹殺其
大夫何以不名(据莒小於曹殺/公子意恢名)衆也曷爲衆殺之(据/殺)
(三卻/名)不死于曹君者也(曹諸大夫與君俱敵戎戰曹伯爲戎/所殺諸大夫不伏節死義獨退求生)
(後嗣子立而誅之春秋以爲得其罪故衆略之不名/心書君殺大夫大夫有罪以專殺書他皆以罪舉)君死乎位曰
滅曷爲不言其滅(据胡子髠滅/〇髠苦門反)爲曹羈諱也此蓋
戰也何以不言戰(如上語知爲戰〇/爲曹于僞反下同)爲曹羈諱也(諱者/上出)
(奔嫌辟難欲起其賢又所諌者戰也故爲去戰滅之文所以致其意也/曹無大夫書殺大夫者起當誅也〇避難乃旦反爲去于僞反下起吕)
(反)○秋公㑹宋人齊人伐徐〇冬十有二月癸亥
朔日有食之(異與上日/食略同)
二十有七年春公㑹𣏌伯姬于洮(書者惡公教内女以/非禮也洮内也凡公)
(出在外致在内不致其與婦人㑹不别得意雖在外猶不致伯姬不卒/者蓋不與卒于無服女㑹來例皆時〇洮他刀反惡公烏路反下惡莊)
(同别彼/列反)〇夏六月公㑹齊侯宋公陳侯鄭伯同盟于
幽〇秋公子友如陳葬原仲原仲者何陳大夫也
大夫不書葬此何以書(据益師等皆不書葬/稱字者葬從主人也)通乎季子
之私行也(不以公事行曰私行私行不言葬原仲于陳君告糴者/告糴上有無麥禾知以國事起此上下無起文而不言)
(如陳嫌不辟國事實私行也不嫌使乎大夫/者有國文也〇告糴音狄下同使所吏反)何通乎季子之私
行(据大夫私/行不書)辟内難也(欲起其辟内難〇内難/乃旦反注及下皆同)君子辟内
難而不辟外難(禮記曰門内之治恩揜義門外之治/義揜恩〇之治直吏反下之治同)内難者
何公子慶父公子牙公子友皆莊公之母弟也公
子慶父公子牙通乎夫人(通者/淫通)以脅公(語在三/十二年)季子
起而治之則不得與于國政坐而視之則親親(親/至)
(親也○/與音預)因不忍見也(因縁巳心不忍/見親親之亂)故於是復請至于陳
而葬原仲也(書者惡莊公不能/任用使辟難而出)○冬𣏌伯姬來其言來
何(据有/來歸)直來曰來(直來無事而來也諸侯夫人尊重旣嫁非有/大故不得反唯自大夫妻雖無事歳一歸宗)
大歸曰來歸(大歸者廢棄來歸也婦人有七棄五不娶三不去/甞更三年喪不去不忘恩也賤取貴不去不背德)
(也有所受無所歸不去不窮窮也䘮婦長女不娶無教戒也丗有惡疾/不娶棄於天也丗有刑人不娶棄於人也亂家女不娶類不正也逆家)
(女不娶廢人倫也無子棄絶丗也淫泆棄亂類也不事舅姑棄悖德也/口舌棄離親也盗竊棄反義也嫉妬棄亂家也惡疾棄不可奉宗廟也)
(〇更音庚背音佩喪婦息浪/反長女丁丈反悖𥙷内反)○莒慶來逆叔姬莒慶者何
莒大夫也莒無大夫此何以書譏何譏爾大夫越
竟逆女非禮也(禮大夫任重爲越竟逆女於政事有所損曠故/竟内乃得親迎所以屈私赴公也言叔姬者婦)
(人以字通言叔姬賤故/略與歸同文重乖離也)○𣏌伯來朝(𣏌夏後不稱公者春秋黜𣏌/新周而故宋以春秋當新王)
(黜而不稱侯者方以子貶起伯爲/黜說在僖二十三年〇夏户雅反)〇公㑹齊侯于城濮(〇濮/音卜)
二十有八年春王三月甲寅齊人伐衛衛人及齊
人戰衛人敗績伐不日此何以日(据鄭人伐/衛不日)至之日
也(用兵之道當先至竟侵責之不服乃伐之/今日至便以今日伐之故曰以起其暴也)戰不言伐此其
言伐何至之日也(至日便伐明/暴故舉伐)春秋伐者爲客(伐人者/爲客讀)
(伐長言之齊人語也〇伐者爲/客何云讀伐長言之伐人者也)伐者爲主(見伐者爲主讀伐短言/之齊人語也〇伐者爲)
(主何云讀伐短/言之見伐者也)故使衛主之也(戰序上言/及者爲主)曷爲使衛主之
(据宋襄公伐/齊宋主齊)衛未有罪爾(蓋爲幽之㑹服父䘮未終/而不至故〇蓋爲于僞反)敗者稱
師衛何以不稱師(据桓十三年巳巳燕/人戰敗績稱師也)未得乎師也(未得/成列)
(爲師也詐戰不言戰言戰者衛未有罪方欲使衛主/齊見直文也不地者因都主國也〇見直賢偏反)○夏四月丁
未邾婁子瑣卒(日者附從霸者朝天/子行進〇瑣素果反)〇秋荆伐鄭公㑹
齊人宋人邾婁人救鄭(書者善中/國能相救)〇冬築微(○築微左/氏作麋)
大無麥禾冬旣見無麥禾矣曷爲先言築微而後
言無麥禾諱以凶年造邑也(諱使若造邑而後無麥禾者/惡愈也此蓋秋水所傷就築)
(微下俱舉水則嫌冬水推秋無麥禾使若冬水所傷者但言無麥禾則/嫌秋自不成不能起秋水因疾莊公行類同故加大明有秋水也此夫)
(人淫泆/之所致)臧孫辰告糴于齊告糴者何請糴也(買榖/曰糴)
何以不稱使(据上大無麥禾知以/國事行當言如也)以爲臧孫辰之私行
也曷爲以臧孫辰之私行(据國/事也)君子之爲國也必
有三年之委一年不熟告糴譏也(古者三年耕必餘一/年之儲九年耕必有)
(三年之積雖遇凶災民不飢乏莊公享國二十八年而無一年之畜危/亡切近故諱使若國家不匱大夫自私行糴也〇委於鬼反儲直魚反)
(畜勑六反/匱其位反)
二十有九年春新延廏新延廏者何脩舊也(舊故/也繕)
(故曰新有所増益曰作/始造曰築〇廏九又反)脩舊不書此何以書(据新宫災/後脩不書)譏
何譏爾凶年不脩(不諱者繕故功費差輕於造邑延/廏馬廏也○費芳味反差初賣反)夏鄭
人侵許〇秋有蜚何以書記異也(蜚者臭惡之䖝也象/夫人有臭惡之行言)
(有者南越盛暑所生非中國之所/有〇蜚扶味反臭蟲也行下孟反)○冬十有二月紀叔姬卒
(國滅卒者從夫人/行待之以初也)○城諸及防(諸君邑防臣邑言及别君臣之義君/臣之義正則天下定矣○别彼列反)
三十年春王正月〇夏師次于成○秋七月齊人
降鄣鄣者何紀之遺邑也降之者何取之也取之
則曷爲不言取之爲桓公諱也(時霸功足以除惡故爲諱/言降者能以德見歸自來)
(服者可也〇降鄣户江反下注/同鄣音章爲桓于僞反注同)外取邑不書此何以書盡也
(襄公服紀以過而復盡取其邑惡其不仁之甚也/月者重於取邑○復扶又反惡其烏路反下同)○八月癸亥葬
紀叔姬外夫人不書葬此何以書隱之也何隱爾
其國亡矣徒葬乎叔爾〇九月庚午朔日有食之
鼓用牲于社(是後魯比弑二君狄滅/邢衛〇比殺申志反)○冬公及齊侯遇于
魯濟(○濟子/禮反)○齊人伐山戎此齊侯也其稱人何(据/下)
(言齊侯來/獻戎捷)貶易爲貶(据齊侯伐/北戎不貶)子司馬子曰蓋以操之
爲已蹙矣(操迫也巳甚也蹙痛也迫殺之甚痛/○以操七刀反迫也注同蹙子六反)此蓋戰也
何以不言戰(据得/捷也)春秋敵者言戰桓公之與戎狄
驅之爾(時桓公力但可驅逐之而巳戎亦天地之所生而乃迫殺/之甚痛故去戰貶見其事惡不仁也山戎者戎中之别名)
(行進故録之〇去/起吕反見賢徧反)
三十有一年春築臺于郎何以書譏何譏爾臨民
之所漱浣也(無垢加功曰漱去垢曰浣齊人語也譏者爲瀆下也/禮天子外屏諸侯内屏大夫帷士簾所以防泄慢之)
(漸也禮天子有靈臺以候天地諸侯有時臺以候四時登髙逺望人情/所樂動而無益於民者雖樂不爲也四方而髙曰臺〇漱素口反浣户)
(管反垢古口反去起吕反/爲瀆于僞反下爲威同)夏四月薛伯卒(卒者薛與滕俱朝/隱公桓弑隱而立)
(滕朝桓公薛獨不朝知/去就也〇桓殺申志反)〇築臺于薛何以書譏何譏爾
逺也(禮諸侯之觀不過/郊〇觀工喚反)六月齊侯來獻戎捷(戰所獲/物曰捷)
齊大國也曷爲親來獻戎捷(据齊未/甞朝魯)威我也(以威恐/怖魯也)
(如上難知爲威魯書之〇/恐怖丘勇反下普故反)其威我奈何旗獲而過我也
(旗軍幟名各有色與金鼔俱舉使士卒望而爲陳者旗獲建旗縣所獲/得以過魯也不書威魯者恥不能爲齊所忌難見輕侮也言獻捷繫戎)
(者香秋王魯因見王義古者方伯征伐不道諸侯交格而戰者誅絶其/國獻捷於王者楚獻捷時此月者刺齊桓憍慢恃盈非所以就霸功也)
(〇幟音志又申志反又尺志反本/又作織同難乃旦反因見賢徧反)〇秋築臺于秦何以書譏
何譏爾臨國也(言國者社稷宗廟朝廷皆爲國明皆不當臨/也臨社稷宗廟則不敬臨朝廷則泄慢也)○
冬不雨何以書記異也(京房易傳曰旱異者旱乆而不害物/也斯禄去公室福由下作故陽雖不)
(施而隂道獨行以成萬物也先是比/築三臺慶牙專政之應〇施申䜴反)
三十有二年春城小榖○夏宋公齊侯遇于梁丘
〇秋七月癸巳公子牙卒何以不稱弟(据公弟叔肸/卒〇肸許乙)
(反)殺也殺則曷爲不言刺之(据公子買有罪殺/之言刺不言卒)爲季
子諱殺也曷爲爲季子諱殺(据叔孫得臣卒不日者惡/不發揚公子遂弑也〇爲)
(季于僞反下爲季/而爲注故爲同)季子之遏惡也(遏止〇遏於/葛反止也)不以爲國
獄(不就獄致其/刑故言卒)縁季子之心而爲之諱(季子過在親親疑/於非正故爲之諱)
(所以别嫌明疑/○别彼列反)季子之遏惡奈何莊公病將死以病召
季子(召之/於陳)季子至而授之以國政(至不書者内大夫/出與歸不兩書)曰寡
人即不起此病吾將焉致乎魯國(致與也〇/焉於䖍反)季子曰
般也存君何憂焉公曰庸得若是乎(庸猶傭/傭無節/目之辭〇般音班)
牙謂我曰魯一生一及君巳知之矣(父死子繼曰生兄/死弟繼曰及言隱)
(公生桓公及今君生慶父/亦當及是魯國之常也)慶父也存(時莊公以爲/牙欲立慶父)季子曰夫
何敢是將爲亂乎夫何敢(再言夫何敢者反覆思惟且欲/以安病人也孔子曰君子有九)
(思視思明聽思聦色思温貌思恭言思忠事思敬疑思問忿思/難見得思義〇夫何音扶下及注同覆芳服反思難乃旦反)俄而
牙弑械成(是時牙實欲自弑君兵械巳成但事未行爾有攻守之/器曰械〇俄五多反牙殺申志反注及下親弑同械户)
(戒/反)季子和藥而飲之(藥者酖毒也傳曰酖之是也時季子亦/有械故能飲之傳不道者從可知〇飲)
(於鴆反注同酖毒本亦/作鴆直䕃反下文同)曰公子從吾言而飲此則必可
以無爲天下戮笑必有後乎魯國(時丗大夫誅不宣/揚子當繼體如故)不
從吾言而不飲此則必爲天下戮笑必無後乎魯
國於是從其言而飲之飲之無傫氏至乎王堤而
死公子牙今將爾(今將欲殺〇無傫無本又作巫傫/音力委反又力追反堤丁兮反)辭曷爲
與親弑者同(辭傳序經辭/親躬親也)君親無將將而誅焉(親謂/父母)
(〇無將如字閔公本將不誅/將而皆同或子匠反非也)然則善之與曰然殺丗子母
弟直稱君者甚之也季子殺母兄何善爾誅不得
辟兄君臣之義也(以臣事君之義也唯人君然/後得申親親之恩○與音餘)然則曷爲
不直誅而酖之行誅乎兄隱而逃之使託若以疾
死然親親之道也(明當以親親原而與之於治亂當賞疑從重/於平丗當罰疑從輕莊不卒大夫而卒牙者)
(本以當國將弑君書日者録季子遏/惡也行誅親親雖酖之猶有恩也)八月癸亥公薨于路寢
路寢者何正寢也(公之正居也天子諸侯皆有三寢一曰髙寢/二曰路寢三曰小寢父居髙寢子居路寢孫)
(從王父母妻從夫寢夫人居小寢在寢地者加録内也/夫人不地者外夫人不卒内書薨已録之矣故出乃地)冬十月乙
未子般卒子卒云子卒此其稱子般卒何(据子赤不/言子赤卒)
君存稱丗子(明當丗父/位爲君)君薨稱子某(縁民臣之心不可一/日無君故稱子某明)
(繼父也名者尸柩尚/存猶以君前臣名也)旣葬稱子(不名者無所屈也縁終始之/義一年不二君故稱子也)踰
年稱公(不可曠/年無君)子般卒何以不書葬(据定姒俱/稱卒書葬)未踰
年之君也有子則廟(則立/廟也)廟則書葬(録子/恩也)無子不
廟不廟則不書葬(未踰年之君禮臣下無服故無子不廟不/廟則不書葬示一年不二君也稱卒不地)
(者降成君也日者爲臣子恩録之也殺不去/日見隱者降子赤也○去起吕反見賢徧反)公子慶父如齊(如/齊)
(者奔也是時季子新酖牙慶父雖歸獄鄧扈樂猶不自信於季子故/出也不言奔者起季子不探其情不暴其罪〇樂音洛暴歩卜反)〇
狄伐邢　春秋公羊卷第三
春秋公羊經傳解詁閔公第四
　　　　　　　何休學
元年春王正月公何以不言即位繼弑君不言即
位(復發傳者嫌繼未踰年君義異故也明當/隱之如一○弑申志反復扶又反下同)孰繼(据子般弑不/見○見賢徧)
(反)繼子般也孰弑子般慶父也殺公子牙今將爾
季子不免慶父弑君何以不誅將而不免遏惡也
旣而不可及因獄有所歸不探其情而誅焉親親
之道也(論季子當從議親之辟猶律親親得相首匿當與/叔孫得臣有差〇探他南反辟婢亦反匿女力反)惡乎
歸獄歸獄僕人鄧扈樂曷爲歸獄僕人鄧扈樂(据/師)
(還也○惡音烏扈/樂音洛或如字)莊公存之時樂曾淫于宫中子般執
而鞭之莊公死慶父謂樂曰般之辱爾國人莫不
知盍弑之矣使弑子般然後誅鄧扈樂而歸獄焉
(殺鄧扈樂不書者微也/○曽才能反盍户臘反)季子至而不變也(至者聞君弑從家/至朝季子知樂勢)
(不能獨弑而不/變正其眞僞)〇齊人救邢〇夏六月辛酉葬我君莊
公○秋八月公及齊侯盟于洛姑(時慶父内則素得權重/外則出奔彊齊恐爲國)
(家禍亂故季子如齊聞之奉閔公託齊桓爲此/盟下書歸者使與君致同主書者起託君也)季子來歸其
稱季子何(据如陳名不稱/季卒不稱子)賢也(嫌季子不探誅慶父有甚惡故/復於託君安國賢之所以輕歸)
(獄顯所當任逹其功不稱季友者明齊繼魯本感洛/姑之託故令與髙子俱稱子起其事〇令力呈反)其言來歸
何(据召歸不書/隱如言至)喜之也(季子來歸則國安故喜之而變至加録/云爾蓋與賢相起言歸者主爲喜出言)
(來者起從齊自外來盟不月公不致者桓之盟不/日其㑹不致信之也〇主爲于僞反下文注皆同)冬齊仲孫來
齊仲孫者何公子慶父也公子慶父則曷爲謂之
齊仲孫繫之齊也曷爲繫之齊(据欒盈出奔/楚還不繫楚)外之
也曷爲外之(据俱出/奔還也)春秋爲尊者諱(爲閔公諱/受賊人也)爲親者
諱(爲季子親親而/受之故諱也)爲賢者諱(以季子有遏牙不殺/慶父之賢故爲諱之)子女子
曰以春秋爲春秋(以史記氏族爲春秋/言古謂史記爲春秋)齊無仲孫其諸
吾仲孫與(齊有髙國崔魯有仲孫氏亦足以知魯仲孫言仲孫者/以後所氏起其事明主書者賊不宜來因以起上如齊)
(實弑君出奔○/子女子音汝)
二年春王正月齊人遷陽(不爲桓公諱者功/未/足以覆比滅人之惡也)○夏五
月乙酉吉禘于莊公其言吉何(据禘于大廟不言吉〇/吉禘大計反大廟音泰)
(下/同)言吉者未可以吉也(都未可以吉祭經舉重不書禘于大/廟嫌獨莊公不當禘于大廟可禘者)
(故加吉明大/廟皆不當)曷爲未可以吉(据三/年也)未三年也(禮禘祫從先君/數朝聘從今君)
(數三年喪畢遭禘則禘遭祫則/祫○君數所主反下同祫音治)三年矣曷爲謂之未三年
三年之喪實以二十五月(時莊公薨至是適二十二月所以/必二十五月者取期再期恩倍漸)
(三年也孔子曰子生三年然後免於父母之懷夫三年之喪天下之通/喪禮士虞記曰期而小祥曰薦此常事又期而大祥曰薦此常事中月)
(而禫是月也吉祭猶未配是月者二十七月也傳言二十五/月者在二十五月外可不譏〇取期音基下同禫大感反)其言于
莊公何(据禘于大廟不言周/公祫僖公不言僖宫)未可以稱宫廟也(時閔公/以莊公)
(在三年之中未可入大廟禘之/于新宫故不稱宫廟明皆非也)曷爲未可以稱宫廟(据言/禘也)
在三年之中矣(當思慕悲哀未/可以鬼神事之)吉禘于莊公何以書
譏何譏爾譏始不三年也(與託始/同義)○秋八月辛丑公
薨公薨何以不地隱之也何隱爾弑也孰弑之慶
父也殺公子牙今將爾季子不免慶父弑二君何
以不誅將而不免遏惡也旣而不可及緩追逸賊
親親之道也(與不探其情同義不書葬者/賊未詩〇弑音試下及注同)九月夫人姜氏
孫于邾婁(爲淫二叔殺二嗣子出奔不如文姜于出奔貶之者爲/内臣子明其義不得以子絶母凡公夫人奔例日此月)
(者有/罪)公子慶父出奔莒(慶父弑二君不當復見所以復見者起/季子緩追逸賊也不日者内大夫奔例)
(無罪者日有罪者月外大夫奔例皆時〇/當復扶又反下同見賢徧反下文復見同)冬齊髙子來盟髙
子者何齊大夫也(以有髙/傒也)何以不稱使(据鄭伯使其/弟語來盟)我
無君也(時閔公弑僖公未立故正其義明君臣無相適之道也春/秋謹於别尊卑理嫌疑故絶去使文以起事張例則所謂)
(君不使乎大夫也○别彼列/反故絶去起吕反下欲去同)然則何以不名(据國佐/盟名)喜之也
何喜爾正我也其正我奈何莊公死子般弑閔公
弑比三君死曠年無君(與曠年無/君無異)設以齊取魯曾不
興師徒以言而巳矣(設時/勢然)桓公使髙子將南陽之
甲(南陽齊下邑甲革皆鎧胄也〇/革更百反鎧苦愛反胄直又反)立僖公而城魯或曰自
鹿門至于爭門者是也或曰自爭門至于吏門者
是也魯人至今以爲羙談曰猶望髙子也(乆闊思相/見者引此)
(爲喻美談至今不絶也立僖公城魯不書者諱微弱喜而加髙子者美/大齊桓繼絶于魯故尊其使起其功明得子續父之道○鹿門魯南城)
(東門也其/使所吏反)○十有二月狄入衛鄭棄其師鄭棄其師
者何(連國者并/問稱國)惡其將也(以言棄師〇惡其烏路反下/及注同將也子匠反下同)鄭伯
惡髙克使之將逐而不納棄師之道也(鄭伯素惡髙/克欲去之無)
(由使將師救衛隨後逐之因將師而去其本雖逐髙克實棄師之道故/不書逐髙克舉棄師爲重猶趙盾加弑也不解國者重衆從國體録可)
(知繫閔公篇于莊公下者子未三年無改於父之道傳曰則曷爲/於其封内三年稱子縁孝子之心則三年不忍當也○盾徒本反)
春秋公羊卷第四
　　　　　經傳陸伯肆拾字
　　　　　注壹阡叄拾字
　　　　　音義壹伯柒拾壹字　仁仲比校訖
春秋公羊經傳解詁僖公第五
　　　　　　何休學
元年春王正月公何以不言即位(据文公/言即位)繼弒君子
不言即位此非子也其稱子何(僖公者閔公庶兄据閔公/繼子般傳不言子〇弑申)
(志/反)臣子一例也(僖公繼成君閔公繼未踰年君禮諸侯臣諸父兄/弟以臣之繼君猶子之繼父也其服皆斬衰故傳)
(稱臣子一例/○衰七雷反)〇齊師宋師曹師次子聶北救邢救不
言次此其言次何(据夏師救齊不言/次○聶女渉反)不及事也不及事
者何邢巳亡矣(刺其救急舒緩使至於/亡故録之止次以起之)孰亡之蓋狄滅
之(以上有/狄伐邢)曷爲不言狄滅之(据狄滅/温言滅)爲桓公諱也曷
爲爲桓公諱(据徐人取舒晉滅夏陽楚滅黄皆不諱〇爲桓于/僞反下爲桓曷爲井下注爲諱爲桓爲内爲僖皆)
(同夏户/雅反)上無天子下無方伯天下諸侯有相滅亡者
桓公不能救則桓公恥之(故以爲諱所以醇其能/以治丗自任而厚責之)曷爲先
言次而後言救(据叔孫豹/先言救)君也(叔孫豹臣也當先通君命故/先言救今此先言次知實諸)
(侯)君則其稱師何不與諸侯專封也(故没君文但/舉師而已)曷
爲不與(据狄滅之/爲桓公諱)實與(不書所封/歸是也)而文不與文曷爲不
與(据實/與也)諸侯之義不得專封也(此道大平制/〇大音泰)諸侯之
義不得專封則其曰實與之何上無天子下無方
伯天下諸侯有相滅亡者力能救之則救之可也
(主書者起/文從實也)夏六月邢遷于陳儀遷者何其意也(其/意)
(自欲遷時邢創畏狄兵更欲/依險阻〇陳儀左氏作夷儀)遷之者何非其意也(謂宋人遷/宿也書者)
(譏之也王者封諸侯必居土中所以教化者平貢賦者均在德不在險/其後爲衛所滅是也遷例大國月重煩勞也小國時此小國月者霸者)
(所助城故/與大國同)齊師宋師曹師城邢此一事也曷爲復
言齊師宋師曹師(据首戴前目而後凡/〇復言扶又反下同)不復言師則無
以知其爲一事也(言諸師則嫌與首戴同嫌實師言諸侯則嫌/與縁陵同嫌歸聞其遷更與諸侯來城之未)
(必反故入也故順上文則知/桓公宿留城之爲一事也)秋七月戊辰夫人姜氏薨于
夷齊人以歸夷者何齊地也齊地則其言齊人以
歸何(据從國中歸不當書邾婁人執鄫/子不書以歸是也〇鄫似陵反)夫人薨于夷則齊
人以歸(夫人所以薨于夷/者齊人以歸至夷)夫人薨于夷則齊人曷爲以
歸(据上說夫人薨于夷者齊人以歸/至夷也齊人曷爲故以歸至于夷)桓公召而縊殺之(先/言)
(薨後言以歸而不言喪者起桓公召夫人于邾婁歸殺之于夷因爲内/諱恥使若夫人自薨于夷然後齊人以歸者也主書者從内不絶録因)
(見桓公行霸王誅不阿親親疾夫人淫泆二叔殺二嗣子/而殺之〇縊一賜反一本作搤於革反見賢徧反泆音逸)楚人伐
鄭(楚稱人者爲僖公諱與夷狄交㛰故/進使若中國又明嫁娶當慕賢者)八月公㑹齊侯宋
公鄭伯曹伯邾婁人于朾(月者危公㑹霸者而與邾婁有/辨也不從有夫人喪出㑹惡之)
(者不如危重也○朾勑貞反又他/丁反左氏作檉惡之烏路反下同)九月公敗邾婁師于纓
(有夫人喪不惡親用兵者時怨邾婁人以夫/人與齊於喪事無薄故也○于纓左氏作偃)冬十月壬午公
子友帥師敗莒師于犂獲莒拏莒挐者何莒大夫
也莒無大夫此何以書大季子之獲也何大乎季
子之獲(据獲人當坐○于犂力知反又力兮反左氏作/酈莒挐女居反一音女加反一本作茹音同)季子治
内難以正(謂拒慶父〇内/難乃旦反下同)禦外難以正其禦外難以正
奈何公子慶父弑閔公走而之莒莒人逐之將由
乎齊齊人不納却反舎于汶水之上使公子奚斯
入請季子曰公子不可以入入則殺矣(義不可見/賊而不殺)奚
斯不忍反命于慶父自南涘(涘水涯〇/涘音俟)北面而哭(時/慶)
(父自汶/水之北)慶父聞之曰嘻(嘻發痛語首之/聲○嘻許其反)此奚斯之聲也
諾巳(諾巳皆/自畢語)曰吾不得入矣於是抗輈經而死(輈小車/轅兾州)
(以北名之云爾○/輈竹由反車轅也)莒人聞之曰吾巳得子之賊矣以求
賂乎魯(魯時雖緩追猶外購/求之○購古豆反)魯人不與爲是興師而
伐魯(故與季/子獲之)季子待之以偏戰(傳云爾者善季子忿/不加暴得君子之道)十
有二月丁巳夫人氏之喪至自齊夫人何以不稱
姜氏(据薨于夷稱姜氏經有氏不但問不稱姜并言/氏者嫌据夫人婦姜欲使去氏〇去起吕反)貶曷爲貶
(据薨于/夷不貶)與弑公也(與慶父共弑閔公〇與殺/音預又如字下申志反)然則曷爲不
於弑焉貶(据酖牙於/卒時貶)貶必於重者莫重乎其以喪至
也(刑人于市與衆棄之故必於臣子集迎之時貶之所以明誅得其/罪因正王法所加臣子不得以夫人禮治其喪也貶置氏者殺子)
(差輕於殺夫别逆順也致者從書薨以常文録之言自/齊者順上以歸文○差初賣反又初佳反别彼列反)
二年春王正月城楚丘孰城(据内城不/月故問之)城衛也曷爲
不言城衛(据無遷文以言/城故當言城衛)滅也孰滅之蓋狄滅之(以/上)
(有狄/入衛)曷爲不言狄滅之爲桓公諱也曷爲爲桓公
諱上無天子下無方伯天下諸侯有相滅亡者桓
公不能救則桓公恥之也然則孰城之(据不出主名/見桓公德優)
(不待之又不獨書齊實諸侯也〇爲桓乎僞反下爲/桓曷爲注深爲同見桓賢徧反下傳荀息見并注同)桓公城之曷
爲不言桓公城之不與諸侯專封也曷爲不與實
與而文不與文曷爲不與諸侯之義不得專封諸
侯之義不得專封則其曰實與之何上無天子下
無方伯天下諸侯有相滅亡者力能救之則救之
可也(復發傳者君子樂道人之善也不繫衛者明去衛而國楚亡/起其遷也不書遷與救次者深爲桓公諱使若始時尚倉卒)
(有所救其後晏然無干戈之患所以重其任而厚/責之主書者起文從實也〇復扶又反卒寸忽反)夏五月辛巳
葬我小君哀姜哀姜者何莊公之夫人也(誅當絶不/當以夫人)
(禮書葬書葬者正齊/桓討賊辟責内讎齊)○虞師晉師滅夏陽虞微國也曷
爲序乎大國之上(据稱師有加文知不主/㑹〇夏陽左氏作下陽)使虞首惡也
曷爲使虞首惡(据楚人巴人滅/庸不使巴首惡)虞受賂假滅國者道
以取亡焉其受賂奈何獻公朝諸大夫而問焉曰
寡人夜者寢而不寐其意也何諸大夫有進對者
曰寢不安與其諸侍御有不在側者與獻公不應
荀息進曰虞郭見與(猶曰虞郭豈見於君之心乎荀息素知/獻公欲伐此二國故云爾○安與音餘)
(下者與見與同應應對之應/郭音虢又如字注及下同)獻公揖而進之(以手通/指曰揖)遂與之
入而謀曰吾欲攻郭則虞救之攻虞則郭救之如
之何願與子慮之荀息對曰君若用臣之謀則今
日取郭而明日取虞爾君何憂焉獻公曰然則奈
何荀息曰請以屈産之乗(屈産出名馬之地乗備駟也〇屈/具物反之乗繩證反注及下同)
與垂棘之白璧(垂棘出美玉之地玉以尚白/爲美○棘一本作蕀音同)往必可得也
則寳出之内藏藏之外府(如虞可得猶外府藏也/〇内藏才浪反注同)馬出
之内廐繫之外廐爾君何喪焉獻公曰諾雖然宫
之竒存焉如之何荀息曰宮之竒知則知矣(君欲言/其知實)
(知也○廐九又反喪息浪/反知則音智下及注同)雖然虞公貪而好寳見寳必不
從其言請終以往於是終以往虞公見寳許諾宫
之竒果諫記曰脣亡則齒寒(記史記也〇/好呼報反)虞郭之相
救非相爲賜(賜猶/惠也)則晉今日取郭而明日虞從而
亡爾君請勿許也虞公不從其言終假之道以取
郭(明郭非虞不滅/虞當坐滅人)還四年反取虞(還復往/故言反)虞公抱寳
牽馬而至荀息見曰臣之謀何如獻公曰子之謀
則巳行矣寳則吾寳也雖然吾馬之齒亦巳長矣
蓋戲之也(以馬齒長戲之喻荀息之年老傳極道此者以終荀息/宮之竒言且以爲戒又惡獻公不仁以滅人爲戲謔也)
(晉至此乃見者著晉楚俱大國後治同姓也以滅人見義者比楚先治/大惡親䟽之别〇牽馬本又作掔音同巳長丁丈反注同惡烏路反謔)
(許略反别/彼列反)夏陽者何郭之邑也曷爲不繫于郭國之
也曷爲國之君存焉爾○秋九月齊侯宋公江人
黄人盟于貫澤江人黄人者何逺國之辭也(桓公/德盛)
(不嫌使微者知以逺國辭稱人/〇貫澤古亂反二傳無澤字)逺國至矣則中國曷爲獨
言齊宋至爾大國言齊宋逺國言江黄則以其餘
爲莫敢不至也(晉大于宋不序晉而序宋者時實晉楚之君不/至君子成人之美故襃益以爲徧至之辭所以)
(將大大霸功而勉盛徳也江黄附從霸者當進/不/進者方爲徧至之辭○徧至音遍下同)〇冬十月不雨何
以書記異也(說與/前同)楚人侵鄭
三年春王正月不雨○夏四月不雨何以書記異
也(大平一月不雨即書春秋亂丗一月不雨未害物未足爲異當滿/一時乃書一月書者時僖公得立欣喜不恤庶衆比致三旱即能)
(退辟正殿飭過求巳循省百官放佞臣郭都等理冤獄四百餘人精誠/感天不雩而得澍雨故一月即書善其應變改政旱不從上發傳者著)
(人事之備積於是〇大平音泰飭過音勑下同冤於/元反澍之樹反其應應對之應後災祥之應皆放此)〇徐人取舒
其言取之何(据國/言滅)易也(易者猶無守禦之備不爲桓諱者刺/其不救也○易以䜴反注同爲于僞)
(反)六月雨其言六月雨何(据上得/雨不書)上雨而不甚也(所/以)
(詳録賢君精誠之應也僖公飭過求巳六月澍雨宣公復古/行中其年榖大豐明天人相與報應之際不可不察其意)秋齊
侯宋公江人黄人㑹于陽榖此大㑹也曷爲末言
爾(末者淺耳但言㑹不/也盟据貫澤言盟)桓公曰無障谷(無障斷川谷專水利/也水注川曰溪注溪)
(曰谷〇障之亮反一音章/注同斷丁管反溪口兮反)無貯粟(有無當相通/〇貯中吕反)無易樹子(樹/立)
(本正辭無易本/正當立之子)無以妾爲妻(此四者皆時人所患時桓公功德/隆盛諸侯咸曰無言不從曷爲用)
(盟哉故告/誓而已)○冬公子友如齊莅盟莅盟者何往盟乎
彼也(猶曰往盟於齊莅臨也時因齊都盟主國主名不出者春秋王/魯故言莅以見王義使若王者遣使臨諸侯盟飭以法度〇莅)
(音利又音類注同以見賢/徧反下同遣使所吏反)其言來盟者何來盟于我也(此/亦)
(因魯都以見王義使若來之京師盟白/事于王不加莅者來就魯魯巳尊矣)○楚人伐鄭
四年春王正月公㑹齊侯宋公陳侯衛侯鄭伯許
男曹伯侵蔡蔡潰潰者何下叛上也國曰潰邑曰
叛(不與諸侯潰之爲文重出蔡者侵爲加蔡舉潰爲惡蔡録義各/異也月者善義兵也潰例月叛例時○蔡潰户内反下及注同)
(重直用反惡蔡烏路反/下惡其專并六年注同)遂伐楚次于陘其言次于陘何(据/召)
(陵侵楚不言次來盟不言陘○/陘音刑召陵上照反下文同)有俟也孰俟俟屈完也(時/楚)
(強大卒暴征之則多傷士衆桓公先犯其與國臨蔡蔡潰兵精威行乃/推以伐楚楚懼然後使屈完來受盟脩臣子之職不頓兵血刃以文德)
(優柔服之故詳録其止次待之善其重愛民命/生事有漸故敏則有功〇屈居勿反卒寸忽反)夏許男新臣
卒(不言卒於師者桓公師無危不月者爲下盟去月方見/大信○爲于僞反下爲桓公同去起吕反見賢徧反)○楚屈
完來盟于師盟于召陵屈完者何楚大夫也何以
不稱使(据陳侯使袁僑如㑹〇僑/其驕反一本作驕音同)尊屈完也曷爲尊屈
完(据陳侯使袁僑/如㑹不尊之)以當桓公也(増倍使若得其君以/醇霸德成王事也)其言盟
于師盟于召陵何(据戊寅叔孫豹及諸侯之大/夫及陳袁僑盟不舉㑹與地)師在召陵
也(時喜得屈完來服於陘即退次召/陵與之盟故也盟于師盟于召陵)師在召陵則曷爲再
言盟(据齊侯使國佐如師已酉及國/佐盟汙袁婁俱從地不再言盟)喜服楚也(孔子曰書之/重辭之復嗚)
(呼不可不察其中必有美者焉〇重直用反/又直容反之復扶又反年末乃復同又音福)何言乎喜服楚(据/服)
(蔡無/喜文)楚有王者則後服(桓公行霸至/是乃服楚)無王者則先叛(桓/公)
(不脩其師先/叛盟是也)夷狄也而亟病中國(數侵滅中國○亟/去兾反數音朔)南夷
與北夷交(南夷謂楚滅鄧榖伐蔡鄭北夷/謂狄滅邢衛至于温交亂中國)中國不絶若綫
(綫縫帛縷以喻微/也〇綫思賤反)桓公救中國(存邢衛/是也)而攘夷狄(攘却也/北伐山)
(戎是也○攘/如羊反却也)卒怗荆(卒盡也怗服也荆楚也○怗他恊反一本作/貼服也劉兆同廣雅云靜也玉篇又丁簟反)
(一本作拈或/音章貶反)以此爲王者之事也(言桓公先治其國以及諸/夏治諸夏以及夷狄如王)
(者爲之/故云爾)其言來何(据陳袁僑如/㑹不言來)與桓爲主也(以從内文知/與桓公爲天)
(下霸/主)前此者有事矣(謂城邢/衛是也)後此者有事矣(謂城縁/陵是也)
則曷爲獨於此焉與桓公爲主序績也(序次也績功/也累次桓公)
(之功德莫大於服楚/明德及強夷最爲盛)○齊人執陳袁濤塗濤塗之罪何
辟軍之道也其辟軍之道奈何濤塗謂桓公曰君
旣服南夷矣何不還師濵海而東服東夷且歸(濵/涯)
(也順海涯而東也東夷呉也從召陵東歸不經陳而趨近海道多廣澤/水草軍所便也〇濤徒刀反辟匹亦反又音避下同濵音賔涯五佳反)
(近附近之近/便婢面反)桓公曰諾於是還師濵海而東大䧟于
沛澤之中(草棘曰沛漸洳曰澤○沛澤音貝又普貝反/草棘曰沛漸洳曰澤漸子廉反洳人庶反)顧而執
濤塗(時濤塗與/桓公俱行)執者曷爲或稱侯或稱人稱侯而
執者伯討也(言有罪方/伯所宜討)稱人而執者非伯討也此執
有罪何以不得爲伯討古者周公東征則西國怨
西征則東國怨(此道黜陟之時也詩云/周公東征四國是皇)桓公假塗于陳
而伐楚則陳人不欲其反由已者師不正故也(故/令)
(濤塗有此言/○令力呈反)不脩其師而執濤塗古人之討則不然
也(以已所招而反執人古人所/不爲也凡書執者惡其專執)秋及江人黃人伐陳〇八
月公至自伐楚楚巳服矣何以致伐楚叛盟也(爲/桓)
(公不脩其師而執濤塗故也月/者凡公出滿二時月危公之乆)○葬許繆公(得卒葬於所傳聞/丗者許大小次曹)
(故卒少在曹後/○傳丈專反)冬十有二月公孫慈帥師㑹齊人宋
人衛人鄭人許人曹人侵陳(月者刺桓公不脩其師因見/患誑不内自責乃復加之以)
(罪○慈左氏作/兹誑九況反)
五年春晉侯殺其丗子申生曷爲直稱晉侯以殺
(据鄭殺其大夫申侯稱國也續問以殺者/問殺所稱例爾非謂晉侯不當稱國爵也)殺丗子母弟直稱君
者甚之也(甚之者甚惡殺親親也春秋公子貫於先君唯丗子與/母弟以今君録親親也今舎國體直稱君知以親親責)
(之〇舎/音捨)○𣏌伯姬來朝其子其言來朝其子何(据微者/不當書)
(朝連來者内辭也與其子來者問爲/直來乎爲下朝出○爲下于僞反)内辭也與其子俱來朝
也(因其與子俱來禮外孫初冠有朝外祖之道故使若來朝其子以/殺直來之恥所以辟教戒之不明也微無君命言朝者明非實〇)
(冠古/亂反)夏公孫慈如牟(〇牟莫/侯反)〇公及齊侯宋公陳侯
衛侯鄭伯許男曹伯㑹王丗子于首戴曷爲殊㑹
王丗子(据宰周公不殊别也〇首/戴左氏作首止别彼列反)丗子貴也丗子猶丗丗
子也(解貴意也言當丗父位儲君副主不可以諸侯㑹之爲文故殊/之使若諸侯爲丗子所㑹也自王者言之以屈逺丗子在三公)
(下禮喪服斬衰曰公士大夫之衆臣是也自諸侯言之丗子尊於三公/此禮之威儀各有所施言及者因其文可得見汲汲也丗子所以㑹者)
(時桓公德衰諸侯背叛故/上假王丗子示以公義)秋八月諸侯盟于首戴諸侯
何以不序(据上/㑹序)一事而再見者前目而後凡也(省文/從可)
(知間無事不省諸侯㑹盟一事不舉重者時丗子/不與盟〇見賢徧反省文所景反下同與音預)鄭伯逃歸不
盟其言逃歸不盟者何(据上言諸侯鄭伯在其/中弟子疑故執不知問)不可使
盟也(時鄭伯内欲與楚外依古不盟爲解安居㑹/上不肯從桓公盟故後言不盟〇解古賣反)不可使盟
則其言逃歸何(据後言不盟/居㑹上辭)魯子曰蓋不以寡犯衆
也(諸侯以義相約而鄭伯懷二心依古不肯盟故/言逃歸所以抑一人之惡申衆人之善故云爾)〇楚人滅弦
弦子奔黃○九月戊申朔日有食之(此象齊桓德衰是/後楚遂背叛狄伐)
(晉滅温晉里克比弒其/二君○比殺申志反)○冬晉人執虞公虞已滅矣其言
執之何(据滅言以歸上傳云四年反取虞知/去滅變以歸言執〇去起呂反下同)不與滅也曷爲
不與滅滅者亡國之善辭也(言滅者王者起當/存之故爲善辭)滅者上
下之同力者也(言滅者臣子與君戮力一心共死之辭也不但/去滅復去以歸言執者明虞公滅人以自亡當)
(絶不得責不死位也晉稱人者夲滅而執之不以王法執治之故從執/無罪辭也虞稱公者奪正爵起從滅也不從滅例月者略之○戮音六)
(又作戮/力彫反)
六年春王正月○夏公㑹齊侯宋公陳侯衛侯曹
伯伐鄭圍新城邑不言圍此其言圍何彊也(惡桓/公行)
(霸彊而無義也鄭背叛本由桓公過陳不以道理當先脩/文德以來之而便伐之彊非所以附䟽〇彊也其良反)〇秋楚人
圍許諸侯遂救許○冬公至自伐鄭(事遷於救許以伐/鄭致者舉不得意)
七年春齊人伐鄭〇夏小邾婁子來朝(至是所以進/稱爵者時附)
(從霸者朝天子旁朝罷行進齊相公白/天子進之固因其得禮著其能以爵通)〇鄭殺其大夫申侯
其稱國以殺何(据晉侯殺其出/子申生稱侯)稱國以殺者君殺大
夫之辭也(諸侯國體以大夫爲股肱/士民爲肌膚故以國體録)秋七月公㑹齊侯
宋公陳丗子𣢾鄭丗子華盟于寗母(〇款苦管反毋/音無或音某)〇
曹伯般卒〇公子友如齊〇冬葬曹昭公
八年春王正月公㑹王人齊侯宋公衛侯許男曹
伯陳丗子𣢾鄭丗子華盟于洮王人者何微者也
曷爲序乎諸侯之上先王命也(銜王命㑹諸侯諸侯當北/面受之故尊序於上時桓)
(公德衰寗母之盟常㑹者不至而陳鄭又遣/丗子故上假王人之重以自助〇洮他刀反)鄭伯乞盟乞盟
者何處其所而請與也(以不/序也)其處其所而請與奈
何蓋酌之也(酌挹也時鄭伯欲與楚不肯自來盟處其國遣使挹/取其血而請與之約束無汲汲慕中國之心故抑之)
(使若叩頭乞盟者也不録使者方抑鄭伯使若自來也不/盟不爲大惡者古者不盟也〇遣使所吏反下録使同)〇夏狄伐
晉○秋七月禘于大廟用致夫人用者何用者不
宜用也致者何致者不宜致也禘用致夫人非禮
也(以致文在廟下不使入廟知非禮也禮夫人始見廟當特祭而因/禘諸公廟見欲以省煩勞不謹敬故譏之不日者下用失禮明〇)
(大音泰始見賢徧/反下同省所景反)夫人何以不稱姜氏貶曷爲貶(据夫/人姜)
(氏入/不貶)譏以妾爲妻也(以逆不書入廟當稱婦姜而稱夫人者/夫人當坐篡嫡也妾之事嫡猶臣之事)
(君同〇篡嫡𥘉患/反下音的下同)其言以妾爲妻奈何蓋脅于齊媵女
之先至者也(以不致楚女及夫人至皆不書也僖公本聘楚女爲/嫡齊女爲媵齊先致其女脅僖公使用爲嫡故從父)
(母辭言致不書夫人及楚女至者起齊先致其女然後/脅魯立也楚女未至而豫廢故皆不得以夫人至書也)○冬十有二
月丁未天王崩(惠王/也)
九年春王三月丁丑宋公禦說卒何以不書葬爲
襄公諱也(襄公背殯出㑹宰周公有不子之惡後有征齊憂中國/尊周室之心功足以除惡故諱不書葬使若非背殯也)
(○說音恱爲襄于僞反/下注爲天爲桓皆同)○夏公㑹宰周公齊侯宋子衛侯
鄭伯許男曹伯于葵丘宰周公者何天子之爲政
者也(宰猶治也三公之職號尊名也以如宰知其職大尊重當與天/子參聽萬機而下爲諸侯所㑹惡不勝其任也宋未葬不稱子)
(某者出㑹諸侯非尸柩之前故/不名○惡不烏路反勝音升)○秋七月乙酉伯姬卒此未
適人何以卒(据𣏌叔/姬不卒)許嫁矣婦人許嫁字而笄之
(字者尊而不泄所以逺别也笄者簪也所以繫持髪象男子飾也服/此者明繫屬於人所以養貞一也㛰禮曰女子許嫁笄而醴之稱字)
(○笄古兮反泄息列反/别彼列反簪莊林反)死則以成人之喪治之(不以殤禮降/也許嫁卒者)
(當爲諸侯夫人有即貴之漸猶俠卒也日者恩/尤重於未命大夫故從諸侯夫人例○俠音協)〇九月戊辰諸侯
盟于葵丘桓之盟不日此何以日危之也何危爾
貫澤之㑹桓公有憂中國之心不召而至者江人
黄人也葵丘之㑹桓公震而矜之叛者九國(下伐厲/善義兵)
(是也㑹不書者叛也叛不書者爲天子親遣三公㑹之而見叛故上爲/天子下爲桓公諱也㑹盟一事不舉重者時宰周公不與盟○不預音)
(豫)震之者何猶曰振振然(亢陽/之貌)矜之者何猶曰莫
若我也(色自美/大之貌)甲戍晉侯詭諸卒(不書葬者殺丗子/也〇詭九委反)○
冬晉里克弑其君之子奚齊此未踰年之君其言
弑其君之子奚齊何(据弒其君舎不連先君連名者上不書/葬子某弑君名未明也〇殺其音試下)
(及注/放此)弑未踰年君之號也(欲言弒其子奚齊嫌無君文與殺/大夫同欲言弒其君又嫌與弒成)
(君同故引先君冠子之上則弑未踰年君之號定而坐之輕重見矣加/之者起先君之子不解名者解言殺從弑名可知也弑未踰年君例當)
(月不月者不正遇禍終始惡明故/略之○冠古亂反見賢徧反)
十年春王正月公如齊(書如者録内所與外交接也故如京/師善則月榮之如齊晉善則月安之)
(如楚則月危之明當尊賢慕大無友不如巳者月者僖公/本齊所立桓公德衰見叛獨能念恩朝事之故善録之)秋滅温
○温子奔衛○晉里克弑其君卓子及其大夫荀息
及者何累也弑君多矣舎此無累者乎曰有孔父
仇牧皆累也舎孔父仇牧無累者乎曰有有則此
何以書賢也何賢乎荀息(据與孔父同〇君卓子勑角反/又丁角反左氏經無子字舎音)
(捨下/同)荀息可謂不食其言矣(不食言者不如食受之而/消亡之以奚齊卓子皆立)其
不食其言奈何奚齊卓子者驪姬之子也荀息傅
焉(禮諸侯之子八歳受之少傅教之以小學業小道焉履小節焉/十五受大傳教之以大學業大道焉履大節焉○驪力知反少)
(詩照反大/傅音泰)驪姬者國色也(其顔色一國之/選〇選息戀反)獻公愛之甚
欲立其子於是殺丗子申生申生者里克傅之獻
公病將死謂荀息曰士何如則可謂之信矣(獻公自/知廢正)
(當有後患欲託二子/於荀息故動之云爾)荀息對曰使死者反生生者不愧
乎其言則可謂信矣(荀息察言觀色知獻公欲爲奚齊卓子/來動巳故荅之云爾○欲爲于僞皮下)
(文爲文公不/爲故爲皆同)獻公死奚齊立里克謂荀息曰君殺正
而立不正廢長而立㓜(長謂重耳〇長/丁丈反注同)如之何願與
子慮之荀息曰君甞訊臣矣(上問下曰訊言臣者明君臣/相與言不可負〇訊音信上)
(問下/曰訊)臣對曰使死者反生生者不愧乎其言則可
謂信矣里克知其不可與謀退弑奚齊荀息立卓
子里克弑卓子荀息死之荀息可謂不食其言矣
(起時莫不背死郷生去敗與成荀息一受君命終身死之故言及與/孔父同義不日者不正遇禍終始惡明故略之○背音佩郷許亮反)
夏齊侯許男伐北戎○晉殺其大夫里克里克弑
二君則曷爲不以討賊之辭言之(据衛人/殺州吁)惠公之大
夫也(惠公篡立已定晉國君臣合爲一體無所復責故曰此乃/惠公之大夫安得以討賊之辭言之〇所復扶又反下同)然
則孰立惠公(欲難殺之意/〇難乃旦反)里克也里克弑奚齊卓子
逆惠公而入里克立惠公則惠公曷爲殺之惠公
曰爾旣殺夫二孺子矣(孺子小子也奚齊卓子時皆/㓜小○夫音扶孺如住反)又將
圖寡人(如我有不可將復/圖我如二孺子)爲爾君者不亦病乎於是殺
之然則曷爲不言惠公之入(据齊小白/入于齊)晉之不言岀
入者踊爲文公諱也(踊豫也齊人語若關西言渾矣獻公殺/申生文公與惠公恐見及出奔不子當)
(絶還入爲篡文公功足以并掩前人之惡故惠公入懷公出文公入渾/皆不書悉爲文公諱故也爲文公諱者欲明文公之功大也語在下懷)
(公者惠公子也惠公卒懷公立而秦納文公故出奔惠公文公出/奔不書者非命嗣也〇踊音勇豫也言渾户昆反又户本反下同)齊
小白入于齊則曷爲不爲桓公諱桓公之享國也
長(享/食)美見乎天下故不爲之諱本惡也文公之享
國也短美未見乎天下故爲之諱夲惡也(桓公功大/善惡相除)
(足封有餘較然爲天下所知文公功少嫌未足除身篡而有封功故爲/之諱并不言惠公懷公出入者明非徒足以除身篡而巳有足封之明)
(較也美不如桓公之功大〇美/見賢徧反下同較然音角下同)○秋七月〇冬大雨雹何以
書記異也(夫人專愛之所生也〇/南于付反雹歩角反)
十有一年春晉殺其大夫㔻鄭父(〇㔻普/悲反)夏公及
夫人姜氏㑹齊侯于陽榖○秋八月大雩(公與夫人出/㑹不恤民之)
(應)〇冬楚人伐黃
十有二年春王三月庚午日有食之(是後楚滅/黄狄侵衛)○夏
楚人滅黄秋七月○冬十有二月丁丑陳侯處臼
卒(〇處臼左/氏作杵臼)
十有三年春狄侵衛○夏四月葬陳宣公〇公㑹齊
侯宋公陳侯衛侯鄭伯許男曹伯于鹹(桓公自貫澤/陽榖之㑹後)
(所以不復舉小國者從一法之後小國言從令行大/國唯曹許以上乃㑹○鹹音咸不復扶又反下同)○秋九月大
雩(田陽榖之㑹不恤民復㑹/于鹹城縁陵煩擾之應)○冬公子友如齊
十有四年春諸侯城縁陵孰城之(諸侯不序/故問誰城)城𣏌也
曷爲城𣏌滅也孰滅之蓋徐莒脅之(以下皆狄徐也/言脅者𣏌王者)
(之後尤微是見恐曷而亡/○恐丘勇反曷火葛反)曷爲不言徐莒脅之爲桓公
諱也曷爲爲桓公諱上無天子下無方伯天下諸
侯有相滅亡者桓公不能救則桓公恥之也然則
孰城之桓公城之曷爲不言桓公城之不與諸侯
專封也曷爲不與實與而文不與文曷爲不與諸
侯之義不得專封也諸侯之義不得專封則其曰
實與之何上無天子下無方伯天下諸侯有相㓕
亡者力能救之則救之可也(輙發傳者與城衛同義言諸/侯者時桓公德衰待諸侯然)
(後乃能存之外城不月者文言諸侯非内城明/矣〇爲桓于僞反下爲桓爲天下并注臣爲同)〇夏六月季姬及
鄫子遇于防使鄫子來朝鄫子曷爲使乎季姬來
朝(据使者臣爲/君銜命文也)内辭也非使來朝使來請已也(使來/請娶)
(已以爲夫人下書歸是也禮男不親求女不親許魯不防正其女乃使/要遮鄫子淫泆使來請已與禽獸無異故卑鄫子使乎季姬以絶賤之)
(也月者甚惡内也〇要一遥反/遮諸奢反泆音逸惡烏路反)〇秋八月辛卯沙鹿崩沙鹿
者何河上之邑也此邑也其言崩何(据梁山/言崩)襲邑
也(襲者嘿陷入于地中言崩者以在何上也/河岸有髙下如山有地矣故得言崩也)沙鹿崩何以書
記異也外異不書此何以書(据長狄之/齊晉不書)爲天下記異
也(土地者民之主霸者之象也何者隂之精爲下所襲者此象天下/異齊桓將卒霸道毀夷狄動宋襄承其業爲楚所敗之應而不擊)
(國者起/天下異)○狄侵鄭○冬蔡侯肸卒(不書葬者潰當絶也不月/者賤其背中國而附父雔)
(故略之甚也肸立不書者父獻舞見獲留卒於/楚肸以次立非篡也○肸許乙反注同背音佩)
十有五年春王正月公如齊(月者善公旣能念恩尊事齊/桓又合古五年一朝之義故)
(録/之)楚人伐徐〇三月公㑹齊侯宋公陳侯衛侯鄭
伯許男曹伯盟于牡丘遂次于匡　公孫敖率師
及諸侯之大夫救徐(言次者刺諸侯緩於人恩旣約救徐而/生事止次不自往遣大夫往卒不能解)
(也大夫不序者起㑹上大夫君巳目故臣凡也内獨出/名氏者臣不得因君殊尊省文别尊卑也○别彼列反)夏五月日
有食之(是後秦獲晉侯齊桓公卒楚執/宋公霸道衰中國微弱之應)〇秋七月齊師曹
師伐厲(月者善録義兵厲葵丘之㑹叛天子之命也曹稱師者桓/公霸道衰曹獨能從之征伐不義故褒之所以勸勉不能)
(扶助霸功激揚解惰也○厲如字舊音/賴激古歷反解古賣反隋也徒卧反)八月􁈰(公乆出煩擾之所/生〇􁈰之戎反)
○九月公至自㑹桓公之㑹不致此何以致(据柯之/㑹不致)乆
也(乆暴師衆過三/時〇暴歩卜反)○季姬歸于鄫○已卯晦震夷伯之
廟晦者何冥也(晝日而冥○冥亡丁/反又亡定反注同)震之者何雷電擊
夷伯之廟者也夷伯者曷爲者也季氏之孚也(孚/信)
(也季氏所/信任臣)季氏之孚則微者其稱夷伯何大之也曷
爲大之(据陽虎/稱盗)天戒之故大之也(明此非但爲微者異乃公/家之至戒故尊大之使稱)
(字過于大夫以起之所以畏天命孔子曰/君子有三畏畏天命畏大人畏聖人之言)何以書記異也(此象桓/公德衰)
(彊楚以邪勝正僖公蔽於季氏季氏蔽於陪臣陪臣見信得權/僭立大夫廟天意若曰蔽公室者是人也當去之〇去起吕反)○冬
宋人伐曹○楚人敗徐于婁林(謂之徐者爲滅𣏌不知尊/先聖法度惡重故狄之也)
(不月者略兩夷狄/也○爲于僞反)○十有一月壬戍晉侯及秦伯戰于韓
獲晉侯此偏戰也何以不言師敗績(据泓之戰言宋師/敗績〇泓烏宏反)
君獲不言師敗績也(舉君獲爲重也釋不書者以獲君爲惡/書者以惡見獲與獲人君者皆當絶也)
(主書者從獲人/例〇惡烏路反)
十有六年春王正月戊申朔霣石于宋五是月六
鷁退飛過宋都曷爲先言霣而後言石(据星霣後言/霣〇十六年)
(本或從此下别爲卷案七志七録何注止十一卷公羊以閔附莊故也/後人以僖卷大輙分之爾霣于敏反是月如字或一音徒兮反六鶂五)
(歷反/水鳥)霣石記聞聞其磌然視之則石察之則五是
月者何僅逮是月也(是月邊也魯人語也在正月之幾盡故/曰劣及是月也〇磌然之人反又大年)
(反聲響也一音芳君反本或作砰八耕反僅/其靳反劣也逮音代又大計反及也幾音祈)何以不日(据五石/言日)晦
日也(凡災異晦日不日日食是也日食常於晦朔不/日晦可知也六鷁無常故言是月以起晦也)晦則何以
不言晦(据上/言朔)春秋不書晦也(事當日者日平居無他卓佹/無所求取言晦朔也趡盟奚)
(戰是也〇佹尤/委反趡翠軌反)朔有事則書(重始故書以録事若/泓之戰及此皆是也)晦雖有
事不書(重始而終自正故不復書以/録事〇不復扶又反下同)曷爲先言六而後
言鷁(据霣石/後言五)六鷁退飛記見也視之則六察之則
鷁徐而察之則退飛(鷁小而飛髙故視之如此事勢然也宋/都者宋國所治也人所聚曰都言過宋)
(都者時獨過宋都退/飛○所治直吏反)五石六鷁何以書記異也外異不
書此何以書爲王者之後記異也(王者之後有亡徴非/親王安存之象故重)
(録爲戒記災異也石者隂德之專者也鷁者鳥中之耿介者皆有似宋/襄公之行襄欲行霸事不納公子目夷之謀事事耿介自用卒以五年)
(見執六年終敗如五石六鷁之數天之與人昭昭著明甚可畏也於晦/朔者示其立功善甫始而敗將不克終故詳録天意也○爲王于僞反)
(注同耿介音戒/之行下孟反)○三月壬申公子季友卒其稱季友何
(据犂戰名不稱/季來歸不稱友)賢也(閔公不書葬故復於卒賢之明季子當蒙討/慶父之功遏牙存國終當録也不稱子者上)
(歸本當稱字/起事言子)〇夏四月丙申鄫季姬卒○秋七月甲子
公孫慈卒(日者僖公賢君宜有恩禮於大夫故/皆日也一年喪骨肉三人故曰痛之)〇冬十有二
月公㑹齊侯宋公陳侯衞侯鄭伯許男邢侯曹伯
于淮(月者危桓公德衰任竪刀易牙墮/功滅項自此始也〇墮許規反)
十有七年春齊人徐人伐英氏(稱氏者春秋前黜稱氏也/伐國而舎氏言之者非主)
(名故伐之/得從國舉)○夏滅項孰滅之齊滅之(以言滅知非内也以/不諱知齊滅○項户)
(講反/國名)曷爲不言齊滅之(据齊師/滅譚)爲桓公諱也春秋爲
賢者諱此滅人之國何賢爾君子之惡惡也疾始
(絶其始則不得終其惡〇爲桓于僞反/下及注同惡惡並如字一讀上烏路反)善善也樂終(樂賢者終/其行〇行)
(下孟/反)桓公甞有繼絶(立僖/公也)存亡之功(存邢/衛𣏌)故君子爲
之諱也(言甞者時桓公德衰功廢而滅人嫌當坐故上述所甞盛/美而爲之諱所以尊其德彰其功傅不言服楚獨舉繼絶)
(存亡者明繼絶存亡足以除殺子糾滅譚遂項覆終身之惡服楚功在/覆篡惡之表所以封桓公各當如其事也不月者桓公不坐滅略小國)
秋夫人姜氏㑹齊侯于卞(〇卞皮/彦反)九月公至自
㑹〇冬十有二月乙亥齊侯小白卒
十有八年春王正月宋公㑹曹伯衛人邾婁人伐
齊(月者與襄公之/征齊善録義兵)夏師救齊五月戊寅宋師及齊
師戰于甗齊師敗績戰不言伐此其言伐何宋公
與伐而不與戰故言伐春秋伐者爲客伐者爲主
曷爲不使齊主之(据甲寅衛人及齊人戰○甗魚輦/反又音言與伐音預下不與同)與襄
公之征齊也曷爲與襄公之征齊(据齊桓公霸者/猶不與征衛)桓
公死豎刀易牙爭權不葬爲是故伐之也(不爲文實/者保伍連)
(率本有用兵征伐不義之道/〇刀音彫爲是于僞反注同)〇狄救齊秋八月丁亥葬齊
桓公○冬邢人狄人伐衛(狄稱人者善能救齊雖拒義兵猶/有憂中國之心故進之不於救時)
(進之者辟襄公/不使義兵壅塞)
十有九年春王三月宋人執滕子嬰齊(名者著葵丘/之㑹叛天子)
(命者也不得爲伯討者不以其罪執之妄執之所以著有罪者爲襄公/殺恥也襄公有善志欲承齊桓之業執一惡人不能得其過故爲見其)
(罪所以助賢者養善意也月者録責之〇爲襄于僞/反下故爲起爲爲襄公深爲若不爲皆同見賢徧反)夏六月宋
人曹人邾婁人盟于曹南(因本㑹于曹南盟故/以地實邾婁說在下)鄫子㑹
盟于邾婁其言㑹盟何(据外諸侯㑹盟不録/及曹伯襄言㑹諸侯)後㑹也
(說與㑹伐宋同義君不㑹大夫刺後㑹者起實君也地以邾婁者起爲/邾婁事也不言君者爲襄公諱也魯本許嫁季姬於邾婁季姬淫泆使)
(鄫子請已而許之二國交忿襄公爲此盟欲和解之旣在人間反爲邾/婁所欺執用鄫子恥辱加於宋無異故没襄公使若微者也不於上地)
(以邾婁者深爲襄公諱使若不爲邾婁事盟而鄫子自就邾婁爲所執/者也上盟不日者深順諱文從微者例使若下執不以上盟爲辨也㑹)
(盟不日者言㑹盟不信巳/明無取於日自其正文也)已酉邾婁人執鄫子用之惡
乎用之用之社也其用之社奈何蓋叩其鼻以血
社也(惡無道也不言社者本無用人之道言用之巳重矣故絶其所/用處也日者魯不能防正其女以至於此明當痛其女禍而自)
(責之〇惡乎音烏惡無/烏路反用處昌慮反)秋宋人圍曹衛人伐邢冬公
㑹陳人蔡人楚人鄭人盟于齊(因宋征齊有隙爲此盟/也是後楚遂得中國霍)
(之㑹執/宋公)〇梁亡此未有伐者其言梁亡何(据蔡潰以自/潰爲又舉侵)
(也)自亡也其自亡奈何魚爛而亡也(梁君隆刑峻法一/家犯罪四家坐之)
(一國之中無不被刑者百姓一旦相率俱去狀若魚爛魚/爛從内發故云爾者其自亡者明百姓得去之君當絶者)
二十年春新作南門何以書譏何譏爾門有古常
也(惡奢泰不奉古制/常法○惡烏路反)夏郜子來朝郜子者何(未有存文/嫌不名故)
(執不知問〇郜古報/反姬姓之國下同)失地之君也何以不名(据鄧/榖名)兄弟辭
也(郜魯之同姓故不忍言其絶賤明當/尊遇之異於鄧榖也書者喜内見歸)五月乙巳西宫災
西宫者何小寢也小寢則曷爲謂之西宫有西宫
則有東宫矣魯子曰以有西宫亦知諸侯之有三
宫也(西宫者小寢内室楚女所居也禮諸侯娶三國女以楚女居西/宫知二國女於小寢内各有一宫也故云爾禮夫人居中宫少)
(在前右媵居西宫左/媵居東宫少在後)西宫災何以書記災也(是時僖公爲齊/所脅以齊媵爲)
(嫡楚女廢在西宫而不見恤悲愁怨曠之所生也言西宮不繫小寢者/小寢夫人所統妾之所繫也天意若曰楚女本當爲夫人不當繫於齊)
(女故經亦云爾〇爲/適丁歷反又作嫡)〇鄭人入滑○秋齊人狄人盟于邢
(狄稱人者能/常與中國也)冬楚人伐隨(叛楚/故也)
二十有一年春狄侵衛(貶狄者爲犯中國諱○爲于僞/反下不爲襄下文爲執皆同)宋
人齊人楚人盟于鹿上　夏大旱何以書記災也
(新作南門/之所生)秋宋公楚子陳侯蔡侯鄭伯許男曹伯
㑹于霍執宋公以伐宋孰執之楚子執之(以下獻/捷貶〇)
(霍左氏/作盂)曷爲不言楚子執之(据湨梁盟下執莒子邾婁子復/出晉人也〇湨古閴反復出扶)
(又反/下同)不與夷狄之執中國也(不舉執爲重復舉伐者劫質諸/侯求其國事當起也不爲襄公)
(諱者守信見執/無恥說在下也)冬公伐邾婁　楚人使宜申來獻捷
此楚子也其稱人何(据稱使知楚子/○捷在/反)貶曷爲貶(据齊侯/獻戎捷)
(不/貶)爲執宋公貶曷爲爲執宋公貶(据上巳没不/與執中國)宋公
與楚子期以乗車之㑹(蓋鹿上之盟〇乘/車繩證反下同)公子目夷諫
曰楚夷國也彊而無義請君以兵車之㑹往宋公
曰不可吾與之約以乗車之㑹自我爲之自我墮
之曰不可終以乗車之㑹往楚人果伏兵車執宋
公以伐宋(詐諼劫質諸侯求其國當絶故貶〇墮許規反/誰諼誰本亦作詐諼音許元反詐也又音援)宋公
謂公子目夷曰子歸守國矣國子之國也吾不從
子之言以至乎此公子目夷復曰君雖不言國國
固臣之國也(所以堅宋公意/絶彊楚之望)於是歸設守械而守國
楚人謂宋人曰子不與我國吾將殺子君矣宋人
應之曰吾賴社稷之神靈吾國巳有君矣楚人知
雖殺宋公猶不得宋國於是釋宋公宋公釋乎執
走之衛(襄公本謂公子目夷曰國子之國也宋公愧前語故慙不/忍反走之衛不書者執解而往非岀奔也〇守手又反又)
(如字應應/對之應)公子目夷復曰國爲君守之君曷爲不入
然後逆襄公歸(凡出奔歸書執獲歸不書者出奔巳失國故録/還應盗國與執獲者異臣下尚隨君事之未失)
(國不應盗國無爲録也〇國爲于僞/反下爲襄爲公子注爲没故爲皆同)惡乎捷捷乎宋(以上言伐/宋○惡音)
(烏)曷爲不言捷乎宋(据戎/捷也)爲襄公諱也(襄公本㑹楚/欲行霸憂中)
(國也不用目夷之言而見詐執伐宋幾亡其國故諱/爲没國文所以申善志不月者因起其事〇幾音祈)此圍辭也曷
爲不言其圍(据上言守/國知圍也)爲公子目夷諱也(目夷遭難設/權救君有解)
(圍存國免主之功故爲諱圍起其事所以彰目夷之/賢也歸捷書者刺魯受惡人物也○遭難乃旦反)○十有二月
癸丑公㑹諸侯盟于薄(言諸侯者起霍之㑹諸侯也不序者/起公從旁以議釋宋公㑹盟一事也)
(言㑹者因以/殊諸侯也)釋宋公執未有言釋之者此其言釋之
何(据執滕子/不言釋)公與爲爾也公與爲爾奈何公與議爾
也(善僖公能與楚議釋賢者之厄/不言公釋之者諸侯亦有力也)
二十有二年春公伐邾婁取須朐(〇朐其俱反/左氏作句)〇夏宋
公衛侯許男滕子伐鄭○秋八月丁未及邾婁人戰
于升陘(○陘/音刑)〇冬十有一月已巳朔宋公及楚人戰于
泓宋師敗績偏戰者日爾此其言朔何(据奚之戰/不言朔)春
秋辭䌓而不殺者正也(繁多也殺省也正得正道尤美/○不殺所戒反注同省所景反)何
正爾宋公與楚人期戰于泓之陽(泓水名水/北曰陽)楚人濟
泓而來(濟/渡)有司復曰請迨其未畢濟而擊之(迨/及)宋
公曰不可吾聞之也君子不厄人吾雖喪國之餘
(我雖前幾爲楚所喪所以得其餘民以爲/國喻褊弱〇喪國息浪反注同幾音祈)寡人不忍行也旣
濟未畢陳有司復曰請迨其未畢陳而擊之宋公
曰不可吾聞之也君子不鼓不成列(軍法以鼓戰以金/止不鼓不戰不成)
(列未成陳也君子不戰未成陳/之師〇畢陳直覲反下及注同)巳陳然後襄公鼓之宋師
大敗故君子大其不鼓不成列臨大事而不忘大
禮有君而無臣(言朔亦所以起有君而無臣借其有王徳而無/王佐也若襄公所行帝王之兵也有帝王之君)
(宜有帝王之臣有帝王之臣宜有帝王之民未能醇粹而守其禮/所以敗也〇王德于況反又如字下王佐同醇粹音純下雖遂反)以
爲雖文王之戰亦不過此也(有似文王伐崇陸戰當舉地/舉水者大其不以水厄乆也)
二十有三年春齊侯伐宋圍緡邑不言圍此其言
圍何疾重故也(疾痛也重故喻若重故創矣襄公欲行霸守正/履倍屬爲楚所敗諸夏之君宜雜然助之反因)
(其困而伐之痛與重故創無異故言圍以惡其不仁也○緡亡巾反重/故直用反又直龍反注同故創初良反下同屬音燭雜七合反又如字)
(惡烏/路反)○夏五月庚寅宋公慈父卒何以不書葬盈乎
諱也(盈滿也相接足之辭也襄公夲以背殯不書其父葬至襄公身/書葬則嫌霸業不成所覆者薄故復使身不書葬明當以前諱)
(除背殯以後諱加微封内娶不去日略之者功覆/之也〇慈父左氏作茲父復扶又反去起吕反)〇秋楚人伐陳
〇冬十有一月𣏌子卒(卒者桓公存王者後功尤美故爲表/異卒録之始見稱伯卒獨稱子者微)
(弱爲徐莒所脅不能死位春秋伯子男一也辭無所貶貶稱子者春秋/黜𣏌不明故以其一等貶之明本非伯乃公也又因以見聖人子孫有)
(誅無絶故貶不失爵也不名不日不/書葬者從小國例也〇始見賢徧反)
二十有四年春王正月〇夏狄伐鄭〇秋七月○冬
天王出居于鄭王者無外此其言出何(据王子瑕奔/晉不言出)
不能乎母也(不能事母罪莫大於不孝故絶之言出也下無廢/上之義得絶之者明母得廢之臣下得從母命)魯
子曰是王也不能乎母者其諸此之謂與(猶曰是王/也無絶義)
(不能事母而見絶外者其諸謂此灼然異居不復供養者與主書/者録王者所居也○與音餘復扶又反供養九用反下餘亮反)〇晉
侯夷吾卒(篡故不書葬明當絶也不日月者失衆/身死子見篡逐故略之猶薛伯定也)
二十有五年春王正月丙午衛侯燬滅邢衛侯燬
何以名(据楚子滅蕭不/名○燬況委反)絶曷爲絶之(据俱/滅人)滅同姓也(絶/先)
(祖支體尤重故名甚之也日者爲/魯憂内録之○爲魯于僞反下同)〇夏四月癸酉衛侯燬卒〇
宋蕩伯姬來逆婦宋蕩伯姬者何蕩氏之母也(蕩/氏)
(宋丗/大夫)其言來逆婦何(据莒慶言逆叔姬連來/者嫌内女爲殺直來也)兄弟辭也其
稱婦何有姑之辭也(宋魯之間名結㛰姻爲兄弟稱婦者見/姑之辭以逆實文知不殺直來也主書)
(者無出道也/〇見賢徧反)〇宋殺其大夫何以不名(据宋殺其/大夫山名)宋三丗
無大夫三丗内娶也(三丗謂慈父王臣處臼也内娶大夫女也/言無大夫者禮不臣妻之父母國内皆臣)
(無娶道故絶去大夫名正其義也外小惡正之者宋以内娶故公族以/弱妃黨益彊威權下流政分三門卒生篡弑親親出奔疾其未故正其)
(本〇去/起吕反)〇秋楚人圍陳納頓子于頓何以不言遂(据/楚)
(子鄚人侵/陳遂侵宋)兩之也(微者示别遂但别兩耳别之者惡國家不重民命/一出兵爲兩事也納頓子書者前出奔當絶還入)
(爲盗國當誅書楚納之與之同罪也主書者從楚納之頓子出奔/不書者小國例也不見挈者故君不可見挈於臣○惡烏路反)葬
衛文公(不月者滅同姓/故奪臣子恩也)冬十有二月癸亥公㑹衛子
莒慶盟于洮(莒無大夫書苢慶者尊敬壻之義也洮内地公與/未踰年君大夫盟不别得意雖在外猶不致也○)
(别彼/列反)
二十有六年春王正月已未公㑹莒子衛寗遬盟
于向(〇遫音速/向舒亮反)齊人侵我西鄙公追齊師至嶲弗
及其言至嶲弗及何(据公追戎于濟西不言所至又不/言弗及〇嶲户圭反又似兖反)侈也
(侈猶大也大公能却彊齊之兵弗者不之深者也言齊人畏公士卒精/猛引師而去之深逺不可得及故曰侈不直言大之者自爲追唯臣子)
(得襃之耳不得與追戎同也言師者侈大公所追也國内兵不書而斈/地者善公齊師去則止不逺勞百姓過復取勝得用兵之節故録詳之)
(〇侈昌爾反又昌者反大也卒/子忽反自爲于僞反下深爲同)夏齊人伐我北鄙○衛人
伐齊○公子遂如楚乞師乞者何卑辭也曷爲以
外内同若辭(据春秋/尊魯)重師也(外内皆同卑其辭者/深爲與人者重之)曷爲
重師(据泓之戰/不重師)師出不正反戰不正勝也(不正者不正/自謂出當復)
(反戰當必勝兵凶器戰危事不得巳而用之爾乃以假人故重而不暇/别外内也稱師者正所乞名也乞師例時〇當復扶又反下同别外彼)
(列反/下同)〇秋楚人滅隗以隗子歸(不月者略夷狄滅㣲國也不/言獲者舉滅爲重書以歸者)
(惡不死位不名者所傳聞丗見治始起責小國略但絶不誅之〇隗五/罪反二傳作夔惡不烏路反下同傳直專反見治賢徧反下直吏反)
〇冬楚人伐宋圍緍邑不言圍此其言圍何刺道
用師也(時以師與魯未至又道用之於是惡其視百姓之命若草木/不仁之甚也稱人者楚未有大夫未得稱師楚自道用之故)
(從楚/文)〇公以楚師伐齊取榖(言以者行公意别魯/兵也稱師者順上文)公至自
伐齊此巳取榖矣何以致伐(据伐邾婁/取叢不致)未得乎取榖
也(未可謂得/意於取榖)曷爲未得乎取榖(据俱/取邑)曰患之起必自
此始也(魯内虚而/外乞師以犯彊齊㑹齊侯昭卒晉文行霸幸而得/免孔子曰人之生也直罔之生也幸而免故雖得意猶致伐也)
二十七年春𣏌子來朝(貶稱子者起其無/禮不備故魯入之)夏六月庚
寅齊侯昭卒　秋八月乙未葬齊孝公　乙巳公
子遂帥師入𣏌(日者𣏌屬脩禮朝魯雖無禮君子躬自厚而/薄責於人不當乃入之故録責之○屬音燭)
冬楚人陳侯蔡侯鄭伯許男圍宋此楚子也其稱
人何(据序諸/侯之上)貶曷爲貶(据圍鄭/不貶)爲執宋公貶故終僖
之篇貶也(古者諸侯有難王者若方伯和平之後相犯復故罪楚/前執宋公僖公與共議釋之今復圍犯宋故貶因以見)
(義終僖之篇貶者言君子知平人當終身保也/〇爲于僞反難乃旦反今復扶又反見賢徧反)十有二月甲戍
公㑹諸侯盟于宋(地以宋者起公解宋圍爲此盟也宋得與盟/則宋解可知也而公釋之見矣〇與音預)
二十有八年春晉侯侵曹晉侯伐衛曷爲再言
晉侯(据楚人圍陳納頓子于/頓亦兩事不再出楚人)非兩之也然則何以不言遂
(据侵蔡遂/伐楚言遂)未侵曹也未侵曹則其言侵曹何致其意
也其意侵曹則曷爲伐衛晉侯將侵曹假塗于衛
衛曰不可得則固將伐之也(曹有罪晉文行霸征之衛壅/遏不得使義兵以時進故著)
(言侵曹以致其意所以通賢者之心不使壅塞也宋襄公伐齊月此不/月者晉文公功信未著且當脩文德未當深求於諸侯故不美也〇衛)
(雍於勇反下同又/作壅同遏於葛反)〇公子買戍衛不卒戍刺之不卒戍者
何不卒戍者内辭也不可使往也(即往當言/戍衛不卒)不可使
往則其言戍衛何(据言戍/衛行文)遂公意也(使臣子不可使恥深/故諱使若往不卒竟)
(事者明臣不/得壅塞君命)刺之者何殺之也殺之則曷爲謂之刺
之内諱殺大夫謂之刺之也(有罪無罪皆不得專殺故諱/殺言刺之不言刺公子買但)
(言不卒戍刺之者起爲上事刺之也内殺大夫例有罪不日無罪/日外殺大夫皆時○起爲于僞反下爲下卒爲晉深爲不爲同)〇楚
之救衛〇三月丙午晉侯入曹執曹伯卑宋人卑
者何與也其言卑宋人何(据下執衛侯言歸之于京師/〇卑宋必二反與也下同)與
使聽之也(與使聽其獄也時天王居于鄭晉文欲討楚師以宋王/者之後法度所存故因假使治之宋稱人者明聽訟必)
(師斷與其師衆共之〇/斷丁亂反下當斷同)曹伯之罪何甚惡也其甚惡奈
何不可以一罪言也(曹伯數侵伐諸侯以自廣大傳曰晉侯執/曹伯班其所取侵地于諸侯是也齊桓旣)
(伇諸侯背叛無道者非一晉與曹同姓恩惠當先施刑罰當後加起而/征之嫌其失義故著其甚惡者可知也以兵得不言獲者晉文伯討不)
(坐獲者故亦不責曹不死義兵日者喜/義兵得時入〇數所角反下數道同)○夏四月已巳晉侯齊
師宋師秦師及楚人戰于城濮楚師敗績此大戰
也曷爲使微者(据秦稱師録功知大戰必不使微者楚雖/無大夫齊桓行霸書屈完也○濮音卜)子
玉得臣也(以上敗績/下殺得臣)子玉得臣則其稱人何(据屈完當/桓公稱名)
(氏)貶曷爲貶(据邲之戰林父不/貶〇邲皮必反)大夫不敵君也(臣無敵君/戰之義故)
(絶正也秦稱師者助霸者征伐克勝有功故襃進之齊桓先/朝天子晉文先討夷狄者晉文之時楚與爭彊所遭遇異)〇楚
殺其大夫得臣(楚無大夫其言大夫者欲起上楚人本當言子/玉得臣所以詳録霸事不氏者子玉得臣楚之)
(驕蹇臣數道其君侵中國故貶/明當與君俱治也〇道音導)〇衛侯出奔楚(晉文逐之不書/逐之者以王事)
(逐之擇立其次無絶衛/之心惡不如出奔重)○五月癸丑公㑹晉侯齊侯宋公
蔡侯鄭伯衛子莒子盟于踐土陳侯如㑹其言
如㑹何(据曹伯襄/言㑹諸侯)後㑹也(說與㑹伐宋同刺陳侯不慕霸者/反歧意于楚失信後㑹㑹不致者)
(安信與晉文也盟日者譎也衛稱子者起叔武本無/即位之意陳歧意于楚在二十七年○譎古穴反)〇公朝于王
所曷爲不言公如京師(据三月公/如京師)天子在是也天子
在是則曷爲不言天子在是(据狩于/河陽)不與致天子也
(時晉文公年老恐霸功不成故土白天子曰諸侯不可卒致願王居踐/土下謂諸侯曰天子在是不可不朝迫使正君臣明王法雖非正起時)
(可與故書朝因正其義不書諸侯朝者外小惡不書獨録内也不書如/不言天王者從外正君臣所以見文公之功〇卒七忽反下倉卒同見)
(賢徧反下不見/當見見其同)○六月衛侯鄭自楚復歸于衛(言復歸者/天子有命)
(歸之名者刺天子歸有罪也言自楚者爲天子之諱也天子所以陵遲/者爲善不賞爲惡不誅衛侯出奔當絶叔武讓國不當復廢而反衛侯)
(令殺叔武故使若從楚歸者復歸例皆時此月者/爲下卒出也〇當復扶又反令力呈反下令自同)〇衛元咺出奔
晉(○咺況/阮反)〇陳侯𣢾卒(不書葬者爲晉文諱行霸不務教人以/孝陳有大喪而彊㑹其孤故深爲恥之)
(宋襄亦背殯獨不爲齊桓諱者時宋/襄自㑹之卒不日者賤其歧意于楚)○秋𣏌伯姬來〇公子
遂如齊○冬公㑹晉侯齊侯宋公蔡侯鄭伯陳
子莒子邾婁子秦人于温〇天王狩于河陽狩不
書此何以書(据常/事也)不與再致天子也(一失禮尚愈再失/禮重故深正其義)
(使若天子自/狩非致也)魯子曰温近而踐土逺也(此魯子一說也温近/狩地故可言狩踐土)
(逺狩地故不言狩也公以/再朝而日言之上說是)○壬申公朝于王所其日何(据上/朝不)
(日)録乎内也(危録内再失禮將爲有義者所惡不月而日者自是/諸侯不繫天子若日不繫於月〇惡烏路反下惡衛)
(同)○晉人執衛侯歸之于京師歸之于者何歸于
者何歸之于者罪巳定矣歸于者罪未定也罪未
定則何以得爲伯討(此難成公十五年晉侯執曹伯歸/于京師〇難乃旦反下方難同)歸
之于者執之于天子之側者也罪定不定巳可知
矣(歸之者決絶之辭執于天子之側巳白/天子罪定不定自在天子故言巳可知)歸于者非執之于
天子之側者也罪定不定未可知也(未得白天子分别/之者但欲明諸侯)
(尊貴不得自相治當斷之于天子爾大惡雖未可知執/有罪當爲伯討矣無罪而執人當貶稱人〇别彼列反)衛侯之罪
何殺叔武也何以不書(据殺大/夫書)爲叔武諱也春秋爲
賢者諱何賢乎叔武(据失兄意〇爲叔于僞反下爲/賢爲叔武及注而爲深爲皆同)讓國
也其讓國奈何文公逐衛侯而立叔武叔武辭立
而他人立則恐衛侯之不得反也故於是己立(故上/稱子)
然後爲踐土之㑹治反衛侯(叔武訟治於晉文公令白王/者反衛侯使還國也叔武讓)
(國見殺而爲叔武諱殺者明叔武治反衛侯欲兄饗國故爲/去殺己之罪所以起其功而重衛侯之無道〇爲去起呂反)衛侯得
反曰叔武篡我元咺爭之曰叔武無罪終殺叔武
元咺走而出此晉侯也其稱人何(此以伯討而何貶者言/歸之于伯討明知坐他)
(事故更問之/〇篡初患反)貶曷爲貶(据他罪/不見)衛之禍文公爲之也文
公爲之奈何文公逐衛侯而立叔武使人兄弟相
疑(春秋許人臣者必使臣許人子者必使子文公惡衛侯/大深愛叔武大甚故使兄弟相疑〇大深音泰下同)放乎殺
母弟者文公爲之也(文公本逐之非故致此禍也逐之文不見/故貶主書者以起文公逐之〇放乎甫往)
(反)〇衛元咺自晉復歸于衛自者何有力焉者也(有/力)
(焉者有力于晉也言恃晉有屬己力以/歸方難下意故於是發問〇屬音燭)此執其君其言自何
(上元咺出奔晉而文公執衛侯知/以元咺訴執之怪訴其君而助之)爲叔武爭也(解文公助之意以/元咺爲叔武爭訴)
(以爲忠於巳而助之雖然臣無訴君之義復於衛非也悖君臣之義故/著言自明不當有力於惡人也言復歸者深爲霸者恥之使若無罪〇)
(爭爭鬪之爭下/注同悖必内反)〇諸侯遂圍許〇曹伯襄復歸于曹〇
遂㑹諸侯圍許(曹伯言復歸者天子歸之也名者與衛侯鄭同/義執歸不書書者名惡當見本無事不當言遂)
(又不更舉曹伯者見其能悔過即時從霸者征伐也霸兵不月者刺文/公不偃武脩文以附䟽倉卒飲服許卒不能降威信自是衰故不成其)
(善〇降/户江反)
二十有九年春介葛盧來介葛盧者何夷狄之君
也何以不言朝(据諸侯來曰朝○/介葛音戒國名)不能乎朝也(不能升降/揖讓也介)
(者國也葛盧者名也進稱名者能/慕中國朝賢君明當扶勉以禮義)○公至自圍許○夏六月
公㑹王人晉人宋人齊人陳人蔡人秦人盟于狄
泉(文公圍許不能服自知威信不行故復上假王人以㑹諸侯年老/志衰不能自致故諸侯亦使微者㑹之月者惡霸功之廢於是○)
(故復扶又反年/末同惡烏路反)〇秋大雨雹(夫人專愛之所生〇/兩于付反雹歩角反)〇冬介葛
盧來(前公圍許不在故更來朝不稱字者一年/再朝不中禮故不復進也〇中丁仲反)
三十年春王正月〇夏狄侵齊〇秋衛殺其大夫
元咺及公子瑕衛侯未至其稱國以殺何(据歸/在下)道
殺也(時巳得天子命還國於道路遇而殺之坐之與至國同故但稱/國不復别也言及公子瑕者下大夫别尊卑○復扶又反别尊)
(彼列/反)〇衛侯鄭歸于衛此殺其大夫其言歸何(据未/至而)
(有專殺之惡/與入惡同)歸惡乎元咺也(衛侯歸殺無惡則/元咺之惡明矣)曷爲歸惡
乎元咺(据師/還)元咺之事君也君出則已入(意人執衛侯/歸之于京師)
(元咺自晉復歸于衛/恃晉力以歸是也)君入則己出(衛侯鄭自楚復歸于/衛元咺出奔晉是也)以爲
不臣也(故不從犯伯執爲天子所還言復歸從出入無惡言歸以見/元咺有出入罪衛侯得殺之所以專臣事君之義名者爲殺)
(叔武惡天子歸有罪也執歸不書主書者名惡當/見〇以見賢徧反下同爲于僞反惡夫烏路反)〇晉人秦人
圍鄭〇介人侵蕭(稱人者侵中/國故退之)〇冬天王使宰周公來
聘(與葵丘/㑹同義)〇公子遂如京師遂如晉大夫無遂事此
何以禮四卜何以非禮(据俱/卜也)求吉之道三(三卜吉凶必/有相竒者可)
(以決疑故求吉必/三卜〇竒居宜反)禘甞不卜郊何以卜(禘比祫爲大甞比四/時祭爲大故据之)卜
郊非禮也(禮天子/不卜郊)卜郊何以非禮(据上言/三卜禮)魯郊非禮也
(以魯郊非禮故卜爾昔武王旣没成王㓜少周公居攝行天子事制禮/作樂致大平有王功周公薨成王以王禮葬之命魯使郊以彰周公之)
(德非正故卜三卜吉則用之不吉則免牲謂之郊者天人相與交接之/意也不言郊天者謙不敢斥尊〇少詩照反大平音泰王功于況反)
魯郊何以非禮(据成公乃不郊惡之〇/惡之烏路反下皆同)天子祭天(郊者所以/祭天也天)
(子所祭莫重於郊居南郊者就陽位也槀席玄酒器用陶匏大珪不瑑/大羹不和爲天至尊物不可悉備故推質以事之○槀古老反匏白交)
(反瑑大轉反和户卧反爲天于/僞反下則爲本爲主爲皆同)諸侯祭土(土謂社也諸侯所祭莫/重於社卿大夫祭五祀)
(士祭其/先祖)天子有方望之事(方望謂郊時所望祭四方羣神日月/星辰風伯雨師五嶽四瀆及餘山川)
(凡三十/六所)無所不通(盡八極之内天之所覆地之/所載無所不至故得郊也)諸侯山川有
不在其封内者則不祭也(故魯郊/非禮也)曷爲或言免牲或
言免牛免牲禮也(魯卜郊不吉免之禮卜郊不吉則爲牲作玄/衣纁裳使有司玄端放之於南郊明本爲天)
(不敢留/天牲)免牛非禮也免牛何以非禮傷者曰牛(養牲/不謹)
(敬有災傷天不饗用不得復爲天牲故以本牛名之非禮者非天牲不/當復見免但當内自省責而巳〇復爲扶又反下同見免賢徧反下以)
(見/同)三望者何望祭也然則曷祭祭泰山河海曷爲
祭泰山河海(据郊者主爲祭天〇大/山音泰本亦作泰下同)山川有能潤于百
里者天子秩而祭之(此皆助天宣氣布功故祭天及之秩者/隨其大小尊卑髙下所宜禮祭天牲角)
(繭栗社稷宗廟角握六宗五嶽四瀆角尺其餘山川視卿大夫天燎地/瘞日月星辰布山縣水沉風磔雨升燎者取爼上七體與其珪寳在辨)
(中置於柴上燒之〇繭古典反燎力/召反瘞於例反縣音玄磔陟百反)觸石而岀膚寸而合(側/手)
(爲膚按指爲寸言其觸石理而出無有膚寸/而不合〇膚寸方于反側手爲膚按指爲寸)不崇朝而徧雨
乎天下者唯泰山爾(崇重也不重朝言一朝也〇崇朝如字/注同雨于付反又如字崇重直龍反下)
(同)河海潤于千里(亦能通氣致雨潤澤及于千里韓詩傳曰湯/時大旱使人禱于山川是也郊望非一獨祭)
(二者魯郊非禮/故獨祭其大者)猶者何通可以巳也(巳/止)何以書譏不郊
而望祭也(譏尊者不食而卑者獨食書者惡失禮也魯至是郊者/僖公賢君欲尊明其先祖之功德不就廢之譏者春秋)
(不見事不書皆從事舉可知也不吉言不從者明己/意汲汲欲郊而卜不從爾所以見事鬼神當加精誠)〇秋七月〇冬
𣏌伯姬來求婦其言來求婦何兄弟辭也其稱婦
何有姑之辭也(書者無/出道也)〇狄圍衛〇十有二月衛遷
于帝丘(月者惡大國遷至小國城郭堅/固人衆彊遷徙畏人故惡之也)
三十有二年春王正月○夏四月己丑鄭伯接卒
(不書葬者殺大夫申侯也君殺大夫皆就葬别有罪無罪唯内無貶公/之道不可去葬故從殺時别之○接二傳作捷别有彼列反下同去起)
(吕/反)○衛人侵狄○秋衛人及狄盟(不地者起因上侵就狄/盟也復出衛人者嫌與)
(内微者同也言及者時出不得狄君也稱/人而言及則知狄盟者卑○復扶又反)〇冬十有二月己卯
晉侯重耳卒(○重直/龍反)
三十有三年春王二月秦人入滑○齊侯使國歸
父來聘○夏四月辛巳晉人及姜戎敗秦于殽其
謂之秦何(据敗者稱師未得師稱人○殽/本又作肴户爻反或户髙反)夷狄之也曷爲
夷狄之(据俱/見敗)秦伯將襲鄭(輕行疾至不戒以入/曰襲〇輕遣政反)百里子
與蹇叔子諫曰千里而襲人未有不亡者也(行疾不/假塗變)
(必生道逺多險阻遭/變必亡○蹇居輦反)秦伯怒曰若爾之年者宰上之木
拱矣(宰冢也拱可以手對抱/〇拱九勇反以手對抱)爾曷知師出百里子與蹇
叔子送其子而戒之曰爾即死必於殽之嶔巖是
文王之所辟風雨者也(其處險阻隘勢一人可要百故文王/過之驅馳常若辟風雨襲鄭所當由)
(也○嶔苦銜反鄒湥生褚詮之音上林賦並同徐音欽韋昭漢書音義/去瞻反又本或作廞同巖五銜反韋音嚴處昌慮反隘於賣反要一遥)
(反傳要/之同)吾將尸爾焉(在牀曰尸/在棺曰柩)子揖師而行(揖其父於師/中介胄不拜)
(爲其拜如蹲〇胄直又/反爲于僞反蹲音存)百里子與蹇叔子從其子而哭
之秦伯怒曰爾曷爲哭吾師對曰臣非敢哭君師
哭臣之子也(言恐臣先死子不/見臣故先哭之)弦髙者鄭商也(鄭商賈人/〇賈音古)
遇之殽矯以鄭伯之命而犒師焉(詐稱曰矯犒勞也見/其軍行非常不似君)
(子恐見虜掠故生意矯君命勞之○矯以居表/反犒苦報反勞也勞力/報反下同掠音亮)或曰往矣或曰
反矣(軍中語也時以爲鄭實使弦髙犒之或以爲鄭伯/巳知將見襲必設備不如還或曰緒出當遂往之)然而晉
人與姜戎要之殽而擊之匹馬隻輪無反者(然然/上議)
(猶豫留住之頃也匹馬一馬也隻踦也皆喻盡〇隻輪如字一本又作/易輪董仲舒云車皆不還故不得易輪轍隻踦居宜反一本作易踦)
其言及姜戎何(据秦人白狄不言/及呉子主㑹也)姜戎微也(故絶/言及)稱人
亦微者也何言乎姜戎之微(据邢人狄人/伐衛不言及)先軫也(先軫/晉大)
(夫也言姜戎微/則知稱人者尊)或曰襄公親之(以旣貶又/危文公葬)襄公親之則
其稱人何(据桓十三年衛侯/背殯用兵不稱人)貶曷爲貶(据俱背/殯用兵)君在乎殯
而用師危不得葬也(與衛迫齊宋異故惡不子/也〇惡不烏路反下同)詐戰不日
此何以日(据不言敗績外詐戰文也詐/卒也齊人語也〇卒七忽反)盡也(惡晉/不仁)〇癸巳葬
晉文公〇狄侵齊○公伐邾婁取叢(取邑不致者得意可/知例〇取菆才工反)
(二傳作/取訾樓)〇秋公子遂率師伐邾婁○晉人敗狄于箕
(不月者略微/者與夷狄也)〇冬十月公如齊(月者善公念/齊恩及子孫)〇十有二月公
至自齊○乙巳公薨于小寢〇霣霜不殺草(○霣于/敏反)
李梅實何以書記異也何異爾不時也(周之十二/月夏之十)
(月也易中孚記曰隂假陽威之應也早霣霜而不殺萬物至當霣霜之/時根生之物復榮不死斯陽假與隂威隂威列索故陽自霣霜而反不)
(能殺也此禄去公室政在公子遂/之應也〇復扶又反索息各反)〇晉人陳人鄭人伐許
春秋公羊卷第五(經傳㭍阡壹伯丹叄字/注壹萬玖伯/叄拾字/音義貳阡參伯壹拾陸字)
春秋公羊經傳解詁文公第六
　　　　　　何休學
元年春王正月公即位〇二月癸亥朔日有食之
(是後楚丗子商臣弒其君/楚滅江六狄比侵中國)○天王使叔服來㑹葬其言來
㑹葬何(据奔喪以非禮書歸含且賵不言來〇歸/含本又作唅户暗反五年經同賵芳鳯反)㑹葬禮也
(但解㑹葬者明言來者常文不爲早晩施也常事書者文公不肖諸侯/莫肯㑹之故書天子之厚以起諸侯之薄蓋以長𥙷短也叔服者王子)
(虎也服者字也叔者長㓜稱也不繫王者不以親䟽録也不稱王子者/時天子諸侯不務求賢而專貴親親故尤其在位子弟刺其早任以權)
(也魯得言公子者方録異辭故獨不言弟也諸侯得言子弟者/國失賢輕〇不爲于僞反下不爲同長㓜丁丈反稱也尺證反)○夏
四月丁巳葬我君僖公〇天王使毛伯來錫公命
錫者何賜也命者何加我服也(復發傳者嫌禮與桓公同/死生異也主書者惡天子)
(也古者三載考績三考黜陟幽明文公新即位功未足/施而錫之非禮也〇錫思歷反復扶又反惡烏路反)〇晉侯伐
衛〇叔孫得臣如京師(書者與莊二十五年同知不爲䘮/聘書者聘爲貢職天子當得異方)
(之物以事宗廟又欲以知君父無恙不以喪廢故/不譏也如他國就不三年一譏而巳〇恙餘亮反)〇衛人伐晉〇
秋公孫敖㑹晉侯于戚(○戚于/寂反)〇冬十月丁未楚丗
子商臣弑其君髠(楚無大夫言丗子者甚惡丗子弑父之禍也/不言其父言其君者君之於丗子有父之親)
(有君之尊言丗子者所以明有父之親言君者所以明有君之尊又責/臣子當討賊也日者夷狄子弑父忍言其日〇髠苦門反左氏作頵)
○公孫敖如齊(書者譏䘮娶/吉凶不相干)
二年春王二月甲子晉侯及秦師戰于彭衙秦師
敗績(稱秦師者愍其衆惡其將前以不用賢者之言匹馬隻輪無反/者今復重師敗績師敵君不正者賤之不嫌得敵君〇衙音牙)
(本或作牙惡烏路反將子匠反復/扶又反下不復皆同重直用反)〇丁丑作僖公主作僖公主
者何爲僖公作主也(爲僖公廟作主也主狀正方穿中央逹/四方天子長尺二寸諸侯長一尺〇爲)
(僖公廟于僞反下蓋/爲以爲下欲爲同)主者曷用虞主用桑(禮平明而葬日中/而反虞以陽求隂)
(謂之虞者親喪以下壙皇皇無所親求而虞事之虞猶安神也用桑者/取其名與其麤觕所以副孝子之心禮虞祭天子九諸侯七卿大夫五)
(士三其奠處猶吉祭〇壙苦晃/反又音曠麤才古反又七奴反)練主用栗(謂期年練祭也埋虞/主於兩階之間易用)
(栗也夏后氏以松殷人以柏周人以栗松猶容也想見其容貌而事之/主人正之意也柏猶迫也親而不逺主地正之意也栗猶戰栗謹敬貌)
(主天正之意也禮士虞記曰桑主不文吉主皆刻而謚之蓋爲禘祫時/别昭穆也虞主三代同者用意尚麤觕未暇别也〇期年音基三年同)
(人正音征下同/别彼列反下同)用栗者藏主也(藏于廟室中常所當/奉事也質家藏于堂)作僖公
主何以書(据作餘公/主不書)譏何譏爾不時也其不時奈何
欲乆喪而後不能也(禮作練主當以十三月文公亂聖人制/欲服喪三十六月十九月作練主又不)
(能卒竟故以二十五月/也日者重失禮鬼神)〇三月乙巳及晉處父盟此晉陽處
父也何以不氏(据陽陽處父/伐楚救江)諱與大夫盟也(諱去氏者/使若得其)
(君如經言邾婁儀父矣不地者起公就於晉也日者起公盟也俱没公/齊髙傒不使若君處父使若君者親就其國恥不得其君故使若得其)
(君也如晉不書不致者/深諱之○去起吕反)〇夏六月公孫敖㑹宋公陳侯鄭
伯晉士縠盟于垂歛(盟不日者欲共盟誅商臣雖不能誅猶/爲疾惡故也襃與信辭也不如平丘兩)
(舉㑹盟詳録之者時至即盟㑹禮不/成〇縠户木反垂斂左氏作垂隴)〇自十有二月不雨至于
秋七月何以書記異也(以不/言旱)大旱以災書此亦旱也
曷爲以異書大旱之日短而云災(云言也/言有災)故以災書
此不雨之日長而無災故以異書也(此禄去公室政在/公子遂之所致也)
(不就莊三十一年發/傳者此最甚事著)〇八月丁卯大事于大廟躋僖公大
事者何大祫也(以言大與有事異又從僖八年禘數之知爲大/祫〇大廟音太下太祖皆同隮僖子兮反升也)
(本又作躋同祫音洽大祭/禘數大帝反下所主反)大祫者何合祭也其合祭奈何
毀廟之主陳于大祖(毀廟謂親過髙祖毀其廟藏其主于大/祖廟中禮取其廟室笮以爲死者炊沐)
(大祖周公之廟陳者就陳列大祖前大祖東鄉昭南郷穆北郷其餘孫/從王父父曰昭子曰穆昭取其郷明穆取其北面尚敬〇笮側白反炊)
(沐昌垂反下音木/東郷許亮反下同)未毀廟之主皆升合食于大祖(自外來/曰升)
五年而再殷祭(殷盛也謂三年祫五年禘禘所以異於袷者功/臣皆祭也祫猶合也禘猶諦也審諦無所遺失)
(禮天子特禘特祫諸侯禘則不礿祫則不甞大夫/有賜於君然後祫其髙祖〇諦音帝礿羊略反)躋者何升也何
言乎升僖公(据禘于大廟/不道所升)譏何譏爾逆祀也其逆祀
奈何先禰而後祖也(升謂西上禮昭穆指父子近取法春秋/惠公與莊公當同南面西上隱桓與閔)
(僖亦當同北面西上繼閔者在下文公縁僖公於閔公爲庶兄置僖公/於閔公上失先後之義故譏之傳曰後祖者僖公以臣繼閔公猶子繼)
(父故閔公於文公亦猶祖也自先君言之隱桓及閔僖各當爲兄弟顧/有貴賤耳自繼代言之有父子君臣之道此恩義逆順各有所施也不)
(言吉祫者就不三年不復譏/略爲下張本〇禰乃禮反)〇冬晉人宋人陳人鄭人伐
秦○公子遂如齊納幣納幣不書此何以書譏何
譏爾譏喪娶也娶在三年之外則何譏乎喪娶(据/逆)
(在四年〇喪取七/住反夲亦作娶同)三年之内不圖㛰(僖公以十二月薨至此未/滿二十五月又禮先納采)
(問名納吉乃納幣此四者/皆在三年之内故云爾)吉禘于莊公譏然則曷爲不於
祭焉譏(据吉禘于莊公譏始不三年大事圖/㛰俱不三年大事獨從吉禘不復譏)三年之恩疾
矣(疾/痛)非虚加之也(非虚加/責之)以人心爲皆有之(以人心爲/皆有疾痛)
(不忍/娶)以人心爲皆有之則曷爲獨於娶焉譏(据孝子/疾痛吉)
(事皆不當爲/非獨娶也)娶者大吉也(合二姓之好傳之於無窮故爲/大吉〇好呼報反傳直專反)非
常吉也(與大/事異)其爲吉者主於己(主於已身不如祭祀/尚有念先人之必)以
爲有人心焉者則宜於此焉變矣(變者變慟哭泣也有/人心念親者聞有欲)
(爲巳圖㛰則當變慟哭泣矣況乃/至于納幣成㛰哉○慟杜貢反)
三年春王正月叔孫得臣㑹晉人宋人陳人衛人
鄭人伐沈沈潰(〇伐沈音審國/名潰户内反)〇夏五月王子虎卒王
子虎者何天子之大夫也外大夫不卒此何以卒
(据原/仲也)新使乎我也(王子虎即叔服也新爲王者使來㑹葬在葬/後三年中卒君子恩隆於親親則加報之故)
(卒明當有恩禮也尹氏卒日此不日者/在期外也名者卒從正〇新使所吏反)○秦人伐晉〇秋楚人
圍江〇雨螽于宋雨螽者何死而墜也(以先言雨也/墜隋地也不)
(言如雨言雨螽者本飛從地上而下至地似雨尤醇〇雨螽于付反下/及注同一音如字螽音終而隊直類反注同隋大果反上時掌反醇音)
(純)何以書記異也外異不書此何以書爲王者之
後記異也(螽猶衆也衆死而墜者羣臣將爭彊相残賊之象是後/大臣比爭鬪相殺司城驚逃子哀奔亡國家廓然無人)
(朝廷乆空蓋猶三丗内娶貴近妃族禍自上/下故異之云爾〇爲王于僞反近附近之近)○冬公如晉十有
二月己巳公及晉侯盟〇晉陽處父帥師伐楚救
江此伐楚也其言救江何(据兩之當先言救也非兩之當重/出處父也生事當言遂三者皆違)
(例知後言救江起伐楚/意故問之〇重直用反)爲諼也(諼詐○諼/許元反)其爲諼奈何伐
楚爲救江也(救人之道當指其所之實欲救江而反伐楚以爲/其勢必當引圍江兵當還自救也故云爾孔子曰)
(自古皆有死/民無信不立)
四年春公至自晉〇夏逆婦姜于齊其謂之逆婦
姜于齊何(据不書逆者主名/不言如齊不稱女)略之也(稱婦姜至文也逆/與至共文故爲略)髙子
曰娶乎大夫者略之也(賤非所以奉宗廟故略之不書逆者/主名卑不爲録使也不言如齊者大)
(夫無國也不稱女者方以婦姜見與至共文重至也不稱夫人爲致文/者賤不可奉宗廟也不言氏者本當稱女女者父母辭君子不奪人之)
(親故使從父母辭不言氏〇爲/于僞反使所吏反見與賢徧反)〇狄侵齊〇秋楚人滅江○
晉侯伐秦○衛侯使寗俞來聘〇冬十有一月壬
寅夫人風氏薨(〇寗俞乃定/反下音餘)
五年春王正月王使榮叔歸含且賵含者何口實
也(孝子所以實親口也縁生以事死不忍虚其口天子以珠諸侯以/玉大夫以碧士以貝春秋之制也文家加飯以稻米○飯扶晚反)
其言歸含且賵何(据宰咺歸兩賵不言且也連賵何/之者嫌据賵言歸〇咺況阮反)兼之兼
之非禮也(且兼辭以言且知譏兼之也含言歸者時主持含來也/去天者含者臣子職以至尊行至卑事失尊之義也不)
(從含晚言來者本不當含也主/書者從含也○去起呂反下同)〇三月辛亥葬我小君成風
成風者何僖公之母也(風氏也任宿顓臾之姓〇/任音壬顓臾音專下音榆)〇王使
召伯來㑹葬(去天者不及事/刺比失喪禮也)〇夏公孫敖如晉○秦人
入鄀(○鄀/音弱)〇秋楚人滅六○冬十月甲申許男業卒
六年春葬許僖公〇夏季孫行父如陳○秋季孫
行父如晉○八月乙亥晉侯讙卒(〇讙好/官反)〇冬十月
公子遂如晉○葬晉襄公(書遂者刺公生時數如晉葬不/自行非禮也禮諸侯薨使大夫)
(吊自㑹葬○/數所角反)○晉殺其大夫陽處父○晉狐射姑出奔
狄晉殺其大夫陽處父則狐射姑曷爲出奔(据蔡/殺其)
(大夫公子燮蔡公子履出奔楚此非同姓/恐見及〇射姑音亦又音夜榖梁作夜)射姑殺也(以非恐見/乃知其殺)射
姑殺則其稱國以殺何君漏言也(自上言泄下曰漏○/君漏力豆反泄也言)
(泄息列反/又以制反)其漏言奈何君將使射姑將(謂作中軍大夫〇/姑將子匠反下同)
陽處父諌曰射姑民衆不說不可使將於是廢將
陽處父出射姑入君謂射姑曰陽處父言曰射姑
民衆不說不可使將射姑怒出刺陽處父於朝而
走(明君漏言殺之當坐殺也易曰君不密則失臣臣不密則失身/幾事不密則害成○不說音恱下同刺七亦反又一音七賜反)○
閏月不告月猶朝于廟不告月者何不告朔也(禮/諸)
(侯受十二月朔政於天子藏于大祖廟毎月朔朝廟使大夫南面奉天/子命君北面而受之比時使有司先告朔愼之至也受於廟者孝子歸)
(美先君不敢自專也言朝者縁生以事死親在朝朝莫夕巳死不敢渫/鬼神故事必子朔者感月始生而朝○大祖音泰比必利反朝朝上如)
(字下直遥反/渫息列反)曷爲不告朔(据俱/月也)天無是月也閏月矣
何以謂之天無是月非常月也(所在無常/故無政也)猶者何通
可以巳也(朝者因視朔政爾無政而朝故加猶不言朔/者閏月無告朔禮也不言公者内事可知)
七年春公伐邾婁三月甲戍取須朐取邑不日
此何以日(据取叢也〇/朐其俱反)内辭也使若他人然(使若公春/伐邾婁而)
(去他人自以甲戍日取之内再取邑然後甚而日也今此一取而日故/使若他人然所以深諱者扈之盟不見序并爲取邑故○并爲于僞反)
(年末/注同)〇遂城郚(主書者甚其生事困/極師衆〇郚音吾)〇夏四月宋公王臣
卒(不書葬者坐殺大夫/也不日者内娶略)宋人殺其大夫何以不名(据/宋)
(殺其大/夫山名)宋三丗無大夫三丗内娶也(故使無/大夫)〇戊子晉
人及秦人戰于令狐(〇令力/丁反)晉先眛以師奔秦此
偏戰也何以不言師敗績(据秦師敗績○眛/音蔑左氏作蔑)敵也(俱無/勝負)
此晉先眛也其稱人何(据奔無出丈/知先眛也)貶曷爲貶(据新/築之)
(戰衛孫良夫/敗績不貶)外也其外奈何以師外也(懷持二心有功欲/還無功便持師出)
(奔故於戰貶之起其以師外也本所以懷持二心者其咎亦由/晉侯要以無功當誅也不起者敵而外事可知也〇咎其九反)何以
不言出(据楚囊瓦俱/戰而奔言出)遂在外也(起其生事成扵/竟外從竟外去)〇狄侵我
西鄙〇秋八月公㑹諸侯晉大夫盟于扈諸侯何
以不序大夫何以不名(序次也据新城盟/諸侯序趙盾名)公失序也公
失序奈何諸侯不可使與公盟眣晉大夫使與公
盟也(以目通指曰眣文公内則欲乆喪而後不能喪娶逆祀外則貪/利取邑爲諸侯所薄賤不見序故深諱爲不可知之辭不日者)
(順諱爲善文也〇眣音舜本又作昳丑乙反又大結反/以目通指曰眣本又作䀵音同字書云昳瞚也以忍反)○冬徐伐莒
(謂之徐者前共滅王者後不知尊先聖法度今自先犯文對事連可以/起同惡莒在下不得狄故復狄徐也一罪再狄者明爲莒狄之爾徐先)
(狄在僖十五年/〇復扶又反)〇公孫敖如莒莅盟
八年春王正月〇夏四月〇秋八月戊申天王崩〇
冬十月壬午公子遂㑹晉趙盾盟于衡雍(〇雍於/用反)〇
乙酉公子遂㑹伊雒戎盟于暴(四日不能再出不卒名/者非一事再見也〇雒)
(音洛暴歩報反本又作嚗/一音甫沃反見賢徧反)○公孫敖如京師不至復丙戍
奔莒不至復者何不至復者内辭也不可使往也
(安居不肯行故諱使若已行但不至還/爾即巳行當道所至乃言復如至黄矣)不可使往則其言如
京師何遂公意也(正其義不使君命/壅塞○壅於勇反)何以不言出(据慶父/言出奔)
遂在外也(諱使若從外奔不敢復還者也日者嫌敖罪/明則起君弱故諱使若無罪〇復扶又反)〇􁈰(先/是)
(公如晉公子遂公孫敖比出不可使/勢奪於大夫煩擾之應〇􁈰音終)○宋人殺其大夫司馬○
宋司城來奔司馬者何司城者何皆官舉也(皆以官/名舉言)
(之天子有大司徒大司馬大司空皆三公官名也諸侯有司徒/司馬司空皆卿官也宋變司空爲司城者辟先君武公名也)曷爲
皆官舉(据宋殺其大/夫山不官舉)宋三丗無大夫三丗内娶也(宋/以)
(内娶故威勢下流三丗妃黨爭權相殺司城驚逃子哀奔亡主/或不知所任朝廷乆空故但舉官起其事也大夫相殺例皆時)
九年春毛伯來求金毛伯者何天子之大夫也何
以不稱使(据南季/稱使)當喪未君也(時王新有/三年喪)踰年矣何以
謂之未君(据崩在八年/踰年當即位)即位矣而未稱王也未稱王
何以知其即位以諸侯之踰年即位亦知天子之
踰年即位也(俱繼體其/禮不得異)以天子三年然後稱王亦知
諸侯於其封内三年稱子也(各信恩於其/下〇信音申)踰年稱公
矣則曷爲於其封内三年稱子縁民臣之心不可
一日無君縁終始之義一年不二君(故君薨稱子某旣/葬稱子明繼體以)
(繫民臣/之心)不可曠年無君(故踰年/稱公)縁孝子之心則三年
不忍當也(孝子三年志在思慕不忍當父位故雖即位猶於其封/内三年稱子子張曰書云髙宗涼闇三年不言何謂也)
(孔子曰何必髙宗古之人皆然君薨百官緫巳以/聽冢宰三年〇涼音亮又音良闇如字又音隂)毛伯來求金何
以書譏何譏爾王者無求求金非禮也然則是王
者與(据未稱王/○與音餘)曰非也非王者則曷爲謂之王者王
者無求曰是子也(雖名爲三年稱子者/其實非唯繼父之位)繼文王之體守
文王之法度文王之法無求而求故譏之也(引文玊/者文王)
(始受命/制法度)○夫人姜氏如齊(奔父母之喪也不言奔喪者尊内猶/不言朝聘也故以致起得禮也書者)
(大夫家危重言如/齊者大夫繫國)○二月叔孫得臣如京師〇辛丑葬
襄王王者不書葬此何以書不及時書過時書(重/録)
(失/時)我有往者則書(謂使大夫往也惡文公不自往故書葬以起/大夫㑹之日者僖公成風之喪襄王比加禮)
(故恩録之所以甚/責内〇惡烏路反)○晉人殺其大夫先都○三月夫人姜
氏至自齊(出獨致者得禮故與臣子辭/月者婦人危重從始至例)〇晉人殺其大夫
士縠及箕鄭父○楚人伐鄭○公子遂㑹晉人宋
人衛人許人救鄭○夏狄侵齊○秋八月曹伯襄
卒〇九月癸酉地震地震者何動地也(動者震之故/傳先言動者)
(喻若物之動/地以曉人也)何以書記異也(天動地靜者常也地動者象隂爲/陽行是時魯文公制於公子遂齊)
(晉失道四方叛德星孛之萌自此而作故下與北斗之變所/感同也不傳天下異者從王内録可知〇行下孟反孛音佩)○冬楚
子使椒來聘椒者何楚大夫也楚無大夫此何以
書始有大夫也(入文公所聞丗見升平法内諸夏以外夷狄也/屈完子玉得臣者以起霸事此其正也聘而與)
(大夫者本大國○椒子遙反/一本作萩子小反見賢徧反)始有大夫則何以不氏(据屈/完氏)許
夷狄者不一而足也(許與也足其氏則當純以中國禮貴之嫌/夷狄質薄不可卒備故且以漸○卒七忽)
(反)〇秦人來歸僖公成風之禭其言僖公成風何
兼之兼之非禮也(禮主于敬當各使一使所以别尊卑〇禭音/遂贈喪之衣服一使所吏反别彼列反下同)
曷爲不言及成風(据及者别公夫人尊卑文也連成風者但問/尊卑體當絶非欲上成風使及僖公〇上時)
(掌反又/如字)成風尊也(不可使卑及尊也母尊序在下者明婦人有三/從之義少繫父旣嫁繫夫夫死繫子〇少詩召)
(反)葬曹共公(〇共/音恭)
十年春王三月辛卯臧孫辰卒〇夏秦伐晉(謂之/秦者)
(起令狐之戰敵均不敗晉先眛以師奔/秦可以足矣而猶不知止故夷狄之)〇楚殺其大夫宜申〇
自正月不雨至于秋七月(公子遂/之所招)〇及蘇子盟于女
栗(〇女音汝/本亦作汝)冬狄侵宋○楚子蔡侯次于屈貉(魯/恐)
(故書刺微弱也〇屈貉居勿反又/音厥下麥又户各反二傳作厥貉)
十有一年春楚子伐圈(〇圈求阮反一音卷說文作/圈字林臼萬反二傳作麋)〇夏
叔彭生㑹晉卻缺于承匡○秋曹伯來朝○公子
遂如宋○狄侵齊〇冬十月甲午叔孫得臣敗狄
于鹹狄者何(以日嫌夷狄不能偏/戰故問也〇鹹音咸)長狄也(蓋長/百尺)兄弟
三人(言相類/如兄弟)一者之齊一者之魯一者之晉(不書者/外異也)其
之齊者王子成父殺之其之魯者叔孫得臣殺之
(經言敗殺不明故復/云爾○復扶又反)則未知其之晉者也其言敗何(据/敗)
(者内戰文非/殺一人也)大之也(長狄之三國皆欲爲君長大非一人所能討/興師動衆然後殺之如大戰故就其事言敗)
其日何(据日而言敗與公子友敗莒師于犂同/非殺一人文〇犂力知反又力兮反)大之也(如結日/大戰)其
地何大之也(如大戰/故地)何以書記異也(魯成就周道之封齊晉霸尊/周室之後長狄之操無羽翮)
(之助别之三國皆欲爲君此象周室衰禮義廢大人無輔佐有夷狄行事/以三成不可苟指一故自宣成以往弒君二十八亡國四十〇行下孟反)
十有二年春王正月盛伯來奔盛伯者何失地之
君也何以不名兄弟辭也(與郜子同義月者前爲魯所滅/今來見歸尤當加意厚遇之)
〇𣏌伯來朝〇二月庚子子叔姬卒(卒者/許嫁)此未適人
何以卒許嫁矣婦人許嫁字而筓之死則以成人
之喪治之其稱子何(据伯姬卒亦許嫁不/稱子〇笄古兮反)貴也其貴奈
何母弟也(不稱母妺而繫先君言子者逺别也禮男子不/絶婦人之手婦人不絶男子之手〇别彼列反)〇夏
楚人圍巢〇秋滕子來朝○秦伯使遂來聘遂者
何秦大夫也秦無大夫此何以書賢繆公也何賢
乎繆公(据聘不足與大夫荆人來聘是/也〇使遂二傳作術繆音穆)以爲能變也其爲
能變奈何惟諓諓善竫言(諓諓淺薄之貌竫猶撰也〇/諓諓徐在淺反又子淺反又)
(音牋尚書截截淺薄貌也賈逵注外傳云巧言也善竫在井反/撰也本或作諞皮勉反又必淺反本作譔七全反又仕勉反)俾君
子易怠(俾使也易怠猶輕惰也○俾必爾反/注同使也易以䜴反注同惰大卧反)而況乎我多有
之惟一介斷斷焉無他技(一介猶一槩斷斷猶專一也他/技竒巧異端也孔子曰攻乎異)
(端斯害也巳〇一介古拜反一介猶一槩也尚書音古賀反斷斷/丁亂反專一也注同技其綺反槩古愛反竒其宜反本立作琦同)其
心休休(休休美大貌○休/休許虬反美大貌)能有容(能含容賢者/逆耳之言)是難也(是/難)
(行也秦繆公自傷前不能用百里子蹇叔子之言感而自變悔遂霸西/戎故因其能聘中國善而與之使有大夫子貢曰君子之過也如日月)
(之食焉過也人皆見之更/也人皆仰之此之謂也)○冬十有二月戊午晉人秦人
戰于河曲此偏戰也何以不言師敗績敵也曷爲
以水地(以水地者謂以水曲折起地逺近所/在也据戰于泓不言曲〇折之設反)河曲䟽矣河千
里而一曲也(何曲䟽以据地明故可以曲地因以起二國之君數/興兵相伐戰無巳時故不言及不别曲直而地以河)
(曲明兩曲也○數所角/反不别彼列反下同)季孫行父帥師城諸及運(書帥/師者)
(刺魯微弱臣下不可使邑乆不脩不敢徒行興師厲衆然/後敢城之言及者别君邑臣邑也〇運二傳作鄆後皆爾)
十有三年春王正月〇夏五月壬午陳侯朔卒(不/書)
(葬者盈爲晉文諱也晉文雖霸㑹人孤以尊天子自𥙷有餘故/復盈爲諱○盈爲于僞反下文盈爲爲周公皆同復扶又反)〇邾
婁子蘧篨卒(〇蘧篨其居/反下直居反)○自正月不雨至于秋七
月(公子遂/所致)○丗室屋壞丗室者何魯公之廟也(魯公/周公)
(子伯禽〇丗室/二傳作大室)周公稱大廟魯公稱丗室羣公稱宮
(少差異其下者所以上尊/周公○大廟音泰下同)此魯公之廟也曷爲謂之丗室
丗室猶丗室也丗丗不毀也(魯公始封之/君故不毀也)周公何以稱
大廟于魯(据魯公/始封也)封魯公以爲周公也(稱周公故/語在下)周公
拜乎前魯公拜乎後(始受封時拜于文王廟也尚書曰用命/賞于祖是也父子俱拜者明以周公之)
(功封魯/公也)曰生以養周公(生以魯國供養周公〇以養餘/亮反注皆同供養九用反下同)死以
爲周公主(如周公死當以魯公爲祭祀主加曰者成王始受其茅/土之辭禮記明堂位曰封周公於曲阜地方七百里革)
(車千乗蓋以爲有王功故半天子也〇死以爲/如字法死以爲周公主同乗繩證反王于況反)然則周公之魯
乎曰不之魯也封魯公以爲周公主然則周公曷
爲不之魯(据爲周公者謂生以養周公死以爲周/公主周公不之魯則不得供養爲主)欲天下之
一乎周也(周公聖人德至重功至大東征則西國怨西征則東國/怨嫌之魯恐天下廻心趣郷之故封伯禽命使遥供養)
(死則奔喪爲主所以一天下/之○于周室○郷許亮反)魯祭周公何以爲牲(据廟/異也)周
公用白牡(白牡殷牲也周公死有王禮謙不敢與文武同/也不以夏黒牡者嫌改周之文當以夏辟嫌也)魯公
用騂犅(騂犅赤脊周牲也魯公以諸侯不嫌故從周制以/脊爲差○騂息營反犅音/詩作剛騂犅赤脊也)羣公
不毛(不毛不純色所/以降于尊祖)魯祭周公何以爲盛(据牲異也〇盛/成政反又音成)
(粢盛也在/器曰盛)周公盛(盛者/新榖)魯公燾(燾者冒也故上以新也〇燾/徒報反一本作濤音同冒也)
(冒亡/報反)羣公廪(廪者連新於陳上財令半相連爾此謂方祫祭之/時序昭穆之差○廪力甚反財令力呈反下同)
丗室屋壞何以書譏何譏爾乆不脩也(簡忽乆不以/時脩治至令)
(壞敗故譏之言屋者重宗廟詳録之以/不務公室不月者知乆不脩當蒙上月)〇冬公如晉○衛侯㑹
于沓(〇沓徒/合反)○狄侵衛○十有二月已丑公及晉侯
盟○還自晉○鄭伯㑹公于斐還者何善辭也何
善爾往黨衛侯㑹公于沓至得與晉侯盟反黨鄭
伯㑹公于斐故善之也(黨所也所猶時齊人語也文公前/扈之盟不見序後能救鄭之難不)
(逆王者之求上得尊尊之義下得解患之恩一出三爲諸侯所榮/故加録於其還時皆深善之〇棐本又作棐芳尾反難乃旦反)
十有四年春王正月公至自晉(月者爲臣子喜録上事〇/爲臣于僞反下爲後故爲)
(同)〇邾婁人伐我南鄙○叔彭生帥師伐邾婁〇夏
五月乙亥齊侯潘卒(不書葬者潘立儲嗣不明乍欲立舎乍/欲立商人至使臨葬更相篡弑故絶其)
(身明當更立其先君之次〇潘普干反更/相音庚下呉楚更同篡殺申志反下同)○六月公㑹宋公陳
侯衛侯鄭伯許男曹伯晉趙盾癸酉同盟于新城
(盟下日者刺諸侯微弱/信在趙盾〇盾徒本反)○秋七月有星孛入于北斗孛者
何彗星也(狀如篲〇孛歩/内反徐扶憒反)其言入于北斗何(据大辰不言/入又不言孛)
(名)北斗有中也(中者/魁中)何以書記異也(孛者邪亂之氣篲/者掃故置新之象)
(也北斗天之樞機玉衡七政所出是時桓文迹息王者不能統政自是/之後齊晉並爭呉楚更謀競行天子之事齊宋莒魯弒其君而立之應)
(〇爭爭/鬪之爭)〇公至自㑹○晉人納接菑于邾婁弗克納
納者何入辭也其言弗克納何(据言于邾婁與納頓子/于頓同俱入國得立辭)
(○捷菑在妾反又如字/下側其反二傳作捷菑)大其弗克納也(克勝也鄭伯以勝爲/惡此弗勝故爲大)何
大乎其弗克納(据伐齊納子/糾恥不能納)晉卻缺帥師革車八百
乗以納接菑于邾婁力沛若有餘(沛有餘貌○乗繩證/反沛若普貝反有餘)
(貌)而納之邾婁人言曰接菑晉出也貜且齊出也
(出外孫也〇貜且/俱縛反下子餘反)子以其指(指手/指)則接菑也四貜且也
六(言俱不得/天之正性)子以大國壓之(壓服也服邾婁使從命○/壓於甲反又於輙反服也)則
未知齊晉孰有之也(設齊復興兵來納貜且亦欲服邾婁使/從命未知齊晉誰能使外孫有邾婁者)
(〇齊復扶/又反下同)貴則皆貴矣(時邾婁再娶二/子母尊同體敵)雖然貜且也長
(旣兩不得正性又皆貴唯當以/年長故立之〇長丁丈反注同)卻缺曰非吾力不能納也
義實不爾克也(如邾婁人言義不/可奪也故云爾)引師而去之故君
子大其弗克納也(大其不以己/非奪人之是)此晉卻缺也其稱人
何貶曷爲貶(据趙鞅納/蒯聵不貶)不與大夫專廢置君也曷爲
不與(据大其/弗克納)實與(弗克/納是)而文不與文曷爲不與大夫
之義不得專廢置君也(不復發上無天子下無方伯傳者/諸侯本有錫命征伐憂天下之道)
(故明有亂義大夫不得專也接菑不繫邾婁者見挈于卻缺也不/氏者本當言卻婁接菑見當國也○見挈賢徧反下音苦結反)九
月甲申公孫敖卒于齊(巳絶卒之者爲後齊脅魯歸其喪/有恥故爲内諱使若尚爲大夫)
〇齊公子商人弑其君舎此未踰年之君也其言
弑其君舎何(据弑其君之子奚齊也連名何之者/弒成君未成君俱名問例所從也)已立之已
殺之(商人本正當立恐舎縁潘/意爲害故先立而弑之)成死者而賤生者也(惡/商)
(人懷詐無道故成舎之君號以賤商人之所爲不解名者言/成君可知從成君不日者與卓子同〇惡烏路反卓勅角反)○宋子
哀來奔宋子哀者何無聞焉爾〇冬單伯如齊
齊人執單伯齊人執子叔姬執者曷爲或稱行
人或不稱行人(此問諸侯相執/大夫所稱例)稱行人而執者以其事
執也(以其所銜奉國事執之晉/人執我行人叔孫舎是也)不稱行人而執者以己執
也(己者己大夫自以大夫之罪執之分别/之者罪惡各當歸其本〇别彼列反)單伯之罪何道淫
也惡乎淫淫乎子叔姬(時子叔姬嫁當爲齊夫人/使單伯送之〇惡音烏)然則曷
爲不言齊人執單伯及子叔姬(据夫人婦姜/繫公子遂)内辭也
使若異罪然(深諱使若各自以他事見執者不書叔姬歸于齊者/深諱以起道淫書單伯如齊者起送叔姬也齊稱人)
(者順諱文使/若非伯討)
十有五年春季孫行父如晉〇三月宋司馬華孫
來盟(月者文公微弱大夫秉政宋亦蔽於三丗之黨二亂結盟故不/與信辭不稱使者宋無大夫官舉者見宋亂也録華孫者明惡)
(二國非以月惡華孫也〇華孫户化/反見賢𥚹反惡二烏路反下皆同)〇夏曹伯來朝〇齊人
歸公孫敖之喪何以不言來(据齊人來/歸子叔姬)内辭也脅我
而歸之筍將而來也(荀者竹箯一名編輿齊魯以北名之曰/筍將送也爲叔姬淫惡魯類故取其尸)
(置編輿中傳送而來脅魯令受之故諱不言來起其來有恥不可言來/也不月者不以恩録與子叔姬異〇筍將音峻竹箯也將送也竹箯婢)
(緜反一音歩賢反服䖍音編韋昭音如頻反編必緜反一音篇郭璞音歩/典反輿音餘爲叔于僞反下父爲子爲若爲實/爲同傳直專反令受力)
(呈反/下同)○六月辛丑朔日有食之鼓用牲于社(是後楚人/滅庸宋人)
(弑其君處臼齊人弑其君商人/宣公弑子赤莒弑其君庶其)〇單伯至自齊(大夫不致此致者/喜患禍解也不省)
(去氏者淫當絶使若他單伯/至也〇解户買反省所景反)○晉卻缺帥師伐蔡戊申入
蔡入不言伐此其言伐何至之日也其日何(据甲寅/齊人伐)
(衛日/伐也)至之日也(嫌至日伐不至日入故曰/入也主書與甲寅同義)○秋齊人侵我西
鄙○季孫行父如晉〇冬十有一月諸侯盟于扈
(不序不日者順上諱文使/若扈之盟都不可得而知)○十有二月齊人來歸子叔姬
其言來何(据齊人歸公孫/敖之喪不言來)閔之也(閔傷其棄/絶來歸)此有罪何閔
爾父母之於子雖有罪猶若其不欲服罪然(孔子曰/父爲子)
(隱子爲父隱直在其中矣所以崇父子之親也言齊人不以棄歸爲文/者令與敖同文相發明叔姬于文公爲姊妹言父母者時文公母在明)
(孝子當申母恩也月/者閔録之從無罪例)○齊侯侵我西鄙遂伐曹入其郛
郛者何恢郭也(恢大也郭城外大郭〇郛芳/夫反郭也恢郭苦回反大也)入郛書乎曰
不書(圍不言入/入郛是也)入郛不書此何以書動我也(諱使若爲/同姓見入)
(郛故動/懼我也)動我者何内辭也其實我動焉爾(齊侵魯魯/實爲子叔)
(姬故動懼失操云爾郷者不去幾亦入我郛故舉入郛以起魯恥且/明兵之所郷苟得其罪則莫敢不懼〇郷者許亮反下同幾音祈)
十有六年春季孫行父㑹齊侯于陽榖齊侯弗及
盟其言弗及盟何(据序上㑹也連/盟何者嫌据盟)不見與盟也(與齊期/盟爲叔)
(姬故中見簡賤不見與盟侮辱有恥故諱使若行父㑹而去齊侯/不及得與盟故言齊侯弗及亦所以起齊侯不肯〇爲于僞反)〇
夏五月公四不視朔(視朔說在六年不舉不朝廟者禮月終/于廟先受朔政乃朝明王教尊也朝廟)
(私也故以不視朔爲/重常以朔者重始也)公曷爲四不視朔(据無/事也)公有疾也(以/不)
(諱舉公知有疾公有疾乃復舉/公是也〇乃復扶又反下同)何言乎公有疾不視朔(据/有)
(疾無/惡也)自是公無疾不視朔也(有疾無惡不當書又/不言有疾者欲起公)
(自是無疾/不視朔也)然則曷爲不言公無疾不視朔有疾
猶可言也無疾不可言也(言無疾大惡不可言也是/後公不復視朔政事委任)
(公子/遂)〇六月戊辰公子遂及齊侯盟于犀丘(〇犀丘音/西左氏作)
(郪丘榖梁/作師丘)〇秋八月辛未夫人姜氏薨○毀泉臺泉
臺者何郎臺也(莊公所築臺于郎以郎譏臨民/之漱浣〇漱素侯反浣户管反)郎臺則曷
爲謂之泉臺未成爲郎臺(未成時但/以地名之)旣成爲泉臺
(旣成更以/所置名之)毀泉臺何以書譏何譏爾築之譏毀之
譏先祖爲之己毀之不如勿居而巳矣(但當勿居令/自毀壞不當)
(故毀暴揚先祖之惡也築毀譏同/知例皆時〇令力呈反暴歩卜反)〇楚人秦人巴人滅庸(〇/巴)
(布加/反)〇冬十有一月宋人弑其君處臼弑君者曷爲
或稱名氏或不稱名氏大夫弑君稱名氏賤者窮
諸人(賤者謂士也士正自當稱/人〇處曰二傳作杵臼)大夫相殺稱人賤者窮諸
盗(降大夫使稱人降士使稱盗者所以别死刑有輕重也無尊上非/聖人不孝者斬首梟之無營上犯軍法者斬要殺人者刎脰故重)
(者録輕者略也不日者内娶略賤之〇别彼列反梟/古堯反要一遥反刎亡粉反頭如字本又作脰音豆)
十有七年春晉人衛人陳人鄭人伐宋○夏四月
癸亥葬我小君聖姜聖姜者何文公之母也(〇聖姜/二傳作)
(聲/姜)〇齊侯伐我西鄙〇六月癸未公及齊侯盟于
榖〇諸侯㑹于扈〇秋公至自榖〇冬公子遂如齊
十有八年春王二月丁丑公薨于臺下○秦伯罃
卒(秦穆公也至此卒者因其賢〇伯罃乙/耕反何云穆公也左氏穆公子康公)〇夏五月戊戍齊
人弑其君商人(商人弑君賊復見者與大夫異齊人巳君事之/殺之宜當坐弒君〇復見扶又反下同下賢徧)
(反)○六月癸酉葬我君文公〇秋公子遂叔孫得臣
如齊(不舉重者譏魯猥使二大夫/出虚國家廢政事重録内也)〇冬十月子卒子卒者
孰謂謂子赤也何以不日(据子般/卒日)隱之也何隱爾弑
也弑則何以不日(据子般卒日〇弒/也音試下及注同)不忍言也(所聞丗臣/子恩痛王)
(父深厚故不忍言/其日與子般異)〇夫人姜氏歸于齊(歸者大歸也夫死子/弒賊人立無所歸留)
(故去也有去道書/者重絶不復反)〇季孫行父如齊〇莒弑其君庶其
稱國以弑何(据莒人弒/其君密州)稱國以弑者衆弑君之辭(一/人)
(弒君國中人人盡喜故舉國以明/失衆當坐絶也例皆時者略之也)

春秋公羊卷第六
　　　　　　經傳叄阡伍伯叄拾柴字
　　　　　　注伍阡㭍伯叄拾伍字
　　　　　　音義壹阡叄伯㭍拾玖字
　　　　　　　　　　　　　　　余仁仲刋于家塾
春秋公羊經傳解詁宣公第七
　　　　　　　　何休學
元年春王正月公即位繼弑君不言即位此其言
即位何其意也(桓公篡成君宣公篡末踰/年君嫌其義異故復發傳)〇公子遂如齊
逆女(譏喪娶復書不親迎者嫌觸諱不成其/文也有母言如者縁内諱無貶公文)三月遂以夫人
婦姜至自齊遂何以不稱公子一事而再見者卒
名也(卒竟也竟但/舉名者省文)夫人何以不稱姜氏(据僑如以夫人婦/姜氏至自齊也經)
(有姜不但問不稱氏者/嫌据夫人氏欲使去姜)貶曷爲貶(据俱/至也)譏喪娶也喪娶者
公也則曷爲貶夫人(据師/還也)内無貶于公之道也(明下/無貶)
(上之/義)内無貶于公之道則曷爲貶夫人(据俱有/諱義)夫人與
公一體也(恥辱與公共之夫人貶則公惡明矣去氏比於/去姜差輕可言故不諱貶夫人〇差初賣反)其稱
婦何(据桓公夫人/至不稱婦)有姑之辭也(有姑當以婦禮至無姑當以/夫人禮至故分别言之言以)
(者見行遂意也見繼重在遂因逺/别也月者公不親迎危録之例也)〇夏季孫行父如齊○晉
放其大夫胥甲父于衛放之者何猶曰無去是云
爾(是是/衛)然則何言爾近正也此其爲近正奈何古
者大夫巳去三年待放(古者刑不上大夫蓋以爲􁆾巢毀卵/則鳯皇不翔刳胎焚火則麒麟不至)
(刑之則恐誤刑賢者死者不可復生刑者不可復屬故有罪放之而巳/所以尊賢者之類也三年者古者疑獄三年而後斷易曰繫用徽墨寘)
(於叢棘三歳不得凶是也自嫌有罪當誅故三年不/敢去〇摘吐狄反刳口孤反屬音蜀叢棘才工反)君放之非也
(曰無去/是非也)大夫待放正也(聽君不去/衛正也)古者臣有大喪則君
三年不呼其門(重奪孝子之恩也禮父母之喪三年不從政齊/衰大功之喪三月不從政故孔子曰夏后氏三)
(年之喪旣殯而致事殷人旣葬而致事周人卒/哭而致事君子不奪人之親亦不可奪親也)巳練可以弁冕
(此說時衰正失非謂禮當然弁禮所謂皮弁爵弁也皮弁武冠爵弁/文冠夏曰収殷曰哻周曰弁加旒曰冕主所以入宗廟○􁇥況甫反)
服金革之事(謂以兵/事使之)君使之非也(非古/道也)臣行之禮也
(臣順君命亦禮也此與君放之非/臣待君放正同故引同類相發明)閔子(閔子騫/以孝聞)要絰而服事
(禮巳練男子除乎首婦/人除乎帶○要一遙反)旣而曰若此乎古之道不即人
心(旣事畢言古者不/敢斥君即近也)退而致仕(退退身也致仕/還䘵位于君)孔子蓋善之
也(善其服事外得事君之義致仕内不失親親之恩言古者又孫順/不訕其君也不言君子者時賢者多以爲非唯孔子以爲是○孫)
(音/遜)○公㑹齊侯于平州〇公子遂如齊〇六月齊人
取濟西田外取邑不書此何以書(据曹取之不書/〇濟子禮反)所
以賂齊也(魯所以賂遺齊故稱人/共國辭○遺唯季反)曷爲賂齊(据上無戰/伐無所謝)爲
弑子赤之賂也(子赤齊外孫宣公篡弑之恐爲齊所誅爲是賂/之故諱使若齊自取之者亦因惡齊取篡者賂)
(當坐取邑未之齊坐者由律行言許/受賂也月者惡内甚于邾婁子益)〇秋邾婁子來朝〇楚
子鄭人侵陳遂侵宋(微者不得言遂遂者楚子之遂也不從/鄭人去遂者兵尊者兼將〇將子匠反)
〇晉趙盾帥師救陳宋公陳侯衛侯曹伯㑹晉師
于斐林伐鄭此晉趙盾之師也(据上趙盾救陳微者不/能㑹諸侯〇斐芳尾反)曷
爲不言趙盾之師(据公子遂㑹晉趙盾于衡/雍伊雒戎盟再岀名氏)君不㑹大夫
之辭也(時諸侯爲趙盾所㑹不與卑致尊故正之去大夫名/氏使若更有師也殊㑹地之者起諸侯爲盾所㑹)○冬
晉趙穿帥師侵柳柳者何天子之邑也(天子之間田/也有大夫守)
(之晉與大夫忿爭/侵之〇間音閑)曷爲不繫乎周(据王師敗績于貿/戎繫王〇貿音茂)不與
伐天子也(絶正其義使若/兩國自相伐)〇晉人宋人伐鄭
二年春王二月壬子宋華元帥師及鄭公子歸生
帥師戰于大棘宋師敗績獲宋華元(復岀宋者非獨/惡華元明恥辱)
(及宋國○/華户化反)○秦師伐晉(秦稱師者閔其衆惡其將本秦之忿起/殽之戰今襄公繆公巳死可以止矣而)
(復伐晉惡其搆/怨結禍無巳)○夏晉人宋人衛人陳人侵鄭〇秋九
月乙丑晉趙盾弑其君夷獔(〇夷獋户刀反又古/刀反二傳作夷皐)〇冬十
月乙亥天王崩(匡/王)
三年春王正月郊牛之口傷改卜牛牛死乃不郊
猶三望其言之何(据食角/不言之)緩也(辭間容之故爲緩不若食角/急也别天牲主以角書者譏)
(宣公養牲不謹敬不絜清而/災重事至尊故詳録其簡甚)曷爲不復卜(据定十五年/牛死改卜牛)養牲
養二卜(二卜語/在下)帝牲不吉(帝皇天大帝在北辰之中主揔領/天地五帝羣神也不吉者有災)
則扳稷牲而卜之(先卜帝牲養之有災更引稷牲下之以爲天/牲養之凡當二卜爾復不吉不復郊〇扳普)
(顔反又/甫姦反)帝牲在于滌三月(滌宮名養帝牲三牢之處也謂之滌/者取其蕩滌絜清三牢者各主一月)
(取三月一時足以充其天牲/〇于滌大歷反養牲宮名)於稷者唯具是視(視其身體具/無災害而巳)
(不特養于滌宫/所以降稷尊帝)郊則曷爲必祭稷(据郊者主/爲祭天)王者必以
其祖配(祖謂后稷周之始祖姜嫄/履大人迹所生配配食也)王者則曷爲必以其
祖配(据方父/事夫)自内出者無匹不行(匹合也無所與/㑹合則不行)自外
至者無主不止(必得主人乃止者天道闇昧故推人道以接之/不以文王配者重本尊始之義也故孝經曰郊)
(祀后稷以配天宗祀文王於明堂以配上帝上帝五帝在大微之中迭/生子孫更王天下書改卜者善其應變得禮也〇迭大結反更王音庚)
(下于/況反)○葬匡王○楚子伐賁渾戎(〇賁渾舊音六或音奔/下户門反二傳作陸渾)○
夏楚人侵鄭〇秋赤狄侵齊〇宋師圍曹○冬十
月丙戍鄭伯蘭卒〇葬鄭繆公(葬不月者子未三年而/弑故略之也〇繆音穆)
四年春王正月公及齊侯平莒及郯莒人不肯
公伐莒取向此平莒也其言不肯何(据取汶陽田/不言棘不肯)辭
取向也(爲公取向作辭也恥行義爲利故諱使若莒不肯起其平/也聽公平伐取其邑以弱之者愈也莒言及者明非莒不)
(肯起其平也書齊侯者公不能獨/平也月者惡錄之〇公爲于僞反)○秦伯稻卒○夏六月乙
酉鄭公子歸生弑其君夷〇赤狄侵齊○秋公如
齊○公至自齊○冬楚子伐鄭
五年春公如齊○夏公至自齊○秋九月齊髙固
來逆子叔姬○叔孫得臣卒(不日者知公子遂欲弒君爲/人臣知賊而不言明當誅)
〇冬齊髙固及子叔姬來何言乎髙固之來(据當舉/叔姬爲)
(重大夫私事不當書/〇爲重直用反下同)言叔姬之來而不言髙固之來則
不可(禮大夫妻歳一歸宗叔姬屬嫁而與髙固來如但言叔姬來而/不言髙固來則魯負教戒重不可言故書髙固明失教戒重在)
(固言及者猶/公及夫人)子公羊子曰其諸爲其雙雙而俱至者
與(言其雙行匹/至似於鳥獸)〇楚人伐鄭
六年春晉趙盾衛孫免侵陳趙盾弑君此其復見
何(据宋督鄭歸生齊崔杼弑其/君後不復見〇見何賢𥚹反)親弑君者趙穿也(復見趙/盾者欲)
(起親弑者/趙穿非盾)親弑君者趙穿則曷爲加之趙盾不討賊
也何以謂之不討賊(据皆去葬/不如弑)晉史書賊曰晉趙盾
弑其君夷獔趙盾曰天乎無辜(辜罪也呼/天告冤)吾不弑君
誰謂吾弑君者乎史曰爾爲仁爲義人弑爾君而
復國不討賊此非弑君如何(復反也趙盾不能復應/者明義之所責不可辭)趙
盾之復國奈何靈公爲無道使諸大夫皆内朝(禮/公)
(族朝於内朝親親也雖有冨貴者以齒明父子也外朝以官體異姓也宗/廟之中以爵爲位崇德也宗人授事事以官尊賢也升餕受爵以上嗣尊)
(祖之道也喪紀以服之精粗爲/序不奪人之親也〇餕音俊)然後處乎臺上引彈而彈
之已趨而辟丸(已巳諸大夫/也〇已音紀)是樂而巳矣(以是爲笑樂/〇是樂音洛)趙
盾已朝而岀與諸大夫立於朝有人荷畚(荷負也畚/草器若今)
(市所量榖者是也齊人謂之鍾〇有人/何本又作荷胡可反又音河畚音本)自閨而出者(宫中之門/謂之闈其)
(小者謂之閨從内朝出立于外朝見出/閨者知外朝在閨外内朝在閨内可知)趙盾曰彼何也夫畚
曷爲出乎閨(彼何者始怪何等物之辭熟視知其爲畚/乃言夫畚者賤器何故而出尊者之閨乎)呼之
不至(怪而呼/欲問之)曰子大夫也欲視之則就而視之(顧君責/已以視)
(人欲以見就爲解也古者士大/夫通曰子〇解佳賣反又如字)趙盾就而視之則赫然死
人也(赫然巳支/解之貌)趙盾曰是何也曰膳宰也(主宰割殽膳/者若今大官)
(宰/人)熊蹯不熟(蹯/掌)公怒以斗摮而殺之(摮猶􁑞也􁑞謂/旁擊頭項〇摮)
(五羔反又苦交反猶/􁑞也􁑞口弔反擊也)支解將使我棄之趙盾曰嘻趨而
入靈公望見趙盾愬而再拜(愬者驚貎禮臣拜然後君答/拜靈公先拜者畚出盾入知)
(其欲諌欲以敬拒之使不復言也禮天子爲三公下/階卿前席大夫興席士式几〇愬所革反又訴路反)趙盾逡巡北
面再拜稽首(頭至地曰稽首/頭至手曰拜手)趨而出(本欲諌君君以拜謝/知已意兾當覺悟故)
(出)靈公心怍焉(怍慙貌慙盾知己/過〇怍在洛反)欲殺之於是使勇士
某者往殺之(某者本有姓字/記傳者失之)勇士入其大門則無人
門焉者入其閨則無人閨焉者(焉者於也是無人/於閨門守視者也)上其
堂則無人焉(但言焉絶語辭堂不設/守視人故不言堂焉者)俯而闚其户(俯俛頭/户室户)
方食魚飱勇士曰嘻子誠仁人也吾入子之大門
則無人焉入子之閨則無人焉上子之堂則無人
焉是子之易也(易猶省也/○飱音孫)子爲晉國重卿而食魚
飱是子之儉也君將使我殺子吾不忍殺子也雖
然吾亦不可復見吾君矣(負君/命也)遂刎頸而死(勇士自/斷頭也)
(傳極道此者明約儉之衛也甚於重門擊柝孔子曰禮與其奢/也寧儉此之謂也○頸居郢反斷音短重直容反柝他洛反)靈
公聞之怒滋欲殺之甚(滋猶/益也)衆莫可使往者於是
伏甲于宫中召趙盾而食之趙盾之車右祁彌明
者國之力士也(禮大夫驂乘有車右有御者/〇而食音嗣下同祁工支反)仡然從乎
趙盾而入(仡然壯勇貌/〇仡魚乙反)放乎堂下而立(嫌靈公復欲殺盾/故入以爲意禮器)
(記曰天子堂髙九尺諸侯/七尺大夫五尺士三尺)趙盾巳食靈公謂盾曰吾聞子
之劒蓋利劒也子以示我吾將觀焉(授君劒當㧞而/進其首靈公因)
(欲以推/殺之)趙盾起將進劒祁彌明自下呼之曰盾食飽
則出何故拔劒於君所趙盾知之(由人曰知之/自已知曰覺焉)躇
階而走(躇猶超遽不暇以次〇躇丑略反與踱同/一本作辵音同劇不其據反本亦作遽)靈公有周
狗(周狗可以比周之狗所/指如意〇比毗志反)謂之獒(大四尺曰獒/〇􁄶五刀反)呼獒而屬
之獒亦躇階而從之祁彌明逆而踆之(以足逆躢曰/踆〇踆音存)
(以足逆躢之/躢徒臘反)絶其頷(頷口○頷/户感反)趙盾顧曰君之獒不若
臣之獒也然而宮中甲鼓而起(甲即上所道伏甲約/勒聞鼓聲當起殺盾)有
起于甲中者抱趙盾而乗之(欲趨/疾走)趙盾顧曰吾何
以得此于子(猶曰吾何以得此救急之/恩於子邪非所以意悟)曰子某時所食活
我于暴桑下者也(某時者記傳者失之暴桑蒲蘇/桑傳道此者明人當素積恩德)趙盾曰
子名爲誰(後欲/報之)曰吾君孰爲介(介甲也猶曰我晉君誰爲/興此甲兵豈不爲盾乎)
子之乗矣何問吾名(之乗即上車也猶曰子巳上車矣何不/疾去而反徐問吾名乎欲令蚤免去不)
(望報矣〇/蚤音早)趙盾驅而出衆無留之者(明盾賢人不忍殺/也且靈公無道民)
(衆不說以/致見殺)趙穿縁民衆不說起弑靈公然後迎趙
盾而入與之立于朝(復大夫位也即所謂復國不討賊明史/得用責之傳極道此上事者明君雖不)
(君臣不可以不/臣〇不說音恱)而立成公黒臀(不書者明以惡夷獔猶不書/剽立○臀徒門反剽匹妙反)〇
夏四月〇秋八月􁈰(先是宣公伐莒取/向公比如齊所致)〇冬十月
七年春衛侯使孫良夫來盟〇夏公㑹齊侯伐萊
〇秋公至自伐萊○大旱(爲伐萊踰時也/〇爲于僞反)〇冬公㑹晉
侯宋公衛侯鄭伯曹伯于黒壤
八年春公至自㑹○夏六月公子遂如齊至黄乃復
其言至黄乃復何(据公孫敖不言/至復又不言乃)有疾也(乃難辭也上言/乃復下有卒知)
(以疾爲難○/難辭乃旦反)何言乎有疾乃復(据公如晉以有疾乃復/殺恥以爲有疾無惡)譏何
譏爾大夫以君命出聞喪徐行而不反(聞喪者聞父/母之喪徐行)
(者不忍疾行又爲君當使人追代之以喪喻疾者喪尚不當反況於疾/乎順經文而重責之言乃不言有疾者有疾猶不得反也敖不言乃者)
(明無所難爲重/敖當誅遂當絶)〇辛巳有事于大廟○仲遂卒于垂仲
遂者何(据不稱公/子故問之)公子遂也(自是後無遂/卒知公子遂)何以不稱公
子(据公子季友卒雖/加字猶稱公子也)貶曷爲貶(据叔孫得/臣卒不貶)爲弑子赤貶然
則曷爲不於其弑焉貶(据翬終隱之篇貶欲使於/文十八年子赤卒年中貶)於文
則無罪於子則無年(此解十八年秋如齊不貶意也十八年/編於文公貶之則嫌有罪於文公無罪)
(於子赤也卒乃貶者元年逆女嫌爲喪娶貶也公㑹平州下如齊也嫌/公遂如齊嫌坐乃復貶也貶加字者起嬰齊所氏明爲歸父後大宗不)
(得絶也地者絶外卒明當有卒外禮也日者不/去樂也書有事者爲不去樂張本〇編必連反)○壬午猶繹萬
入去籥繹者何祭之明日也(禮繹繼昨日事但不灌地降/神爾天子諸侯曰繹大夫曰)
(賔尸士曰宴尸去事之殺也必繹者尸屬昨日配先祖食不忍輙忘故/因以復祭禮則無有誤敬愼之至殷曰肜周曰繹繹者据今日道昨日)
(不敢斥尊言之文意也肜者肜肜不絶据昨日道今日斥尊言之質意/也祭必有尸者節神也禮天子以卿爲尸諸侯以大夫爲尸卿大夫以)
(下以孫爲尸夏立尸殷坐尸周/旅酬六尸〇屬音濁肜羊弓反)萬者何干舞也(干謂楯也能爲/人扞難而不使)
(害人故聖王貴之以爲武樂萬者其篇名武王以萬人/服天下民樂之故名之云爾〇楯食允反扞户旦反)籥者何籥
舞也(籥所吹以莭舞也吹/籥而舞文樂之長)其言萬入去籥何(据入者不言/萬去樂不言)
(名)去其有聲者(不欲令人/聞之也)廢其無聲者(廢置也置者不/去也齊人語)
存其心焉爾存其心焉爾者何知其不可而爲之
也(明其心猶存於樂知其不/可故去其有聲者而爲之)猶者何通可以已也(禮大夫死/爲廢一時)
(之祭有事于廟而聞之者去樂卒事卒事而聞之者廢繹日者起明日/也言入者据未奏去籥時書凡祭自三年喪巳下各以日月廢時祭唯)
(郊社越紼/而行事可)〇戊子夫人熊氏薨○晉師白狄伐秦○楚人
滅舒蓼〇秋七月甲子日有食之旣(是後楚莊王圍宋/析骸易子伐鄭勝)
(晉鄭伯肉祖晉大敗於邲/中國精奪屈服彊楚之應)○冬十月己丑葬我小君頃熊
雨不克葬庚寅日中而克葬頃熊者何宣公之母
也(熊氏楚女宣公即僖/公妾子〇頃音傾)而者何難也乃者何(謂問定公日/下􁀈乃克葬)
難也(禮卜葬從逺日不克葬見難者/臣子重難不得以正日葬其君)曷爲或言而或言乃
乃難乎而也(言乃者内而深言而者外而淺下􁀈日昳乆故言乃/孔子曰其爲之也難言之得無訒乎皆所以起孝子)
(之情也雨不克葬者爲不得行葬禮孔子曰生事之以禮死葬之以禮/祭之以禮故不得行禮則不葬也魯録雨不克葬者恩録内尤深也别)
(朝莫者明見日乃葬/也〇訒音刃莫音暮)○城平陽○楚師伐陳
九年春王正月公如齊(月者善宣公事齊合古禮卒使齊/歸濟西田不就十年月者五年再)
(朝近得正孔子曰知和而和不以禮節/之亦不可行也明雖事人皆當合禮)公至自齊〇夏仲孫
蔑如京師〇齊侯伐萊〇秋取根牟根牟者何邾
婁之邑也曷爲不繫乎邾婁諱亟也(亟疾也屬有小/君之喪邾婁子)
(來加禮未期而取其邑故諱不/繫邾婁也上有小君喪而下諱取之/則邾婁加禮明矣未期年從加禮數者猶王子虎從㑹葬數○亟去兾)
(反未期/音基)八月滕子卒〇九月晉侯宋公衛侯鄭伯曹
伯㑹于扈晉荀林父帥師伐陳〇辛酉晉侯黒
臀卒于扈扈者何晉之邑也諸侯卒其封内不地
此何以地(据陳侯鮑/卒不地)卒于㑹故地也(起時衰多窮厄伐喪/而卒於諸侯㑹上故)
(地危/之)未出其地故不言㑹也(左右皆臣民雖卒於㑹上危/愈於竟外故不復著言㑹也)
(出外死有輕重死於師尤甚於㑹次之如/人國次之於封内最輕不書葬者故篡也)冬十月癸酉衛侯
鄭卒(不書葬者殺/公子瑕也)宋人圍滕○楚子伐鄭〇晉卻缺
帥師救鄭○陳殺其大夫泄冶
十年春公如齊公至自齊齊人歸我濟西田齊
巳取之矣其言我何(据歸讙及闡齊巳取不言/我〇僤本又作闡昌善反)言我
者未絶於我也曷爲未絶于我(据有/俄道)齊巳言取之
矣(齊巳言語/許取之)其實未之齊也(其人民貢賦尚屬於魯實未/歸於齊不言來者明不從齊)
(來不當坐取邑凡/歸邑物例皆時)〇夏四月丙辰日有食之(與甲子旣同/事重故累食)○
己巳齊侯元卒○齊崔氏出奔衛崔氏者何齊
大夫也其稱崔氏何(据齊髙無咎出奔名連崔氏/者與尹氏俱稱氏嬚爲采邑)貶曷爲
貶(据外大夫/奔不貶)譏丗卿丗卿非禮也(復見譏者嫌尹氏王者/大夫職重不當丗諸侯)
(大夫任輕可丗也因齊大國禍著故就可以爲法戒明/王者尊莫大於周室彊莫大於齊國丗卿猶能危之)○公如齊(不/言)
(奔喪者尊内也/猶不言朝聘)五月公至自齊○癸巳陳夏徴舒弑
其君平國〇六月宋師伐滕○公孫歸父如齊葬齊
惠公○晉人宋人衛人曹人伐鄭〇秋天王使王
季子來聘王季子者何天子之大夫也其稱王季
子何(据叔服不繫王不稱/子王札子不稱季)貴也其貴奈何母弟也(子者王/子也天)
(子不言子弟故變文上季繫先/王以明之著其骨肉貴體親也)○公孫歸父帥師伐邾婁取
蘱(〇蘱類又力/對欺類二反)○大水(先是城平陽取根牟及/蘱役重民怨之所生)○季孫行父
如齊○冬公孫歸父如齊〇齊侯使國佐來聘〇
饑何以書以重書也(民食不足百姓不可復興危亡將至故/重而書之明當自省減開倉廪贍振乏)
(哀公問於有若曰年饑用不足如之何有若對曰盍徹乎曰二吾猶不/足如之何其徹也對曰百姓足君孰與不足百姓不足君孰與足〇贍)
(常豔/反)〇楚子伐鄭
十有一年春王正月〇夏楚子陳侯鄭伯盟于辰
陵(不日月者莊王行霸約諸侯明王/法討徴舒善其憂中國故爲信辭)〇公孫歸父㑹齊人
伐莒○秋晉侯㑹狄于櫕函(離不言㑹言㑹者見所聞丗/治近升平内諸夏而詳録之)
(殊夷狄也下發傳於呉者方具說/其義故從外内悉舉者明言之)○冬十月楚人殺陳夏徴
舒此楚子也其稱人何(据下入/陳稱子)貶曷爲貶(据徴舒/有罪)不
與外討也(辟天子故貶見之即所/謂貶絶然後罪惡見)不與外討者因其討乎
外而不與也雖内討亦不與也(雖自討其臣下/亦不得與也)曷爲不
與(据善爲/齊誅之)實與(不言執與/討賊同文)而文不與文曷爲不與諸
侯之義不得專討也諸侯之義不得專討則其曰
實與之何上無天子下無方伯天下諸侯有爲無
道者臣弑君子弑父力能討之則討之可也(與齊桓/專封同)
(義不書兵/者時不伐)○丁亥楚子入陳(日者惡莊王討賊之後欲利其國/復出楚子者爲下納善不當貶不)
(可因上/貶文)納公孫寗儀行父于陳此皆大夫也其言納
何(据納者謂巳絶也今寗儀行父上未有出奔/絶文故見大夫反言納也○寗乃定反音寧)納公黨與也(徴/舒)
(弑君寗儀行父如楚訴徴舒徴舒之黨從後絶其位楚爲討徴舒而納/之夲以助公見絶故言納公黨與不書徴舒絶之者以弒君爲重主書)
(者美楚能變悔改過以遂前功卒不取/其國而存陳不繫國者因上入陳可知)
十有二年春葬陳靈公討此賊者非臣子也何以
書葬(据惠公殺里克/不書卓子葬)君子辭也楚巳討之矣臣子雖
欲討之而無所討也(無所復討也不從殺泄冶不書葬者泄冶/有罪故從討賊書葬則君子辭與泄冶罪)
(兩見矣不月者獨寗儀行父有訴楚/功上巳言納故從餘臣子恩薄略之)楚子圍鄭○夏六月
乙卯晉荀林父帥師及楚子戰于邲晉師敗績大
夫不敵君此其稱名氏以敵楚子何(据城濮之戰子/玉得臣貶也)不
與晉而與楚子爲禮也(不與晉而反與楚子/爲君臣之禮以惡晉)曷爲不與
晉而與楚子爲禮也(据城濮之戰貶得/臣者不與楚爲禮)莊王伐鄭勝乎
皇門(勝戰勝皇/門鄭郭門)放乎路衢(路衢郭内衢道/四逹謂之衢)鄭伯肉袒左
執茅旌(茅旌祀宗廟所用迎道神指護祭者斷曰藉不斷曰旌用/茅者取其心理順一自本而暢乎末所以通精誠副至意)
(〇斷音短/藉在夜反)右執鸞刀(鸞刀宗廟割切之刀環有和鋒有鸞/執宗廟器者示以宗廟不血食自歸首)以
逆莊王曰寡人無良邊垂之臣(諸侯自稱曰寡人天子自/稱曰朕良善也無善喻有)
(過言已有過於楚邊垂/之臣謙不敢斥莊王)以千天禍(干犯也謙不敢斥/莊王歸之於天)是以使
君王沛焉(沛焉者怒有餘之貌猶傳曰/力沛若有餘〇沛普蓋反)辱到敝邑(逺自勞/辱到於)
(鄭也諸侯自/稱國曰敝邑)君如矜此喪人(自謂己/喪亡)錫之不毛之地(墝/埆)
(不生五榖曰不毛謙不敢求肥/饒○墝埆上苦交反下音礐)使帥一二耋老而綏焉(六十/稱耋)
(七十稱老綏安也謙不敢多索丁夫願得主帥一/二老夫以自安○多索所白反舊夲作䇿音索)請唯君王之
命莊王曰君之不令臣交易爲言(是亦莊王謙不斥鄭/伯之辭令善也交易)
(猶往來也言君之不善臣數往來爲/惡言○屢往力住反又作數音朔)是以使寡人得見君之
玉面而微至乎此(微喻小也積小/語言以致於此)莊王親自手旌(自以/手持)
(旌也緇廣充幅長尋曰旐繼旐如燕尾曰/斾加文章曰旗錯革鳥曰旗注旄首曰旌)左右撝軍退舎七里
將軍子重諌曰南郢之與鄭相去數千里(南郢楚都/不能二千)
(里言數千里者欲深感莊/王使納其言〇數所主反)諸大夫死者數人廝役扈養死
者數百人(艾草爲防者曰廝汲水漿者曰役養馬者曰/扈炊亨者曰養〇扈養餘亮反艾魚廢反)今君
勝鄭而不有無乃失民臣之力乎(無乃猶/得無)莊王曰古
者杅不穿皮不蠹則不岀於四方(杅飲水器穿敗也皮/裘也蠹壞也言杅穿)
(皮蠹乃出四方古者出四方朝聘征伐皆當多少圖有所喪費然後乃/行爾喻巳岀征伐士卒死傷固其宜也不當以是故滅有鄭恥不能早)
(服也○杅不音/于費芳味反)是以君子篤於禮而薄于利(篤厚也不惜/杅皮之費而)
(貴朝聘征伐者厚/於禮義薄於財利)要其人而不要其土(本所以伐鄭者欲要其/人服罪過耳不要取其)
(土地猶古朝聘欲/厚禮義不顔杅皮)告從(從服/從)不赦不詳(善用心/曰詳)吾以不詳
道民災及吾身何日之有(何日之有/猶無有日)旣則晉師之救
鄭者至(荀林/父也)曰請戰(荀林父/請戰)莊王許諾將軍子重諫
曰晉大國也(國大/衆彊)王師淹病矣(淹乆也諸大夫/廝役死者是)君請勿
許也莊王曰弱者吾威之彊者吾辟之是以使寡
人無以立乎天下(以是故必使寡人無/以立功名于天下)令之還師而逆
晉寇(言還者時莊王勝鄭去矣㑹晉師至復/還戰也言寇者傳序經意謂晉如寇虜)莊王鼓之晉師
大敗晉衆之走者舟中之指可掬矣(時晉乗舟渡邲水/戰兵敗反走欲急)
(去先入舟者斬後扳舟者指指隋舟中身隋邲水中而死可掬者言其/多也以兩手曰掬禮天子造舟諸侯維舟卿大夫方舟士特舟〇可掬)
(九六反注同扳普顔反/又必顔反造七報反)莊王曰嘻吾兩君不相好(敵大夫/戰言兩)
(君者林父本/以君命來)百姓何罪令之還師而佚晉寇(佚猶過使/得過渡邲)
(水去也晉見莊王行義於陳功立威行嫉妬欲敗之救鄭雖解猶擊之/不止爲其欲壞楚善行以求上人故奪不使與楚成禮而序林父於上)
(罪起其事言及者以臣及君不嫌晉直明晉汲汲欲敗楚爾陸戰當/舉地而舉水者大莊王閔隋水而佚晉寇〇而佚音逸注同壞音怪)
秋七月〇冬十有二月戊寅楚子滅蕭(日者屬上有/王言今反滅)
(人故深/責之)晉人宋人衛人曹人同盟于清丘○宋師
伐陳〇衛人救陳
十有三年春齊師伐衛〇夏楚子伐宋秋􁈰(先是/新饑)
(而使歸父㑹齊人伐莒賦歛不足國/家遂虚下求不巳之應〇􁈰音終)〇冬晉殺其大夫先縠
十有四年春衛殺其大夫孔逹○夏五月壬申曹
伯壽卒(日者公子喜時父也縁臣子尊榮莫不欲與君父共/之故加録之所以養孝子之志許人子者必使父也)晉
侯伐鄭〇秋九月楚子圍宋(月者惡乆圍宋使易子/而食之〇惡烏路反)葬
曹文公○冬公孫歸父㑹齊侯于榖
十有五年春公孫歸父㑹楚子于宋(宋見圍不得與㑹/地以宋者善内爲)
(救宋行雖不能解猶爲見人之厄則矜之故養遂其善/意不嫌與實解宋同文者平事見刺皆可知〇與音預)〇夏五月
宋人及楚人平外平不書此何以書(据上楚鄭/平不書)大其
平乎巳也(已二/大夫)何大乎其平乎已(据大夫/無遂事)莊王圍宋
軍有七日之糧爾盡此不勝將去而歸爾於是使
司馬子反乗堙而闚宋城宋華元亦乗堙而出見
之(堙距堙/上城具)司馬子反曰子之國何如華元曰憊矣曰
何如(問憊意也〇/憊皮誡反)曰易子而食之析骸而炊之(析破骸/人骨也)
司馬子反曰嘻甚矣憊雖然(雖如/所言)吾聞之也圍者
(古有見/圍者)柑馬而秣之(秣者以粟置馬口中柑者以木銜其○不/欲令食粟示有畜積〇柑其廉反以木銜)
(馬/口)使肥者應客(示飽/足也)是何子之情也(猶曰何/大露情)華元曰
吾聞之君子見人之厄則矜之(矜/閔)小人見人之厄則
幸之(幸僥/幸)吾見子之君子也是以告情于子也司
馬子反曰諾(諾者受/語辭)勉之矣(勉猶努力使/努力堅守之)吾軍亦有七
日之糧爾盡此不勝將去而歸爾揖而去之反于
莊王(反報於/莊王)莊王曰何如司馬子反曰憊矣曰何如
曰易子而食之析骸而炊之莊王曰嘻甚矣憊雖
然(雖巳/憊)吾今取此然後而歸爾(意未/足也)司馬子反曰
不可臣巳告之矣軍有七日之糧爾莊王怒曰吾
使子往視之子曷爲告之司馬子反曰以區區之
宋(區區/小貌)猶有不欺人之臣可以楚而無乎是以告
之也莊王曰諾(先以諾受/絶子反語)舎而止(受命築舎而/止示無去計)雖然(雖/宋)
(已知我/糧短)吾猶取此然後歸爾(欲徴糧/待勝也)司馬子反曰然則
君請處于此臣請歸爾莊王曰子去我而歸吾孰
與處于此吾亦從子而歸爾引師而去之故君子
大其平乎已也(大其有/仁恩)此皆大夫也其稱人何貶曷
爲貶(据大/其平)平者在下也(言在下者譏二子在君側不先以便宜/反報歸美于君而生事專平故貶稱人)
(等不物貶不言遂者在君側無遂道也以主坐在君側遂爲罪也知/經不以文實貶也凡爲文實貶者皆以取專事爲罪月者専平不易)〇
六月癸卯晉師滅赤狄潞氏以潞子嬰兒歸潞何
以稱子(据其滅/稱氏)潞子之爲善也躬足以亡爾(躬/身)雖然
君子不可不記也離于夷狄(疾夷狄之俗而/去離之故稱子)而未能
合于中國(未能與中國合同禮義/相親比也故猶繫赤狄)晉師伐之中國不救
狄人不有是以亡也(以去俗歸義亡故君子閔傷進之日者痛/録之名者示所聞丗始録小國也録以歸)
什一大貉小貉(蠻貉無社稷宗廟百官制度之費/稅薄〇大貊亡百反費芳味反)什一者
天下之中正也什一行而頌聲作矣(頌聲者太平歌頌/之聲帝王之髙致)
(也春秋經傳數萬指意無窮狀相須而舉相待而成至此獨言頌聲作/者民以食爲本也夫飢寒並至雖堯舜躬化不能使野無寇盗貧富兼)
(并雖皐陶制法不能使彊不陵弱是故聖人制井田之法而口分之一/夫一婦受田百畒以養父母妻子五口爲一家公田十畒即所謂什一)
(而稅也廬舎二畒半凡爲田一頃十二畒半八家而九頃共爲一井故/曰井田廬舎在内貴人也公田次之重公也私田在外賤私也井田之)
(義一曰無泄地氣二曰無費一家三曰同風俗四曰合巧拙五曰通財/貨因井田以爲市故俗語曰市井種榖不得種一榖以備災害田中不)
(得有樹以妨五榖還廬舎種桑荻雜菜畜五母雞兩母豕瓜果種疆畔/女工𧖟織老者得衣帛焉得食肉焉死者得葬焉多於五口名曰餘夫)
(餘夫以率受田二十五畒十井共岀兵車一乗司空謹别田之髙下善/惡分爲三品上田一歳一墾中田二歳一墾下田三歳一墾肥饒不得)
(獨樂墝埆不得獨苦故三年一換土易居財均力平兵車素定是謂均/民力彊國家在田曰廬在邑曰里一里八十户八家共一巷中里爲校)
(室選其耆老有髙德者名曰父老其有辯護伉健者爲里正皆受倍田/得乗馬父老比三老孝弟官屬里正比庶人在官之吏民春夏出田秋)
(冬入保城郭田作之時春父老及里正旦開門坐塾上晏出後時者不/得岀莫不持樵者不得入五榖畢入民皆居宅里正趨緝績男女同巷)
(相從夜績至於夜中故女功一月得四十五日作從十月盡正月止男/女有所怨恨相從而歌飢者歌其食勞者歌其事男年六十女年五十)
(無子者官衣食之使之民間求詩郷移於邑邑移於國國以聞於天子/故王者不岀牗户盡知天下所苦不下堂而知四方十月事訖父老敎)
(於校室八歳者學小學十五者學大學其有秀者移於郷學郷學之秀/者移於庠庠之秀者移於國學學於小學諸侯嵗貢小學之秀者於天)
(子學於大學其有秀者命曰造士行同而能偶别之以射然後爵之士/以才能進取君以考功授官三年耕餘一年之畜九年耕餘三年之積)
(三十年耕有十年之儲雖遇唐堯之水殷湯之旱民無近憂四海之内/莫不樂其業故曰頌聲作矣○數所主反以食音嗣伉苦浪反一音苦)
(杏反塾音/淑莫音暮)冬蝝生未有言蝝生者此其言蝝生何
(蝝即􁈰也始生曰蝝/大曰􁈰〇蝝與專反)蝝生不書此何以書幸之也(幸僥/幸)
幸之者何(聞災當懼反喜非/其類故執不知問)猶曰受之云爾受之云爾
者何上變古易常(上謂宣公變易公田/古常舊制而稅畒)應是而有天災
(應是變古易常而/有天災􁈰民用飢)其諸則宜於此焉變矣(言宣公於此天/災饑後能受過)
(變寤明年復古行中冬大有年其功美過於無災故君/子深爲喜而僥幸之變􁈰言蝝以不爲災書起其事)〇饑
十有六年春王正月晉人滅赤狄甲氏及留吁(言/及)
(者留吁行/微不進)夏成周宣謝災成周者何東周也(後周分/爲二天)
(下所名爲東周名爲成周者本成王所定名/天下初號之云爾○宣謝災左氏作宣榭火)宣謝者何宣宮之
謝也(宣宫周宣王之廟也至此不毀者有中興之功室/有東西廂曰廟無東西廂有室曰寢無室曰謝)何言乎
成周宣謝災(据天子之居稱京/師宋災不别所燒)樂器藏焉爾(宣王中興/所作樂器)
成周宣謝災何以書記災也外災不書此何以書
新周也(新周故分别所災不與宋同也孔子以春秋當新王上黜𣏌/下新周而故宋因天災中興之樂器示周不復興故繫宣謝)
(於成周使若國文黜而新/之從爲王者後記災也)秋郯伯姬來歸(嫁不書者爲媵也/來歸書者後爲嫡)
(也死不卒者巳棄有更適人之道或時爲大夫/妻故不得待以初也棄歸例有罪時無罪月)冬大有年
十有七年春王正月庚子許男錫我卒(〇錫思/曆反)丁
未蔡侯申卒〇夏葬許昭公○葬蔡文公(不月者齊/桓晉文没)
(後先背中國與楚故/略之與楚在文十年)六月癸卯日有食之(是後邾婁人戕/鄫子四國大夫)
(敗齊師于鞌齊侯逸獲君道/㣲臣道強之所致〇鞌音安)已未公㑹晉侯衛侯曹伯
邾婁子同盟于斷道(○斷音短/又大短反)秋公至自㑹○冬
十有一月壬午公弟叔肸卒(稱字者賢之宣公篡立叔肸/不仕其朝不食其禄終身於)
(貧賤故孔子曰篤信好學守死善道危邦不入亂邦不居天下有道則/見無道則隱此之謂也禮盛德之士不名天子上大夫不名春秋公子)
(不爲大夫者不卒卒而字者起其宜爲天子上大夫/也孔子曰興滅國繼絶丗舉逸民天下之民歸心焉)
十有八年春晉侯衛丗子臧伐齊○公伐𣏌○夏四
月○秋七月邾婁人戕鄫子于鄫戕鄫子于鄫者
何殘賊而殺之也(支解節斷之故變殺言戕戕則殘賊惡無道/也言于鄫者刺鄫無守備小國本不卒故亦)
(不日〇/斷音短)甲戍楚子旅卒何以不書葬(据日/而名)呉楚之
君不書葬辟其號也(旅即莊王也葬從臣子辭當稱王故絶/其葬明當誅之至此卒者因其有賢行)
(〇行下/孟反)公孫歸父如晉　冬十月壬戌公薨于路寢
〇歸父還自晉至檉遂奔齊還者何善辭也何善
爾歸父使於晉(上如/晉是)還自晉至檉聞君薨家遣(家/爲)
(魯所逐遣以先/人弑君故也)墠帷(埽地曰墠今齊俗名之云爾將祖踊/故設帷重形〇墠帷音善掃地張帷)哭君
成踊(踊辟踊也禮必踊者如嬰兒之慕母矣成踊成三日五哭踊之/禮禮臣爲君本服斬衰故成踊比二日朝莫哭踊三日朝哭踊)
(莫不復哭踊去事之/殺也〇殺所戒反)反命乎介(因介反命禮卿出聘以大/夫爲上介以士爲衆介)自是
走之齊(主書者善其不以家見逐怨懟成踊哭君終臣子之道起/時莫能然也言至檉者善其得禮於檉言逐者因介反命)
(是也不待報罪也逐弑君本當絶小善録者本宣公同篡之/人又不當逐不日者伯計可逐故從有罪例也〇懟直類反)
春秋公羊卷第七

　　　　　　　　經傳叄阡捌伯丹陸字
　　　　　　　　注陸阡捌伯伍拾玖字
　　　　　　　　音義伍伯伍拾陸字
　　　　　　　　　　　　　　　　　　　　　仁仲比校訖
春秋公羊經傳解詁成公第八
　　　　　　　　何休學
元年春王正月公即位二月辛酉葬我君宣公
〇無冰(周二月夏十二月尚書曰舒恒燠若易京房傳曰當寒而温/倒賞也是時成公㓜少季孫行父專權而委任之所致○舒)
(恒如字緩也尚書作豫奥本又作煥/於六反煖也少詩召反)三月作丘甲何以書
譏何譏爾譏始丘使也(四井爲邑四邑爲丘甲鎧也譏始使/丘民作鎧也古者有四民一曰德能)
(居位曰士二曰辟土殖榖曰農三曰巧心勞手以成器/物曰工四/曰通/財粥貨曰商四民不相兼然後財用足月者重録之○鎧苦代反辟婢亦反)
(粥羊/六反)夏臧孫許及晉侯盟于赤棘(時者謀結鞌之戰不/相負也後爲晉所執)
(不日者執在三年外尋/舊盟後非此盟所能保)秋王師敗績于貿戎孰敗之
蓋晉敗之(以晉北侵柳圍郊知王師討晉而敗/之〇貿戎音茂一音茅左氏作茅戎)或曰貿戎敗
之(以地貿/戎故)然則曷爲不言晉敗之(据侵柳圍/郊言晉)王者無
敵莫敢當也(正其義使若王自敗于貿戎莫敢當敵/敗之也不日月者深正之使若不戰)冬十月
二年春齊侯伐我北鄙○夏四月丙戍衛孫良夫
帥師及齊師戰于新築衛師敗績(〇築/音竹)六月癸酉
季孫行父臧孫許叔孫僑如公孫嬰齊帥師㑹晉
卻克衛孫良夫曹公子手及齊侯戰于鞌齊師敗
績曹無大夫公子手何以書(据羈無氏〇公子手一本/作午左氏作首鞌音安)憂
内也(春秋託王于魯因假以見王法明諸侯有能從王者征伐不義/克勝有功當襃之故與大夫大夫敵君不貶者隨從王者大夫)
(得敵諸侯也不從内言敗之者君子不掩人之功故從外言戰也魯舉/四大夫不舉重者惡内多虚國家悉出用兵重録内也○以見賢徧反)
(年末注同/惡烏路反)秋七月齊侯使國佐如師己酉及國佐
盟于袁婁君不使乎大夫此其行使乎大夫何(据/髙)
(子來盟魯無君不稱使不從王者大夫稱使者實晉卻克爲主/經先晉傳舉卻克是也〇不使所吏反下及注使乎大夫同)佚獲
也(佚獲者巳獲而逃亡也當絶賤使與大夫敵體以起之君獲不言/師敗績等起不去師敗績者辟内敗文○佚獲音逸下同一本作)
(失去起/吕反)其佚獲奈何師還齊侯(還繞○還/音環注同)晉卻克投
㦸逡巡再拜稽首馬前逢丑父者頃公之車右
也(人君驂乗有車古有御者〇/逡七巡反頃音傾乗繩證反)面目與頃公相似衣服與
頃公相似(禮皮弁以征故言衣服相似頃公有負/晉魯之心故特選丑父備急欲以自代)代頃公當
左(升車象陽陽道尚左故人君/居左臣居右〇尚時亮反)使頃公取飲頃公操飲而
至(不知頃公將欲堅敵意邪勢未/得去邪○公操七刀反持也)曰革取清者(革更也軍中/人多水泉濁)
(欲使逺取清/者因亡去)頃公用是佚而不反(不書獲者/内大惡諱)逢丑父曰
吾賴社稷之神靈吾君巳免矣卻克曰欺三軍者
其法奈何(顧問執/法者)曰法斮(斮斬〇斮莊略反/又仕略反斬也)於是斮逢
丑父(丑父死君不賢之者經有使乎大夫於王法頃公當絶如賢丑/父是賞人之臣絶其君也若以丑父故不絶頃公是開諸侯戰)
(不能死難也如以衰丗無絶頃公者自齊/所當善爾非王法所當貴○難乃旦反)已酉及齊國佐盟
于袁婁曷爲不盟于師而盟于袁婁(据國佐/如師)前此
者晉卻克與臧孫許同時而聘于齊(不書/恥之)蕭同姪
子者齊君之母也(蕭同國名姪子者蕭同君姪娣之子嫁/於齊生頃公〇姪大結反又丈乙反)踊
于棓而窺客(踊上也凡無髙下有絶加躡板曰棓齊人語〇踊/音勇上也棓普口反又歩侯反髙下有絶加躡板)
(曰棓而闚去規反本又作/窺上時掌反躡女輙反)則客或跛或眇於是使跛者迓
跛者使眇者迓眇者(迓迎卿主迎者也聘禮賔至大夫率至/于館卿致館宰夫朝服致飱腍厥明訝)
(于館〇跛布可反眇亡小反迓本又/作訝五嫁反迎也飱音孫腍而審反)二大夫出相與踦閭而
語(閭當道門閉一扇開一扇一人在外一人在内曰踦閭將别恨爲/齊所侮戲謀伐之而不欲使人聽之○踦閭居倚反踦足也又音)
(於綺反又初義反何云閉一扇開/一扇一人在外一人在内曰踦閭)移日然後相去齊人皆曰
患之起必自此始(知必爲國家憂明芻蕘之言不可廢具/起頃公不覺寤○芻初俱反蕘如遥反)二
大夫歸相與率師爲鞌之戰齊師大敗齊侯使國
佐如師(恠師勝猶不/解往問之)卻克曰與我紀侯之甗(齊襄公滅/紀所得甗)
(邑其土肥饒欲得之或說甗玉甑/○甗音言又魚輦反又音彦邑也)反魯衛之侵地使耕者
東畒(使耕者東/西如晉地)且以蕭同姪子爲質(見侮戲本由蕭同姪/子〇爲質音致下注)
(及下/同)則吾舎子矣國佐曰與我紀侯之甗請諾反魯
衛之侵地請諾使耕者東畒是則土齊也(則晉悉以/齊爲土地)
(是不/可行)蕭同姪子者齊君之母也齊君之母猶晉君
之母也不可(言至尊不/可爲質)請戰(如欲使耕者東西畒/質齊君之母當請戰)壹戰不
勝請再再戰不勝請三(言齊雖敗/尚可三戰)三戰不勝則齊國
盡子之有也何必以蕭同姪子爲質揖而去之卻
克䀢魯衛之使使以其辭而爲之請(卻克恥傷其威故/使魯衛大夫以國)
(佐辭爲國佐請〇眣音舜又丑乙反又逹/結反之使所吏反爲之于僞反注皆同)然後許之逮于袁婁
而與之盟(逮及也追及國佐于袁婁也傳極道此者本禍所由生/因録國佐受命不受辭義可拒則拒可許則許一言使)
(四國大夫汲/汲追與之盟)八月壬午宋公鮑卒(〇鮑白/卯反)庚寅衛侯
遬卒(○遬/音速)〇取汶陽田汶陽田者何鞌之賂也(以國/佐言)
(反魯衛之侵地請諾本所侵地非一揔繫汶陽者省文也不言取/之齊者恥内乘勝脅齊求賂得邑故諱使若非齊邑〇汶音問)○冬
楚師鄭師侵衛〇十有一月公㑹楚公子嬰齊于
蜀〇丙申公及楚人秦人宋人陳人衛人鄭人齊
人曹人邾婁人薛人鄫人盟于蜀此楚公子嬰齊
也其稱人何(据㑹而盟一處知一/人也〇處昌慮反)得壹貶焉爾(得一貶者/獨此一事)
(得具見其惡故貶之爾不然則當没公也如齊髙傒矣不没公者明不/主爲公故也上㑹不序諸侯大夫者嬰齊楚專政驕蹇臣也數道其君)
(率諸侯侵中國故獨先舉於上乃貶之明本在嬰/齊當先誅其本乃及其末〇數道所角反下音導)
三年春王正月公㑹晉侯宋公衛侯曹伯伐鄭〇
辛亥葬衛繆公(〇繆/音穆)二月公至自伐鄭〇甲子新
宫災三日哭新宮者何宣公之宮也(以無新宫知/宣公之宫廟)宣
宫則曷爲謂之新宮不忍言也(親之精神所依而災孝子/隱痛不忍正言也謂之新)
(言者因新入宫易其西北角/示昭穆相繼代有所改更也)其言三日哭何(据桓僖宫災/不言三日哭)廟
災三日哭禮也(善得禮痛傷鬼神無所依歸故/君臣素縞哭之〇縞古老反)新宫災何
以書記災也(此象宣公篡立當誅絶不宜列昭穆成公㓜少臣威/大重結怨彊齊將不得乆承宗廟之應〇㓜少詩召)
(反下同大重音/泰一音他賀反)乙亥葬宋文公○夏公如晉○鄭公
子去疾率師伐許(○去起/吕反)公至自晉○秋叔孫僑
如率師圍棘棘者何汶陽之不服邑也(棘民初未/服於魯)其
言圍之何(据國内/兵不舉)不聽也(不聽者叛也不言叛者爲内諱故/書圍以起之不先以文德來之而)
(便以兵圍之當與圍外邑同罪故言/圍也得曰取不得曰圍○爲于僞反)大雩(成公㓜少大臣秉政/變亂政教先是作丘)
(甲爲鞌之戰伐鄭圍/棘不恤民之所生)晉卻克衛孫良夫伐將咎如(○/將)
(咎如咎音古刀反/左氏作廧咎如)冬十有一月晉侯使荀庚來聘〇
衛侯使孫良夫來聘〇丙午及荀庚盟○丁未及
孫良夫盟此聘也其言盟何(据不舉重嫌生事/故此以輕間重也)聘而
言盟者尋舊盟也(尋猶尋繹也以不舉重連聘而言之知尋/繹舊故約誓也書者惡之詩曰君子屢盟)
(亂是用長二國旣脩禮相聘不能相親信反復相疑故舉聘以非之/〇繹音亦惡之烏路反下同屢力住反用長丁文反反復扶又反)〇
鄭伐許(謂之鄭者惡鄭襄公與楚同心數侵伐諸夏自此之後/中國盟㑹無巳兵革數起夷狄比周爲黨故夷狄之〇)
(數侵所角反下/同比毗志反)
四年春宋公使華元來聘○三月壬申鄭伯堅卒
(〇伯臤苦刃/反本或作堅)𣏌伯來朝〇夏四月甲寅臧孫許卒〇
公如晉葬鄭襄公〇秋公至自晉○冬城運〇鄭伯
伐許(未踰年君稱伯者時樂成君位/親自伐許故如其意以著其惡)
五年春王正月𣏌叔姬來歸(始歸不書與/郯伯姬同)〇仲孫蔑
如宋○夏叔孫僑如㑹晉荀秀于榖(〇荀秀左/氏作荀首)○梁
山崩梁山者何河上之山也梁山崩何以書記異
也何異爾大也何大爾梁山崩壅河三日不㳅(故/不)
(日以起之不書壅何者舉崩/大爲重〇壅於勇反㳅音流)外異不書此何以書爲天
下記異也(山者陽精德澤所由生君之象何者四瀆所以通道中/國與王道同記山崩壅河者此象諸侯失勢王道絶大)
(夫擅恣爲海内害自是之後六十年之中弑君十四亡國三十二故湨/梁之盟徧刺天下之大夫○爲天于僞反通道音導湨古閴反徧音遍)
〇秋大水(先是旣有丘甲鞌棘之役又重以/城鄆民怨之所生〇重直用反)冬十有一月
已酉天王崩(定/王)○十有二月已丑公㑹晉侯齊侯
宋公衛侯鄭伯曹伯邾婁子𣏌伯同盟于蟲牢(約/備)
(彊楚〇蟲牢直/弓反下力刀反)
六年春王正月公至自㑹(月者前魯大夫獲齊/侯今親相見故危之)〇二月
辛巳立武宮武宮者何武公之宮也(在春/秋前)立者何立
者不宜立也立武宮非禮也(禮天子諸侯立五廟受命始/封之君立一廟至於子孫過)
(髙祖不得復立廟周家祖有功尊有德立后稷文武廟至於子孫自髙/祖巳下而七廟天子卿大夫三廟元士二廟諸侯之卿大夫比元士二)
(廟諸侯之士一廟立武宮者蓋時衰多廢人事而好求福於鬼神/故重而書之臧孫許伐齊有功故立武宫〇復扶又反好呼報反)〇取
鄟鄟者何邾婁之邑也曷爲不繫于邾婁諱亟也
(諱魯背信亟也屬相與爲蟲牢之盟旋取其邑故使若非蟲/牢人矣〇鄟市轉反又音專亟去兾反住同背音佩屬音燭)衛孫
良夫率師侵宋○夏六月邾婁子來朝○公孫嬰
齊如晉○壬申鄭伯費卒(不書葬者爲中國諱蟲牢之盟/約備彊楚楚伐鄭喪不能救晉)
(又侵之故去葬使若非伐喪〇/費音祕爲于僞反去起吕反)秋仲孫蔑叔孫僑如率師
侵宋○楚公子嬰齊率師伐鄭○冬季孫行父如
晉○晉欒書率師侵鄭
七年春王正月鼷䑕食郊牛角改卜牛鼷䑕又食
其角乃免牛(鼷䑕者䑕中之微者角生上指逆之象易京房傳/曰祭天不愼鼷䑕食郊牛角書又食者重録魯不)
(覺寤重有災也不重言牛獨重言䑕者言角牛可知食/牛者未必故䑕故重言䑕〇鼷音兮重有直用反下同)呉伐郯
(呉國見者罕與中國交至升平乃見故因/始見以漸進〇郯音談見者賢徧反下同)夏五月曹伯來朝
〇不郊猶三望○秋楚公子嬰齊率師伐鄭〇公㑹
晉侯齊侯宋公衛侯曹伯莒子邾婁子𣏌伯救
鄭八月戊辰同盟于馬陵公至自㑹○呉入州來
○冬大雩(先是公㑹諸侯救鄭/承前不恤民之所致)衛孫林父出奔晉
八年春晉侯使韓穿來言汶陽之田歸之于齊來
言者何内辭也脅我使我歸之也(以此經加之知見使/即聞晉語自歸之但)
(當言/歸)曷爲使我歸之(据本/魯邑)鞌之戰齊師大敗齊侯
歸弔死視疾七年不飲酒不食肉晉侯聞之曰嘻
奈何使人之君七年不飲酒不食肉請皆反其所
取侵地(晉侯聞齊侯侮過自責髙其義畏其德使諸侯還鞌之/所喪邑魯見使卑有恥故諱不言使者因兩爲其義諸)
(侯不得相奪土地晉適可來議語之魯宜聞義自歸之爾不得/使也主書者善晉之義齊〇嘻許其反喪息浪反語魚據反)晉
欒書帥師侵蔡公孫嬰齊如莒〇宋公使華元
來聘○夏宋公使公孫壽來納幣納幣不書此何
以書(据紀履綸來逆女不/書納幣〇緰音須)録伯姬也(伯姬守節逮火而死賢故/詳録其禮所以殊於衆女)
晉殺其大夫趙同趙括(○括古/活反)○秋七月天子使
召伯來錫公命其稱天子何(据天王使毛伯來錫/文公命不稱天子)元年
春王正月正也(正者文/不變也)其餘皆通矣(其餘謂不繫于元年/者或言王或言天王)
(或言天子皆相通矣以見刺譏是非也王者號也德合元者稱皇孔子/曰皇象元道遥術無文字德明謚德合天者稱帝河佫受瑞可放仁義)
(合者稱王符瑞應天下歸往天子者爵稱也聖人受命皆天所生故謂/之天子此錫命稱天子者爲王者長愛㓜少之義欲進勉㓜君當勞來)
(與賢師良傳如父教子不當賜也月者例也爲魯喜録之○見賢徧反/應應對之應爵稱尺證反爲王于僞反下爲魯爲下同少詩召反勞來)
(力報反下/力代反)冬十月癸卯𣏌叔姬卒(棄而曰卒者爲下脅/𣏌歸其喪張本文使)
(若尚爲/𣏌夫人)晉侯使士燮來聘〇叔孫僑如㑹晉士燮
齊人邾婁人伐郯○衛人來媵媵不書此何以書
(据逆文不書媵也言來媵者禮君不求媵/諸侯自媵夫人○來媵以證反又䋲證反)録伯姬也(伯姬以賢/聞諸侯諸)
(侯爭欲媵之故善/而詳録之媵例時)
九年春王正月𣏌伯來逆叔姬之喪以歸𣏌伯曷
爲來逆叔姬之喪以歸(据巳/棄也)内辭也脅而歸之也
(言巳歸者與忿怒執人同辭而不得專其本意知其爲脅也巳棄/而脅歸其喪悖義恥深惡重故使若𣏌伯自來逆之〇悖布内反)公
㑹晉侯齊侯宋公衛侯鄭伯曹伯莒子𣏌伯同盟
于蒲(不日者巳得鄭盟當以備楚而不以罪執之旋使禽叛楚緣隙/潰莒不能救禍由中國無信故諱爲信辭使若莒潰非盟失信)
(所以甚中國因/與下潰日相起)公至自㑹○二月伯姬歸于宋〇夏季
孫行父如宋致女未有言致女者此其言致女何
録伯姬也(古者婦人三月而後廟見稱婦擇日而祭於禰成婦之/義也父母使大夫操禮而致之必三月者取一時足以)
(别貞信貞信著然後成婦禮書者與上納幣同義所以彰其絜且爲父/母安榮之言女者謙不敢自成禮婦人未廟見而死歸葬於女氏之黨)
(〇廟見賢徧反下同操七刀/反别彼列反且爲于僞反)晉人來媵媵不書此何以
書録伯姬也(義與上同復發傳者樂/道人之善〇復扶又反)秋七月丙子齊
侯無野卒〇晉人執鄭伯　晉欒書帥師伐鄭○
冬十有一月葬齊頃公楚公子嬰齊帥師伐莒
庚申莒潰(日者錄責中國無信同盟不能相/救至爲夷狄所潰〇潰户内反)楚人入運〇
秦人白狄伐晉○鄭人圍許○城中城
十年春衛侯之弟黒背率師侵鄭○夏四月五卜
郊不從乃不郊其言乃不郊何(据上不郊不言乃僖/公不從言免牲也)不
免牲故言乃不郊也(不免牲當坐盗天牲失事天之道故/諱使若重難不得郊○難乃旦反)〇
五月公㑹晉侯齊侯宋公衛侯曹伯伐鄭(不致者成/公數卜郊)
(不從怨懟故不免牲不但不免牲而巳故/奪臣子辭以起之○數所角反懟直類反)齊人來媵媵不書
此何以書録伯姬也三國來媵非禮也曷爲皆以
録伯姬之辭言之婦人以衆多爲侈也(侈大也朝廷/侈於妬上婦)
(人侈於妬下伯姬以至賢爲三國所爭媵故侈大其能容之唯天/子娶十二女〇侈昌氏反大也妬丁故反取十七住反本或作娶)丙
午晉侯獳卒(不書葬者殺大夫趙/同等○獳乃侯反)秋七月公如晉(如/晉)
(者冬也去冬者惡成公前旣怨懟不免牲今復如晉過郊乃反/遂怨懟無事天之意當絶之〇去起吕反惡烏路反復扶又反)
十有一年春王三月公至自晉○晉侯使卻州來
聘(○卻州本亦/作犨尺由反)已丑及卻州盟〇夏季孫行父如
晉○秋叔孫僑如如齊冬十月
十有二年春周公出奔晉周公者何天子之三公
也王者無外此其言出何自其私土而出也(私土者/謂其國)
(也此起諸侯入爲天子三公也周公驕蹇不事天子出居私土不聽京/師之政天子召之而出走明當并絶其國故以出國録也不月者小國)
(也)〇夏公㑹晉侯衛侯于沙澤(〇沙澤素禾反又如字/二傳作瑣澤定七年同)
〇秋晉人敗狄于交剛○冬十月
十有三年春晉侯使卻錡來乞師(〇卻錡/魚綺反)三月公
如京師(月者善公/尊天子)夏五月公自京師遂㑹晉侯齊
侯宋公衛侯鄭伯曹伯邾婁人滕人伐秦其言自
京師何(据僖公二十八年諸侯/遂圍許不言自王所)公鑿行也(以起公鑿行也鑿/猶更造之意〇鑿)
(在洛反/造意也)公鑿行奈何不敢過天子也(時本欲直伐秦塗/過京師不敢過天)
(子而不朝復生事脩朝禮而後行故起時善而襃成其意使若/故朝然後生事也間無事復出公者善公鑿行〇復出扶又反)曹
伯廬卒于師(○廬力呉反/本亦作盧)秋七月公至自伐秦(月/者)
(危公㓜而/逺用兵)冬葬曹宣公
十有四年春王正月莒子朱卒(莒大于邾婁至此乃卒/者庶其見殺不得卒至)
(此始卒又/不得日)夏衛孫林父自晉歸于衛○秋叔孫僑
如如齊逆女(凡娶早晚皆不譏者從紀履緰/一譏而巳〇凡取本又作娶)鄭公子喜
率師伐許九月僑如以夫人婦姜氏至自齊冬
惠伯曰君㓜如之何願與子慮之叔仲惠伯曰吾
子相之老夫抱之(禮大夫七十而致事若不得謝則必賜之几/杖行役以婦人從適四方乗心車自稱曰老)
(夫○相之息/亮反下同)何㓜君之有公子遂知其不可與謀退
而殺叔仲惠伯弑子赤而立宣公(殺叔仲惠伯不書者/舉弑君爲重叔仲惠)
(伯事與荀息相類不得爲累者有異也叔仲惠/伯直先見殺爾不如荀息死之〇殺子音弒)宣公死成公㓜
臧宣叔者相也(臧孫許/宣謚)君死不哭聚諸大夫而問
焉曰昔者叔仲惠伯之事孰爲之諸大夫皆雜然
曰仲氏也其然乎於是遣歸父之家(時見君㓜欲以防/示諸大夫〇雜七)
(合反又/如字)然後哭君歸父使乎晉還自晉至檉聞君薨
家遣墠帷哭君成踊反命于介自是走之齊魯人
徐傷歸父之無後也(徐者皆共之辭也關東語傷其/先人爲惡身見逐絶不忿懟也)於是
使嬰齊後之也(弟無後兄之義爲亂昭穆之序失父子/之親故不言仲孫明不與子爲父孫)癸
丑公㑹晉侯衛侯鄭伯曹伯宋丗子成齊國佐邾
婁人同盟于戚(○丗子戍音/恤本或作成)晉侯執曹伯歸之于京
師(爲篡喜時〇/爲于僞反)公至自㑹○夏六月宋公固卒(不日/者多)
(取三國媵非/禮故略之)楚子伐鄭○秋八月庚辰葬宋共公
(○共/音恭)宋華元出奔晉○宋華元自晉歸于宋(不省/文復)
(出宋華元者宋公卒子㓜華元以憂國爲大夫山所譖出奔晉晉/人理其罪宋人反華元誅山故繁文大之也言歸者明出入無惡)宋
殺其大夫山(不氏者見殺在華元歸後嫌直自/見殺者故貶之明以譖華元故)宋魚石出
奔楚(與山有親恐見及也後得言復入者/出無惡知非君漏言魚石不殺山)冬十有一月叔
孫僑如㑹晉士燮齊髙無咎宋華元衛孫林父
鄭公子鰌邾婁人㑹呉于鍾離曷爲殊㑹呉(据楚/不殊)
(○燮息協反咎/其九反鰌音秋)外呉也曷爲外也(据襄五年/不外之)春秋内其
國而外諸夏内諸夏而外夷狄(内其國者假魯以爲京/師也諸夏外土諸侯也)
(謂之夏者大揔下土言之辭也不殊楚者楚始見所傳聞丗尚外諸夏/未得殊也至於所聞丗可得殊又卓然有君子之行呉似夷狄差醇而)
(適見於可殊之時故獨殊呉○傳直/專反行下孟反差醇初賣反下音純)王者欲一乎天下曷爲
以外内之辭言之(据大/一統)言自近者始也(明當先正京師乃/正諸夏諸夏正乃)
(正夷狄以漸治之葉公問政於孔子孔子曰近者說逺者來季康子問/政於孔子孔子曰政者正也子帥而正孰敢不正是也月者危録之諸)
(侯旣委任大夫復命交接夷狄/〇葉公舒渉反下文同說音恱)許遷于葉
十有六年春王正月雨木冰雨木冰者何雨而木
冰也何以書記異也(木者少陽㓜君大臣之象冰者疑隂兵/之類也氷脅木者君臣將執於兵之徴)
(也〇少/詩召反)夏四月辛未滕子卒(滕始卒於宣公曰於成公不/名邾婁始卒於文公曰於襄)
(公名俱葬於昭/公是以知滕小)鄭公子喜帥師侵宋〇六月丙寅朔
日有食之(是後楚滅舒庸晉厲公見餓殺尤/重故十七年復食〇復扶又反)〇晉侯使欒
黶來乞師(〇欒力官反/黶於斬反)甲午晦晦者何冥也何以
書記異也(此王公失道臣代其治故隂代陽/〇冥亡定反又亡丁反治直吏反)晉侯及楚子
鄭伯戰于鄢陵楚子鄭師敗績敗者稱師楚何以
不稱師(据宋公戰于泓敗績稱師〇鄢/於晚反又於建反泓烏宏反)王痍也王痍者何
傷乎矢也(時爲飛矢所中〇痍音/夷傷也所中丁仲反)然則何以不言師敗
績(据王/痍)末言爾(末無也無所取於言師敗績也凡舉師敗績爲/重衆今親傷人君當􁑟傷君爲重以言戰又言)
(敗績知非詐當蒙上日也〇/爲重于僞反下爲代公同)〇楚殺其大夫公子側〇秋
公㑹晉侯齊侯衛侯宋華元邾婁人于沙隨不
見公公至自㑹不見公者何公不見見也(不見見者/恚乞師不)
(得欲執之〇/恚一睡反)公不見見大夫執何以致㑹(据不得意扈/之㑹公失序)
(不/致)不恥也曷爲不恥(据扈之㑹/公失序恥)公㓜也(因公㓜殺恥爲諱/辭不書行父執者)
(父不見見/巳重矣)○公㑹尹子晉侯齊國佐邾婁人伐鄭〇
曹伯歸自京師執而歸者名曹伯何以不名而不
言復歸于曹何(据曹伯襄/復歸于曹)易也(易故末言之不復舉國名/〇易以䜴反注及下同復)
(扶又反下/而復同)其易奈何公子喜時在内也公子喜時在
内則何以易(据本篡喜時也〇/喜時左傳作欣時)公子喜時者仁人也内
平其國而待之(和平其臣民令專心/于負芻○令力呈反)外治諸京師而免
之(訟治于京師/解免使來歸)其言自京師何(据僖二十八年晉人執衛侯/歸之于京師後復歸于衛俱)
(天子所歸不言自京師不連歸問者嫌自京師天/子有力文言甚易欲并問力文與上說喜時錯)言甚易也舎
是無難矣(言歸自京師者與内据臣子致公同文欲言甚易也/舎此所從還無危難矣主所以見曹伯歸本据喜時)
(平國反之書非録京師有力也執歸書者賢喜時爲兄所篡終無怨/心而復深推精誠憂免其難非至仁莫能行之故書起其功也〇舎)
(是音捨注同下傳舎臣/放此無難乃旦反注同)九月晉人執季孫行父舎之于
招丘執未有言舎之者此其言舎之何仁之也曰
在招丘悕矣(悕悲也仁之者若曰在招丘可悲矣閔録之辭〇/招丘章遥反又上饒反二傳作苕丘悕音希悲也)
執未有言仁之者此其言仁之何代公執也其代
公執奈何前此者晉人來乞師而不與(不書者不/與無惡)公
㑹晉侯(㑹沙/隨也)將執公季孫行父曰此臣之罪也於
是執季孫行父成公將㑹晉厲公(謂上伐鄭也言謚者/别嬰齊所請也明言)
(公㑹晉侯者嬰齊所請事也故/下與嬰齊傳合同○别彼列反)㑹不當期將執公季孫行
父曰臣有罪執其君子有罪執其父此聽失之大
者也今此臣之罪也舎臣之身而執臣之君吾恐
聽失之爲宗廟羞也於是執季孫行父(善其過則稱/己美則稱君)
(累代公執在危殆之地故地言舎而月之者痛傷忠臣不得/其所爲代公執不稱行人者在君側非出使〇出使所吏反)冬十
月乙亥叔孫僑如出奔齊〇十有二月乙丑季孫
行父及晉卻州盟于扈(行父執釋不致/者舉公至爲重)公至自㑹○
乙酉刺公子偃
十有七年春衛北宮結率師侵鄭〇夏公㑹尹子
單子晉侯齊侯宋公衛侯曹伯邾婁人伐鄭○六
月乙酉同盟于柯陵(〇柯古/河反)秋公至自㑹○齊髙
無咎出奔莒○九月辛丑用郊用者何用者不宜
用也九月非所用郊也(周之九月夏之七月天氣上升/地氣下降又非郊時故加用之)然
則郊曷用郊用正月上辛(魯郊博卜春三月言正月者因/見百王正所當用也三王之郊)
(一用夏正言正月者春秋之制也正月者歳首上辛猶始新皆取/其首先之意日者明用辛例不郊則不日〇因見賢徧反下同)或
曰用然後郊(或曰用者先有事存后稷神名也晉人將有事於/河必先有事於惡池齊人將有事於泰山必先有)
(事於蜚林魯人將有事於天必先有事於泮宮九月郊尤悖禮故言用/小大盡譏之以不郊乃譏三望知郊不得譏小也又夕牲吿牷后稷當)
(在日上不得在日下〇惡如字又火呉反池如字又/大河反蜚芳尾反又音配泮音判本又作郊牷音全)晉侯使荀
罃來乞師(〇罃乙/耕反)冬公㑹單子晉侯宋公衛侯曹
伯齊人邾婁人伐鄭十有一月公至自伐鄭(月者/方正)
(下壬申/故月之)壬申公孫嬰齊卒于貍軫非此月日也曷
爲以此月日卒之(据下丁巳朔知壬申在十月○貍力/之反軫之忍反左氏作脤榖梁作蜃)待君
命然後卒大夫曷爲待君命然後卒大夫(据昭公出/奔卒叔孫)
(舎)前此者嬰齊走之晉(不書者以爲公請除出奔之罪/也〇爲于僞反下文爲公同)公
㑹晉侯將執公嬰齊爲公請公許之反爲大夫歸
至于貍軫而卒(十月壬申日/貍軫魯地)無君命不敢卒大夫(國/人)
(未被君命不敢/使從大夫禮)公至(十一月/至是也)曰吾固許之反爲大夫(許/反)
(爲大夫即/受命矣)然後卒之(善其不敢自專故引其死日下就公至月卒/之起其事所以激當丗之驕臣○激古狄反)
○十有二月丁巳朔日有食之○邾婁子貜且卒貜
(且俱縛反/下子餘反)晉殺其大夫卻錡卻州卻至〇楚人滅
舒庸(舒庸東夷/道呉圍巢)
十有八年春王正月晉殺其大夫胥童〇庚申晉
弑其君州蒲(日者二月庚申日上繫於正月者起正月見幽二/月庚申日死也厲公猥殺四大夫臣下人人恐見)
(及以致此禍故日起其/事深爲有國者戒也)齊殺其大夫國佐〇公如晉〇
夏楚子鄭伯伐宋○宋魚石復入于彭城(不書叛者/楚爲魚石)
(伐宋取彭城以封之本受于楚非得于宋故舉伐於上起其意也楚以/封魚石復本繫于宋言復入者不與楚專封故從犯君録之主書者起)
(其專封〇復入扶又反注/同爲于僞反下爲宋同)公至自晉〇晉侯使士匄來
聘(〇匄古/害反)秋𣏌伯來朝八月邾婁子來朝築
鹿囿何以書譏何譏爾有囿矣又爲也(刺奢泰妨民/天子囿方百)
(里公侯十里伯七里子男五/里皆取一也〇鹿囿音又)已丑公薨于路寢冬楚人
鄭人侵宋〇晉侯使士彭來乞師(〇士彭二傳作士/魴襄十二年同)〇
十有二月仲孫蔑㑹晉侯宋公衛侯邾婁子齊崔
杼同盟于虚朾(不日者時欲行義爲宋誅魚石故善而爲信辭/或喪盟略〇杼直呂反虚朾起魚反下勑丁反)
〇丁未葬我君成公
春秋公羊卷第八
(經傳叄阡叄伯捌拾壹字注肆阡叄伯叄拾伍字/音義壹阡玖拾柒字)
　　　　　　　　　　　　　　　仁仲比校訖
春秋公羊經傳解詁襄公第九
　　　　　　　何休學
元年春王正月公即位仲孫蔑㑹晉欒黶宋華
元衛寗殖曹人莒人邾婁人滕人薛人圍宋彭城
宋華元曷爲與諸侯圍宋彭城(据晉趙鞅以地正國加叛/文今此無如叛文故問之)
(〇殖市/力反)爲宋誅也(故華元無惡文○爲宋于/僞反下爲宋楚爲井注同)其爲宋誅奈
何魚石走之楚楚爲之伐宋取彭城以封魚石魚
石之罪奈何以入是爲罪也(說在成十八年書者善諸侯/爲宋誅雖不能誅猶有屈彊)
(臣之/助)楚巳取之矣曷爲繫之宋(据莒人伐𣏌取牟婁後莒/牟夷以牟婁來奔不繫𣏌)
不與諸侯專封也(故奪繫於宋使若宋邑者/楚救不書者從封内兵也)夏晉韓屈
帥師伐鄭〇仲孫蔑㑹齊崔杼曹人邾婁人𣏌人
次于合(刺欲救宋而後不能也知不救鄭者時鄭背中/國不能救不得刺〇于合二傳作鄫背音佩)○秋楚
公子壬夫帥師侵宋九月辛酉天王崩邾婁子
來朝冬衛侯使公孫剽來聘(〇剽匹/妙反)晉侯使荀
罃來聘
二年春王正月葬簡王鄭師伐宋〇夏五月庚
寅夫人姜氏薨○六月庚辰鄭伯睔卒(不書葬者諱/伐喪○睔古)
(囷/反)○晉師宋師衛寗殖侵鄭秋七月仲孫蔑㑹
晉荀罃宋華元衛孫林父曹人邾婁人于戚〇己
丑葬我小君齊姜齊姜者何齊姜與繆姜則未知
其爲宣夫人與成夫人與(齊姜者宣公夫人九年繆姜者/成公夫人也傳家依違者襄公)
(服繆姜喪未踰年親自伐鄭有惡故傳從/内義不正言也○繆音穆人與音餘下同)叔孫豹如宋冬
月公㑹單子晉侯宋公衛侯鄭伯莒子邾婁子齊
丗子光己未同盟于雞澤(盟下日者信/在丗子光也)陳侯使袁
僑如㑹其言如㑹何(据曹伯襄言㑹諸侯鄫/子言㑹盟〇僑其驕反)後㑹也(不/直)
(言㑹盟者時諸侯不親與/袁僑盟又下方殊及之)戊寅叔孫豹及諸侯之大夫及
陳袁僑盟曷爲殊及陳袁僑(据俱諸侯之天夫也言之大/夫者辟諸侯與大夫皆盟)
爲其與袁僑盟也(陳鄭楚之與國陳侯有慕中國之心有疾使/大夫㑹諸侯欲附䟽不復備責遂與之盟共)
(結和親故殊之起主爲與袁僑盟也復出陳者喜得陳國也不重出地/有諸侯在臣繫君故因上地〇爲其于僞反注同不復扶又反下同重)
(直用/反)○秋公至自㑹○冬晉荀罃帥師伐許
四年春王三月已酉陳侯午卒夏叔孫豹如晉
○秋七月戊子夫人弋氏薨(〇弋氏以職反莒/女也左氏作姒氏)葬陳
成公八月辛亥葬我小君定弋定弋者何襄公
之母也(定弋莒女也襄公者成公之/妾子○定弋左氏作定姒)冬公如晉陳人圍頓
五年春公至自晉夏鄭伯使公子發來聘　叔孫
豹鄫丗子巫如晉外相如不書此何以書(据晉卻克/與臧孫許)
(同時而聘于齊不/書○巫丘扶反)爲叔孫豹率而與之俱也(以不殊鄫丗/子俱言如也)
(○爲于/僞反)叔孫豹則曷爲率而與之俱(据非内/大夫)蓋舅出
也(巫者鄫前夫人襄公母姊妹/之子也俱莒外孫故曰舅出)莒將滅之故相與往殆乎
晉也(殆疑疑讞于晉齊人/語〇疑讞魚竭反)莒將滅之則曷爲相與往殆
乎晉(据當以/兵救之)取後乎莒也其取後乎莒奈何莒女
有爲鄫夫人者蓋欲立其岀也(時莒女嫁爲鄫後夫人夫/人無男有女還嫁之于莒)
(有外孫鄫子愛後夫人而無子欲立其外孫主者/者善之得爲善者雖揚父之惡救國之滅者可也)仲孫蔑衛孫
林父㑹呉于善稻(不殊衛者晉侯欲㑹呉于戚使魯衛先通/好見使卑故不殊蓋起所恥○善稻左氏)
(作善道好/呼報反)○秋大雩(先是襄公數用兵圍彭城城虎牢三年再/㑹四年如晉踰年乃反又賦歛重恩澤不)
(施之所致○數所/角反歛力驗反)楚殺其大夫公子壬夫○公㑹晉
侯宋公陳侯衛侯鄭伯曹伯莒子邾婁子滕子薛
伯齊丗子光呉人鄫人于戚呉何以稱人(据上善稻/之㑹不稱)
(人)呉鄫人云則不辭(孔子曰言不順則事不成方以呉抑鄫/國列在稱人上不以順辭故進呉稱人)
(所以抑鄫者經書莒人滅鄫又與巫訴巫當存惡鄫文不見見惡必以/呉者夷狄尚知父死子繼故以甚鄫也等不使鄫稱國者鄫不如夷狄)
(故不得與夷狄同文○惡/鄫烏路反不見賢徧反)公至自㑹〇冬戍陳孰戍之
諸侯戍之曷爲不言諸侯戍之(据下救陳/言諸侯)離至不可
得而序(離至離別前後至也陳坐欲與中國被強楚之害中國宜/雜然同心救之乃解怠前後至故不序以刺中國之無信)
(○雜然七合反又如字/十年注同解古賣反)故言我也(言我者以魯至時書與魯微者/同文微者同文者使若城楚丘)
(辟魯獨戍/之戍例時)楚公子貞帥師伐陳　公㑹晉侯宋公
衛侯鄭伯曹伯莒子邾婁子滕子薛伯齊丗子光
救陳十有二月公至自救陳辛未季孫行父卒
六年春王三月壬午𣏌伯姑容卒(始卒便名日書葬者/新黜未忍便略也)
夏宋華弱來奔秋葬𣏌桓公滕子來朝○
莒人滅鄫(莒稱人者莒公子鄫外孫稱人者從莒無大夫也言滅/者以異姓爲後莒人當坐滅也不月者取後于莒非兵)
(滅)〇冬叔孫豹如邾婁　季孫宿如晉　十有二
月齊侯滅萊曷爲不言萊君出奔(据譚子言奔〇/曷爲于僞反)國
滅君死之正也(明國當存不書殺萊君者/舉㓕國爲重〇重直用反)
七年春郯子來朝(〇郯/音談)夏四月三卜郊不從乃免
牲〇小邾婁子來朝　城費(〇費/音秘)○秋季孫宿如
衛八月􁈰(先是郯小邾婁來朝有賔主之賦加/以城/費季孫宿如衛煩擾之應〇􁈰音終一音鍾)冬十
月衛侯使孫林父來聘壬戍及孫林父盟楚
公子貞帥師圍陳十有二月公㑹晉侯宋公陳
侯衛侯曹伯莒子邾婁子于鄬(〇鄬于委反/字林凡吹反)鄭伯
髠原如㑹未見諸侯丙戍卒于操操者何鄭之邑
也諸侯卒其封内不地此何以地(据陳侯鮑卒不地〇/髠原苦門反左氏作)
(髠頑操七報反一音/七南反左氏作鄵)隱之也何隱爾弑也孰弑之其大
夫弑之曷爲不言其大夫弑之(据鄭公子歸生弑其君夷/書○殺也音試下及注皆)
(同)爲中國諱也曷爲爲中國諱(据歸生弒君不爲中國/諱〇爲中于僞反下及)
(注皆/同)鄭伯將㑹諸侯于鄬其大夫諫曰中國不足
歸也則不若與楚鄭伯曰不可其大夫曰以中國
爲義則伐我喪(据城虎/牢事)以中國爲彊則不若楚(言/楚)
(屬圍陳不能/救〇屬音燭)於是弑之(禍由中國無義故深諱/使若自卒〇旤由音禍)鄭伯髠原
何以名(据陳侯如/㑹不名)傷而反未至乎舎而卒也(舎昨日所/舎止處也)
(以操鄭邑知傷而反也未見諸侯尚往辭知未至舎也云爾者古者保/辜諸侯卒名故於如㑹名之明如㑹時爲大夫所傷以傷辜死也君親)
(無將見辜者辜内當以弑君論之辜外當/以傷君論之〇處昌慮反見辜賢徧反)未見諸侯其言如
㑹何致其意也(鄭伯欲與中國意未逹而見弒故/養遂而致之所以逹賢者之心)陳侯逃
歸(起鄭伯欲與中國卒逢其禍諸侯莫有恩痛自疾之心於是懼然/後逃歸故書以刺中國之無義加逃者抑陳侯也孔子曰夷狄之)
(有君不如諸夏之亡/不當背也○背音佩)
八年春王正月公如晉(月者起鄬之㑹鄭伯以弒陳侯逃歸/公獨脩禮於大國得自安之道故善)
(録之○以/殺音試)夏葬鄭僖公賊未討何以書葬爲中國
諱也(探順上事使若無賊然不月者本實當去葬/責臣子故不足也〇爲中于僞反去起吕反)鄭人侵蔡
獲蔡公子燮此侵也其言獲何(据宋師敗績獲宋華元/戰乃言獲也○夑素恊)
(反)侵而言獲者適得之也(時適遇值其不備獲得之易不/言取之者封内兵不書嫌如子)
(糺取一人故言獲起有兵也又將兵禦難不明候伺雖不/戰鬬當坐獲〇易以䜴反難乃旦反伺音司又息嗣反)〇季孫
宿㑹晉侯鄭伯齊人宋人衛人邾婁人于邢丘(〇邢/音刑)
〇公至自晉　莒人伐我東鄙〇秋九月大雩(由城/費公)
(比出㑹如晉莒人伐/我動擾不恤民之應)冬楚公子貞帥師伐鄭〇晉侯
使士匄來聘
九年春宋火曷爲或言災或言火大者曰災小者
曰火(大者謂正侵社/稷宗廟朝廷也下此則小矣災者離本/辭故可以見火〇宋火二傳作宋災離力智反見賢徧反)然則
内何以不言火(据西宫災/不言火)内不言火者甚之也(春秋以/内爲天)
(下法動作當先自克責/故小有火如大有災)何以書記災也外災不書此何
以書爲王者之後記災也(是時周樂巳毀先聖法度浸疏/逺不用之應〇爲王于僞反浸)
(子鴆/反)夏季孫宿如晉五月辛酉夫人姜氏薨○
秋八月癸未葬我小君繆姜冬公㑹晉侯宋公
衛侯曹伯莒子邾婁子滕子薛伯𣏌伯小邾婁
子齊丗子光伐鄭十有二月已亥同盟于戲(事/連)
(上伐不致者惡公服繆姜喪未踰年而親/伐鄭故奪臣子辭〇戲許宜反惡烏路反)楚子伐鄭
十年春公㑹晉侯宋公衛侯曹伯莒子邾婁子滕
子薛伯𣏌伯小邾婁子齊丗子光㑹呉于柤(〇柤/莊加)
(反)○夏五月甲午遂滅偪陽(○偪音福/又彼力反)公至自㑹(滅/日)
(者甚惡諸侯不崇禮義以相安反遂爲不仁開道彊夷滅中國中國之/禍連蔓日及故疾録之㓕止于取邑例不當書晉書致者深諱使若公)
(與上㑹不與下滅〇惡烏路反/道音導蔓音萬公與音預下同)楚公子貞鄭公孫輙帥師
伐宋晉師伐秦　秋莒人伐我東鄙公㑹晉
侯宋公衛侯曹伯莒子邾婁子齊丗子光滕子薛
伯𣏌伯小邾婁子伐鄭　冬盗殺鄭公子斐公子
發公孫輙(不言其大夫者降從盗故與盗/同文〇斐芳尾反左氏作騑)○戍鄭虎牢孰
戍之諸侯戍之曷爲不言諸侯戍之離至不可得
而序故言我也(刺諸侯旣取虎牢以爲蕃蔽不能/雜然同心安附之〇爲蕃方元反)諸侯巳
取之矣曷爲繫之鄭(据莒牟夷以牟婁來奔/本𣏌之邑不繫于杞)諸侯莫之
主有故反繫之鄭(諸侯本無利虎牢之心欲共以距楚爾無主/有之者故不當坐取邑故反繫之鄭見其意)
(也所以見之者上諱伐䘮不言取今刺戍之舒緩嫌於義/反故正之云爾〇諸侯莫之主有絶句見其賢徧反下同)楚公子
貞帥師救鄭　公至自伐鄭
十有一年春王正月作三軍三軍者何三卿也(爲/軍)
(置三卿官也卿大夫爵號大同小異方据上卿/道中下故揔言三卿○爲軍于僞反年末同)作三軍何以書
(欲問作多書乎作少書乎故復/全舉句以問之〇復扶又反)譏何譏爾古者上卿下卿
上士下士(說古制司馬官數古者諸侯有司徒司空上卿各一下/卿各二司馬事省上下卿各一上士相上卿下士相下)
(卿足以爲治襄公委任彊臣國家内亂兵革四起軍職不共不推其原/乃益司馬作中卿官踰王制故譏之言軍者本以軍數置之月者重録)
(之〇省所景反相上息亮/反下同治直吏反共音恭)夏四月四卜郊不從乃不郊
(成公下文不致此致者襄公但不免/牲爾不怨懟無所起○懟直類反)〇鄭公孫舎之帥師侵
宋公㑹晉侯宋公衛侯曹伯齊丗子光莒子邾
婁子滕子薛伯𣏌伯小邾婁子伐鄭　秋七月己
未同盟于京城北(○京城北左/氏作亳城北)公至自伐鄭　楚子
鄭伯伐宋○公㑹晉侯宋公衛侯曹伯齊丗子光
莒子邾婁子滕子薛伯𣏌伯小邾婁子伐鄭㑹于
蕭魚此伐鄭也其言㑹于蕭魚何(据伐鄭常難今有/詳録之文〇難乃)
(旦/反)蓋鄭與㑹爾(中國以鄭故三年之中五起兵至是乃服其後/無干戈之患二十餘年故喜而詳録其會起得)
(鄭爲重〇/與音預)公至自㑹　楚人執鄭行人良霄(〇霄/音消)
冬秦人伐晉(爲楚/救鄭)
十有二年春王三月莒人伐我東鄙圍台邑不言
圍此其言圍何伐而言圍者取邑之辭也伐而不
言圍者非取邑之辭也(外取邑有嘉惡當書不直言取邑/者深恥中國之無信也前九年伐)
(得鄭同盟于戲楚伐鄭不救卒爲鄭所背中國以弱蠻荆以強兵革亟/作蕭魚之㑹服鄭最難不務長和親復相貪犯故諱而言圍以起之月)
(者加責之〇台他來反又音臺背音/佩亟去兾反難乃旦反長丁丈反)季孫宿帥師救台遂
入運(入運者討叛也封内兵書者爲遂舉討叛惡/遂者得而不取與不討同故言入起其事)大夫無遂事
此其言遂何公不得爲政爾(時公微弱政散不行故季/孫宿遂取鄆以自益其邑)
夏晉侯使士彭來聘　秋九月呉子乗卒(至此卒者/與中國㑹)
(同本在楚後賢季子因始卒其父是後亦欲見/其迭爲君卒皆不日呉逺于楚〇迭大結反)○冬楚公子貞
帥師侵宋〇公如晉
十有三年春公至自晉夏取詩詩者何邾婁之
邑也曷爲不繫乎邾婁諱亟也(諱背蕭魚之㑹亟〇取/詩二傳作邿亟去兾反)
(注同背/音佩)秋九月庚辰楚子審卒○冬城防
十有四年春王正月季孫宿叔老㑹晉士匄齊人
宋人衛人鄭公孫囆曹人莒人邾婁人滕人薛人
𣏌人小邾婁人㑹呉于向(月者危刺諸侯委任大夫交㑹彊/夷臣日以彊三年之後君若贅旒)
(然〇囆勑邁反二傳作蠆向舒亮反綴/流知銳反又作丁恱反一本作贅旒)二月乙未朔日有食
之(是後衛侯爲彊臣所逐出/奔溴梁之盟信在大夫)夏四月叔孫豹㑹晉荀偃
齊人宋人衛北宮結鄭公孫囆曹人莒人邾婁人
滕人薛人𣏌人小邾婁人伐秦○己未衛侯衎出
奔齊(日者爲孫氏寗氏所逐後寗氏復納之出納之者同當相起故/獨日也不書孫寗逐君者舉君絶爲重見逐說在二十七年〇)
(復扶/又反)莒人侵我東鄙○秋楚公子貞帥師伐呉○
冬季孫宿㑹晉士匄宋華閱衛孫林父鄭公孫囆
莒人邾婁人于戚(〇閱/音恱)
十有五年春宋公使向戍來聘(○戍/音恤)二月己亥及
向戍盟于劉○劉夏逆王后于齊劉夏者何天子
之大夫也劉者何邑也其稱劉何(据宰渠伯糾繫官/○劉夏户雅反)以
邑氏也(諸侯入爲天子大夫不得氏國稱本爵故以所受采邑氏/稱子所謂采者不得有其土地人民采取其租稅爾禮記)
(王制曰天子三公之田視公侯卿視伯大夫視子男元士視附庸稱子/者參見義顧爲天子大夫亦可以見諸侯不生名亦可以見爵亦可以)
(見大夫稱傳曰天子大夫是也不稱劉子而名者禮逆王后當使三公/故貶去大夫明非禮也〇采邑七代反下謂采同租稅子奴反下舒銳)
(反見義賢徧反下同大/夫稱尺證反去起吕反)外逆女不書此何以書過我也
(明魯當共送迎之禮/〇過古禾反共音恭)夏齊侯伐我北鄙圍成(俱犯蕭魚此/不月十二年)
(月者疾/始可知)公救成至遇其言至遇何(据季孫宿救/台不言所至)不敢進
也(兵不敵不敢進也不言止次如公次于郎以刺之者量力不責重/民也故與至㰎同文封内兵書者爲不進張本〇攜户圭反又囚)
(兖反爲/于僞反)季孫宿叔孫豹帥師城成郛(〇郛芳/夫反)秋八
月丁巳日有食之(是後湨梁之盟信在大夫齊/蔡莒呉衛之禍徧滿天下)邾婁人
伐我南鄙○冬十有一月癸亥晉侯周卒(〇周一/本作雕)
十有六年春王正月葬晉悼公○三月公㑹晉侯
宋公衛侯鄭伯曹伯莒子邾婁子薛伯𣏌伯小邾
婁子于湨梁(○狊本又作/湨古闃反)戊寅大夫盟諸侯皆在是
其言大夫盟何(据葵丘之盟諸侯皆在/有大夫不言大夫盟)信在大夫也(故/書)
(大夫盟不言諸侯之/大夫者起信在大夫)何言乎信在大夫(据上三年/戊寅不起)徧刺天
下之大夫也曷爲徧刺天下之大夫(据戊寅不刺之○/徧刺音遍下及下)
(注/同)君若贅旒然(旒旂旒/贅繫屬之辭若今俗名就壻爲贅/壻矣以旂旒喻者爲下所執持東西旒者其)
(數名禮記玉藻曰天子旂十有二旒諸侯九卿大夫七士五不言諸侯/之大夫者明所刺者非但㑹上大夫并徧刺天下之大夫不殊内大夫)
(者欲一其文見惡同也至此所以徧刺之者蕭魚之㑹服鄭最難諸侯/勞倦莫肯復出而大夫常行三委于臣而君遂失權大夫故得信在故)
(孔子曰唯器與名不可以假人不重出地者與三年雞澤大夫盟同義/○贅章銳反本又作綴丁衛反又丁劣反繫屬也旒音留本又作流旌)
(旗之旒屬音燭見惡賢徧反難/乃旦反復扶又反重直用反)晉人執莒子邾婁子以
歸(録以歸者甚惡晉有罪無罪皆當/歸京師不得自治之○惡烏路反)齊侯伐我北鄙○
夏公至自㑹　五月甲子地震(是時湨梁之盟政在臣/下其後叛臣二弑君五)
(楚滅舒鳩齊侯襲莒/乖離出奔兵事最甚)叔老㑹鄭伯晉荀偃衛寗殖宋
人伐許〇秋齊侯伐我北鄙圍成　大雩(先是伐許/齊侯圍成)
(動民/之應)冬叔孫豹如晉
十有七年春王二月庚午邾婁子瞷卒(○瞷音閑或/下姧反左氏)
(作/牼)宋人伐陳〇夏衛石買帥師伐曹秋齊侯
伐我北鄙圍洮(〇洮他刀反/左氏作桃)齊髙厚帥師伐我北
鄙圍防〇九月大雩(比年仍見圍不/暇恤民之應)宋華臣出奔陳
〇冬邾婁人伐我南鄙
十有八年春白狄來白狄者何夷狄之君也何以
不言朝不能朝也(〇言朝直/遥反下同)夏晉人執衛行人石
買秋齊師伐我北鄙〇冬十月公㑹晉侯宋公
衛侯鄭伯曹伯莒子邾婁子滕子薛伯𣏌伯小邾
婁子同圍齊曹伯負芻卒于師○楚公子午帥師
伐鄭
十有九年春王正月諸侯盟于祝阿(下有執不日者善/同伐齊故襃與信)
(辭○祝阿二/傳作祝柯)晉人執邾婁子公至自伐齊此同圍齊
也何以致伐(据諸侯圍/許致圍)未圍齊也(故致/伐起)未圍齊則其
言圍齊何抑齊也曷爲抑齊(据侵蔡伐/楚猶不抑)爲其亟伐也
或曰爲其驕蹇使其丗子處乎諸侯之上也(以下葬/略或說)
(是也亟伐者并數爾加圍者明當從滅死二等奪其爵土○爲其于僞/反下同亟去兾反注同憍蹇紀橋反本又作驕下紀輦反并數必政反)
(下所主反/下數年同)取邾婁田自漷水其言自漷水何(据齊人取/濟西田不)
(言自濟水○漷火虢反徐/音郭取濟子禮反下同)以漷爲竟也何言乎以漷爲竟
(据取邑未/甞道竟界)漷移也(魯本與邾婁以漷爲竟漷移入邾婁界魯隨/而有之諸侯土地本有度數不得隨水隨水)
(有之當坐取/邑故云爾)〇季孫宿如晉　葬曹成公○夏衛孫
林父帥師伐齊　秋七月辛卯齊侯瑗卒(○瑗于眷/反一音環)
(二傳/作環)○晉士匄帥師侵齊至榖聞齊侯卒乃還還
者何善辭也何善爾大其不伐喪也此受命乎君
而伐齊則何大乎其不伐喪(据公子買戍衛不卒/戍言戍衛遂公意)大夫
以君命出進退在大夫也(禮兵不從中御外臨事制宜當敵/爲師唯義所在士匄聞齊侯卒引)
(師而去恩動孝子之心義服諸侯之君是後兵寢數年故起時善之言/乃者士匄有難重廢君命之心故見之言至榖者未侵齊也言聞者在)
(竟外舉侵者張本○/難乃旦反見賢徧反)八月丙辰仲孫蔑卒○齊殺其
大夫髙厚〇鄭殺其大夫公子喜(〇喜二/傳作嘉)冬葬齊
靈公(不月者抑其父嫌子可得無過故奪臣子/恩明光代父從政處諸侯之上不孝也)城西郛(言西/郛者)
(据都城録/道東西)叔孫豹㑹晉士匄于柯(○柯古/河反)城武城
二十年春王正月辛亥仲孫遬㑹莒人盟于向(○/遫)
(音/速)○夏六月庚申公㑹晉侯齊侯宋公衛侯鄭伯
曹伯莒子邾婁子滕子薛伯𣏌伯小邾婁子盟于
澶淵(○澶市/然反)秋公至自㑹　仲孫遬帥師伐邾婁
○蔡殺其大夫公子燮蔡公子履出奔楚〇陳
侯之弟光出奔楚(爲二慶所譖還在二十三/年〇弟光左氏傳作弟黄)叔老如齊
○冬十月丙辰朔日有食之(自湨梁之盟臣恣/日甚故比年日食)季孫
宿如宋
二十有一年春王正月公如晉(月者湨梁之盟後中國方/乖離善公獨能與大國)
○邾婁庶其以漆閭丘來奔邾婁庶其者何邾婁
大夫也邾婁無大夫此何以書(据快無氏〇􁇀音七/閭力於反快苦夬反)重
地也(惡受人叛臣邑故重而書之不言叛者舉地言奔/則魯坐受與庶其叛兩明故省文也○惡烏路反)〇夏公
己巳𣏌伯匄卒(〇匄古/害反)夏邾婁鼻我來奔邾婁
鼻我者何邾婁大夫也邾婁無大夫此何以書以
近書也(以奔無他義知以治近升平書也所傳聞丗見治始起外/諸夏録大略小大國有大夫小國略稱人所聞之丗内諸)
(夏治小如大廪廪近升平故小國有大夫治之漸也見於邾婁者自近/始也獨舉一國者時亂實未有大夫治亂不失其實故取足張法而巳)
(○鼻我二傳作卑我以治直吏反下見治治之漸同近/升平附近之近丅近升同傳直專反見治賢徧反下同)○葬𣏌孝
公　陳殺其大夫慶虎及慶寅陳侯之弟光自
楚歸于陳(前爲二慶所譖出奔楚楚人治其罪陳人誅二慶及/光故言歸宋大夫山譖華元貶此不貶者殺二慶而)
(光歸譖光可知/〇譖側䲴反)〇晉欒盈復入于晉入于曲沃曲沃者
何晉之邑也其言入于晉入于曲沃何(据當舉重〇復/入扶又反注同)
欒盈將入晉晉人不納由乎曲沃而入也(欒盈本欲/入晉篡大)
(夫位晉人不納更入於曲沃得其士衆以入晉/國曲沃大夫當坐故復言入篡大夫位例時)〇秋齊侯伐衛
遂伐晉八月叔孫豹帥師救晉次于雍渝曷爲
先言救而後言次(据次于聶北救邢○渝羊/朱反左氏作榆聶女輙反)先通君命也
(惡其不遂君命而專止次故/先通君命言救○惡烏路反)○己卯仲孫遬卒○冬十月
乙亥臧孫紇出奔邾婁(○紇恨/發反)○晉人殺欒盈曷
爲不言殺其大夫(据篡得大/夫之位)非其大夫也(明非君所置/不得爲大夫)
(無大夫文而殺之稱人者/從討賊辭大其除亂也)齊侯襲莒
二十有四年春叔孫豹如晉〇仲孫羯帥師侵齊
(○仲孫偈本又作褐/亦作羯同居謁反)○夏楚子伐呉〇秋七月甲子朔日
有食之旣(是後楚滅舒鳩齊崔/杼衛寗喜弑其君)○齊崔杼帥師伐莒○
大水(前此叔孫豹救晉仲孫羯侵/齊此興師衆民怨之所生)八月癸巳朔日有食之
(與甲/子同)○公㑹晉侯宋公衛侯鄭伯曹伯莒子邾婁子
滕子薛伯𣏌伯小邾婁子于陳儀(○陳儀二傳作夷/儀二十五年同)
冬楚子蔡侯陳侯許男伐鄭公至自㑹　陳鍼
宜咎出奔楚(○咸本又作鍼其/亷反咎其九反)〇叔孫豹如京師　大
饑(有死傷曰大饑/無死傷曰饑)
二十有五年春齊崔杼帥師伐我北鄙夏五月
乙亥齊崔杼弑其君光公㑹晉侯宋公衛侯鄭
伯曹伯莒子邾婁子滕子薛伯𣏌伯小邾婁子于
陳儀○六月壬子鄭公孫舎之帥師入陳(日者陳鄭俱/楚之與國今)
(鄭背楚入陳明中國當憂助鄭以離楚弱/陳故爲中國憂録之○背音佩爲于僞反)秋八月己巳諸侯
同盟于重丘(㑹盟再出不舉重者起諸侯欲/誅崔杼故詳録之○重直龍反)公至自㑹○
衛侯人于陳儀陳儀者何衛之邑也曷爲不言入
于衛(据與鄭突入櫟/同○櫟力狄反)諼君以弑也(以先言入後言弑也時衛/侯爲剽所篡逐不能以義)
(自復詐願居是邑爲剽臣然後候間伺便使寗喜弒之君子恥其所爲/故就爲臣以諼君惡之未得國言入者起詐篡從此始○諼況元反以)
(弒音試注同後年放此伺便/音司下婢面反惡烏路反)楚屈建帥師滅舒鳩(○屈居/勿反)
冬鄭公孫囆帥師伐陳　十有二月呉子謁伐
楚門于巢卒門于巢卒者何入門乎巢而卒也入
門乎巢而卒者何入巢之門而卒也(以先言門後言于/巣呉子欲伐楚過)
(巢不假塗卒暴入巢門門者以爲欲犯巢而射殺之君子不怨所不知/故與巣得殺之使若呉爲自死文所以彊守禦也書伐者明持兵入門)
(乃得殺之〇謁左氏作遏/卒暴七忽反射食亦反)呉子謁何以名(据諸侯伐/人不名)傷而反
未至乎舎而卒也(以名卒間無事知以傷辜死還就張本文伐/名知傷而反卒繫巣知未還至舎巣不坐殺)
(復見辜者辜内當以弑君論之辜/外當以傷君論之〇復扶又反)
二十有六年春王二月辛卯衛寗喜弑其君剽(寗/喜)
(爲衛侯衎弒剽不舉衎弑剽者諼成于喜〇/剽匹妙反喜爲于僞反下文爲惡曷爲同)○衛孫林父入于
戚以叛(衎盗國林父未君事衎言叛者林父夲逐衎衎入/故叛衎得誅之猶定公得誅季氏故正之云爾)甲午
衛侯衎復歸于衛此諼君以弑也其言復歸何(据/齊)
(陽生至陳乞家時書入于齊/不書復歸復歸者入無惡文)惡剽也(主惡剽衛侯入無惡則剽惡/明矣○惡剽烏路反注及下)
(惡剽以惡并上注故惡/反惡惡輕以惡皆同)曷爲惡剽(据齊陽生不/書歸惡舎)剽之立於
是未有說也(凡篡立皆縁親親也剽以公孫立於是位尤非其/次故衛人未有說喜由此得成諼禍故惡以爲戒)
(也篡重不書反惡此者因重不得書故得惡䡖亦欲/以見重○有說音恱注同以見賢徧反下出見同)然則曷爲不
言剽之立(据衞人/立晉)不言剽之立者以惡衛侯也(欲起/衛侯)
(失衆出奔故不書剽立剽立無惡則衛侯惡明矣日者起寗氏復納之/故出入同文也寗喜弒君而衛侯歸則寗氏納之明矣以歸出奔俱日)
(知出納之者同衛侯歸而孫氏叛孫氏本與寗氏共逐之亦可知/也名者起盗國盗國明則復歸爲惡剽出見矣○復納扶又反)夏
晉侯使荀呉來聘　公㑹晉人鄭良霄宋人曹人
于澶淵秋宋公殺其丗子痤(痤有罪故平公書/葬〇痤在禾反)晉
人執衛寗喜此執有罪何以不得爲伯討(据寗喜弒/君者稱人)
(而執非/伯討)不以其罪執之也(明不得以爲/功當坐執人)八月壬午許男
寗卒于楚(○寗乃/定反)冬楚子蔡侯陳侯伐鄭葬許
靈公
二十有七年春齊侯使慶封來聘夏叔孫豹㑹
晉趙武楚屈建蔡公孫歸生衛石惡陳孔瑗鄭良
霄許人曹人于宋(〇孔瑗二/傳作孔奐)衛殺其大夫寗喜衛
侯之弟鱄出奔晉衛殺其大夫寗喜則衛侯之弟
鱄曷爲出奔晉(据與射姑同○鱄市轉反又音/專一音直轉反射音亦又音夜)爲殺寗喜
出奔也曷爲爲殺寗喜出奔(据非同姓〇爲殺于僞反/下爲殺爲我爲衛注深爲)
(皆/同)衛寗殖與孫林父逐衛侯而立公孫剽寗殖病
將死謂喜曰黜公者非吾意也孫氏爲之(黜猶出逐/○黜公勑)
(律反下/文注同)我即死女能固納公乎(固猶必也喜者殖子殖本與/孫氏共立剽而孫氏獨得其)
(權故有此言/○女音汝)喜曰諾寗殖死喜立爲大夫使人謂獻
公曰黜公者非寗氏也孫氏爲之吾欲納公何如
獻公曰子苟欲納我吾請與子盟(盟者欲堅/固喜意)喜曰無
所用盟(時喜見獻公多詐欲使公子鱄保之故/辭不肯盟曰臣納君義也無用爲盟矣)請使公子鱄
約之(喜素信鱄以爲/鱄能保獻公)獻公謂公子鱄曰寗氏將納我
吾欲與之盟其言曰無所用盟請使公子鱄約之
子固爲我與之約矣公子鱄辭曰夫負羈縶(縶馬/絆也)
(○羈縶本又作/下陟/立反馬絆也絆音半)執鈇鑕從君東西南北則是臣
僕庶孽之事也(僕從者庶孽衆賤子猶樹之有孽生〇鈇音/甫又方于反鑕之實反從君才用反又如字)
(注同孽魚列反又/五割反注及下同)若夫約言爲信則非臣僕庶孽之所
敢與也(鱄見獻公多詐不/敢保○與音預)獻公怒曰黜我者非寗氏
與孫氏凡在爾(欲以此語迫從令必/約之○令力呈反)公子鱄不得巳而
與之約巳約歸至殺寗喜(獻公歸至國背約殺寗/喜〇背約音佩下同)公子
鱄挈其妻子而去之(慙恚不能保獻公〇/挈苦結反恚一睡反)將濟于河攜
其妻子(攜猶/提也)而與之盟(恐乗舟有風波之害己意/不得展故將濟豫與之盟)曰苟有
履衛地食衛粟者昧雉彼視(昧割也時割雉以爲盟猶/曰視彼割雉負此盟則如)
(彼矣傳極道此者見獻公無信刺鱄兄爲彊臣所逐旣不能救又移心/事剽背爲姦約獻公雖復因喜得反誅之小負未爲大惡而深以自絶)
(所謂守小信而忘大義拘小介而失大忠不爲君漏言者即漏言當坐/殺大夫不得以正葬正葬明喜有罪〇昧舊音刎亡粉反一音末又音)
(蔑割也見獻賢徧反下見/此同復扶又反介音界)秋七月辛巳豹及諸侯之大
夫盟于宋曷爲再言豹(据盟于首載/不再出公)殆諸侯也(殆危/也危)
(諸侯故再出/豹懼録之)曷爲殆諸侯(据首載/不殆)爲衛石惡在是也
曰惡人之徒在是矣(衛侯衎不信而使惡臣石惡來故深爲/諸侯危懼其將負約爲禍原先見此者)
(衎負鱄殺喜得書葬嫌於義絶可欲起其小負㑹盟/再出不舉重者方再出豹也石惡惡者下出奔是也)冬十有二
月乙亥朔日有食之(是後閽殺呉子餘祭蔡丗子般弒其君/莒人弒其君之應〇閽殺音昬下音弑)
(二十九年同/祭側界反)
二十有八年春無冰(豹羯爲政/之所致)夏衛石惡出奔晉
〇邾婁子來朝　秋八月大雩(公方乆如楚先是/䂊賦于民之所致)仲孫
羯如晉　冬齊慶封來奔　十有一月公如楚(如楚/皆月)
(者危公朝/夷狄也)○十有二月甲寅天王崩(靈/王)○乙未楚子
昭卒(乙未與甲寅相去四十二日蓋閏月也葬以閏數卒不書閏者/正取朞月明朞三年之喪始死得以閏數非死月不得數閏〇)
(閏數所主下同期/月居其反作朞)
二十有九年春王正月公在楚何言乎公在楚(据/成)
(十一年正月/公在晉不書)正月以存君也(正月歳終而復始臣子喜其君父/與歳終而復始執贄存之故言在)
(在晉不書在楚書者惡襄公乆在夷狄爲臣子危録之〇而復扶又反/下皆同惡襄烏路反下惡以同爲臣于僞反下故爲爲季子傳凡爲同)
夏五月公至自楚〇庚午衛侯衎卒閽弑呉子
餘祭閽者何門人也(守門/人號)刑人也(以刑爲閽古者肉刑墨/劓臏宮與大辟而五孔)
(子曰三皇設言民不違五帝畫象丗順機三王肉刑揆漸加應丗黠巧/姦僞多〇劓魚器反臏毗忍反辟婢亦反畫象音獲應丗應對之應黠)
(閑八/反)刑人則曷爲謂之閽(据非刑/人名)刑人非其人也(以刑/人爲)
(閽非其人故/變盗言閽)君子不近刑人近刑人則輕死之道也(刑/人)
(不自賴而用作閽由之出入卒爲所殺故以爲戒不言其君者公家不/畜士庶不友放之逺地欲去聽所之故不繫國不繫國故不言其君〇)
(不近附近/之近下同)〇仲孫羯㑹晉荀盈齊髙止宋華定衛丗
叔齊鄭公孫叚曹人莒人邾婁人滕人薛人小邾
婁人城𣏌(書者𣏌時微善/能成王者後)○晉侯使士鞅來聘(〇鞅於/丈反)
○𣏌子來盟(貶稱子者微弱不能自城危社稷宗廟當坐善諸侯/城之復貶者諸侯自閔而城之非𣏌能以善道致諸)
(侯)○呉子使札來聘呉無君無大夫此何以有君
有大夫(据向之㑹稱國/○札側八反)賢季子也何賢乎季子(据聘不/足賢而)
(使賢有君有大夫/荆人來聘是也)讓國也其讓國奈何謁也餘祭也夷
昧也與季子同母者四(與并也并/季子四人)季子弱而才兄弟
皆愛之同欲立之以爲君謁曰今若是迮而與季
子國(迮起也倉卒意○迮子/各反起也卒七忽反)季子猶不受也請無與子
而與弟弟兄迭爲君(迭猶更也〇迭大結/反更也更也音庚)而致國乎季
子皆曰諾故諸爲君者皆輕死爲勇飲食必祝(祝/因)
(祭祝也論語曰雖䟽食菜羹瓜祭是也/〇祝之又反又之六反注同䟽食音嗣)曰天苟有呉國(猶曰天/誠欲有)
(呉國當/與賢弟)尚速有悔於予身(尚猶努力速疾也悔咎予/我也欲急致國于季子意)故謁
也死餘祭也立(故迭/爲君)餘祭也死夷昧也立夷昧也
死則國宜之季子者也季子使而亡焉僚者長庶
也即之(縁兄弟相繼而即位所以不書僚篡者縁季子之心惡以己/之是揚兄之非故爲之諱所以起至而君之〇季子使所吏)
(反下同僚者力彫反/長庶丁丈反下注同)季子使而反至而君之爾(不爲讓國者/僚巳得國無)
(讓/也)闔廬曰先君之所以不與子國而與弟者凢爲
季子故也將從先君之命與則國宜之季子者也
如不從先君之命與則我宜立者也僚惡得爲君
乎於是使專諸刺僚(闔廬謁之長子光專諸膳宰僚耆炙魚/因進魚而刺之○闔户臘反廬力居反)
(命與音餘下命與同僚焉於䖍反本又作惡/音烏刺僚七賜反又七亦反注同耆市志反)而致國乎季子季
子不受曰爾弑吾君吾受爾國是吾與爾爲篡也
爾殺吾兄吾又殺爾是父子兄弟相殺終身無巳
也(兄弟相殺者謂闔廬爲季子殺僚○爾/殺吾君申志反注殺僚同篡初患反)去之延陵(延陵呉下/邑禮公子)
(無去國之義/故不越竟)終身不入呉國(不入呉朝旣不忍討/闔廬義不可留事)故君子以
其不受爲義以其不殺爲仁(故大其能去以其不以貧/賤苟止故推二事與之)賢
季子則呉何以有君有大夫(据其本不/賢其君)以季子爲臣
則宜有君者也(方以季子賢許使有/臣有大夫故宜有君)札者何呉季子之
名也春秋賢者不名此何以名許夷狄者不壹而
足也(故降字/而名)季子者所賢也曷爲不足乎季子許人
臣者必使臣許人子者必使子也(縁臣子尊榮莫不欲/與君父共之字季子)
(則逺其君夷狄常例離君父辭故不足以隆父子之親厚君臣之義季/子讓在殺僚後豫於此賢之者移諱于闔廬不可以見讓故復因聘起)
(其事○逺于萬/反見賢徧反)秋九月葬衛獻公齊髙止出奔北
燕(〇燕/音烟)○冬仲孫羯如晉
三十年春王正月楚子使薳頗來聘(月者公數如晉希/見荅今見聘故喜)
(録之○薳于委反頗音皮又音彼一音普何/反一本作跛者音同二傳作􁅨罷數所角反)〇夏四月蔡丗子
般弑其君固(不日者深爲中國隱痛有子弒父之禍故不忍言/其日○般音班深爲于僞反下爲伯不爲爲中國)
(同)五月甲午宋災伯姬卒(伯姬守禮含悲極思之所生外災/例時此日者爲伯姬卒日〇思息)
(吏/反)○天王殺其弟年夫(王者得專殺書者惡失親親也未三年/不去王者方惡不思慕而殺弟不與子)
(行也不從直稱君者舉重也莒殺意恢以失子行録設但殺弟不能書/是也不爲諱者年夫有罪〇年夫音佞又如字二傳作佞夫惡失烏路)
(反下皆同去起呂反子行/下孟反下子行其行同)王子瑕奔晉(稱王子者惡天子重失/親親〇重直用反又直)
(勇/反)○秋七月叔弓如宋葬宋共姬外夫人不書葬
此何以書隱之也何隱爾宋災伯姬卒焉(說在下也/〇共言恭)
其稱謚何(据葬紀伯/姬不言謚)賢也何賢爾宋災伯姬存焉有
司復曰火至矣請出伯姬曰不可吾聞之也婦人
夜出(謂有事/宗廟)不見傅母不下堂(禮后夫人必有傳母所以輔/正其行衛其身也選老大夫)
(爲傳選老大夫妻爲母〇傅母/如字又武候反本又作姆同)傅至矣母未至也逮乎火
而死(故賢而/録其謚)○鄭良霄出奔許自許入于鄭鄭人
殺良霄冬十月葬蔡景公賊未討何以書葬君
子辭也(君子爲中國諱使若加弑月者弒父比髠/原恥尤重故足諱辭〇加殺音試下同)晉人齊人
宋人衛人鄭人曹人莒人邾婁人滕人薛人𣏌人
小邾婁人㑹于澶淵宋災故宋災故者何諸侯㑹
于澶淵凡爲宋災故也㑹未有言其所爲者此言
所爲何録伯姬也(重録伯姬之賢爲諸侯所閔憂/○凡爲于僞反下及注所爲同)諸侯相
聚(聚歛也相/聚歛財物)而更宋之所喪(更復也如今俗名解浣衣復之爲/更衣〇更宋音庚又古孟反復也)
(償也所喪息浪反/下注同浣户管反)曰死者不可復生爾財復矣(復者如故/時諸侯共)
(償復其所喪〇復生/扶又反償常亮反)此大事也曷爲使微者(据詳録/所爲故)卿
也卿則其稱人何貶曷爲貶(据善/事也)卿不得憂諸侯
也(時雖名諸侯使之恩實從卿發故貶起其事明大夫之義得憂内/不得憂外所以抑臣道也宋憂内并貶者非救危亡禁作福也)
三十有一年春王正月　夏六月辛巳公薨于楚
宮(公朝楚好其宮歸而作之故名之云爾作不書者/見者不復見○好其呼報反見者賢徧反下同)秋九月癸
巳子野卒○已亥仲孫羯卒　冬十月滕子來㑹
葬(此書者與/叔服同義)癸酉葬我君襄公　十有一月莒人
弑其君密州(莒子納去疾及展立莒子廢之展因國人攻莒子/殺之去疾奔齊稱人以弒者莒無大夫密州爲君)
(惡民所賤故/稱國以弑之)

春秋公羊卷第九
　　　　　　　經傳肆阡玖伯㭍拾玖字
　　　　　　　注伍阡貳伯㭍拾捌字
　　　　　　　音義壹阡陸伯貳拾伍字
春秋公羊經傳解詁昭公第十
　　　　　　　　何休學
元年春王正月公即位〇叔孫豹㑹晉趙武楚公
子圍齊國酌宋向戍衛石惡陳公子招蔡公孫歸
生鄭軒虎許人曹人于漷(戍惡皆與君同名不正之者正/之當貶貶之嫌觸大惡方譏二)
(名爲諱義當正亦可知〇國酌二傳作國弱招上遥反軒虎軒依字/許言反舊音罕二傳作罕虎漷音郭又音虢左氏作虢榖梁作郭)此
陳侯之弟招也何以不稱弟(据八年/稱弟)貶曷爲貶(据八/年殺)
(偃師猶/不貶)爲殺丗子偃師貶曰陳侯之弟招殺陳丗
子偃師大夫相殺稱人此其稱名氏以殺何(難八年/事○爲)
(殺于僞反下注爲内爲仕皆/同難八乃旦反二年注同)言將自是弑君也(明其欲弑君/故令與弑君)
(而立者同文孔瑗弑君/本謀在招〇令力呈反)今將爾詞曷爲與親弑者同君
親無將將而必誅焉然則曷爲不於其弑焉貶(据/未)
(弑/也)以親者弑然後其罪惡甚春秋不待貶絶而罪
惡見者不貶絶以見罪惡也(招殺偃師是也○/見者賢徧反下同)貶絶然
後罪惡見者貶絶以見罪惡也(招稱公子及楚人討/夏徴舒貶皆是也)今
招之罪已重矣曷爲復貶乎此(据棄疾不豫貶/〇復扶又反)著招之
有罪也何著乎招之有罪(据棄疾/不著)言楚之託乎討招
以滅陳也(起楚託討招以滅陳意也所以起之者八年先言滅後/言執託討招不明故豫貶於此明楚先以正罪討招乃)
(滅陳/也)○三月取運運者何内之邑也其言取之何(据/自)
(魯之/有)不聽也(不聽者叛也不言叛者爲内諱故書取以起之不先/以文德來之而便以兵取之當與外取邑同罪故書)
(取月者爲/内喜得之)○夏秦伯之弟鍼出奔晉秦無大夫此何
以書仕諸晉也(爲仕之於晉書/〇鍼其廉反)曷爲仕諸晉(据國地足/以禄之)
有千乗之國(十井爲一乗公侯封方百里凡千乗伯四百九十乘/子男二百五十乗時秦侵伐自廣大故曰千乗〇千)
(乗繩證/反注同)而不能容其母弟故君子謂之出奔也(弟賢當/任用之)
(不肖當安處之乃仕之他/國與逐之無異故云爾)〇六月丁巳邾婁子華卒○晉
荀呉帥師敗狄于大原此大鹵也曷爲謂之大原
(据讀言大原也〇大原/者泰下同鹵力古反)地物從中國(以中國形名言之所/以曉中國教殊俗也)邑人
名從主人(邑人名自夷狄所名也不若地物/有形名可得正故從夷狄辭言之)原者何上平曰
原下平曰隰(分别之者地勢各有所生原宜粟隰宜麥當/教民所宜因以制貢賦〇隰音習别彼列反)○秋
莒去疾自齊入于莒〇莒展出奔呉(主書去疾者重篡/也莒無大夫書展)
(者起與去疾爭篡當國出奔言自齊者當坐有力也皆不氏者當國也/不從莒無大夫去氏者莒殺意恢稱公子篡重不嫌本不當氏○去疾)
(起呂/反)叔弓帥師疆運田疆運田者何與莒爲竟也
(疆竟也與莒是正竟界若言/城中丘○疆運居良反下同)與莒爲竟則曷爲帥師而往
(据非/侵伐)畏莒也(畏莒有賊臣亂子而興師與之/正竟刺魯微弱失操煩擾百姓)葬邾婁悼公
冬十有一月己酉楚子卷卒(〇卷音權/左氏作麇)〇楚公子
比出奔晉(辟内/難也)
二年春晉侯使韓起來聘夏叔弓如晉〇秋鄭
殺其大夫公孫黒〇冬公如晉至河乃復其言至
河乃復何(据公如晉次于乾侯而還言/至自乾侯不言至乾侯乃復)不敢進也(乃難辭也/時聞晉欲)
(執之不敢往君子榮見與恥見距故諱使若至/河河水有難而反○乃難奴旦反下有難同)季孫宿如晉
三年春王正月丁未滕子泉卒　夏叔弓如滕○
五月葬滕成公(月者襄公上葬諸侯莫肯加禮獨滕子來㑹葬/故恩録之明公當自行不當遣大夫失禮尤重)
(以責/内)秋小邾婁子來朝〇八月大雩(先是公季孫/宿比如晉)〇冬
大雨雹(爲季氏○雨于付反/雹歩角反爲于僞反)北燕伯𣢾出奔齊(名者所/見丗著)
(治大平責小國詳録出奔/當誅〇治直臾反大音泰)
四年春王正月大雨雪(爲季氏○大雨雪于付反左氏作大/雨雹爲季于僞反下文及注爲齊誅)
(並/同)○夏楚子蔡侯陳侯鄭伯許男徐子滕子頓子
胡子沈子小邾婁子宋丗子佐淮夷㑹于申(不殊/淮夷)
(者楚子主㑹行義故君子不/殊其類所以順楚而病中國)楚人執徐子〇秋七月楚
子蔡侯陳侯許男頓子胡子沈子淮夷伐呉執
齊慶封殺之此伐呉也其言執齊慶封何爲齊誅
也(故繫/之齊)其爲齊誅奈何慶封走之呉(以襄公二十八年/奔魯自是走之呉)
(不書者以絶于齊在魯不復爲大夫/賤故不復録之〇不復扶又反下同)呉封之於防(不書入防者/使防繫呉嫌)
(犯呉也去呉嫌齊/邑也○去起呂反)然則曷爲不言伐防(据防巳/爲國)不與諸
侯專封也(故奪言/伐呉)慶封之罪何脅齊君而亂齊國
也(道爲齊誅意也稱侯而執/者伯討也月者善義兵)遂滅厲(莊王滅蕭日此不日者靈/王非賢責之略〇滅厲如)
(字又音賴/左氏作賴)○九月取鄫其言取之何(据國/言滅)滅之也滅之
則其言取之何内大惡諱也(因鄫上有滅文/故使若取内邑)冬十有
二月乙卯叔孫豹卒
五年春王正月舎中軍舎中軍者何復古也(善復/古也)
(〇舎中音捨/下及注同)然則曷爲不言三卿(据上言作三軍等問不言/軍云卿者上師解也三卿)
(因以爲難〇爲/難乃旦反下同)五亦有中三亦有中(此乃解上作三軍時意作/時益中軍不可言中軍者)
(五亦有中三亦有中不知何中也今此据上作三軍不言中則益三之/中舎三之中皆可知也弟子夲据上言作三難下中不言三也如師解)
(言本益中故下言舎中爲其將復据下中難上不言中故解上以解下/如此則下不言三亦可知也不言卿者欲同上下文以相起傳不足以)
(解之者以上解下文當同亦可知月/者善録之○爲于僞反復扶又反)〇楚殺其大夫屈申〇
公如晉○夏莒牟夷以牟婁及防兹來奔莒牟夷
者何莒大夫也莒無大夫此何以書重地也其言
及防茲來奔何(据􁇀閭丘不言/及髙張言及)不以私邑累公邑也
(公邑君邑也私邑臣邑也累次也義不可/使臣邑與君邑相次序故言及以絶之)○秋七月公至自晉
〇戊辰叔弓帥師敗莒師于濆泉濆泉者何直泉
也直泉者何涌泉也(蓋戰而涌爲異也不傳異者外異不書/此象公在晉臣下專受莒叛臣地以興)
(兵戰鬬百姓悲怨歎息氣逆之所致故因以著戰處欲明天之與人相/報應之義〇濆泉扶粉反濆泉踊泉也左氏作蚡泉榖梁作賁泉處昌)
(慮反應應/對之應)秦伯卒何以不名(据諸/侯名)秦者夷也匿嫡
之名也(嫡子生不以名令于四竟擇勇猛者/而立之○嫡之丁歷反注及下同)其名何(据泰伯/嬰稻名)
嫡得之也(獨嬰稻以/嫡得立之)○冬楚子蔡侯陳侯許男頓子
沈子徐人越人伐呉(呉未服慶封之罪故也越稱人者俱助/義兵意進于淮夷故加人以進之義兵)
(不月者進越爲/義兵明故省文)
六年春王正月𣏌伯益姑卒(不日者行微弱故略之上城/𣏌巳貶復卒略之者入所見)
(丗責小國詳始録内行也諸侯内行小失不可勝書故於終略/責之見其義○復扶又反内行下孟反下同勝音升見賢徧反)○葬
秦景公夏季孫宿如晉葬𣏌文公　宋華合比
出奔衛(〇比如字/又毗志反)秋九月大雩(先是季孫宿如晉是後叔/弓與公比如楚有豫賦之)
(煩也○賦歛力/驗反或無此字)楚薳頗帥師伐呉冬叔弓如楚○
齊侯伐北燕
七年春王正月曁齊平(書者善録内也不出主名者君相/與平國中皆安故以舉國體言之)
(月者刺内曁曁也時魯方結婚于呉外/慕強楚故不汲汲于齊○曁其器反)三月公如楚叔孫
舎如齊莅盟(〇叔孫舎/二傳作婼)夏四月甲辰朔日有食之
(是後楚滅陳楚/弒其君于乾谿)○秋八月戊辰衛侯惡卒　九月公至
自楚○冬十有一月癸未季孫宿卒　十有二月
癸亥葬衛襄公(當時而日者丗子輙有惡疾不早廢之臨死乃/命臣下廢之自下廢上鮮不爲亂故危録之○)
(當丁浪反又如/字鮮息淺反)
八年春陳侯之弟招殺陳丗子偃師(說在元年變其/言陳者起招致)
(楚滅陳自此始故重舉國/〇故重直用反年末同)夏四月辛丑陳侯溺卒(〇溺/乃狄)
(反)叔弓如晉　楚人執陳行人于徴師殺之　陳
公子留岀奔鄭　秋蒐于紅蒐者何簡車徒也(徒/衆)
(〇廋所留反/本亦作蒐)何以書蓋以罕書也(說在桓/六年)陳人殺其
大夫公子過(〇過/音戈)大雩(先是公如楚半年乃歸費/多賦重所致〇費芳味反)冬
十月壬午楚師滅陳執陳公子招放之于越殺
陳孔瑗○葬陳哀公(日者疾詐諼滅人也不舉滅爲重復/書三事言執者疾諼託義故列見之)
(託義不先書者本懷滅心重舉陳者上巳言滅不復重/舉無以明○諼況元反復書扶又反下同見賢徧反)
九年春叔弓㑹楚子于陳(陳巳滅復見者從地名録猶宋/郜以邑録不舉小地者顧後當)
(存○復見扶又反/下同下賢徧反)許遷于夷夏四月陳火陳巳滅矣
其言陳火何(据災異爲有國者戒/〇陳火左氏作災)存陳也(陳巳滅復火者/死灰復燃之象)
(也此天意欲存之/故從有國記災)曰存陳悕矣(書火存陳者若曰陳爲天/所存悲之〇悕音希悲也)曷
爲存陳(据災非一天意曷/爲悲陳而存之)滅人之國執人之罪人(罪/人)
(招/也)殺人之賊(孔瑗弑/君賊也)葬人之君若是則陳存悕矣
(楚爲無道託討賊行義陳臣子辟門虚心待之而滅其國若是則天存/之者悲之也不書孔瑗弑君者本爲招弒當舉招爲重方不與楚討賊)
(故没招正賊文以將與上貶起之月者/閔之○辟婢亦反開也本爲于僞反)秋仲孫貜如齊貜
(俱縳反又/居碧反)○冬築郎囿(○囿/音又)
十年春王正月夏晉欒施來奔(〇晉欒施左/氏作齊欒施)〇秋七
月季孫隱如叔弓仲孫貜帥師伐莒(〇隱如左/氏作意如)戊
子晉侯彪卒(○彪彼/虬反)九月叔孫舎如晉葬晉平公
十有二月甲子宋公戍卒(去冬者蓋昭公取吴孟子之/年故貶之○宋戍讀左傳者)
(音成何云向戍與君同/名則宜音恤去起呂反)
十有一年春王正月叔弓如宋葬宋平公夏四
月丁巳楚子䖍誘蔡侯般殺之于申楚子䖍何以
名(据誘戎曼子不/名〇戎曼音蠻)絶曷爲絶之(据俱/誘之)爲其誘討也(使不/自知)
(而死故加誘/○爲于僞反)此討賊也(蔡侯般弒/父而立)雖誘之則曷爲絶之
(据與莊王外討晉文/譎尊○譎古穴反)懷惡而討不義君子不予也(内懷利/國之心)
(而外託討賊故不與其討賊而責其誘/詐也地者起以好㑹誘之〇好呼報反)楚公子棄疾帥師
圍蔡〇五月甲申夫人歸氏薨　大蒐于比蒲大
蒐者何簡車徒也何以書蓋以罕書也(說在桓六年/○比音毗)
　仲孫貜㑹邾婁子盟于侵羊(不日者蓋諱喪盟使若/議結善事○侵羊二傳)
(作祲/祥)秋季孫隱如㑹晉韓起齊國酌宋華亥衛
北宮佗鄭軒虎曹人𣏌人于屈銀(〇佗大河反屈銀並/如字二傳作厥憗)
九月己亥葬我小君齊歸齊歸者何昭公之母
也(歸氏胡女襄公嫡/夫人〇嫡丁歷反)冬十有一月丁酉楚師滅蔡執
蔡丗子有以歸用之此未踰年之君也其稱丗子
何(据陳/子也)不君靈公不成其子也(靈公即般也不君不與靈/公坐弒父誅不得爲君也)
(不成其子不成有得稱子繼父也上不/與楚誘討嫌有不當絶故正之云耳)不君靈公則曷爲不
成其子(据惡惡/止其身)誅君之子不立(雖不與楚誘討其惡坐弒父/誅當以誅君論之故云爾言)
(執者時楚/託義滅之)非怒也無繼也(父誅子/當絶)惡乎用之用之防
也其用之防奈何蓋以築防也(持其足以頭築防惡不/以道孔子曰人而不仁)
(疾之已甚亂也日者疾諼滅/人〇惡乎音烏惡不烏路反)
十有二年春齊髙偃帥師納北燕伯于陽伯于陽
者何(即納上伯𣢾非犯父命不當言于陽又微國出入不兩/書伯不當再出故斷三字問之〇斷丁管反又丁亂反)公子
陽生也子曰我乃知之矣(子謂孔子乃乃是歳也時孔子年/二十三具知其事後作春秋案史)
(記知公誤爲伯子誤爲于陽/在生刋滅闕〇刋苦于反)在側者曰子苟知之何以不
革曰如爾所不知何(如猶奈也猶曰奈女所不知何寧可強/更之乎此夫子欲爲後人法不欲令人)
(妄億措子絶四毋意毋必毋固毋我〇女音汝強其丈反令/力呈反下令楚同億於力反錯七故反或七各反字或作措)春秋之
信史也其序則齊桓晉文(唯齊桓晉文㑹能以德/優劣國大小相次序)其㑹
則主㑹者爲之也(非齊桓晉文則如主㑹者爲之雖/優劣大小相越不改更信文也)其詞則
丘有罪焉爾(丘孔子名其貶絶譏刺之辭有所失者是丘之罪聖/人德盛尚謙故自名爾主書者惡納篡也不書所篡)
(出奔者微國雖未踰年君猶不録不足陽下言于北/燕者史文也北燕本在上從史文也〇惡納烏路反)〇三月壬申
鄭伯嘉卒○夏宋公使華定來聘○公如晉至河
乃復五月葬鄭簡公楚殺其大夫成然(〇成然左/氏作成熊)
○秋七月冬十月公子整出奔齊(〇整之領反或/作憖魚覲反)○
楚子伐徐〇晉伐鮮虞(謂之晉者中國以無義故爲夷狄所/強令楚行詐滅陳蔡諸夏懼然去而)
(與晉㑹于屈銀不因以大綏諸侯先之以博愛/而先伐同姓從親親起欲以立威行霸故狄之)
十有三年春叔弓帥師圍費(○費/音秘)夏四月楚公子
比自晉歸于楚弑其君䖍于乾谿此弑其君其言
歸何(据齊陽生入惡不/言歸〇谿苦兮反)歸無惡於弑立也歸無惡於弑
立者何靈王爲無道作乾谿之臺三年不成楚公
子棄疾脅比而立之然後令于乾谿之役曰比巳
立矣後歸者不得復其田里衆罷而去之靈王經
與盟者何公不見與盟也(時晉主㑹疑公如楚不肯與/公盟故諱使若公自不肯與)
(盟)公不見與盟大夫執何以致㑹(据得意/乃致㑹)不恥也
曷爲不恥(据扈之㑹公/失序恥之)諸侯遂亂反陳蔡君子不恥
不與焉(時諸侯將征棄疾棄疾乃封陳蔡之君使說諸侯諸侯從/陳蔡之君言還反不復討楚楚亂遂成故云爾公不與盟)
(不書成楚亂者時不受盟也諸侯實不與公盟而言公不與盟者遂/亂雖見與公猶不宜與也故因爲公張義○復扶又反爲公于僞反)
蔡侯廬歸于蔡陳侯呉歸于陳此皆滅國也其
言歸何(据歸者有國辭/〇廬力呉反)不與諸侯專封也(故使若有國自/歸者也名者專)
(受其封當誅書者因以起楚封之所以能起之者上有存陳文陳見滅/無君所責又蔡本以篡見殺但不成其子不絶其國即諸侯存之當有)
(文實/也)冬十月葬蔡靈公(書葬者經不與楚討嫌本可責復/讎故書葬明當從誅君論之不得)
(責臣/子)公如晉至河乃復　呉滅州來(不日者/略兩夷)
十有四年春隱如至自晉　三月曹伯滕卒夏
四月○秋葬曹武公八月莒子去疾卒(入昭公卒不/日不書葬者)
(本篡故因不序/〇去起吕反)冬莒殺其公子意恢(莒無大夫書殺公子/者未踰年而殺其君)
(之子不孝尤甚故重而録之稱/氏者明君之子〇恢苦回反)
十有五年春王正月呉子夷昧卒(〇夷昧音末/本亦作末)二月
癸酉有事于武宮籥入叔弓卒去樂卒事其言去
樂卒事何(据入者言萬去籥言名不言卒事〇籥羊/略反去樂起吕反注去籥及下又去樂同)禮也(以/加)
(録卒事即非禮但當言去樂而巳/若去籥矣揔言樂者明悉去也)君有事于廟聞大夫之喪
去樂(恩痛不/忍舉)卒事(畢竟/祭事)大夫聞君之喪攝主而往(主/謂)
(巳主祭者臣聞君之喪義不可以不即行故使兄弟若宗人攝行主事/而往不廢祭者古禮也古有分土無分民大夫不丗己父未必爲今君)
(臣也孝經曰資于事/父以事君而敬同)大夫聞大夫之喪尸事畢而往(賔/尸)
(事畢而往也日者爲/卒日〇爲于僞反)〇夏蔡昭呉奔鄭(不言出者始封名/言歸嫌與天子歸)
(有罪同故奪其有國之辭明/專封○昭呉左氏作朝呉)〇六月丁巳朔日有食之(并十/七年)
(食蓋與孛于/大辰同占)秋晉荀呉帥師伐鮮虞冬公如晉
十有六年春齊侯伐徐〇楚子誘戎曼子殺之楚
子何以不名(据誘蔡侯名〇戎曼音蠻又/音萬二傳作戎蠻哀四年同)夷狄相誘君子
不疾也曷爲不疾(据俱/誘也)若不疾乃疾之也(以爲固當/常然者乃)
(所以爲惡也顧以無知薄責之戎曼稱子者入昭公見王道大平百/蠻貢職夷狄皆進至其爵不日者本不卒不地者略也〇見賢徧反)
夏公至自晉○秋八月己亥晉侯夷卒〇九月大
雩(先是公數如晉/〇數如音朔)○季孫隱如如晉〇冬十月葬晉
昭公
十有七年春小邾婁子來朝〇夏六月甲戍朔日
有食之○秋郯子來朝〇八月晉荀呉帥師滅賁
渾戎(○賁渾音六/下户門反)冬有星孛于大辰孛者何彗星也
(三孛皆發問者或言入或言于或言方嫌爲孛/異猶問録之○星孛音/彗息遂反又囚歳反)其言于大辰何
(据北斗言入于/大辰非常名)在大辰也大辰者何大火也(大火/謂心)大火爲
大辰伐爲大辰(伐謂參伐也大火與伐天所以示民時早晩天/下所取正故謂之大辰辰時也〇參所林反)
北辰亦爲大辰(北辰北極天之中也常居其所迷惑不知東西/者須視北辰以别心伐所在故加亦亦者兩相)
(須之意〇/别彼列反)何以書記異也(心者天子明堂布政之宫亦爲孛彗/者邪亂之氣掃故置新之象是後周)
(分爲二天下兩主宋南/里以亡〇邪似嗟反)〇楚人及呉戰于長岸詐戰不言
戰此其言戰何(据於越敗呉于醉李/檇李音醉本或作醉)敵也(俱無勝負不可/言敗故言戰也)
(不月者/略兩夷)
十有八年春王三月曹伯須卒　夏五月壬午宋
衛陳鄭災何以書記異也何異爾異其同日而俱
災也外異不書此何以書爲天下記異也(詩云其儀不/忒正是四國)
(四國天下象也是後王室亂諸侯莫肯救故天應以同日俱/災若曰無天下云爾〇爲于僞反忒他得反應應對之應)六月
邾婁人入鄅(〇鄅音禹/又音矩)〇秋葬曹平公冬許遷于
白羽
十有九年春宋公伐邾婁　夏五月戊辰許丗子
止弑其君買(蔡丗子般弑父不忍日此/日者加弒爾非實弒也)〇己卯地震(季氏/稍盛)
(宋南里以叛王室大亂諸侯莫肯救晉/人圍郊呉勝雞父尹氏立王子朝之應)〇秋齊髙發帥師伐
莒冬葬許悼公賊未討何以書葬不成于弑也
曷爲不成于弑(据將而誅之○于殺音/試下于殺加殺皆同)止進藥而藥殺
也(時悼公病止進藥/悼公飲藥而死)止進藥而藥殺則曷爲加弑焉
爾(据意/善也)譏子道之不盡也其譏子道之不盡奈何
曰樂正子春之視疾也(樂正子春曽子/弟子以孝名聞)復加一飯則
脫然愈復損一飯則脫然愈復加一衣則脫然愈
復損一衣則脫然愈(脫然疾除貌也言消息得其節○復/加扶又反下同一飯扶晚反下同)
止進藥而藥殺是以君子加弑焉爾(失其消息/多少之宜)曰許
丗子止弑其君買是君子之聽止也(聽治/止罪)葬許悼
公是君子之赦止也(原止進藥本欲愈父之/病無害父之意故赦之)赦止者免
止之罪辭也(明止但得免罪不得繼父後/許男斯代立無惡文是也)
二十年春王正月○夏曹公孫㑹自鄸岀奔宋奔
未有言自者此其言自何(据始出奔未有言此者與宋華/亥入宋南里復出奔異〇鄸音)
(蒙又亡忠反又亡貢反一音亡増反/者此舊於此下有比者非復扶又反)畔也(時㑹盗鄸/以奔宋)畔則曷爲
不言其畔(言叛者當言以/鄸如邾婁庶期)爲公子喜時之後諱也春
秋爲賢者諱(諱使若從鄸出奔者故與自南里同文〇/爲公子于僞反下爲賢爲㑹爲之諱同)何賢
乎公子喜時(据喜時/不書)讓國也其讓國奈何曹伯廬
卒于師(在成十/三年)則未知公子喜時從與(喜時曹伯廬弟/○從與才用反)
(下音餘下/從與同)公子負芻從與(負芻喜/時庶兄)或爲主于國或爲主
于師(古者諸侯師出丗子率與守國次宜爲君者持棺絮從所以備/不虞或時疾病相代行本史文不具故傳疑之〇絮從女居反)
(說文云絜緼也/一曰敝絮也)公子喜時見公子負芻之當主也逡巡
而退賢公子喜時則曷爲爲㑹諱君子之善善也
長惡惡也短惡惡止其身(不遷怒也○逡七旬反惡惡/並如字一讀上烏路反下同)善
善及子孫賢者子孫故君子爲之諱也(君子不使行/善者有後患)
(故以喜時之讓除㑹之叛不通鄸爲國如通濫者喜時本正當立有明/王興當還國明叔術功惡相除裁足通濫爾○濫力甘反又力暫反)
○秋盗殺衛侯之兄輙母兄稱兄兄何以不立(据立/嫡以)
(長〇輙左氏作縶嫡/丁歷反長丁丈反)有疾也何疾爾惡疾也(惡疾謂瘖聾/盲癘秃跛傴)
(不逮人倫之屬也書者惡衛侯兄有疾不憐傷厚遇營衛不固至令見/殺失親親也公子不言之兄弟言之者敵體辭嫌於尊卑不明故加之)
(以絶之所以正名也〇瘖於今反聾路工反癘力丗反又力/大反秃吐木反跛布可反傴於矩反惡烏路反令力呈反)〇冬十
月宋華亥向寗華定岀奔陳(月者危三大夫同時出奔將/爲國家患明當防之○向寗)
(二傳作/向寧)○十有一月辛卯蔡侯廬卒
二十有一年春王三月葬蔡平公　夏晉侯使士
鞅來聘○宋華亥向寗華定自陳入于宋南里以
畔宋南里者何若曰因諸者然(因諸者齊放刑人之地公/羊子齊人故以齊喻也宋)
(樂大心自曹入于蕭不言宋南里者略叛臣/從刑人于國家尤危故重舉國〇重直用反)○秋七月壬午朔
日有食之(是後周/有篡禍)○八月乙亥叔痤卒(〇叔痤在禾反/左氏作叔輙)
冬蔡侯朱岀奔楚(出奔者爲東國所篡也大國奔例月此時/者意背中國而與楚故略之〇惡背烏路)
(反下/音佩)〇公如晉至河乃復
二十有二年春齊侯伐莒〇宋華亥向寗華定自
宋南里岀奔楚(前出奔巳絶賤復録者以故大夫專勢入南里/犯君而出當誅也言自者别從國去○復扶又)
(反别從彼/列反下同)〇大蒐于昌姦(○大廋所求反本亦作/蒐昌姦二傳作昌間)○夏四
月乙丑天王崩○六月叔鞅如京師　葬景王〇王
室亂(謂王猛/之事)何言乎王室亂(据天子之居稱京師天王入于/成周天王出居于鄭不言亂)
言不及外也(宫謂之室刺周室之微邪庶並篡無一諸侯之助匹/夫之救如一家之亂也故變京師言王室不言成周)
(言王室者正王以責諸侯也傳不事事悉解者言不及外外當責之/故正王可知也不爲天子諱者方責天下不救之○邪庶似嗟反)
劉子單子以王猛居于皇其稱王猛何(据未踰年巳/葬當稱子)
當國也(時欲當王者位故稱王猛見當國也録居者事所見也不/舉猛爲重者時猛尚㓜以二子爲計勢故加以以者行二)
(子意辭也二子不舉重者尊/同權等〇見當賢徧反下同)○秋劉子單子以王猛入于
王城王城者何西周也(時居王城邑/自號西周主)其言入何(据非/成周)
篡辭也(時雖不入成周巳得京師地半稱王置官自號西周故從/篡辭言入起其事也不言西周者正之無二京師也不月)
(者本無此國無/可與别輕重也)〇冬十月王子猛卒此未踰年之君也
其稱王子猛卒何(据子卒不言名外/未踰年君不當卒)不與當也不與當
者不與當父死子繼兄死弟及之辭也(春秋篡成者/皆與使當君)
(之父死子繼兄死弟及者篡所縁得位成爲君辭也猛未悉得京師未/得成王又外未踰年君二者皆不當卒卒又名者非與使當成爲君也)
(嫌上入無成周文非篡辭故從得位卒明其爲/篡也月者方以得位明事故從外未踰年君例)〇十有二月癸
酉朔日有食之(是後晉人圍/郊犯天子邑)
二十三年春王正月叔孫舎如晉○癸丑叔鞅卒
〇晉人執我行人叔孫舎○晉人圍郊郊者何天
子之邑也(天子間田有大夫/主之○間音閑)曷爲不繫于周不與伐
天子也(與侵柳/同義)〇夏六月蔡侯東國卒于楚(不日者惡/背中國而)
(與楚故略之月者比肸附父讎責之淺也不書葬者篡也篡不書者以/惡朱在三年之内不共悲哀舉錯無度失衆見篡○惡背烏路反下同)
(背音佩共音/恭錯七故反)○秋七月莒子庚輿來奔　戊辰呉敗頓
胡沈蔡陳許之師于雞父胡子髠沈子楹滅獲陳
夏齧此偏戰也曷爲以詐戰之辭言之(据甲戍齊國/書及呉戰于)
(艾陵俱與夷狄言戰今此從詐戰辭言敗〇雞父音甫髠苦門反/楹音盈左氏作逞榖梁作盈夏齧户雅反下五結反艾五蓋反)不
與夷狄之主中國也(序上言戰别客主人直不直也今呉序/上而言戰則主中國辭也〇别客彼列)
(反下及/傳同)然則曷爲不使中國主之(据齊國/書主呉)中國亦新夷
狄也(中國所以異于夷狄者以其能尊尊也王室亂莫肯救君臣上/下壞敗亦新有夷狄之行故不使主之不稱國國出師者賤略)
(之言之師者辟許獨稱師上五國/稱國之嫌〇之行下孟反下同)其言滅獲何(据蔡公孫歸生/滅沈以沈子嘉)
(歸殺之國言滅君言殺又獲晉侯言/獲此陳夏齧亦言獲君大夫無别)别君臣也君死于位曰
滅生得曰獲大夫生死皆曰獲(大夫不丗故/不别死位)不與夷狄
之主中國則其言獲陳夏齧何(据荆敗蔡師于莘以蔡/侯獻舞歸不言獲〇莘)
(所巾/反)呉少進也(能結日偏戰行少進故從中國辭治之髠楹下云/滅者死戰當加禮使若自卒相順也經先舉敗文)
(嫌敗走及殺之故以自滅爲文明/本死位乃敗之爾名者從赴辭也)天王居于狄泉此未三年
其稱天王何(据毛伯來求/金不稱天王)著有天子也(時庶孽並篡天王/失位徒居微弱甚)
(故急著正其號明天下當救其難/而事之〇孽魚列反難乃旦反)尹氏立王子朝(貶言尹氏/者著丗卿)
(之權尹氏貶王子朝不貶者年未滿十歳未/知欲富貴不當坐明罪在尹氏〇子朝如字)八月乙未地震(是/時)
(猛朝更起與王爭入遂至數年晉陵周竟呉敗六國季氏逐昭公呉/光弑僚滅徐故日至☰食地爲再動〇更音庚數所主反爲于僞反)
冬公如晉至河公有疾乃復何言乎公有疾乃復
(据上比乃復不/言公不言有疾)殺恥也(因有疾以殺畏晉之恥舉公/者重疾也子之所愼齊戰疾)
二十有四年春王二月丙戍仲孫貜卒叔孫舎
至自晉○夏五月乙未朔日有食之(是後季氏逐昭/公呉滅巢弒其)
(君僚又/滅徐)〇秋八月大雩(先是公如晉仲孫貜卒民𬒳其役時年叔/倪出㑹故秋七月復大雩〇被皮寄反)
丁酉𣏌伯鬱釐卒(〇鬱氂音來又力之反/夲亦作釐二傳作郁釐)〇冬呉滅
巢○葬𣏌平公
二十有五年春叔孫舎如宋○夏叔倪㑹晉趙鞅
宋樂丗心衛北宮喜鄭游吉曹人邾婁人滕人薛
人小邾婁人于黃父(〇倪音詣又五兮反左氏作詣樂丗心/丗如字又以制反左氏作大心父音甫)
有鸛鵒來巢何以書記異也何異爾非中國之禽
也宜穴又巢也(非中國之禽而來居此國國將危亡之象鸛鵒/猶權欲宜穴又巣此權臣欲國自下居上之徴)
(也其後卒爲季氏所逐〇鸛/音權左氏作鸜音劬鵒音欲)○秋七月上辛大雩季辛又
雩又雩者何又雩者非雩也聚衆以逐季氏也(一/月)
(不當再舉雩言又雩者起非雩也昭公依託上雩生事聚衆欲以逐季/氏不書逐季氏者諱不能逐反起下孫及爲所敗故因雩起其事也但)
(舉日不舉辰者辰不同不可相爲上下又日爲君辰爲臣去辰則逐季/氏意明矣上不當日言上辛者爲下辛張本不言下辛言季辛者起季)
(氏不執下而逐君〇下孫音遜下文/同去起吕反爲下于僞反下而爲同)九月已亥公孫于齊
次于楊州(地者臣子痛君失位詳録所/舎止〇楊州左氏作陽州)齊侯唁公于野
井唁公者何昭公將弑季氏(傳言弒者從昭公之辭〇唁/音彦將殺音試下及注同)
告子家駒曰季氏爲無道僭於公室乆矣(諸侯稱/公室)吾
欲弑之何如(昭公素畏季氏意者/以爲如人君故言弑)子家駒曰諸侯僭於
天子大夫僭於諸侯乆矣昭公曰吾何僭矣哉(失/禮)
(成俗不/自知也)子家駒曰設兩觀(禮天子諸侯臺門天子外闕兩觀/諸侯内闕一觀○觀工亂反注同)
乗大路(禮天子大路諸侯路/車大夫大車士飾車)朱干(干楯也以朱飾楯〇/楯食允反又音尹)玉戚
(戚斧也以玉飾斧〇玉/戚干寂反以玉飾斧)以舞大夏(大夏夏樂也周所以舞夏樂者/王者始起未制作之時取先王)
(之樂與已同者假以風化天下天下大同乃自作樂取夏樂者與周俱/文也王者舞六樂于宗廟之中舞先王之樂明有法也舞己之樂明有)
(制也舞四夷之樂大德廣及之也東夷之樂曰株離南夷之樂曰任西/夷之樂曰禁北夷之樂曰昧〇大夏户雅反注同株離音誅禁音金又)
(居鴆/反)八佾以舞大武此皆天子之禮也且夫牛馬維
婁(繫馬曰維繫牛曰婁〇佾音逸且/夫音扶下有夫并注同婁力主反)委已者也(委食己者〇委/已于僞反注同)
(己音紀委食/音嗣下同)而柔焉(柔/順)季氏得民衆乆矣(季氏專賞罰/得民衆之心)
(乆矣民順從之猶牛/馬之於委食已者)君無多辱焉(恐民必不從君命而爲季氏/用反逐君故云爾子家駒上)
(說正法下引時事以諌者欲/使昭公先自正乃正季氏)昭公不從其言終弑之而敗
焉(果反爲季/氏所逐)走之齊齊侯唁公于野井(弔亡國曰唁弔/死國曰弔弔喪)
(主曰傷弔所執紼曰/絻〇紼音弗絻音問)曰奈何君去魯國之社稷昭公曰
喪人(自謂亡人〇喪息/浪反下同亡也)不佞(不/善)失守魯國之社稷執
事以羞(謙自比齊下執事言以羞及/君○嗛自音謙本亦作謙)再拜顙(顙者猶今叩/頭矣謝見唁)
(也○再拜顙息黨/反拜而稽顙也)慶子家駒(慶/賀)曰慶子免君於大難
矣子家駒曰臣不佞䧟君於大難君不忍加之以
鈇鑕賜之以死(鈇鑕要斬之罪即所錫之以死〇大難乃旦反/下同鈇音甫又方于反鑕之實反要一遥反)
再拜顙(謝爲齊/侯所慶)髙子執簞食(簞葦器也圎曰簞方曰笥食/即下所致糗也○簞音丹葦)
(器食音嗣注同葦于鬼反笥/思嗣反糗丘九反又昌紹反)與四脡脯(屈曰朐申曰脡○脡他頂/反又大頂反朐其俱反)
國子執壷漿(壷禮器腹方口圎曰壷/反之曰方壷有爵飾)曰吾寡君聞君在
外餕饔未就(餕孰食饔孰肉未就未成也/解所以致糗意〇餕音悛)敢致糗于從
者(糗糒也謙不敢斥魯侯故言從者○/于從才用反注及下皆同糒音備)昭公曰君不忘吾
先君延及喪人錫之以大禮再拜稽首以衽受(祍/衣)
(下裳當前者乏器謙不敢求索〇衽而/甚反又而鴆反掩裳際也索所白反)髙子曰有夫不祥(猶/曰)
(人皆有/夫不善)君無所辱大禮(禮臣受君錫荅拜謂之拜命之辱髙/子見昭公拜辱大卑故曰君無所辱)
(大禮〇大卑音/泰下大學同)昭公蓋祭而不甞(食必祭者謙不敢便甞示/有所先不甞者待禮讓也)
景公曰寡人有不腆先君之服未之敢服(腆厚也服/謂齊侯所)
(著衣服也言未敢服者見魯侯乃敢服之謙辭也禮天子朝皮弁夕玄/端朝服以聽朝玄端以燕皮弁以征不義取禽獸行射諸侯朝朝服夕)
(深衣玄端以燕裨冕以朝天子以祭其祖禰卿大夫冕服而助君祭朝/服祭其祖禰士爵弁黻衣裳以助公祭玄端以祭其祖禰○腆他典反)
(厚也著丁略反禆/婢支反黻音弗)有不腆先君之器(器謂上所/執簞壷)未之敢用
敢以請(請行/禮)昭公曰喪人不佞失守魯國之社稷
執事以羞敢辱大禮敢辭(不敢當大/禮故敢辭)景公曰寡人
有不腆先君之服未之敢服有不腆先君之器未
之敢用敢固以請昭公曰以吾宗廟之在魯也(以/我)
(守宗廟/在魯時)有先君之服未之能以服有先君之器未之
能以出敢固辭(已有時未能以事人今巳/無有義不可以受人之禮)景公曰寡人有
不腆先君之服未之敢服有不腆先君之器未之
敢用請以饗乎從者(欲令受之故益謙言/從者〇令力呈反)昭公曰喪人
其何稱(行禮賔主當各有所稱時齊侯以諸侯遇禮接昭公昭公/自嫌失國不敢以故稱自稱故執謙問之○故稱尺證反)
景公曰孰君而無稱(猶曰誰爲君者而言無/所稱乎昭公非君乎)昭公於是噭
然而哭(噭然哭聲貌感景公言而自/傷〇噭古弔反一音古狄反)諸大夫皆哭(魯諸大/夫從昭)
(公/者)旣哭以人爲葘(菑周埒垣也所以分别内外衛威儀今大學/辟雍作側字〇菑側其反又側吏反埒垣力)
(恱反下音袁别/彼列反辟音壁)以幦爲席(幦車覆苓〇幦亡歷反車覆笭/也一音乎闃反覆笭力丁反)以
鞌爲几以遇禮相見(以諸侯出相遇之/禮相見○鞌音安)孔子曰其禮與
其辭足觀矣(言昭公素能若此禍不至是主書者喜爲大/國所唁地者痛録公明臣子當憂納公也)〇
冬十月戊辰叔孫舎卒○十有一月己亥宋公佐
卒于曲棘曲棘者何宋之邑也諸侯卒其封内不
地此何以地憂内也(時宋公聞昭公見逐欲憂納/之至曲棘而卒故恩録之)十有
二月齊侯取運外取邑不書此何以書爲公取之
也(爲公取運以居公善其憂内故書不舉伐者以言語/從季氏取之月者善録齊侯○爲公于僞反注同)
二十有六年春王正月葬宋元公三月公至自齊
居于運(月者閔公失國居運致者明臣子當憂納公不當使/居運後不復月者始録可知○不復扶又反下同)○夏
公圍成(書者惡公失國幸而得運不脩文德以來之復擾其民圍成/不從叛書者本與國俱叛故不得復以叛爲重不從定公又)
(以親圍下邑爲譏者昭無臣子又/即如定公當致也〇惡烏路反)秋公㑹齊侯莒子邾婁
子𣏌伯盟于鄟陵(不月者時諸侯相與約欲納公故内/喜爲大信辭〇鄟音專本亦作專)公至
自㑹居于運(致㑹者責臣子明公巳得意于/諸侯不憂助納之而使居于運)〇九月庚申
楚子居卒〇冬十月天王入于成周成周者何東
周也(是時王猛自號爲西周/天下因謂成周爲東周)其言入何(据入者/篡辭)不嫌也(上/言)
(天王著有天子巳明不嫌爲篡主言入者起其難也不言京師者起/正居在成周實外之月者爲天下喜録王者反正位○爲天于僞反)
尹氏召伯毛伯以王子朝奔楚(立王子朝獨舉尹氏出/奔并舉召伯毛伯者明)
(本在尹氏當先誅渠帥後治其黨/猶楚嬰齊〇渠率所類反或作帥)
二十有七年春公如齊公至自齊居于運　夏四
月呉弑其君僚(不書闔廬弒其君者爲季子諱明季子不忍父/子兄弟自相殺讓國闔廬欲其享之故爲没其)
(罪也不舉專諸弑者起闔廬當國賤者不得貶無所明又方見爲季子/諱本不出賊以除闔廬罪雖可貶猶不舉月者非失衆見弑故不略之)
(〇爲季于僞反/下同見賢徧反)楚殺其大夫卻宛(〇卻宛去逆/反下紆阮反)秋晉士
鞅宋樂祁犂衛北宮喜曹人邾婁人滕人㑹于
扈(〇犂力兮反/又力私反)冬十月曹伯午卒○邾婁快來奔
邾婁快者何邾婁之大夫也邾婁無大夫此何以
書以近書也(說與鼻我同義○邾婁/快本又作噲苦夬反)〇公如齊公至自
齊居于運
二十有八年春王三月葬曹悼公(月者爲下出也/〇爲于僞反)公如
晉次于乾侯(乾侯晉地名月者閔公内爲強臣所逐外如晉不見/荅次于乾侯不諱者憂危不暇殺恥後不月者録始)
(可/知)〇夏四月丙戍鄭伯寗卒(○伯寗乃定反下同左/氏并下滕子名並作寧)〇六
月葬鄭定公〇秋七月癸巳滕子寗卒○冬葬滕
悼公
二十有九年春公至自乾侯居于運(不致以晉者不見/容于晉未至晉)
〇齊侯使髙張來唁公(言來者居運從國内辭書者如晉/不見荅喜見唁也不月者例時也)〇
公如晉次于乾侯〇夏四月庚子叔倪卒〇秋七
月〇冬十月運潰邑不言潰此其言潰何(据國曰潰/邑曰叛)
郛之也(郛/郭)曷爲郛之(据成三年棘/叛不言潰也)君存焉爾(昭公居之/故從國言)
(潰明罪在公也不言國之言郛之者公失國也不諱者責臣子當憂而/納之殺恥不如救危也孔子曰不患寡而患不均不患貧而患不安其)
(本乃由于圍成失大/得小而不能節用)
三十年春王正月公在乾侯(月者閔公運潰無尺土之居/逺在乾侯故以存君書明臣)
(子當憂/納之)○夏六月庚辰晉侯去疾卒(〇去起/吕反)○秋八月
葬晉頃公(〇頃/音傾)〇冬十有二月呉滅徐徐子章禹奔
楚(至此乃月者所見丗始録夷狄滅小國也不從/上州來巢見義者固有出奔可責○見賢徧反)
三十有一年春王正月公在乾侯○季孫隱如㑹
晉荀櫟于適歷(時晉侯使荀櫟責季氏不納昭公爲此㑹也/季氏負棰謝過欲納昭公昭公創惡季氏不)
(敢入公出奔在外無君命所以書㑹而殊外言來者從王魯録諱亟取/邑卒大夫者盈孫文○荀櫟本又作躒又作濼示滴濼也適丁歷反一)
(音狄負箠章蘂反本又作捶/惡烏路反亟去兾反孫音遜)○夏四月丁巳薛伯榖卒(始/卒)
(便名日書葬者薛比滕/最小廹後定寅皆當略)〇晉侯使荀櫟唁公于乾侯○
秋葬薛獻公〇冬里弓以濫來奔文何以無邾婁
(据讀言邾婁○黒弓二傳作/黒肱濫力甘反又力暫反)通濫也(通濫爲國故/使無所繫)曷爲通濫
(据庶其/不通也)賢者子孫宜有地也賢者孰謂謂叔術也(叔/術)
(者邾婁顔公之弟/也或曰羣公子)何賢乎叔術(据叔術/不書)讓國也其讓國
奈何當邾婁顔之時(顔公/時也)邾婁女有爲魯夫人者
則未知其爲武公與懿公與孝公㓜(不知孝公者邾婁/外孫邪將妾子邪)
(○武公與音餘/下及注皆同)顔淫九公子于宫中(所與淫公/子凡九人)因以納賊
則未知其爲魯公子與邾婁公子與臧氏之母養
公者也君㓜則宜有養者大夫之妾士之妻(禮/也)則
未知臧氏之母者曷爲者也養公者必以其子入
養(不離人母子/因以娯公也)臧氏之母聞有賊以其子易公抱公
以逃(以身死公則可以其子易公非事夫之/義然而於王法當賞以活公爲重也)賊至湊公寢而
弑之(弑臧氏子也不知欲弑孝公者納/篡邪將利其國也○湊七豆反)臣有鮑廣父與梁
買子者聞有賊趨而至臧氏之母曰公不死也在
是吾以吾子易公矣於是負孝公之周訴天子天
子爲之誅顔而立叔術反孝公于魯顔夫人者嫗
盈女也國色也其言曰有能爲我殺殺顔者吾爲
其妻(殺顔者鮑廣父梁買子也婦人以貞一爲行云爾非也○愬音/素本亦作訴爲之于僞反下爲我爲之則爲並同嫗紆具反一)
(音紆羽反爲行下孟/反下殺顔者之行同)叔術爲之殺殺顔者而以爲妻(利/其)
(色/也)有子焉謂之盱夏父者其所爲有於顔者也(爲/顔)
(公夫人時所爲顔公生也○盱許于反又許孤反本或/作晇一音夸夏父户雅反盱及夏父邾顔公之二子)盱㓜而皆
愛之(叔術嫗盈/女皆愛盱)食必坐二子於其側而食之有珍怪
之食(珍怪猶竒異也/○而食音嗣)盱必先取足焉夏父曰以來(猶/曰)
(以彼物來/置我前)人未足(人夏父/自謂也)而盱有餘(言盱所/得常多)叔術覺焉
(覺悟也知小爭食長必爭國易曰君子見幾而作知幾其神乎幾者/動之微者事之先見〇長丁丈反先見賢徧反下欲見見王者同)
曰嘻此誠爾國也夫起而致國于夏父夏父受而
中分之叔術曰不可三分之叔術曰不可四分之
叔術曰不可五分之然後受之(五分受其一○曰嘻/許其反也夫音扶)公
扈子者邾婁之父兄也(當夫子作春秋時於邾婁君爲父兄/之行公扈者氏也〇之行户郎反)
習乎邾婁之故(故事也道/所以言也)其言曰惡有言人之國賢
若此者乎(惡有猶何有寧有此之類也言賢者寧有反/妻嫂殺殺顔者之行乎○惡有音烏注同)誅顔
之時天子死叔術起而致國于夏父(言叔術本欲讓迫/有誅顔天子在爾)
(故天子死則讓無妻/嫂感兒爭食之事)當此之時邾婁人常𬒳兵于周曰
何故死吾天子(猶曰何故死畜吾天子違生時命而立夏父乎/此天子死則讓之效也夫子本所以如上傳賢)
(者惡少功大也猶律一人有數罪以重者論之春秋滅不言入是也案/叔術妻嫂雖有過惡當絶身無死刑當以殺殺顔者爲重宋繆公以反)
(國與與夷除馮弑君之罪死乃反國不如生讓之大也馮殺與夷亦不/輕于殺殺顔者比其罪不足而功有餘故得爲賢傳復記公扈子言者)
(欲明天子本以上傳通之故公扈/子有是言○數所主反復扶又反)通濫則文何以無邾婁(据/國)
(未有口/繫于人)天下未有濫也(欲見天下實未有濫國春秋/新通之爾故口繫于邾婁)天下未
有濫則其言以濫來奔何(据上說天下實未有濫者言春/秋新通之也春秋新通之君文)
(成矣不言濫黒弓來奔而/反與大夫竊邑來奔同文)叔術者賢大夫也絶之則爲叔
術不欲絶不絶則丗大夫也(此解不言濫黒弓意叔術者/賢大夫也如不口繫邾婁文)
(言濫黒弓來奔則爲叔術賢心不欲自絶于國又觸天下實有濫無以/起新通之文不可設也如口不絶邾婁文言濫黒弓來奔則嫌氏邑起)
(本邾婁丗大夫春秋口/繫通之文亦不可施)大夫之義不得丗故於是推而通
之也(推猶因也因就大夫竊邑奔文通之則大夫不丗叔術賢心不/欲自絶兩明矣主書者在春秋前見王者起當追有功顯有德)
(興滅國/繼絶丗)十有二月辛亥朔日有食之(是後昭公死外晉/大夫專執楚犯中)
(國圍/蔡也)
三十有二年春王正月公在乾侯　取闞闞者何邾
婁之邑也曷爲不繫乎邾婁諱亟也(與取濫爲亟〇/闞口暫反亟去)
(兾反/注同)○夏呉伐越〇秋七月○冬仲孫何忌㑹晉韓
不信齊髙張宋仲幾衛丗叔申鄭國參曹人莒
人邾婁人薛人𣏌人小邾婁人城成周(書者起時善/其脩廢職有)
(尊尊之意也孔子曰謹權量審法度脩廢官四方/之政行焉言成周者起正居實外之○量音亮)〇十有二月
已未公薨于乾侯
春秋公羊卷第十(經傳肆阡捌伯玖拾㭍字/注陸阡捌伯捌/拾伍字/音義壹阡㭍伯捌拾貳字)
春秋公羊經傳解詁定公第十一(〇何以定公爲昭/公子與左氏異)
　　　　　　　　何休學
元年春王定何以無正月(据莊公雖不書/即位猶書正月)正月者正即
位也(本有正月者正/諸侯之即位)定無正月者即位後也(雖書即位於/六月實當如)
(莊公有正月今無正月者昭公出奔國當絶定公不得繼/體奉正故諱爲微辭使若即位在正月後故不書正月)即位何
以後(据正月/正即位)昭公在外(昭公喪/在外)得入不得入未可知也
曷爲未可知(据巳稱/元年)在季氏也(今季氏迎昭公喪而事之/定公得即位不迎而事之)
(則不得/即位)定哀多微辭(微辭即下傳所言者是也定公有王無正/月不務公室喪失國寳哀公有黄池之㑹)
(獲麟故揔言多/○喪息浪反)主人習其讀而問其傳(讀謂經傳謂訓詁主/人謂定公言主人者)
(能爲主人皆當爲/微辭非獨定公)則未知已之有罪焉爾(此假設而言之主/人謂定哀也設使)
(定哀習其經而讀之問其傳解詁則不知己之有罪於是/此孔子畏時君上以諱尊隆恩下以辟害容身愼之至也)三月晉
人執宋仲幾于京師仲幾之罪何(据言于京師成伯討/辭知有罪〇幾本或)
(作/機)不蓑城也(若今以草衣城是也禮諸侯爲天子治城各有分丈/尺宋仲幾不治所主○不衰素戈反一或作蓑一或)
(音初危反衣于旣反爲/天于僞反下善爲同)其言于京師何(据城言成/周執不地)伯討也(大/夫)
(不得專執執無稱名氏見伯討例故地以京師/明以天子事執之得伯討之義〇見賢徧反)伯討則其稱人
何(据城稱名氏諸侯伯執不稱人也復發此難者弟子未解嫌大夫/稱人相執與諸侯同例〇復發扶又反下皆同難乃旦反解音蟹)
貶(故稱人爾不/以非伯討故)曷爲貶(据晉侯伯執稱/人以他罪舉)不與大夫專執也
曷爲不與(据伯/討)實與(言于京/師是也)而文不與(文不與者貶/稱人是也)文
曷爲不與大夫之義不得專執也(大夫不得專相執辟/諸侯也不言歸者諸)
(侯當決於天子犯之惡甚故録所歸大夫當決主獄爾犯之罪從外小/惡不復别也無例不在常書又月者善/爲天子執之○别彼列反)〇
夏六月癸亥公之喪至自乾侯(至自乾侯者非公事齊不/專中去之晉竟不見容死)
(于乾/侯)戊辰公即位癸亥公之喪至自乾侯則曷爲
以戊辰之日然後即位(据癸亥得/入已可知)正棺於兩楹之間
然後即位(正棺者象旣小歛夷於堂昭公死於外不得以君臣禮/治其喪故示盡始死之禮禮始死于北牗下浴於中􁆤)
(飯含於牗下小歛於户内夷於兩楹之間大歛於阼階殯於西階之上/祖于庭葬於墓奪孝子之恩動以逺也禮天子五日小歛七日大歛諸)
(侯三日小歛五日大歛卿大夫二日小歛三日大歛夷而絰殯而成服/故戊辰然後即位凡喪三日授子杖五日授大夫杖七日授士杖童子)
(婦人不杖不能病故也〇小歛力驗反下皆同北墉音/容本又作牖􁆤力又反飯扶晚反含户暗反阼才故反)子沈子曰
定君乎國(定昭公之/喪禮於國)然後即位即位不日此何以日
(据即位/皆不日)録乎内也(内事詳録善得五日變禮或說危不得以/踰年正月即位故日主書者重五始也)○
秋七月癸巳葬我君昭公○九月大雩(定公得立尤/喜而不恤民)
(之/應)○立煬宫煬宫者何(据十二公無煬/公〇煬餘亮反)煬公之宮也(春/秋)
(前煬/公也)立者何立者不宜立也立煬宮非禮也(不日嫌/得禮故)
(復問立也不日者所見之丗諱/深使若比武宫惡愈故不日)冬十月霣霜殺菽何以書
○秋楚人伐呉○冬十月新作雉門及兩觀其言
新作之何(据俱一門兩/觀如故常)脩大也(天災之當减損如諸侯制而/復脩大僭天子之禮故言新)
(作以見脩大也/〇見賢徧反)脩舊不書此何以書(据西宫災/復脩不書)譏何譏
爾不務乎公室也(務勉也不務公室亦可施于乆不脩亦可施/于不務如公室之禮微辭也月者乆也當即)
(脩之如/諸侯禮)
三年春王正月公如晉至河乃復(月者内有彊臣之讎/外不見答於晉故危)
(之)○三月辛卯邾婁子穿卒○夏四月〇秋葬邾婁
莊公○冬仲孫何忌及邾婁子盟于枝(後相犯時者/諱公使大夫)
(盟又未踰年君薄父子之恩故爲易辭使/若義結善事○枝二傳作拔易以䜴反)
四年春王二月癸巳陳侯呉卒○三月公㑹劉子
晉侯宋公蔡侯衛侯陳子鄭伯許男曹伯莒子邾
婁子頓子胡子滕子薛伯𣏌伯小邾婁子齊國夏
于召陵侵楚(月而不舉重者楚以一裘之故拘蔡昭公數年然後/歸之諸侯雜然侵之㑹同最盛故善録其行義兵也)
(拘不書者惡蔡侯吝一裘而見拘執故匹夫之執歸不書者從執例〇/夏户雅反邵陵上照反本或作召音同數年所主反下數年皆同雜七)
(合反又如字惡蔡烏路/反年末同吝力刃反)〇夏四月庚辰蔡公孫歸姓帥
師滅沈以沈子嘉歸殺之(爲不㑹召陵故也不舉滅爲重/書以歸殺之者責不死位也日)
(者定哀滅例日定公承黜君之後有彊臣之讎故有滅則危懼之爲定/公戒也〇公孫歸姓二傳無歸字姓音生又音性爲不子僞反下爲季)
(爲下爲治/爲蔡同)五月公及諸侯盟于浩油(再言公者昭公數如/晉不見荅卒爲季氏)
(所逐定公初即位得與諸侯盟故喜録之後楚復圍蔡不救不日者善/諸侯能翕然俱有疾楚之心㑹同最盛故褒與信辭○浩油户老反又)
(古老反下音由一音羊又反二傳作臯鼬數所/主反楚復扶又反下而復復討同翕許及反)𣏌伯戊卒于㑹
(不日與盟同日○戊音/茂又音恤二傳作戍)○六月葬陳惠公〇許遷于容城
○秋七月公至自㑹(月者爲下劉卷卒月/者重録恩〇卷音權)〇劉卷卒劉
卷者何天子之大夫也外大夫不卒此何以卒我
主之也(劉卷即上㑹劉子也主之者因上王魯文王之張義也卒者/明主㑹者當有恩禮也言劉卷者主起以大夫卒之屈於天)
(子也不日者比尹氏以天子喪/爲主重也此卷主㑹輕故不日)○葬𣏌悼公楚人圍蔡(囊/瓦)
(稱人者楚爲無道拘蔡昭公數年而復/怒蔡歸有言伐之故貶明罪重於圍)○晉士鞅衛孔圄帥
師伐鮮虞(○圄魚吕反左氏作/圉虞本或作呉音虞)葬劉文公外大夫不
書葬此何以書録我主也(其實以主我恩録之故云爾舉/采者禮諸侯入爲天子大夫更)
(受采地於京師天子使大夫爲治其國有功而卒者當益封其子時劉/卷以功益封故不以故國而以采地書葬起其事因恩以廣義也稱公)
(者明本諸侯也○舉/采七代反下采地同)〇冬十有一月庚午蔡侯以呉子
及楚人戰于伯莒楚師敗績呉何以稱子(据滅徐稱/國〇伯莒)
(左氏作/伯舉)夷狄也而憂中國(言子起憂中國言以明爲/蔡故也與桓十四年同)其憂
中國奈何伍子胥父誅乎楚挾弓而去楚(挾弓者懷/格意也禮)
(天子雕弓諸侯彤弓大夫嬰弓士盧弓〇挾弓音協又子協/反雕下遼反彤大冬反嬰弓於耕反見司馬法盧力呉反)以干闔
廬(不待禮見曰干欲因闔廬以復/讎○禮見賢遍反下不見同)闔廬曰士之甚(言其以賢/士之甚)
勇之甚將爲之興師而復讎于楚伍子胥復曰諸
侯不爲匹夫興師(必須因事者其義可得因公託私而以匹夫/興師討諸侯則不免於亂〇將爲于僞反下)
(不爲也不爲匹爲/是注爲子胥同)且臣聞之事君猶事父也虧君之義
復父之讎臣不爲也於是止蔡昭公朝乎楚有美
裘焉囊瓦求之昭公不與爲是拘昭公於南郢數
年然後歸之於其歸焉用事乎河(時北如晉請伐楚因/祭河〇囊乃郎反郢)
(以井反又/以政反)曰天下諸侯苟有能伐楚者寡人請爲之
前列楚人聞之怒(見侵後聞蔡/有此言而怒)爲是興師使囊瓦將
而伐蔡蔡請救于呉伍子胥復曰蔡非有罪也楚
人爲無道君如有憂中國之心則若時可矣(猶曰若/是時可)
(興師矣激發初欲興師意/○將子匠反激古狄反)於是興師而救蔡(不書與子胥俱者/舉君爲重子胥不)
(見於經得爲善者以呉義文得成之也雖不舉/子胥爲非懷惡而討不義君子不得不與也)曰事君猶事父
也此其爲可以復讎奈何曰父不受誅(不受誅罪/不當誅也)子
復讎可也(孝經曰資於事父以事君而敬同本取事父之敬以事/君而父以無罪爲君所殺諸侯之君與王者異於義得)
(去君臣巳絶故可也孝經云資於事父以事母莊公不得報讎文姜者/母所生雖輕於父重於君也易曰天地之大徳曰生故得絶不得殺)
父受誅子復讎推刃之道也(子復讎非當復討其子一往/一來曰推刃〇當丁浪反)
復讎不除害(取讎身而巳不得兼讎子復將恐害已而殺之時/子胥因呉之衆墮平王之墓燒其宗廟而巳昭王)
(雖可得殺不除去〇/墮許規反去起呂反)朋友相衛(同門曰朋同志曰友相衛不使爲/讎所勝時子胥因仕於呉爲大夫)
(君臣言朋友者闔廬本以朋友之道爲子胥復讎孔子曰益者三友損/者三友友直友諒友多聞益矣友便辟友善柔友便佞損矣〇辟婢亦)
(反辯佞如字/本亦作便佞)而不相迿(迿出表辭猶先也不當先相擊刺所以伸/孝子之恩〇迿音峻又音巡又玄徧反先)
(也刺七/亦反)古之道也○楚囊瓦出奔鄭　庚辰呉入楚
呉何以不稱子(据狄人盟于邢有進/行稱人○行下孟反)反夷狄也其反夷
秋奈何君舎于君室大夫舎于大夫室蓋妻楚王
之母也(舎其室因其婦人爲/妻日者惡其無義)
五年春王正月辛亥朔日有食之(是後臣恣日甚魯/失國寳宋大夫叛)
夏歸粟于蔡孰歸之諸侯歸之曷爲不言諸侯歸
之(据齊人來/歸衛寳)離至不可得而序故言我也(時爲蔡新被/強楚之兵故)
(歸之粟與戍陳同/義〇爲于僞反)○於越入呉於越者何越者何(不言或/者嫌兩)
(國)於越者未能以其名通也越者能以其名通也
(越人自名於越君子名之曰越治國有狀能與中國通者以中國之辭/言之曰越治國無狀不能與中國通者以其俗辭言之因其俗可以見)
(善惡故云爾赤狄以赤進者狄於北方揔名赤者其别與越異也呉新/憂中國士卒罷敝而入之疾罪重故謂之於越○見賢徧反卒子忽反)
(罷弊音皮弊/亦作敝音同)○六月丙申季孫隱如卒(仲遂以貶起弒是不/貶著其逐君者舉君)
(出爲重故從季辛起之/猶衛孫寗○弒音試)○秋七月壬子叔孫不敢卒○冬
晉士鞅帥師圍鮮虞
六年春王正月癸亥鄭游遬帥師滅許以許男斯
歸○二月公侵鄭(月者内有彊臣之讎不/能討而外結怨故危之)公至自侵鄭○
夏季孫斯仲孫何忌如晉○秋晉人執宋行人樂
祁犂○冬城中城〇季孫斯仲孫忌帥師圍運此
仲孫何忌也曷爲謂之仲孫忌譏二名二名非禮
也(爲其難諱也一字爲名令難言而易諱所以長臣子之敬不逼下/也春秋定哀之間文致大平欲見王者治定無所復爲譏唯有二)
(名故譏之此春秋之制也〇爲其于僞反令力呈反易以/䜴反長丁丈反大音泰見賢徧反治直吏反復扶又反)
七年春王正月○夏四月〇秋齊侯鄭伯盟于鹹
(○鹹/音咸)齊人執衛行人北宮結以侵衛　齊侯衛侯
盟于沙澤○大雩(先是公侵鄭城中城季孫斯仲孫忌如晉圍/運費重不恤民之應○費重芳味反下同)
齊國夏帥師伐我西鄙九月大雩(承前費重不恤/民又重之以齊)
(師伐我我自救之/役○重之直用反)○冬十月
八年春王正月公侵齊公至自侵齊○二月公侵
齊三月公至自侵齊(出入月者内有彊臣之讎外犯彊齊再/出尤危於侵鄭故知入亦當蒙上月)
〇曹伯露卒○夏齊國夏帥師伐我西鄙　公㑹
晉師于瓦公至自瓦(此晉趙鞅之師也但言晉師者君不㑹大/夫之辭也公㑹大夫不别得意雖得意不)
(致此致者諱公爲大夫所㑹/故使若得意者〇别彼列反)○秋七月戊辰陳侯柳卒　晉
趙鞅帥師侵鄭遂侵衛葬曹靖公(〇曹竫才井/反本亦作靖)九
月葬陳懷公季孫斯仲孫何忌帥師侵衛〇冬
衛侯鄭伯盟于曲濮(○濮/音卜)〇從祀先公從祀者何順
祀也(復文公/之逆祀)文公逆祀去者三人(諫不從/而去之)定公順祀叛
者五人(諌不以禮而去曰叛去與叛皆不書者微也不書禘者後祫/亦順非獨禘也言祀者無巳長乆之辭不言僖公者閔公亦)
(得其/順)盗竊寳玉大弓盗者孰謂(微而竊大可/怪故問之)謂陽虎
也陽虎者曷爲者也季氏之宰也(季氏之陪/臣爲政者)季氏之
宰則微者也惡乎得國寳而竊之陽虎專季氏季
氏專魯國陽虎拘季孫(季氏逐昭公之後取其寳玉藏於其/家陽虎拘季孫奪其寳玉季孫取玉)
(不書者舉逐君爲/重○惡乎音烏)孟氏與叔孫氏迭而食之睋而鋟其
板(以爪刻其饋歛板○迭大結反注同食之音嗣下注佚食同睋而/五多反下同鋟本又作鐵七廉反又且審反以爪刻饋歛板也本)
(或作/鈠誤)曰某月某日將殺我于蒲圃力能救我則於
是(於是時〇圃本又作/甫同布古反又音布)至乎曰若時而出臨南者陽虎
之出也御之(爲季/孫御)於其乗焉季孫謂臨南曰以季
氏之丗丗有子(言我季氏累丗有女以爲臣〇/其乗繩證反下皆同女音汝)子可以不免
我死乎(以義/責之)臨南曰有力不足臣何敢不勉陽越者
陽虎之從弟也爲右(爲季孫車右實衛之/〇從弟才用反下同)諸陽之從者
車數十乗至于孟衢(孟氏衢四逹可以/橫去○數所主反)臨南投䇿而墜
之(䇿馬捶也見二家迭食之欲將季孫由孟氏免之恐陽/越不聽故詐投䇿欲使下車○而隊直類反捶章蘂反)陽越下
取䇿臨南駷馬(捶馬銜走〇駷本又作􁂶字/書無此字相承用之素動反)而由乎孟氏
陽虎從而射之矢著于莊門(莊門孟氏所入門名言幾中/季孫賴門閉故著門〇射食)
(亦反著直略反注同莊本或作/嚴亦音莊幾音祈中丁仲反)然而甲起於琴如(甲公歛處父/所帥也琴如)
(地名二家知岀期/故於是時起兵)弑不成却反舎于郊皆說然息(說解舎/然猶如)
(○殺不音試下同郤反去略反本又作却說然本又/作稅始銳反又他㑹反注同說解舎也然猶如也)或曰弑千乗
之主(時季氏邑/至於千乗)而不克舎此可乎(嫌其近而/無所依)陽虎曰夫
孺子得國而巳(得免專國/家而巳)如丈夫何(如猶奈也丈夫大人/稱也〇稱尺證反)睋
而曰彼哉彼哉(望見公歛處父師而曰彼哉彼哉/再言之者切遽意〇遽其慮反)趣駕(使/疾)
(駕〇趣七欲反/一音七住反)旣駕公歛處父帥師而至(公歛處父孟氏/叔孫氏將兵之)
(將)慬然後得免自是走之晉寳者何璋判白(判半/也半)
(圭曰璋白藏天子青藏諸侯魯得郊天故錫以白不言璋言玉者起珪/璧琮璜璋五玉盡亡之也傳獨言璋者所以郊事天尤重詩云奉璋峨)
(峨髦士攸宜是也禮珪以朝璧以聘琮以發兵璜以發衆璋以徴召○/慬其靳反璋音章琮在宗反璜音黄峨峨五多反本又作娥髦音毛)
弓繡質(質拊也言大者力千斤/○拊芳甫反又方于反)龜青純(純縁也謂縁甲􁊝也/千歳之龜青髯明于)
(吉凶易曰定天下之吉凶成天下之亹/舋者莫善乎蓍龜經不言龜/者以先知從寳省文謂之寳者丗丗保用之辭此皆魯始封之錫不言)
(取而言竊者正名也定公從季孫假馬孔子曰君之於臣有取無假而/君臣之義立主書者定公失政權移陪臣拘其尊卿喪其五玉無以合)
(信天子交質諸侯當絶之不書拘季孫者舉五玉爲重書大弓者使若/都以國寳書微辭也〇青純之閏反注同純縁悅絹反下同􁊝而占反)
(亹亡匪反蓍音/尸喪息浪反)
九年春王正月〇夏四月戊申鄭伯囆卒(○囆勑邁/反左氏作)
(蠆)得寳玉大弓何以書國寳也喪之書得之書
(微辭也使若都以重國寳故書不以罪定公者其寳失之當/坐得之當除以竊寳不月知得例不蒙上月○喪息浪反)六月
葬鄭獻公○秋齊侯衛侯次于五氏(欲伐魯也善魯能/却難早故書次而)
(去〇卻難起略反下/乃旦反卻亦作却)秦伯卒〇冬葬秦哀公
十年春王三月及齊平(月者頰谷之㑹齊侯欲執定公/故不易〇不易以䜴反下同)○
夏公㑹齊侯于頰谷公至自頰谷(上平爲頰谷之㑹不/易故月致地者頰谷)
(之㑹齊侯作侏儒之樂欲以執定公孔子曰匹夫而熒惑於諸侯者誅/於是誅侏儒侏儒首足異處齊侯大懼曲節從教得意故致也〇頰谷)
(古協反左氏作夾谷熒惑音/螢一音于瓊反處昌慮反)〇晉趙鞅帥師圍衛〇齊人
來歸運讙龜隂田齊人曷爲來歸運讙龜隂田
(据齊甞/取魯邑)孔子行乎季孫三月不違(孔子仕魯政事行乎季/孫三月之中不見違過)
(是違之也不言政行乎/定公者政在季氏之家)齊人爲是來歸之(齊侯自頰谷㑹歸/謂晏子曰寡人獲)
(過於魯侯如之何晏子曰君子謝過以質小人謝過以文齊甞侵魯四/邑請皆還之歸濟西田不言來比其言來者巳絶魯不應復得故從外)
(來常文與齊人來歸衛寳同夫子雖欲不受定公貪而受/之比違之驗○爲于僞反復得扶又反年末及十一年同)叔孫州
仇仲孫何忌帥師圍郈(〇郈/音后)〇秋叔孫州仇仲孫何
忌帥師圍費宋樂丗心出奔曹　宋父子池出
奔陳(○池左/氏作地)〇冬齊侯衛侯鄭游遬㑹于鞌(〇于鞌/左氏作)
(安/甫)〇叔孫州仇如齊○宋公之弟辰曁宋仲佗石
彄岀奔陳(復出宋者惡仲佗悉欲帥國人去故舉國言之公子池/樂世心石彄從之皆是也辰言曁者明仲佗強與俱出)
(也三大夫出不月者舉國危亦見矣○曁其器反佗/大多反彄古侯反惡烏路反強其丈反見賢徧反)
十有一年春宋公之弟辰及仲佗石彄公子池自
陳入于蕭以叛(不復言宋仲佗者本舉國巳明矣辰/言及者後汲汲當坐重○復扶又反)夏四
月秋宋樂丗心自曹入于蕭(不言叛者從/叛臣叛可知)冬及鄭
平　叔還如鄭莅盟(○還/音旋)
十有二年春薛伯定卒(不日月者子無道當廢之而以爲後/未至三年失衆見弑危社稷宗廟禍)
(端在定故略之/○見殺音試)〇夏葬薛襄公○叔孫州仇帥師墮郈
(○墮許規/反下同)衛公孟彄帥師伐曹○季孫斯仲孫何
忌帥師墮費曷爲帥師墮郈帥師墮費(据城/費)孔子
行乎季孫三月不違曰家不藏甲邑無百雉之城
於是帥師墮郈帥師墮費(郈叔孫氏所食邑費季氏所食/邑二大夫宰吏數叛患之以問)
(孔子孔子曰陪臣執國命采長數叛者坐邑有城池之固家有甲兵之/藏故也季氏說其言而墮之故君子時然後言人不厭其言書者善定)
(公任大聖復古制弱臣勢也不書去甲者舉墮城爲重〇吏數所/角反下同采長七代反下丁丈反說音恱厭於豔反去起吕反)雉
者何五板而堵(八尺曰板堵凡四/十尺〇堵丁古反)五堵而雉(二百/尺)百雉而城
(二萬尺凡周十一里三十三歩二尺公侯之制也禮天子千雉蓋受百/雉之城十伯七十雉子男五十雉天子周城諸侯軒城軒城者缺南面)
(以受/過也)秋大雩(不能事事信用/孔子聖澤廢)〇冬十月癸亥公㑹晉侯
盟于黃○十有一月丙寅朔日有食之(是後薛弒其/君比晉荀寅)
(士吉射入于朝歌以叛〇射/食亦反又食夜反朝歌如字)○公至自黃○十有二月公圍
成公至自圍成(成仲孫氏邑圍成月又致者天子不親征下士/諸侯不親征叛邑公親圍成不能服不能以一)
(國爲家甚危若從/他國來故危録之)
十有三年春齊侯衛侯次于垂瑕(〇垂瑕如字又音/加二傳作垂葭)
夏築蛇淵囿大蒐于比蒲(○大廋所求反本/又作蒐比音毗)○衛公
孟彄帥師伐曹秋晉趙鞅入于晉陽以叛〇冬晉
荀寅及士吉射入于朝歌以叛○晉趙鞅歸于晉
此叛也其言歸何(据叛與出/入惡同)以地正國也(軍以井田立/數故言以地)其
以地正國奈何晉趙鞅取晉陽之甲以逐荀寅與
士吉射荀寅與士吉射者曷爲者也君側之惡人
也此逐君側之惡人曷爲以叛言之無君命也(無/君)
(命者操兵郷國故初謂之叛後知其意欲逐君側之惡人故録其釋兵/書歸赦之君子誅意不誅事晉陽之甲者趙簡子之邑以邑中甲逐之)
(〇操七曹反/郷許亮反)薛弑其君比
十有四年春衛公叔戍來奔晉趙陽出奔宋(〇/晉)
(趙陽左氏/作衛趙陽)○三月辛巳楚公子結陳公子佗人帥師滅
頓以頓子牄歸(不别以歸何國者明楚陳以滅人爲重頓子以/不死位爲重〇公子佗人大河反二傳作公孫)
(佗人牄七良反二/傳作牂别彼列反)〇夏衛北宫結來奔五月於越敗
呉于醉李(月者爲下卒出○醉李本/又作雋音司爲于僞反)呉子光卒〇公㑹
(反相息亮反粥羔羊六反/間間厠之間近附近之近)
十有五年春王正月邾婁子來朝鼷䑕食郊牛
牛死改卜牛曷爲不言其所食(据食角〇/鼷音兮)漫也(漫者徧/食其身)
(災不敬也不舉牛死爲重復舉食者内災甚矣録内不言/火是也○漫亡半反猶徧也徧音遍復舉扶又反下同)二月辛
丑楚子滅胡以胡子豹歸　夏五月辛亥郊曷爲
以夏五月郊(据魯郊正當卜春三正/也又養牲不過三月)三卜之運也(運轉也巳/卜春三正)
(不吉復轉卜夏三月周五月得二吉故五月郊也易曰再三/瀆瀆則不告不得其事雖吉猶不當爲也不舉卜者從可知)壬申
公薨于髙寢鄭軒逹帥師伐宋(○軒逹左/氏作罕逹)〇齊侯
衛侯次于籧篨(○籧篨其居/反下直居反)○邾婁子來奔喪其
言來奔喪何(据㑹葬以禮書歸含且賵不/言來〇含户暗反賵芳鳯反)奔喪非禮也
(但解奔䘮者明言來者常文不爲早晩施也禮天子崩諸侯奔喪㑹葬/諸侯薨有服者奔䘮無服者㑹葬邾婁與魯無服故以非禮書禮有不)

春秋公羊卷第十一
　　　　　　　經傳貳阡肆伯伍拾玖字
　　　　　　　注肆阡貳伯㭍拾肆字
　　　　　　　音義壹阡壹伯伍拾玖字
　　　　　　　　　　　　　　　　仁仲比校訖
春秋公羊經傳解詁哀公第十二
　　　　　　　　何休學
元年春王正月公即位楚子陳侯隨侯許男圍
蔡(隨微國稱侯者本爵俱侯土地見侵削故微爾許男者戌也前許/男斯見滅以歸今戍復見者自復斯不死位自復無惡文者滅以)
(歸可知〇復見扶/又反下賢徧反)〇鼷䑕食郊牛(災不/敬故)改卜牛〇夏四月
辛巳郊　秋齊侯衛侯伐晉○冬仲孫何忌帥師
伐邾婁(邾婁子新來奔喪伐之不諱者期外恩/殺惡輕明當與根牟有差○殺所戒反)
二年春王二月季孫斯叔孫州仇仲孫何忌帥師
伐邾婁取漷東田及沂西田(漷沂皆水名邾婁子來奔喪/取其地不諱者義與上同○)
(郭火虢反徐音/郭沂魚依反)癸巳叔孫州仇仲孫何忌及邾婁子盟
于句繹(所以再出大夫名氏者季孫斯不與/盟〇句繹古侯反下音亦與音預)〇夏四月丙子
衛侯元卒　滕子來朝　晉趙鞅帥師納衛丗子
蒯聵于戚戚者何衛之邑也曷爲不言入于衛(据/弗)
(克納未入國文言納于邾婁納者/入辭故傳言曷爲不言入于衛)父有子子不得有父也(明/父)
(得有子而廢之子不得有父之所有故奪其國文正其義也不貶蒯聵/者下曼姑圍戚無惡文嫌曼姑可爲輙誅其父故明不得也不去國見)
(挈者不言入于衛不可醇無國文輙出奔不書者不責拒父也主/書者與頓子同○爲于僞反去起吕反見挈賢徧反下去結反)秋
八月甲戍晉趙鞅帥師及鄭軒逹帥師戰于栗鄭
師敗績(〇栗一本作/秩二傳作纎)○冬十月葬衛靈公○十有一
月蔡遷于州來(畏楚也州/來呉所㓕)蔡殺其大夫公子駟(稱/國)
(以殺者君殺大夫之辭稱公/子者惡失親也○惡烏路反)
三年春齊國夏衛石曼姑帥師圍戚齊國夏曷爲
與衛石曼姑帥師圍戚(据晉趙鞅以地正國加叛/文今此無加文故問之)伯討也
(方伯所當討故/使國夏首兵)此其爲伯討奈何曼姑受命乎靈公而
立輙(靈公者蒯/聵之父)以曼姑之義爲固可以距之也(曼姑無/惡文者)
(起曼姑得拒之曼姑臣也拒之者上爲靈公命下爲輙故義不可以子/誅父故但得拒之而已傳所以曼姑解伯討者推曼姑得拒之則國夏)
(得討之明矣不言圍衛者順上文辟圍/輙○上爲于僞反下爲輙爲衛不爲同)輙者曷爲者也蒯聵
之子也然則曷爲不立蒯聵而立輙(据春秋有/父死子繼)蒯聵
爲無道(行不中善道/〇中丁仲反)靈公逐蒯聵而立輙然則輙之
義可以立乎(輙之義不可以拒父/故但問可立與不)曰可其可奈何不以父
命辭王父命(不以蒯聵命/辭靈公命)以王父命辭父命(辭猶/不從)是
父之行乎子也(是靈公命行乎蒯/聵重本尊統之義)不以家事辭王事
(以父見廢故辭讓/不立是家私事)以王事辭家事(聽靈公命立者/是王事公法也)是上
之行乎下也(是王法行於諸侯雖得正非義之髙者也故冉有/曰夫子爲衛君乎子貢曰諾吾將問之入曰伯夷)
(叔齊何人也曰古之賢人也曰怨乎求仁而得/仁又何怨出曰夫子不爲也主書者善伯討)夏四月甲午
地震(此象季氏專政蒯聵犯父命是後蔡大夫專相放盗/殺蔡侯申辟伯晉而京師楚黄池之㑹呉大爲主)○五
月辛卯桓宫僖宫災此皆毀廟也其言災何(据禮親/過髙祖)
(則毀/其廟)復立也曷爲不言其復立(据立武宫言立〇復/立扶又反下及注同)春
秋見者不復見也(謂内所改作也哀自立之善惡獨在/哀故得省文〇見者賢徧反下同)何以
不言及(据雉門及兩觀/〇觀工喚反)敵也(親過髙祖/親䟽適等)何以書(上巳問此/皆毀廟其)
(言災何故不復/連桓宫僖宫)記災也(災不/宜立)季孫斯叔孫州仇帥師
城開陽(〇開陽左氏作啓陽/開者爲漢景帝諱也)○宋樂髠帥師伐曹(〇髠苦/昆反)
秋七月丙子季孫斯卒　蔡人放其大夫公孫
獵于呉(稱人者惡大夫驕蹇作威相/放當誅故貶○惡烏路反)○冬十月癸卯秦伯
卒(哀公著治大平之終小國卒葬極於哀/公者皆卒日葬月○治直吏反大音泰)叔孫州仇仲孫
何忌帥師圍邾婁
四年春王三月庚戍盗弑蔡侯申弑君賤者窮諸
人此其稱盗以弑何(据宋人弒其君處臼稱/人〇盗殺音弑下同)賤乎賤者也
(賤於稱/人者)賤乎賤者孰謂(据無/主名)謂罪人也(罪人者未加刑也/蔡侯近罪人卒逢)
(其禍故以爲人君深戒不言其君者方/當刑放之與刑人義同〇近附近之近)蔡公孫辰出奔呉
葬秦惠公○宋人執小邾婁子〇夏蔡殺其大夫
公孫歸姓公孫霍　晉人執戎曼子赤歸于楚赤
者何(欲以爲戎曼子名則晉人執曹伯言卑宋人不言名歸欲言/㣲者則不當書故以不知問也〇曼音蠻卑宋必利反下同)戎
曼子之名也其言歸于楚何(据執曹伯卑宋/人不言歸于宋)子北宫子
曰辟伯晉而京師楚也(此解名而言歸意也前此楚比滅頓/胡諸侯由是畏其威從而圍蔡蔡遷)
(于州來遂張中國京師自置晉人執戎曼子不㱕天子而歸于楚而不/名而言歸于楚則與伯執歸京師同文故辟其文而名之使若晉非伯)
(執而赤微者自歸于楚言歸于楚者起/伯晉京師楚主書者惡晉背叛當誅之)〇城西郛(〇郛芳/夫反)○六
月辛丑蒲社災蒲社者何(据鼓用牲于社不言蒲/〇蒲社左氏作亳社)亡國
之社也(蒲社者先丗之/亡國在魯竟)社者封也(封士/爲社)其言災何(据封土/非火所)
(能/燒)亡國之社蓋揜之揜其上而柴其下(故火得燒之揜/柴之者絶不得)
(使通天地四方以爲有/國者戒○揜意冉反)蒲社災何以書記災也(戒社者先王/所以威示教)
(戒諸侯使事上也災者象諸侯背天子是後宋事彊呉齊晉前驅滕薛/俠轂魯衛驂乗故天去戒社若曰王教滅絶云爾〇背音佩俠轂古洽)
(反下古木反十三年同驂乗/繩證反十三年同夫起吕反)○秋八月甲寅滕子結卒冬
十有二月葬蔡昭公(賊巳討故書葬也不書討賊/者明諸侯得專討士以下也)○葬滕
頃公(〇頃/音傾)
五年春城比(〇比本又作芘亦作/庇同音毗左氏作毗)夏齊侯伐宋　晉趙
鞅帥師伐衛　秋九月癸酉齊侯處臼卒　冬叔
欲立之則立之不欲立則不立(貴自/專也)君如欲立之則
臣請立之(陳乞欲拒言不可/恐景公殺陽生)陽生謂陳乞曰吾聞子蓋
將不欲立我也陳乞曰夫千乗之主將廢正而立
不正必殺正者(晉丗子申生是/也○乗繩證反)吾不立子者所以生子
者也走矣(教陽/生走)與之玉節而走之(節信也析玉與陽生留/其半爲後當迎之合以)
(爲信防稱矯也奔不書者未命爲嗣〇析/思歷反爲後于僞反下乞爲同矯居兆反)景公死而舎立陳
乞使人迎陽生于諸其家(于諸寘也/齊人語也)除景公之喪(期/而)
(小祥服期者除〇/期而音基下同)諸大夫皆在朝陳乞曰常之母(常陳乞/子重難)
(言其妻故云爾/〇難乃旦反)有魚菽之祭(齊俗婦人首祭事言魚/豆者示薄陋無所有)願諸大
夫之化我也(言欲以薄陋/餘福共宴飲)諸大夫皆曰諾於是皆之
陳乞之家坐陳乞曰吾有所爲甲(甲鎧〇鎧/苦代反)請以示
焉諸大夫皆曰諾於是使力士舉巨囊而至于中
􁆤(巨囊大囊中央曰中霤○囊/乃郎反又音託􁆤力又反)諸大夫見之皆色然而
駭(色然驚駭貌○色然如字本又/作垝居委反驚駭貌本或作危)開之則闖然(闖出頭貌〇闖/丑鴆反又丑甚)
(反一音丑今反見貌字/林云馬出門貌丑衽反)公子陽生也陳乞曰此君也巳諸
大夫不得巳皆逡巡北面再拜稽首而君之爾(時/舎)
(未能得衆而陽生本正當立諸大夫又見力士/知陳乞有備故不得巳遂君之〇逡七旬反)自是往弑舎(陽生/先詐)
(致諸大夫立於陳乞家然後往弑舎故先書當國起其事也乞/爲陽生弒舎不舉陽生弑者諼成于乞也不日者與卓子同)冬
仲孫何忌帥師伐邾婁○宋向巢帥師伐曹
七年春宋皇瑗帥師侵鄭(○瑗于/眷反)○晉魏曼多帥師
侵衛○夏公㑹呉于鄫(〇鄫似/陵反)○秋公伐邾婁八月
已酉入邾婁以邾婁子益來入不言伐此其言伐
何(据當舉/入爲重)内辭也若使他人然(諱獲諸侯故不舉重而兩書/使若魯公伐而去他人入之)
(以來者醇順/他人來文)邾婁子益何以名(据以隗子歸不/名〇隗五罪反)絶曷爲絶
之(据俱/以歸)獲也曷爲不言其獲(据獲晉/侯言獲)内大惡諱也(故/名)
(以起之也日者惡魯侮奪邾婁無已復入獲之入/不致者得意可知例○惡魯烏路反復扶又反)宋人圍曹○
冬鄭駟弘帥師救曹
八年春王正月宋公入曹以曹伯陽歸曹伯陽何
以名(据以隗子/歸不名)絶曷爲絶之(据俱/以歸)滅也曷爲不言其滅
(据滅/隗也)諱同姓之滅也(故名以/起之)何諱乎同姓之滅(据衛侯燬/滅邢不諱)
(〇燬况/委反)力能救之而不救也(以屬上力能獲邾婁而不救曹故/責之不日者深諱之定哀滅例日)
(此不日者諱使/若不滅故不日)呉伐我(不言鄙者起圍魯也不/言圍者諱使若伐而去)〇夏齊人取
讙及僤外取邑不書此何以書所以賂齊也曷爲
賂齊(据上無戰伐之文〇僤昌善反一/音昌然反字林作/左氏作闡)爲以邾婁子益來也
(邾婁齊與國畏爲齊所怒而賂之恥/甚故諱使若齊自取○爲以于僞反)歸邾婁子益于邾婁
(獲歸不書此書者善魯能悔過歸之嫌解/邾婁子益無罪書故復名之〇復扶又反)秋七月　冬十有
二月癸亥𣏌伯過卒(○過古/禾反)齊人歸讙及僤(書者善/魯能悔)
(過歸邾婁子益所䘮之邑不求自得故不言來使/若不從齊來與歸我儕西田同文○䘮息狼反)
九年春王二月葬𣏌僖公　宋皇瑗帥師取鄭師
于雍丘其言取之何(据詐戰言敗也/○雍於用反)易也其易奈何
詐之也(詐謂䧟阱竒伏之類兵者爲征不義不爲苟勝而已十三/年詐反不月知此不蒙上月疾略之爾○易也以䜴反下)
(同阱才性反/爲征于僞反)夏楚人伐陳秋宋公伐鄭　冬十月
十年春王二月邾婁子益來奔(月者魯前獲而歸之今/來奔明當尤加禮厚遇)
(之)公㑹呉伐齊○三月戊戌齊侯陽生卒〇夏宋
人伐鄭○晉趙鞅帥師侵齊〇五月公至自伐齊
○葬齊悼公○衛公孟彄自齊歸于衛○薛伯寅
卒(卒葬略者與𣏌伯益姑同○伯/寅二傳作伯夷同音以尼反)〇秋葬薛惠公○冬楚
公子結帥師伐陳呉救陳(救中國不進者陳呉與國/救陳欲以備中國故不進)
十有一年春齊國書帥師伐我○夏陳袁頗出奔
鄭(○頗破/多反)○五月公㑹呉伐齊甲戌齊國書帥師及
呉戰于艾陵(〇艾五/蓋反)齊師敗績獲齊國書(戰不言伐舉/伐者魯與伐)
(而不與戰不從内與伐使呉爲主者呉主㑹故不與夷狄主中/國也言獲者能結日偏戰少進也○與伐音預下不與伐同)○秋
七月辛酉滕子虞母卒○冬十有一月葬滕隱公
〇衛丗叔齊出奔宋
十有二年春用田賦何以書(据當賦稅爲何書〇爲/何于僞反下爲同宗同)譏
何譏爾譏始用田賦也(田謂一井之田賦者歛取其財物也/言用田賦者若今漢家歛民錢以田)
(爲率矣不言井者城郭里巷亦有井嫌悉賦之禮稅民公田不過什一/軍賦十井不過一乗哀公外慕彊呉空盡國儲故復用田賦過什一○)
(爲率音律又音類乗/繩證反復扶又反)○夏五月甲辰孟子卒孟子者何
(据魯大夫/無孟子)昭公之夫人也其稱孟子何(据不稱夫/人某氏)諱娶
同姓蓋呉女也(禮不娶同姓買妾不知其姓則卜之爲同宗共/祖亂人倫與禽獸無別昭公旣娶諱而謂之呉)
(孟子春秋不繫呉者禮婦/人繫姓不繫國雖不諱/猶不繫國也不稱夫人不言薨不書葬者深諱之)○公㑹呉于
橐皐(○橐章夜/反一音託)○秋公㑹衛侯宋皇瑗于運(○運左/氏作鄖)
○宋向巢帥師伐鄭○冬十有二月􁈰何以書記
異也何異爾不時也(􁈰者與隂殺俱藏周十二月夏之十月/不當見故爲異比年再􁈰者天不能殺)
(地不能埋自是之後天下大亂莫能相禁宋國以亡齊并/於陳氏晉分爲六卿○􁈰音終本亦作螽注同見賢徧反)
十有三年春鄭軒逹帥師取宋師于嵒其言取之
何易也其易奈何詐反也(前宋行詐取鄭師今鄭復行詐/取之苟相報償不以君子正道)
(故傳言詐反反猶報也○嵒五咸反一音魚及反易/以䜴反下同鄭復扶又反秋以下注同償時亮反)夏許男戍
卒(比陳蔡不當復卒故卒/葬略○男戍本亦作成)○公㑹晉侯及呉子于黃池
呉何以稱子(据救陳/稱國)呉主㑹也(以言及也時呉彊而無道敗/齊臨菑乘勝大㑹中國齊晉)
(前驅魯衛驂乗滕薛俠轂而趨以諸夏之衆冠帶之國反背天子而事/夷狄恥甚不可忍言故深爲諱辭使若呉大以禮義㑹天下諸侯以尊)
(事天子故進稱/子〇背音佩)呉主㑹則曷爲先言晉侯(据申之㑹楚/子主㑹序上)不
與夷狄之主中國也(明其實自以夷狄之彊㑹諸/侯爾不行禮義故序晉於上)其言及
呉子何(据鍾離之㑹殊㑹呉不言及僖五/年公及齊侯齊侯主㑹益明矣)㑹兩伯之辭也
(晉序上者主㑹文也呉言及者亦人往爲主之文也方不與夷狄主中/國而又事實當見不可醇奪故張兩伯辭先晉言及呉子使若晉主㑹)
(爲伯呉亦主㑹爲伯半抑半起以奪見其/事也語在下○當見賢徧反年内皆同)不與夷狄之主中
國則曷爲以㑹兩伯之辭言之(据伯/主人)重呉也(其實重/在呉故)
(言及舉晉者/諱而不盈)曷爲重呉(据常/殊呉)呉在是則天下諸侯莫
敢不至也(以晉大國尚猶汲汲於呉則知諸侯莫敢不至也不書/諸侯者爲微辭使若天下盡㑹之而魯侯蒙俗㑹之者)
(惡愈齊桓兼舉逺明近此但舉大者非尊天子故不/得襃也主書者惡諸侯君事夷狄〇惡諸烏路反)楚公子申
帥師伐陳○於越入呉〇秋公至自㑹(有耻致者/順諱文也)○
晉魏多帥師侵衛此晉魏曼多也曷爲謂之晉魏
多(据上七年言曼多〇/魏多左氏作魏曼多)譏二名二名非禮也(復就晉見者/明先自正而)
(後正人正人當/先正大以帥小)葬許元公○九月􁈰(先是用田賦又有㑹/呉之費〇之費芳味)
(反下/同)冬十有一月有星孛于東方孛者何彗星也
其言于東方何(据北斗言星名○孛音佩/彗星囚歳反又息遂反)見于旦也(旦者/日方)
(出時宿不復見故/言東方知爲旦)何以書記異也(周十一月夏九月日在房心/房心天子明堂布政之庭於)
(此旦見與日爭明者諸侯代主治典法滅絶之象是後周室/遂微諸侯相兼爲秦所滅燔書道絶〇治直吏反燔扶元反)盗殺
陳夏彄夫(○陳夏户雅反一本作廉彄夫苦侯反又/古侯反一本作嫗音同二傳作夏區夫)十有二
月􁈰(黄池之㑹費/重煩之所致)
十有四年春西狩獲麟何以書記異也何異爾非
中國之獸也然則孰狩之(稱西言狩尊卑未分据無主/名○狩手又反麟力人反)薪
采者也(西者据狩言方地類賤人象也金主芟艾而正以春盡木火/當燃之際舉此爲文知庶人采樵薪者○薪音新芟所銜反)
(艾魚廢反/樵在焦反)薪采者則微者也曷爲以狩言之(据天子諸/侯乃言狩)
(天王狩于河陽公狩于郎是也河陽冬言狩獲麟春言狩者蓋据魯變/周之春以爲冬去周之正而行夏之時○去周起吕反行夏户雅反下)
(子夏/同)大之也(使若天/子諸侯)曷爲大之(据略/微)爲獲麟大之也曷
爲爲獲麟大之(据鸛鵒俱非中國之禽無加文〇爲獲于僞反/下爲獲孰爲注爲誰知爲皆同鸛音權鵒音欲)
麟者仁獸也(狀如麕一角而戴肉設武備而不爲害所以爲/仁也詩云麟之角振振公族是也○振之人反)有
王者則至(上有聖帝明王天下大平然後乃至尚書曰簫韶九成/鳯皇來儀擊石拊石百獸率舞援神契曰德至鳥獸則)
(鳳皇翔麒麟臻〇大平音泰下大/平皆同拊芳甫反援音袁麒音其)無王者則不至(辟害逺也當/春秋時天下)
(散亂不當至/而至故爲異)有以告者曰有麕而角者孔子曰孰爲
來哉孰爲來哉(見時無聖帝明王怪爲誰來○有/麏/本又作麇亦作麕皆九倫反塵甲也○)反袂
拭面涕沾袍(袍衣前襟也夫子素案圖録知庶聖劉季當代周/見薪采者獲麟知爲其出何者麟者木精薪采者)
(庶人燃火之意此赤帝將代周居其位故麟爲薪采者所執西狩獲之/者從東方王於西也東卯西金象也言獲者兵戈文也言漢姓卯金刃)
(以兵得天下不地者天下異也又先是􁈰蟲冬踊彗金精埽且置新之/象夫子知其將有六國爭彊從橫相滅之敗秦項驅除積骨流血之虐)
(然後劉氏乃帝深閔民之離害甚乆故豫泣也〇𬒮彌丗反衣袖也涕/他禮反𫀆歩刀反又歩報反衣前襟也襟音金王於于況反下火王而)
(王之王同從横子容反驅除並/如字又上丘具反下直據反)顔淵死子曰噫(噫咄嗟貌○噫/於其反咄丁忽)
(反)天喪予(予我○䘮息浪反/予羊汝反我也)子路死子曰噫天祝予(祝/斷)
(也天生顔淵子路爲夫子輔佐皆死/者天將亡夫子之證〇斷丁管反)西狩獲麟孔子曰吾道
窮矣(加姓者重終也麟者大平之符聖人之類時/得麟而死此亦天告夫子將没之徴故云爾)春秋何以始
乎隱(据得麟/乃作)祖之所逮聞也(託記髙祖以來事可及問聞/知者猶曰我伹記先人所聞)
(辟制作/之害)所見異辭所聞異辭所傳聞異辭(所以復發傳/者益師以臣)
(見恩此以君見恩嫌義異於所見之丗臣子恩其君父尤厚故多微辭/也所聞之丗恩王父少殺故立煬宫不日武宫日是也所傳聞之丗恩)
(髙祖曽祖又殺故子赤卒不日子般卒日是也○傳直專反注傳/聞同復扶又反臣見賢徧反下欲見同少殺所戒反下同般音班)何
以終乎哀十四年(据哀公/未終也)曰備矣(人道浹王道備必止於/麟者欲見撥亂功成於)
(麟猶堯舜之隆鳯皇來儀故麟於周爲異春秋記以爲瑞明大平以瑞/應爲效也絶筆於春不書下三時者起木絶火王制作道備當授漢也)
(又春者歳之始能常法其始則無不終竟○道浹/子協反一本作币撥卜末反理也應應對之應)君子曷爲爲
春秋(据以定/作五經)撥亂丗(撥猶/治也)反諸正莫近諸春秋(得麟之/後天下)
(血書魯端門曰趨作法孔聖没周姬亡彗東出秦政起胡破術書記散/孔不絶子夏明日往視之血書飛爲赤鳥化爲白書署曰演孔圖中有)
(作圖制法之狀孔子仰推天命俯察時變却觀未來豫解無窮知漢當/繼大亂之後故作撥亂之法以授之○近附近之近又如字演以善反)
則未知其爲是與其諸君子樂道堯舜之道與(作/傳)
(者謙不敢斥夫子所爲作意也堯舜當古歷象日月星辰百獸率舞鳯/皇來儀春秋亦以王次春上法天文四時具然後爲年以敬授民時崇)
(德政麟乃得稱大平道同者相稱德合者相反故曰樂道/堯舜之道〇其爲于僞反注所爲同是與音餘下及注同)末不亦
樂乎堯舜之知君子也(末不亦樂後有聖漢受命而王/德如堯舜之知孔子爲制作)制
春秋之義以俟後聖(待聖漢之/王以爲法)以君子之爲亦有樂
乎此也(樂其貫於百王而不滅/名與日月並行而不息)
春秋公羊卷第十二
　　　　　　經傳貳阡貳拾壹字
　　　　　　注叄阡叄伯捌拾玖字
　　　　　　音義捌伯捌拾㭍字

　　　　　　　　　　　　　　余仁仲刋于家塾
　　　　　　　　　　　　癸丑仲秋重校
