#+TITLE: 尚書說-宋-黃度
#+DATE: 2016-06-11 12:19:59
#+SOURCE: github.com/kanripo/KR1b0014 master 759cdb10                
欽定四庫全書　　　　　經部二
　尚書說　　　　　　　　書類
　　提要
　　　　(臣/)等謹案尚書說七卷宋黄度撰度字文叔
　　　　新昌人登紹興進士為御史劾韓侘胄寧宗
　　　　時累官禮部尚書龍圖閣學士卒諡宣獻度
　　　　篤學窮經老而不倦于易詩周禮俱有撰述
　　　　是編其尤著者也陳振孫稱度晚年制閫江
　　　　淮著述不輟時得新意往往晨夜叩書塾為
　　　　友朋道之可見其學之勤矣平日與朱子葉
　　　　適陳傅良等相善周禮詩說皆為適所稱許
　　　　是編雖但因孔傳而𤼵明之然指論三代興
　　　　衰治亂之迹與推明執中建極等旨皆深得
　　　　理要非徒治章句之學者也乾隆四十五年
　　　　正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　尚書説卷一　　　　　　宋　黄度　撰
　　虞書
昔在帝堯聰明文思光宅天下將遜于位譲于虞舜作
堯典(堯典虞書虞書首堯典見授受之所由也堯名姓/伊祈帝髙辛子初封唐侯今太原故晉陽縣也為)
(天子都平陽今晉州臨汾縣也聰明天徳也夫子序堯/舜之徳以聰明為首人王非是則何以照臨四海堯有)
(聰明文思四徳而有輝光𤼵越宅即嵎夷南交西朔方/四隩既宅皆其光明之所覆被也遜遁也微子吾家耄)
(遜于荒春秋夫人遜于齊皆遁也天子之位遁而去之/何也堯厯象日月星辰敬授人時而洪水未治地未平)
(則天不能成也堯老矣故欲自遁使有大徳者居是位/於是舉舜使攝遂譲之譲權也權非聖人莫能行行權)
(而協於正則可為萬世常法其書為典夫子表堯/典之所為作者如此所謂撮其宏綱舉其機要也)
堯典
曰若稽古帝堯曰放勲欽明文思安安允恭克讓光被
四表格于上下(若順稽考勲功欽敬允信克能格至夫/子曰述而不作信而好古安有無所本)
(始而作之者故典謨皆稱若稽古放古倣字放勲謂倣/古而有其功也舉堯之徳其可見如此而後世或以為)
(堯之號且曰名者非也敬緝熙盡心之學緝熙光明文/章焕𤼵心思深逺而未嘗不出於安行也安安從容中)
(道盛徳之形容也敬天尊賢本於中心故恭為允恭舉/舜敷治為天下得人故讓為克讓由是光明周徧四表)
(至於天地地平天成也大/抵堯典専為讓舜作也)克明俊徳以親九族九族既
睦平章百姓百姓昭明協和萬邦黎民於變時雍(平均/章明)
(協合黎衆於歎辭時是雍和克明俊徳尊賢也記曰脩/身則道立尊賢則不惑以親九族齊家也平章百姓治)
(國也百姓甸内天子所自治民也皆能昭明其徳詩曰/商邑翼翼四方之極協和萬邦平天下也建萬國親諸)
(侯合和之無彼疆此界而衆民皆化於是大和此大學/本末先後之論也凡今典籍之言道徳者皆本此故推)
(以為/道原)乃命羲和欽若昊天厯象日月星辰敬授人時分
命羲仲宅嵎夷曰暘谷寅賔出曰平秩東作曰中星鳥
以殷仲春厥民析鳥獸孳尾申命羲叔宅南交平秩南
訛敬致日永星火以正仲夏厥民因鳥獸希革分命和
仲宅西曰昧谷寅餞納日平秩西成宵中星虚以殷仲
秋厥民夷鳥獸毛毨申命和叔宅朔方曰幽都平在朔
易日短星昴以正仲冬厥民隩鳥獸氄毛帝曰咨汝羲
暨和朞三百有六旬有六日以閏月定四時成歳允釐
百工庶績咸熙(羲和世掌天地四時之官古曰重黎若/順厯推筭象占候黄帝迎日推策嚳厯)
(日月而迎送之是則厯法其来久矣至堯始大備史記/曰數法日月星辰厯雖定數象為不定之法也而必本)
(於敬順析因夷隩仁民之政孳希毨氄愛物之心無非/順天者羲和居中厯象授時仲叔分職於外春夏秋冬)
(各主一方是為四子蓋羲和之屬也申重也分命分其/事也申命因而重之也東南屬羲主生西北屬和主成)
(是為分命南因於東北因於西故叔皆因命有仲有叔/則厯象敬授為伯伯長也羲和封國不可攷今絳州稷)
(山縣猶有羲和墓焉授時之政萬國承之民功舉矣嵎/夷南交朔方皆古地名嵎夷今登州諸夷依山而居者)
(交孔氏曰夏與春交非也秋亦與夏交先儒嘗難此義/或曰南夷足趾交名交趾故稱南交案漢初置交趾郡)
(後置交州杜佑通典曰復禹舊號是則本名交其曰交/趾者後世増益之也禹貢西被流沙自流沙以西皆夷)
(界山川不紀於職方故稱西以見境域之不止此也朔/始也北限沙漠荒茫悠逺山川不可見故稱朔方以為)
(大界而亦有獨稱方者詩往城于方是也南陽位而一/隂生於午在易為姤初六其曰交者隂交陽也往来推)
(遷盛衰之變也北隂位而一陽生於子在易為復初九/其曰朔者陽始生也終則有始其道無窮也嵎夷地也)
(南西位也方大界也交與朔著隂陽消長之義焉疆表/所至皆為王土民各奠居命令聽於一人二帝三王所)
(以垂中國之統也孔氏曰日出於谷天下明故曰暘谷/日入於谷天下冥故日昧谷都聚也幽隂所聚故曰幽)
(都或曰山海經有幽都山今在北荒樂史寰宇記幽州/有幽都山皆為附㑹暘昧幽皆有名義南獨無之何也)
(日朝出為暘夕入為昧晝中則明盛矣是故聖人南面/而聽天下雖然日中則昃月盈則食聖人存消息盈虚)
(之象故南闕其名義而北稱幽都以備晝夜昧猶有見/幽無所覩寅敬賔導餞送日導而出之送而納之晝作)
(夜息日成月要歳㑹由是生焉必賔必餞短長之差分/至啓閉之所由正也秩序在察平秩平而序之平在平)
(而察之驗於既往脩之將來故其事益有序詩曰以興/嗣歳是也訛化南訛敬致遂其化育無所不盡也而必)
(本於敬夏主豐大化育不遂則無以致一歳之功矣易/更代也鳥以體言大以次言虚昴以星言孔氏曰互相)
(備是也中星正則天運可求分至定則日行可凖厯象/之法備於此矣殷亦正也春少陽秋少隂非隂陽正位)
(故稱殷大夏大冬正位南北故稱正析分夷平隩室平/言禾稼之入均也孳生尾交毨毛更生整理氄耎毳夏)
(希革冬氄毛天地生物之仁也秋曰宵中冬復曰日中/崇陽抑隂裁成輔相董仲舒嘗推明之堯典中星與月)
(令不同今又差矣天地之運為難齊也唐僧一行乾䇿/復還之論委之定筭猶當是臆度暨及也四子分職於)
(是以帝命緫申勅之事當聯合也朞三百有六旬有六/日以閏月定四時成歳此堯厯也秦顓頊厯置閏在歳)
(後堯厯考中星定分至随月置閏故四時不差遂為後/世法朞三百有六旬有六日以閏月定四時成歳此為)
(厯法大要故特舉而申勅之而其所以為此者將以信/理百工使庶績皆廣而已熙廣也六府三事未能盡脩)
(則庶績為未廣始命其長曰敬授人時終勅其/屬曰允釐百工庶績咸熙堯治厯本意可見)帝曰疇
咨若時登庸放齊曰𦙍子朱啟明帝曰吁嚚訟可乎(疇/誰)
(庸用疇咨無所主名博詢之也若時登庸承上允釐熙/績之文言有能順是允釐熙績者將登用之也或曰庸)
(功也登進之使圖其功也允釐熙績此人主之職也堯/蓋有讓意矣放齊測知堯意故舉丹朱蓋以為𫝊子尚)
(矣自有記載太昊氏而來有天下者皆𫝊世𦙍嗣也孔/氏曰國非吁疑怪之辭啓開放齊以丹朱為開明而堯)
(以為嚚訟放齊稱其材堯稱其徳/也言不忠信恃辨好爭豈君徳哉)帝曰疇咨若予采驩
兜曰都共工方鳩僝功帝曰吁靜言庸違象恭滔天(采/事)
(也工官所掌邦事也水土之政屬工官有能允釐熙績/則水清土平在其中矣登庸未有其人遂獨出事典以)
(求之左氏驩兜為渾敦帝鴻氏子共工為窮竒少昊氏/子鳩聚僝見也驩兜舉共工固以其居是官也居是官)
(而行其職方聚見其功堯以共工靜言用違象似恭敬/而矯誕充其至可使漫天象恭生於其心也矯誕見於)
(其行事也僝鳩之功必多詆妄然則共/工為當黜矣驩兜殆黨惡歟靜古訓謀)帝曰咨四岳湯
湯洪水方割蕩蕩懐山襄陵浩浩滔天下民其咨有能
俾乂僉曰於鯀哉帝曰吁咈哉方命圯族岳曰异哉試
可乃己帝曰往欽哉九載績用弗成(四岳孔氏曰羲和/四子分掌四岳諸)
(侯故稱四岳四子分掌諸侯則是即以四子為四岳則/不然周官内有百揆四岳四岳只一人居中緫四子所)
(掌諸侯四岳與羲和合職命官詳略古今之變也四岳/之後申甫齊許姜姓治水専咨四岳以其典主四方能)
(知其人也衆舉故稱僉曰僉皆也登庸若采皆非其人/故直以水患使舉賢而治之鯀崇伯史記鯀帝顓頊子)
(漢書顓頊五代而生鯀據左氏檮杌為鯀崇國在今永/興鄠縣四岳衆舉鯀鯀才髙也於歎之見其為可表異)
(也咈戾方命方執不順理也天命之性物理具焉窮理/盡性以至於命理性命同也圯毁族類也箕子口鯀堙)
(洪水汨陳其五行帝乃震怒不畀洪範九疇彛倫攸斁/水失其性而五行皆亂彛倫由是而斁是之謂毁其類)
(堯見微知著衆人固不識也夫有材而不知道逆而施/之鮮不敗其類者异己鯀世稱其材故四岳欲堯姑自)
(沮止而試之共工靜言庸違驩兜猶保任之而得不廢/鯀古命圯族四岳僉舉而遂試之聖人不敢以獨智髙)
(天下也丹朱嚚訟共工象恭鯀方命聖人觀人之/法詳其心而略其事非有聰明天徳不能如是)帝曰
咨四岳朕在位七十載汝能庸命巽朕位岳曰否徳忝
帝位曰明明揚側陋師錫帝曰有鰥在下曰虞舜帝曰
俞予聞如何岳曰瞽子父頑母嚚象傲克諧以孝烝烝
乂不格姦帝曰我其試哉女于時觀厥刑于二女釐降
二女于媯汭嬪于虞帝曰欽哉(共工不修其官鯀特命/無功於是舉舜是則昬)
(墊巢穴禽獸食人堯之憂誠不能已也四岳能用天命/故欲讓之以位巽卑降伏藏也堯在位久髙而能降顯)
(而知晦故欲以位巽四岳易巽彖曰以木巽火火出而/木泯也明明明其明者也舉朱舉共工舉鯀皆其明者)
(而既無其人故使之揚側陋必又曰明明者猶冀其有/人也師衆錫予師錫公舉也謂之錫尊賢也虞今解州)
(安邑縣舜黄帝子昌意七世孫昌意帝顓頊父也按左/氏因生賜姓胙之土而命之氏舜生於媯水故賜姓媯)
(封虞故氏虞四岳舉舜已稱虞不知何也豈以其居於/虞故以名繫地歟不然則自窮蟬敬康以來有胙土命)
(氏者矣無妻曰鰥言此者有二義一見告不得娶二見/未有以觀厥刑也孝友已著此獨未有覩焉俞然也或)
(吁或俞予奪素定聰明之徳也心不則徳義之經為頑/傲慢諧和烝進乂治和之以孝而進進治理不至姦惡)
(女妻刑法釐理降下也貴賤之勢可以言降也釐降則/婦從夫理之不可易者也後世直改為下嫁孟子舜尚)
(見帝尚猶上也雖貴而上之夫婦後先之義也後世訓/其義為配皆失理孟子帝使九男事之二女女焉百官)
(牛羊倉廪備以事舜於畎畆之中嬪婦也易二女同居/為睽二女能執婦道于頑嚚傲慢之間堯於是以舜為)
(果可敬也孔氏曰言能脩己以敬詩首關雎正始之道/王化之基治天下必有其本也故堯以此首試舜嬀水)
(名水北曰汭酈道元注水經媯汭水出蒲坂縣南流曰/媯北流曰汭異源合流西入河其說與古不同蒲坂今)
(河中府/河東縣)
虞舜側微堯聞之聰明將使嗣位歴試諸難作舜典(舜/自)
(虞即帝位都安邑或曰蒲坂或曰平陽自釐降以/至賔門納麓皆試也必試而後讓司馬子長嘗云)
舜典
曰若稽古帝舜曰重華協于帝濬哲文明温恭允塞𤣥
徳升聞乃命以位慎徽五典五典克從納于百揆百揆
時叙賔于四門四門穆穆納于大麓烈風雷雨弗迷(華/光)
(之輝彩也以聖繼聖是謂重華協合也與堯合徳也史/稱舜之徳其凡如此濬深塞實𤣥幽是側微升聞于上)
(徽典司徒百揆冡宰賔門四岳諸侯長也皆位也五典/五常父子君臣夫婦兄弟朋友之交也慎厥身修而致)
(美焉使各由其理分是謂克從人人親其親長其長也/孟子曰瞽瞍底豫而天下化瞽瞍㡳豫而天下之為父)
(子者定穆穆美也言四方諸侯來朝覲者以賔禮接于/四門而皆穆穆有美徳也麓孔氏改為録言大録萬幾)
(之政隂陽和風雨時是蓋三公燮調之職也改麓為録/固未可據論語迅雷風烈必變越裳氏曰天無烈風暴)
(雨此言風烈非和風矣何以言夑調烈風雷雨則必陵/震可畏懼而能不迷故為異耳史記堯使舜入山林川)
(澤暴風雷雨舜行不迷此亦尚書家所傳未可廢也納/麓在諸難之後蓋其最難者禹治水随山刋木益焚山)
(澤禽獸逃匿驅龍蛇放之菹神姦物怪固當有之禹益/有不能為者堯納舜於是而其患息此事本無足怪今)
(釋老氏宫室或言本蛟龍之居馴服道徳委之而去人/不以為怪也十三州志曰麓林之大者也其後秦置鉅)
(麓郡堯將禪舜合諸侯羣臣百姓納之大麓風雨不迷/致之以昭華之玉此出緯書雖難盡據而與史記相符)
帝曰格汝舜詢事考言乃言厎可績三載汝陟帝位舜
讓于徳弗嗣正月上日受終于文祖(舜於是攝行天子/之事孔氏曰舜讓)
(堯不聽使攝位恐不然堯在舜固當攝耳攝則猶在臣/位也舜讓禹率百官若帝之初經文可見蓋權制也此)
(義不明故其乖忤甚者則有咸丘蒙之論受終於文祖/堯不得専與舜亦不敢輙受也堯於是不為政故曰終)
在璿璣玉衡以齊七政(在察璣衡器也璿美玉敬之斯/寳之矣日月五星之行度璣衡)
(可以察之而可以齊之洪範五紀歳日月星辰厯數堯/傳舜舜𫝊禹皆曰天之厯數在爾躬是故聖人在上日)
(不食星不孛占候雖有器齊/平必以徳也此治厯本論)肆類于上帝禋于六宗望
于山川徧于羣神(肆遂也遂使主祭也以事祭天謂之/類告攝位也宗尊也六宗孔氏曰四)
(時寒暑日月星水旱雖不見所據而孔氏書出於屋壁/本有𫝊恐其説或有所自也諸家皆後出臆斷與不得)
(已寜從孔氏鄭康成曰星辰司中司命風師雨師此據/周禮實柴祀日月星辰槱燎祀司中司命風師雨師也)
(是皆天神故稱宗月令祈年于天宗是也然去日月恐/不可或曰日一月二星三辰四司中司命五風師雨師)
(六此恐/當是)輯五瑞既月乃日覲四岳羣牧班瑞于羣后(后/君)
(也羣后諸侯周初諸侯猶稱后四岳統羣牧歛公侯伯/子男之圭璧岳牧各統率之既盡乃有繼之辭正月上)
(日受終盡其月乃日日見岳牧與羣后而班瑞焉班/瑞即黄帝合符釡山也自後朝覲皆行之見覲禮)嵗
二月東巡守至于岱宗柴望秩于山川肆覲東后協時
月正日同律度量衡脩五禮五玉三帛二生一死贄如
五器卒乃復五月南巡守至于南岳如岱禮八月西巡
守至于西岳如初十有一月朔巡守至于北岳如西禮
歸格于藝祖用特五載一巡守羣后四朝敷奏以言明
試以功車服以庸(孔氏曰律法制非也度量衡皆生於/律與厯通後世厯猶有𫝊律無𫝊矣)
(故厯亦難精律厯本一學同律為考樂也東岳岱即㤗/山在今襲慶府乾封縣南岳衡山在潭州湘潭縣西岳)
(華山在華州華隂縣北岳恒山在定州曲陽縣王文中/子曰舜巡守一嵗徧歴四岳儀衛簡而徴求寡也至周)
(改為十二載事稍繁矣然成王作洛宣王㑹諸侯于東/都亦未見一嵗徧巡也敷奏明試大行人春朝圖事秋)
(覲比功夏宗陳謨冬遇協慮本比史記黄帝東至海西/至空同南至江是為巡守事如舜巡守正為觀省諸侯)
(職業將行黜陟五載一巡三考再巡/則功罪皆見巡守制度至此始詳)肇十有二州封十
有二山濬川(舜十二州冀并幽青營兖豫徐荆揚雍梁/肇始也黄帝置左右監堯四宅舜始置十)
(二州州置牧封山言有厲禁也濬川使通流曲防遏澤/皆在所禁禹曰州十有二師外薄四海咸建五長各迪)
(有功於是/告成功矣)象以典刑流宥五刑鞭作官刑扑作教刑金
作贖刑眚災肆赦怙終賊刑欽哉欽哉惟刑之恤哉流
共工于幽洲放驩兜于崇山竄三苗于三危殛鯀于羽
山四罪而天下咸服(象者像也像其事也典常也刑有/輕重像其事而用之是謂常刑宥)
(寛也舜作五流之法以寛肉刑肉刑聖人之所甚不忍/也故寛之其所不忍而不廢禁暴詰姦為不可已也而)
(謂之常刑肉刑之行於世久矣不得已而存之而使其/民遷善逺罪則有其道焉禹益臯陶陳謨為可求也鞭)
(扑之施猶非得已漢孝文帝能知堯舜之用心也雖公/用為不足而猶能使黎民醇厚海内富庶興於禮義公)
(卿恥言人過失少近古矣漢魏諸儒詖狹之見安能識/此鞭周官條狼氏鞭五百鞭三百官刑也扑比長小胥)
(觥撻敎刑也金職金受士罰金贖刑也眚災司徒荒政/緩刑也天患民病不幸而陷於辜則緩而赦之肆緩也)
(春秋肆大眚怙終三謗三罰教之不悛者也賊害也司/宼所謂害人者也舜刑典歴三代至于今雖因革不同)
(而大意常在流宥鞭扑金贖多為之制可謂盡其心矣/方且儆戒欽恤形于辭㫖惓惓焉刑典既修乃正四罪)
(共工偽驩兜黨且狠苖頑鯀戾其事皆由治水治水績/効未著則共工自以為有鳩僝之功驩兜自以為有舉)
(賢之功苗自以為有能治其國之功鯀自以為有陻塞/之功其罪不可得而正也土平水清吾事已定則其所)
(謂象恭比周頑弗即工汨陳五行凡作於其心害於其/事𤼵於其事害於其政者始可見故正其罪以謝天下)
(而天下服彼四人者亦奚辭焉此用刑之法也何以知/水土已平而後行四罪之誅也曰其事載於封山濬川)
(之後而又敷奏明試先賞功而後罰罪先進賢而後黜/不肖聖人行事皆有次第也然則自受終至此皆為治)
(水他事則其相因者也放重於流竄重於放殛重於竄/皆行其流宥之法而輕重有權流有舍法大司寇其能)
(改者反於中國三年不齒今法編配放還是也放屏廢/今法永不放還是也竄投之荒逺今法配逺惡是也殛)
(罰作多方曰我乃其大罰殛之今法重役居作是也驩/兜之罪如經文不應重於共工而禹曰何憂乎驩兜左)
(氏掩義隱賊好行凶徳則其強悍暴横敢為患害為可/憂矣獨力保任共工亦可見三苗恃險不稟政教欲自)
(用其國其罪為叛故竄於荒逺以見其自絶於中國也/鯀大興民力壅塞水道九載績用弗成故罰作以苦之)
(驩兜舉共工抵罪四岳舉鯀而不坐四岳賢舉鯀非私/天下以鯀為材四岳逹天下之情使堯試之也此定罪)
(重輕之權也三苖姜姓國左洞庭右彭蠡洞庭湖在今/岳州巴陵縣彭蠡鄱陽湖在南康軍都昌縣苖境東西)
(横亘千餘里為山澤林藪富饒之國幽州史記作幽陵/崇山在灃州灃陽縣或曰今驩州恐非三危山名在沙)
(州燉煌縣羽山/在海州胊山縣)二十有八載帝乃殂落百姓如䘮考妣
三載四海遏密八音(臣為君服三年始於此未嘗不本/於人心也孔氏曰四夷絶音則華)
(夏可知言盛徳/恩化所及者逺)月正元日舜格于文祖(孔氏曰舜服堯/喪畢将即政故)
(復至文祖廟告有終斯有始也後世踰年即/位免䘮即政皆用明年正旦其事始見於此)詢于四岳
闢四門明四目達四聦(四岳耳目之官也舉賢命官其/四為可見闢四門受四方諸侯)
(行其職掌以闢四門而後明目達聰自國/中以及四海皆無壅塞也古語君門萬里)咨十有二牧
曰食哉惟時柔逺能邇惇徳允元而難任人蠻夷率服
(咨亦問也天下萬事不問何由知之中庸曰舜好問皇/皇者華君遣使臣咨事咨難咨義咨親柔逺擾馴之也)
(能邇教治之也惇徳允元親君子也難任人逺小人也/洪水既平治安之策不過此數語天下無事起禍生亂)
(必自小人詢岳君體咨牧治要牧統理諸侯故訓告之/如是頌曰無競維人四方其訓之唐虞三代中國皆有)
(戎夷/雜居)舜曰咨四岳有能奮庸熙帝之載使宅百揆亮采
惠疇僉曰伯禹作司空帝曰俞咨禹汝平水土惟時懋
哉禹拜稽首讓于稷契暨臯陶帝曰俞汝往哉帝曰弃
黎民阻飢汝后稷播時百榖帝曰契百姓不親五品不
遜汝作司徒敬敷五敎在寛帝曰臯陶蠻夷猾夏寇賊
姦宄汝作士五刑有服五服三就五流有宅五宅三居
惟明克允(奮起庸功治道當有緝熙之功常懼其頽墮/委廢不能自起也有能奮庸則堯事可廣矣)
(堯若時登庸舜有能奮庸一意是為君相之職於是謀/百揆之官前此舜蓋以百揆攝行天下之事舜旣即位)
(乃復置此官亮明采事恵順疇類一事失紀必咈其類/理勢常相連屬也故其官名百揆伯長禹鯀子賜姓姒)
(國於夏今潁昌陽翟縣也河州大夏縣禹所出故以氏/其國九官惟禹與夷二人以伯繫名三公也史記黄帝)
(置左右大監監萬國此即後世二伯也公羊春秋𫝊曰/自陜以東周公主之自陜以西召公主之一相居於内)
(是則本三公也故謂之王官之長又謂之諸侯長共工/司空皆事官共工未黜故使禹以司空治水稷播種契)
(敷教臯陶明刑皆有功禹功最髙故卒令為百揆其曰/汝平水土惟時懋哉蓋言水土已平而後熙帝之載為)
(可勉也稷契皆嚳子稷賜姓姬國於邰今永興武功縣/契賜姓子國於商今商州商洛縣臯陶左氏為庭堅顓)
(頊子其後賜姓􁅙封於六蓼六夀春六安縣蓼霍丘縣/史記曰封英六或在許春秋有英氏廬州廬江縣許潁)
(昌府也品程式也厚薄輕重各有成式夷子二本不用/其品矣遜順不順故不親本末舛也敷教在寛優而柔)
(之使自得之也猾亂羣行攻劫曰寇殺人曰賊在外曰/姦在内曰宄中國五教所加七政所施不應有此惟蠻)
(夷猾夏為當懲也中國而為寇賊姦宄則夷刑也不待/教令而誅之五刑墨劓剕宫大辟服言罪各有狀使服)
(其刑司刺上服下服是也五刑以輕重為三等曰三就/就猶成也成其罪也大辟重宫剕次之劓墨又次之刑)
(有五流而宥之亦有五若今所謂加役牢城不刺面之/等當時宜有其名也而亦以所居逺近為三等曰三居)
(約略調人不同國千里之外海外是也然/四凶皆居王略則唐虞之世無逾海之法)帝曰疇若予
工僉曰垂哉帝曰俞咨垂汝共工垂拜稽首讓于殳斨
暨伯與帝曰俞往哉汝諧(禹自司空為百揆於是不復/置司空官故使垂掌百工還)
(其舊名與三公舉三公為工官蓋使兼之禹百揆伯夷/秩宗皆兼官三代三公多兼官命官選材三公尚徳)
帝曰疇若予上下草木鳥獸僉曰益哉帝曰俞咨益汝
作朕虞益拜稽首讓于朱虎能羆帝曰俞往哉汝諧(名/山)
(大澤不以封皆屬天子故名之曰朕虞其屬諸侯者皆/特賜也謂之錫益後亦為伯史記作伯翳一曰即隤敳)
(賜姓嬴其後封秦益本佐禹治水奏庶鮮食山澤之政/與水土通汙池園囿皆虞官之職漁獵芟伐當有政令)
(仁民愛物事固有序也左氏八愷/有伯虎仲熊豈即朱虎熊羆與)帝曰咨四岳有能典
朕三禮僉曰伯夷帝曰俞咨伯汝作秩宗夙夜惟寅直
哉惟清伯拜稽首讓于夔龍帝曰俞往欽哉帝曰夔命
汝典樂教胄子直而温寛而栗剛而無虐簡而無傲詩
言志歌永言聲依永律和聲八音克諧無相奪倫神人
以和夔曰於予擊石拊石百獸率舞帝曰龍朕堲讒説
殄行震驚朕師命汝作納言夙夜出納朕命惟允(典禮/在工)
(虞之後文武小雅終魚麗而其序曰美萬物盛多能備/禮事序如此百揆三禮皆咨四岳其事重也不獨選求)
(於朝廷之上恐四方猶有其人焉伯夷孔氏曰姜姓舜/命之不名與禹異史亦承之夷有師父兄之義也夙早)
(寅敬也言早夜者平旦夜氣之常存也坤六二曰直方/大仰不愧乎天俯不怍乎人故能塞乎天地之間曲則)
(餒矣惟清故直清天徳也平旦夜氣之所以能常存者/惟其敬也繫辭曰通乎晝夜之道而知通言晝夜一也)
(通則常知晝擾夜昬何知焉志直氣清晝夜常知悠久/純一與天同徳故能交於鬼神然則秩宗之選誠難其)
(人矣禮之用博矣命職獨使典祭何也禮必本於敬敬/莫嚴於祭也周禮以五禮防萬民之偽而教之中偽則)
(不直中則敬也故十二教一曰以祀教敬則民不茍往/欽哉使往敬其事也胄子公卿大夫士之子弟也胄𦙍)
(也胄子世業教之為詳天子之子弟亦學焉直温寛栗/剛不虐簡不傲和也所謂樂徳也禮教中樂教和必有)
(其徳故在心為志者皆徳心𤼵言為詩者皆徳言樂本/於詩而後有聲有律八音克諧無相奪倫皆徳音也大)
(師教六詩以六徳為之本以六律為之音是也神人以/和通幽明之故也夔於是歎而言曰予擊石拊石百獸)
(率舞石磬也拊亦擊也百獸洪纎之異名與磬統衆樂/商頌曰依我磬聲人莫不擊磬也惟夔擊之而百獸率)
(舞發於其心應於其手至和之所感召者與人不同也/夔自獻其能如此者以見作樂必能如舜之命也茍無)
(其徳雖夔之妙於聲亦無所施師曠語晉平公可攷舜/曰予欲聞六律五聲八音在治忽以出納五言又曰工)
(以納言時而颺之龍與夔聯職其事通乎樂也堲疾殄/絶絶行異行異行不同倫為當絶也為我之義兼愛之)
(仁鄉原之善斯可已皆是也孔子論四代禮樂終之曰/放鄭聲逺佞人佞人鄭聲同𤼵乎其心之邪也言為心)
(聲佞言僻行聲隨而變桑間濮上鄭衛之音皆由此作/此舜之所疾而孔子之所逺也古樂中正故難聴鄭聲)
(滛哇故易溺鄭衛作而天下靡然從之不徒禁其聲必/先遏其行是之謂有本孔氏曰納言喉舌之官此據詩)
(出納王命王之喉舌也出納王命王之喉舌在周為内/史之職内史掌敘事之法受納訪掌書王命而出之可)
(以為喉舌之官而非樂也與龍所掌不同舜惡庶頑讒/説而使工納言時颺之則納言者工也工在周為大師)
(納言時颺類若陳詩之事變風變雅之作䜛説殄行之/莫能正也屠蒯飲師曠酒曰汝司聰是則舜納言司聰)
(也司聰掌出納帝命而通于樂至周其職遂分有出有/納何獨以納名官出口徳納耳徳出容可謹而納每易)
(惑故易曰巽而耳目聰明荀卿子曰入乎耳著乎心出/納何以皆稱朕命出納相因也内史受納訪訪而納之)
(猶王命也此與太僕出入王命不同太僕出入已成之/命此有咨訪則猶有議論也謂之喉舌之官取往来通)
(塞之義詩曰邦國若否仲山甫明之有若有否而必明/其所以然者是則容有議論矣夙夜出納惟允宣布流)
(通不使其少有壅滯也言與行相應一或不然何以能/行故惟允此司聰者所當察也工之親近人主其所關)
(繫豈/輕哉)帝曰咨汝二十有二人欽哉惟時亮天功(岳牧九/官職掌)
(遂為萬世常法雖古今更易不同而其大經不出此二/十二人孔氏曰禹垂益伯夷夔龍新命四岳十二牧凡)
(二十二人稷契臯陶不與恐不然四岳/一人耳堯欲巽位於四岳則一人何疑)三載考績三考
黜陟幽明庶績咸熙分北三苗(庶績咸熙終堯厯象之/言也熙廣也庶績皆廣)
(三苗獨否於是分北之此當在禹徂征之後舜攝嘗流/三苗仍頑弗率至於用武及其既格則别其善惡使不)
(得相從叛上法當/死分北猶宥之也)舜生三十徴庸三十在位五十載陟
方乃死(陟方孔氏曰升道南方巡守死於蒼梧之野而/葬焉此據禮記也案孟子舜卒於鳴條鳴條在)
(安邑則故舜都也舜禪與堯有不同者舜世禹雖攝大/政令猶自舜出故舜親巡守陟四方髙山祭天覲諸侯)
(謂之陟方頌曰陟其髙山後/世縁此謂之登封謂之升中)
帝釐下土方設居方别生分類作汨作九共九篇槀飫
(汨作九共槀飫皆書/名凡十一篇皆亡)
臯陶矢厥謨禹成厥功帝舜申之作大禹臯陶謨益稷
(矢陳申重也反復之也書名謨序稱功何也禹之謨實/紀功也其先臯陶何也臯陶之謨推明君德本末該貫)
(禹功雖髙其行事要不出於臯陶之所陳述也是故臯/陶非無功而稱其謨禹非無謨而稱其功聖人之言初)
(無異者治水明刑各見諸行事而地平天成禹之功為/獨髙也臯陶曰朕言恵可厎行禹曰乃言厎可績臯陶)
(之謨必可行也禹曰予思日孜孜臯陶曰師汝昌言禹/之功必可言也舜所以反復之使互相發明也是故二)
(典為萬世之常道聖人大寳不可以淺徳居也三謨為/萬世之格言禹之功臯陶之謨皆行其君師之職也)
大禹謨
曰若稽古大禹曰文命敷于四海祗承于帝曰后克艱
厥后臣克艱厥臣政乃乂黎民敏徳帝曰俞允若兹嘉
言罔攸伏野無遺賢萬邦咸寜稽于衆舍己從人不虐
無告不廢困窮惟帝時克益曰都帝徳廣運乃聖乃神
乃武乃文皇天眷命奄有四海為天下君(禹功髙遂受/舜禪故史稱)
(大禹以别於諸臣禹亦考古而行之命者令也敷布也/文徳命令布于四海禹貢東漸西被朔南暨聲教也鴻)
(水方割堯獨憂之禹治水有功文徳命令由是布于四/海是謂敬承于帝史表禹之功如此然則禹謨之所以)
(為謨實紀功也雖然未嘗無其言焉曰后克艱厥后臣/克艱厥臣政乃乂黎民敏徳禹之言也禹所以文命敷)
(于四海祗承于帝皆本乎斯言也為君難為臣不易君/臣克艱故其政治而黎民敏徳黎齊人有士君子之行)
(也敏疾進徳脩業欲及時也此所以為堯舜之民舜承/禹之言而申之以為信乎其如此博詢廣問故嘉言無)
(所伏俊乂在官故野無遺賢周人鄉自五家為比野自/二十五家為里比長里正爵皆下士野無遺賢非虚言)
(也豈獨天子之國哉四方萬國莫不皆然故咸寜稽于/衆舍己從人試鯀可見鰥寡孤獨天民之無告者也不)
(虐不廢匹夫匹婦無不與被其澤者惟堯能之堯蓋知/為君之難矣孔子曰堯舜其猶病諸夫豈易事哉益承)
(舜之言而推美堯徳以為堯之所以能如此者由其有/大徳也變動不居周流六虚廣運也大而化之之聖也)
(聖神武文不可執一端而求聖而不可知之神也堯有/大徳天眷命之詩曰乃眷西顧此惟與宅天之擇君也)
(精矣奄有四海為天下君天下一統中國/一人也天下大物也非有大徳奚能居之)禹曰惠迪吉
從逆凶惟影響益曰吁戒哉儆戒無虞罔失法度罔遊
于逸罔滛于樂任賢勿貳去邪勿疑疑謀勿成百志惟
熙罔違道以干百姓之譽罔咈百姓以從己之欲無怠
無荒四夷来王禹曰於帝念哉徳惟善政政在養民水
火金木土榖惟修正徳利用厚生惟和九功惟叙九叙
惟歌戒之用休董之用威勸之以九歌俾勿壊帝曰俞
地平天成六府三事允治萬世永頼時乃功(禹又陳逆/順吉凶之)
(理而益承之吁嗟而致戒焉吁嗟之者去其逆也忽無/虞廢法度遊佚滛樂賢不肖倒置違道干譽咈衆從欲)
(怠荒罔終皆逆者也去邪弗果庸闇不論中主以上未/免有之疑謀而欲成之徼倖行險得失猜忌此心何由)
(而熙廣哉大抵明照聰逹奚有疑謀謀之而疑必有逆/於理者故其事難成雖强而成亦難保也疑而舍之其)
(心泰矣百志言此心無適而不然也雖然共工堯知其/邪而容之鯀堙水堯知其不可而聽為之堯天徳也豈)
(得而窺測哉勿疑勿成戒人之不善學堯者也人各有/分量必當自知蓼蕭其徳不爽夀考不忘蠻夷之所以)
(恱服也怠荒一作蕭牆不戒况疆場之外乎禹承益言/則乂歎美之歎美之者效其順也德懋政修六府三事)
(允治戒董勸各以其道皆其順者也禹使舜念其事六/府三事必欲其勿壊則凡益之言皆當念也徳惟善政)
(而後有及物之功雖有仁心仁聞而民不被其澤者無/其政也政在養民而已六府三事皆養民也正徳仁義)
(禮樂外此邪矣利用共工邦事厚生稷播種虞山澤皆/是也正徳先於利用厚生者自古皆有死民無信不立)
(也修故不壊和故不爭茍不正徳不奪不饜休選賢與/能威撻罰不齒以九功之叙作詩章使人歌咏之以此)
(勸天下仁聲之入人深也聖人由是作樂焉舜承禹言/而推其功於禹勿壊之訓誠不敢忽也是則大禹謨一)
(君臣克艱為承堯也二逆順吉凶戒舜保其功於無窮/也舜反復之益推明其間於是而禪禹焉故曰禹謨紀)
(功/也)帝曰格汝禹朕宅帝位三十有三載耄期倦于勤汝
惟不怠總朕師禹曰朕徳罔克民不依臯陶邁種徳徳
乃降黎民懐之帝念哉念兹在兹釋兹在兹名言兹在
兹允出兹在兹惟帝念功(益怠荒禹勿壊其戒切矣舜/方耄期倦勤而禹能不怠於)
(是禪禹文言曰知進而不知退知存而不知亡知得而/不知䘮其惟聖人乎知進退存亡而不失其正者其惟)
(聖人乎此堯舜之徳也邁猶過也禹以為臯陶種徳過/人而降於民民實懐之帝所當念也雖有其徳不能推)
(以及物為不降念兹在兹無一念不在是也釋舍也舍/之而不復念也然猶未嘗忘之是則無時而不在是也)
(名言名之必可言也司勲勲功庸勞力多其名也其事/皆可指述則言也既不可名又不可言則誣也名言此)
(必在此矣而又懼其言之出不本於誠也則又使信出/之必信出之者至誠樂與也詩日中心好之曷飲食之)
(此人主念功之道也臯陶之降徳無一日而能已也臯/陶無一日能已舜為可已乎是故舜能念臯陶之功如)
(此則其自進/徳為可知矣)帝曰臯陶惟兹臣庶罔或干予正汝作士
明于五刑以弼五教期于予治刑期于無刑民協于中
時乃功懋哉臯陶曰帝徳罔愆臨下以簡御衆以寛罰
弗及嗣賞延于世宥過無大刑故無小罪疑惟輕功疑
惟重與其殺不辜寜失不經好生之徳洽于民心兹用
不犯于有司帝曰俾予從欲以治四方風動惟乃之休
(期猶要也明刑弼教要其君于治刑不得已而用之而/必要之于無刑協中則無過差不協雖善猶過差也况)
(凶徳乎必麗於法矣此臯陶之功舜所能念也罔愆躬/率以正也簡寛君徳也煩苛急蹙豈所以君天下哉罪)
(不相及賞延宥過刑故功罪疑輕重皆為天下後世法/孔氏曰忠厚之至與其殺不辜寜失不經哀矜惻怛如)
(此故好生之徳洽于民心民皆自愛不犯有司此非茍/為歸美之言也人主無好生之心有司得寛平之名此)
(豈可行漢文帝本仁厚張釋之輔其不及耳如使事武/帝豈得行其志乎君視民如禽獸而獵之民有很心扞)
(格滋甚秦法煩密刑人如恐不勝由是天下羣起為盗/漢初約法三章號為綱漏吞舟之魚而人知自愛重犯)
(法至文景幾致刑措其事一一可驗然則臯陶之推功/於舜本之於君徳誠非茍為歸美也故舜亦遂任之於)
(己以為予固欲之然能使予從欲以治風動四方則由/臯陶推明之是則臯陶之美也稷契臯陶同功一體禹)
(命宅百揆讓稷契臯陶命禪獨讓臯陶不及稷契何也/臯陶彰明君徳其功大不當在諸臣之下也試使治水)
(粒食彛教各共其事而民不丕應忿疾傲虐之遂作失/徳刑之序廢君師寵綏之職則雖一夫向隅而泣猶為)
(君道不盡是故王功曰勲事功曰勞臯陶輔導君徳功/當為冠禹治水猶為事功獨以懐襄患大功遂獨出耳)
(稷契之功皆因於禹固不能先臯陶也故夫子序三謨/獨以臯陶配禹而猶加諸禹之上史記禹為天下舉臯)
(陶薦之且授政/臯陶卒始薦益)帝曰来禹降水儆予成允成功惟汝賢
克勤于邦克儉于家不自滿假惟汝賢汝惟不矜天下
莫與汝爭能汝惟不伐天下莫與汝爭功予懋乃徳嘉
乃丕績天之厯數在汝躬汝終陟元后人心惟危道心
惟微惟精惟一允執厥中無稽之言勿聽弗詢之謀勿
庸可愛非君可畏非民衆非元后何戴后非衆罔與守
邦欽哉慎乃有位敬修其可願四海困窮天祿永終惟
口出好興戎朕言不再(降水儆予天降洪水以儆人君/使知懼也舜承堯安敢不任之)
(於己天下大災患非人主以其身任之將誰使屬哉書/𫝊皆曰堯有九年之水堯以前蓋無此也自開闢而来)
(水未順道則地為未平於是天將平之堯舜禹益稷數/聖人俱生於斯時而堯舜為能承天意任其事於己故)
(堯舉舜舜使禹治之舜曰勑天之命惟時惟幾茍失此/幾不知何時可平哉九年浩蕩滔天之勢天意為可知)
(也禹治水十三載四海賦功自非懐襄大菑民心同厭/苦之則亦安敢興此大役乎由是觀之聖賢不作天命)
(流行幾之不察而失之有不可勝言者矣降孟子作洚/共工鯀皆嘗治水障塞亦或言功而非所謂成允成功)
(也禹聲為律身為度左準繩石規矩載四時是為厯數/在躬孔氏曰言天道在其身是也元首也衆建諸侯而)
(天子加焉故稱元后人心應緣接物與民同患者也易/流故危典禮興行人紀攸立故曰人心道心冥漠虚寂)
(不可名象者也無迹故微卓乎獨立道體斯在故曰道/心道心體也人心用也用之而危則害道不用則偏體)
(孤徳墮於荒茫不可以同乎人精純一曰熟一致一大/雅曰無然歆羡無然畔援歆羡畔援皆二也武王牧野)
(無貳爾心孟子不動心有道皆致一之學寂然不動感/而遂通天下之故雖本末未嘗動也故曰允執其中舜)
(執兩端而用其中於民機熟而力全也不墮於無不没/於有然則有無皆迹也故謂之兩端無所稽驗其言勿)
(聽未嘗咨詢其謀勿庸禹聞善言則拜虚受可知也舜/猶懼其有聽受之失故戒之舜樂取諸人以為善其用)
(此精矣君民分殊而勢敵自古聖賢常為匹敵之言君/為可愛則義之盡民為可畏則仁之至後世法家者流)
(嚴而少恩蓋以為不如是則無以正君臣上下之分於/是威劫而勢壓之不得意則殺戮殄滅使不敢喘民始)
(疾視其上上下愈隔絶不可合衆非元后何戴天下豈/容有兩統哉后非衆罔與守邦無民豈能獨立乎可願)
(即孟子可欲可欲不可欲隠之於心無不自知者可欲/為善不可欲為惡善當積惡當消性之所固有也天之)
(置君専以為民而使困窮無告豈能獨豐天祿長絶矣/終絶也大雅曰命之不易無遏爾躬君子於言無所茍)
(也雖至於興戎大事必自其口出豈/敢不慎孔氏曰慮而宣之成於一也)禹曰枚卜功臣惟
吉之從帝曰禹官占惟先蔽志昆命于元龜朕志先定
詢謀僉同鬼神其依龜筮協從卜不習吉禹拜稽首固
辭帝曰毋惟汝諧(益稷諸臣不獨有功而皆有君徳故/禹欲枚卜之伯夷柳下惠得百里之)
(地而君之皆能朝諸侯有天下皆為有君徳也舜志先/定詢謀又同宜有以當鬼神之心矣然而隱幽不可見)
(也故託之於龜筮而無不協從者古人不茍卜也己卜/而又卜則為習習因仍也卜不習則吉習則為瀆瀆則)
(不告/為凶)正月朔旦受命于神宗率百官若帝之初(孔氏曰/神宗文)
(祖之宗廟非也舜祖顓頊而宗堯蓋堯廟也率百官攝/行天子之事也舜攝曰受終堯雖在位不復為政也禹)
(攝曰受命命使攝也大政/令猶自舜出征苗可見)帝曰咨禹惟時有苗弗率汝
徂征禹乃㑹羣后誓于師曰濟濟有衆咸聽朕命蠢兹
有苗昬迷不恭侮慢自賢反道敗徳君子在野小人在
位民弃不保天降之咎肆予以爾衆士奉辭伐罪爾尚
一乃心力其克有勲三旬苗民逆命(舜攝巡守禹攝苗/皆新其事也事亦)
(漸變矣不禀政令為不率苗依水為國其君已伏罪而/其民猶有保山澤逆命者三旬須暇之由不伏故至於)
(既格遂/分北之)益贊于禹曰惟徳動天無逺弗届滿招損謙受
益時乃天道帝初于歴山往于田日號泣于旻天于父
母負罪引慝祗載見瞽瞍夔夔齋栗瞽亦允若至誠感
神矧兹有苗禹拜昌言曰俞班師振旅(日號泣于旻天/于父母孟子曰)
(怨慕也諴和和理順也故至和能感神昌盛其言盛大/也堯舜之盛徳而用武誠為不得已反己而求雖非不)
(足而亦不見其有餘臯陶得刑之敘益謙滿損益之戒/是或一道也此責難之義故禹拜之而大禹謨終焉歴)
(山在河中府河東縣即首陽山也或曰在/濮州雷澤縣或以為在濟隂今興仁府也)帝乃誕敷文
徳舞干羽于兩階七旬有苗格(舞干羽于兩階偃武修/文也兩階朝位禹復命)
(帝益修文/而苗格)
臯陶謨
曰若稽古臯陶曰允迪厥徳謨明弼諧禹曰俞如何臯
陶曰都慎厥身修思永惇敘九族庶明勵翼邇可逺在
兹禹拜昌言曰俞(允迪厥徳謨明弼諧臯陶之言也禹/雖稱謨實以功見故史先述其功而)
(後載其言臯陶不以功見而専以謨稱故史直著其言/焉夫能信蹈其徳故其為君陳謨而明弼丞之而諧固)
(未有不自治而能治人者也禹既然其言而欲盡𤼵其/義乃致問焉臯陶於是稱美而詳之慎厥身修其理身)
(長在所思也不思則不得矣詩曰思無疆思無期思永/也徒思不學則殆慎厥身修學也學則知識開明而能)
(鈎深致逺矣惇叙九族自身而推之家也庶明勵翼邇/可逺在兹自家而推之國自國而推之天下也勵勉翼)
(敬萬里昭明一勉以敬推而放諸四海而準矣臯陶守/約用博言近指逺條理一貫本末兼舉自後聖賢之言)
(徳行者皆祖述之其言盛大矣當其初脫臯陶之口誠/可敬異故禹拜而受之雖然臯陶固亦有所受也故史)
(稱之曰/稽古)臯陶曰都在知人在安民禹曰吁咸若時惟帝
其難之知人則哲能官人安民則恵黎民懐之能哲而
惠何憂乎驩兜何遷乎有苗何畏乎巧言令色孔壬(修/身)
(本也知人要也安民體也臯陶刑官推明君徳刑期無/刑其事必當有本也知人安民亦本於修身而已詩曰)
(爾徳不明以無陪無卿此知人之本孔子曰修己以敬/修己以安百姓此安民之本身修矣而民不被其澤者)
(不知其體要也故臯陶次第指陳之禹以其言益盛大/故嗟歎之而以為知人安民雖堯猶難之哲明之盛也)
(小大長短各當其任故為能官人飢食寒衣無一夫不/獲其所惠也故黎民懐之明生於止善惠推於不忍之)
(固有堯舜安之而為仁湯武身之而為徳五霸假之而/為力下此雖假不能直情徑行何難之有故自假等而)
(上之至於安用力為愈難孔氏曰巧言靜言庸違令色/象恭滔天指謂共工驩苗之惡易見共工之惡難知巧)
(佞每能使人溺也故不著其名而表其狀然四罪共工/獨輕何也行法與立言不同行法據其事立言原其心)
(象恭必求自蓋其心雖甚無狀而其迹多隱伏聖人行/法終不以其所不可見者深文坐之至於立言為世訓)
(則常推其所未為而知其所必至故堯以為滔天禹以/為孔壬孟子闢楊墨而以兼愛為無父為我為無君皆)
(禽獸之道其極必至於食人亦若是也公孫𢎞假春秋/誅心之法以殺人慘矣哲能知人凶慝不敢肆惠黎民)
(懐之本根不摇雖四凶不能獨為亂故嘗雜仕於堯朝/矣然則舜誅之為有遺憾歟曰徳刑之敘君師寵綏之)
(職而彼四人者獨不與被其澤豈聖人之心哉故皆貸/其死而流竄之藝祖皇帝讀書以為四凶之罪止於流)
(竄遂輕刑是知堯舜之用心矣此舉四凶之惡不及鯀/禹當為親諱也禹雖功髙不能免鯀鯀得罪於天禹不)
(敢私也箕子/曰帝乃震怒)臯陶曰都亦行有九徳亦言其人有徳乃
言曰載采采禹曰何臯陶曰寛而栗柔而立愿而恭亂
而敬擾而毅直而温簡而廉剛而塞彊而義彰厥有常
吉哉(知人雖難而亦有可見之行言人之徳亦必有可/稱之事成徳為行其别有九載則采事也條數之)
(曰則某事則某事九徳剛柔之差也其差本不甚逺而/名輙異銖稱寸量以為官人之式程寛患縱解故貴栗)
(柔患不立愿弱多墮恭則謹亂治明辨者也戒忽貴敬/擾順氣易卑貴洪毅簡率貴㢘隅剛多浮貴實彊多悍)
(貴知義寛柔愿亂擾直簡剛彊其材之不能不偏也栗/立恭敬毅温廉塞義各救其偏以成中徳也亂擾敬柔)
(直近剛必能彰明此九者各有常吉言/善也苟有是徳不問多寡皆可為善士)日宣三徳夙夜
浚明有家日嚴祗敬六徳亮采有邦翕受敷施九徳咸
事俊乂在官百僚師師百工惟時撫于五辰庶績其凝
(九徳之中有其三日布而行之而又早夜浚明之譬之/水日浚之而益深譬之鏡日蠲之而亦明深源𤼵光日)
(新之功此可使有家九徳之中有六焉日嚴敬之而能/明於是此可使有邦君國子民其事廣矣翕合不惟三)
(六下有其一上備其九皆合受而敷施之事仕九徳皆/仕俊又無不在官同官為僚工治事之名師師尚徳有)
(餘不足迭相師也人才雖衆而無相師之風則其患更/多惟時進修及時各有職業傲誕從康則失時矣撫安)
(也五辰緯星凡星皆出辰沒戌故五星為五辰十二舍/經星亦為十二辰嵗星司肅典致時雨熒惑司哲典致)
(時燠太白司又典致時暘辰星司謀典致時寒塡星司/聖典致時風經星有常不變緯星有伏有息有進有退)
(與日相終始變則不可凖難齊惟聖人能安之而以日/星為紀日成月要嵗㑹由是而出故庶績凝焉孔氏曰)
(辰時謂五行之時/則吕氏月令是也)無教逸欲有邦兢兢業業一日二日
萬幾無曠庶官天工人其代之天敘有典勅我五典五
惇哉天秩有禮自我五禮有庸哉同寅協恭和衷哉天
命有徳五服五章哉天討有罪五刑五用哉政事懋哉
懋哉天聰明自我民聰明天明畏自我民明威達于上
下敬哉有土(有邦位最髙列爵分土與天下之賢有徳/者共理之此治要也天子惟君萬邦百官)
(承式天子勤儉則有邦皆勤儉天子逸欲則有邦皆逸/欲是為天子教之也故切戒之兢兢愼也業業懼也幾)
(者動之微吉凶之先見者也一日二日幾之非見者且/萬焉幾失時逝吉凶乖逆亂亡至矣其敢不戒懼省察)
(而逸欲之行乎曠空孔氏曰非其人為空官不可以天/官私非其材建官代天理物而不材非據廢天職矣天)
(叙此有典必勅我五典使皆歸於厚秩言有品式也天/秩此有禮必自我五禮使可通行庸通也五典君臣父)
(子夫婦兄弟朋友五禮吉凶軍賔嘉出於天者理之所/固有也修之於人者其事至五而盡也勅勅而正之自)
(言有所自也非天子不制度不議禮不考文也我我人/君也典之治亂禮之興廢在人而不在天也五惇各致)
(其厚不相陵也有庸禮之變多端吉凶相襲君國相錯/不可執一務使通之而後可常行也此皆天工而人代)
(之者也事為有聯治為有體必將同敬合恭以和其衷/則可以代天職矣衷𤼵於其中者也左氏信不由衷人)
(之智識固不同若皆由衷則是非可以相資短長可以/相補而終歸於和若挾偽飾情則多端矣誰能和之故)
(所謂和者如和羹之和鹹酸不同齊而使各適如和樂/之和清濁不同等而使必諧天命有徳故制為五股而)
(各使章明天討有罪故設為五刑而各致其用徳之大/小不同故五服五章罪之輕重不同故五刑五用數參)
(於三伍於五可以察天地之情可以盡萬物之理故曰/參伍以變服彰厥善罪罰厥死黜陟幽明勸懲行焉於)
(是政事為可勉矣天之聰明必自民其明畏亦必自民/威用之斯可畏民不能自用其威也天之聰明明威因)
(於民而用之是則命徳討罪必順於民心斯能合天意/矣此道逹於上下雖一家之事此理不差而况於有土)
(其可不/敬乎)臯陶曰朕言恵可厎行禹曰俞乃言厎可績臯
陶曰予未有知思曰賛賛襄哉(恵順順於理也可致而/行臯陶在諸臣之中實)
(主議論而自稱其言如此言所以明道當仁不讓也禹/稱其言行之可致成功言之而不可行與行之而無功)
(皆為空言臯陶猶恐無以致其效也故曰予未有知其/果能成功與不凡今致思而言者必當賛賛其君使登)
(進之襄上也舜聖人也臯陶猶欲/賛賛而登進之是以知學無止法)
益稷(益稷佐禹有功因禹稱其事/故以名篇孔氏之言是也)
帝曰来禹汝亦昌言禹拜曰都帝予何言予思日孜孜
臯陶曰吁如何禹曰洪水滔天浩浩懐山襄陵下民昬
墊予乘四載随山刋木暨益奏庶鮮食予決九川距四
海濬畎澮距川暨稷播奏庶艱食鮮食懋遷有無化居
烝民乃粒萬邦作乂臯陶曰俞師汝昌言(禹后克艱厥/后臣克艱厥)
(臣臯陶慎厥身修庶明勵翼益稷予思日孜孜是為三/謨綱領臯陶之論道悉矣禹奚復以言為哉在力行而)
(已矣八年于外手足胼胝所謂思日孜孜者言莫加乎/此也臯陶故盡𤼵其義故歎息而問之四載舟車橇樏)
(随山刋木川依於山而路因於川也刋木通道也匠人/曰兩山之間必有川焉大川之上必有滁焉益虞官奏)
(進鮮食鳥獸茹毛飲血在粒食前洪水草木暢茂益烈/山澤而焚之乃奏鳥獸鮮食九州之川皆因其自然趨)
(下之勢而通於海大水既入無汎濫之患則於其中為/畎達溝為溝達洫為洫逹澮為澮達川稷農官艱食稼)
(穡鮮食魚鼈川瀆溝澮本為播種因奏魚鼈鮮食懋勉/勉遷有無使之相通化其居積使無壅滯而後蒸民乃)
(粒萬邦作乂凡此不過數十言禹之治水規模盡在此/益山澤之政稷播種與契敷教其次序亦盡在此可謂)
(能言矣言貴於可行也而其見效如此則豈不深切著/明矣哉臯陶昌言禹拜之禹昌言臯陶師之服善無我)
(聖人之心一/也故曰師師)禹曰都帝慎乃在位帝曰俞禹曰安汝止
惟幾惟康其弼直惟動丕應徯志以昭受上帝天其申
命用休(夫既萬邦作乂則天下無復事矣怠忽將至邪/佞乘隙而入六府三事壊而弗修前功喪矣故)
(禹謂帝當慎乃在位而舜然之禹又詳其義焉為人君/止於仁為人臣止於敬為人子止於孝為人父止於慈)
(與國人交止於信莫不各有所當止也而安之為難不/安則易畔也幾當察康當戒弼直當親夫能安於其所)
(止而察幾戒逸親近忠直則君徳益進治功益懋不動/則己動則四方大應待志而行上帝亦故歆之不庸釋)
(申命用休斯/能昭受之矣)帝曰吁臣哉鄰哉鄰哉臣哉禹曰俞帝曰
臣作朕股肱耳目予欲左右有民汝翼予欲宣力四方
汝為予欲觀古人之象日月星辰山龍華蟲作㑹宗彝
藻火粉米黼黻絺繡以五采彰施于五色作服汝明予
欲聞六律五聲八音在治忽以出納五言汝聽予違汝
弼汝無面從退有後言欽四鄰庶頑讒說若不在時侯
以明之撻以記之書用識哉欲竝生哉工以納言時而
颺之格則承之庸之否則威之(安於所當止幾康之必/戒舜固能自盡其心矣)
(弼直之言禹臯陶益稷諸臣豈得辭其責乎鄰近也臣/哉鄰哉非其臣之近而誰近鄰哉臣哉近者惟臣而安)
(得不盡其道乎左右有民二伯之職分天下為左右而/使其民皆正王面左右不相應和則其體不舉矣宣刀)
(四方四岳十二牧之職四方當相保合也四方不相聨/屬則其體不全矣然而治有本始也一人作徳萬邦丕)
(應是故逸欲之作長主於耳目之娱五色不能不視而/能使人眩司視者所當正也故繪繡之施於作服則可)
(矣用於靡曼之觀而不能正是無目也五聲不能不聼/而能使人聾司聰者所當正也故律吕之施於中正則)
(可矣施於淫哇之適而不能正是無耳也日月星辰山/龍華蟲宗彞藻火粉米黼黻十二章古人皆當象物明)
(義施之於繪繡之事矣舜於是觀之以作服然則堯舜/何事而不稽諸古哉日月星辰照臨山出雲氣潤澤萬)
(物龍變化華蟲孔氏曰華象草華蟲雉鄭康成注周禮/鷩以畫雉謂華蟲華蟲有文章也或曰非雉也當是鳯)
(舜服以鳯配龍畫之於衣衣六章皆神物也鳯知時非/其時不出夫子曰鳯鳥不至河不出圖鄭又以㑹為繢)
(恐當是字當作繪恐脫或古宇簡宗彝周人刻虎蜼周/禮毳冕自宗彝而下則舜物宗彞有虎矣蜼有無不可)
(知大抵龍鳥虎武四方之獸先儒謂雉能知晴雨為智/是當為北方之獸藻水草潔清火明粉米養古說黼若)
(斧形黻兩已相背予案畫繢之事青與赤謂之文赤與白謂/之章白與黒謂之黼黒與青謂之黻所謂雜四時五色)
(者也文謂物生而有華采也章物相見章明也黼從甫/甫美也丈夫之稱物美成也黻從犮物之終始除舊更)
(新之義也文章黼黻皆雜四時五色文章不為物形獨/黼為斧黻為兩已相背未必然也孔氏曰絺葛之精者)
(其説乖當從鄭古字藻或為繅粉或為紛米或為綵皆/從系與黼黻從黹皆以刺繡立義也大抵舜服十二章)
(日月星辰雲氣乾之施化也乾陽物也龍東方鳥南方/皆陽也陽輕清故皆畫於衣虎西方刻虎於翼以禮樂)
(伏摯猛也必備四方之獸則蜼為北方之獸然虎蜼皆/凡獸必登之於宗彛使服習於禮樂而後虎摯蜼智為)
(可貴不以龜周人旗物畫日月龍鳥虎龜服章畫龍鳥/虎不畫日月龜周人敬龜故與日月俱不畫於章服而)
(畫虎蜼謂之毳冕舜服章恐當有龜也藻火粉米列宗/彛之下所以供神祇也水火粉米皆養人也而先用之)
(於祭祀教民敬也藻火粉米品物流形坤之效法也坤/隂物也隂重濁故皆繡於裳易繫曰黄帝堯舜垂衣裳)
(而天下治葢取諸乾坤此之謂也龍虎鳥蜼四方之獸/青赤白黒四方之色藻青火赤粉米白皆以物見黒獨)
(不以物而直以色何也北方萬物歸終土歸於壑水反/其澤故北方之星為虚其辰為𤣥枵而色為黒釋氏謂)
(之空老氏謂之𤣥皆黒也是故作服直以其色見言物/就盡也黼白與黒見萬物之所終歸也黻黒與青見萬)
(物終而復始皆由此出也屠蒯曰服以旌禮樂以行事/事有其物物有其容然則觀象作服彰施五色目視之)
(而明心存之而敬於是有穆穆之容焉周禮大僕正王/服位屠蒯以嬖叔為司明供僕御之職也陽律六隂律)
(六曰吕陽倡而隂隨故六律包六吕官亂君驕商亂臣/壊角亂民怨徴亂事勤羽亂財匱五者皆亂迭相陵謂)
(之慢律和聲聲成文謂之音音托於金石絲竹草木陶/匏謂之八音在察也古人必知樂審聲以知音審音以)
(知樂審樂以知政是之謂察治言六律五聲八音各適/其理數也忽亂也忽而不省則亂矣中正為治滛邪為)
(亂其變甚焉其極遂至於流蕩而不可止故必察之之/為貴史記索隱曰古文尚書在治忽今文作采政忽史)
(記作夾始滑滑之言亂也謂聲律汨亂也又或作䀜鄭/康成曰笏也其義絶乖五色五聲五味皆本於五行也)
(五言仁義禮智信之言亦五行也一理之變也耳目口/鼻各著其徳焉單穆公曰耳内和聲而口出美言以為)
(憲令又曰口納味而耳納聲聲味生氣然則聽和而視/正耳目聰明心平氣固而形於言則體之者仁也宜之)
(者羲也節文之者禮也通變者智也貞固者信也皆一/理之變而一氣之貫也出信諸已納徴諸人出當如是)
(納亦不容其差忒也禮節民心樂和民聲姦聲亂色不/留聰明淫樂慝禮不接心術則安得有不協於仁義禮)
(樂之言哉微不中理一接而知之邪詖淫遁各推之於/其所終極此孟子所謂我知言者也舜以命納言而使)
(龍為之龍蓋工官也侍御僕從䙝為嬖倖祝史工瞽鄙/為伎藝商周之衰也僕司明而工司聰朝夕在人主左)
(右視聽言動邪正由之是故體均於公卿大臣事要於/股肱羽翼而可以不擇乎同心一體之臣繩愆糾繆職)
(也而面從後言其亦為讒矣乎朝廷為之天下效之咎/將誰執故人君必敬四鄰以為近臣進道則庶頑讒説)
(為可止矣前曰讒說殄行後曰庶頑讒説讒説淫聲由/一機𤼵也納言工官而聨於樂其㫖逺矣禮以道其志)
(樂以和其聲政以一其行刑以防其姦禮樂刑政其極/一也侯明撻記書識皆刑政也侯明周禮鄉五物詢衆)
(庶其事始此撻教刑也並生同底于善也盤庚曰生生/自庸生故其繼無窮善為可繼惡必當絶格至有恥且)
(格工納言時颺上察其能變有所至則承之用之否則/威之讓罰不悛桎梏而坐諸嘉石甚者納之圜土其又)
(甚者遷/徙之)禹曰俞哉帝光天之下至于海隅蒼生萬邦黎
獻共惟帝臣惟帝時舉敷納以言明庶以功車服以庸
誰敢不讓敢不敬應帝不時敷同日奏罔功無若丹朱
傲惟慢遊是好傲虐是作罔晝夜頟頟罔水行舟朋淫
于家用殄厥世予創若時娶于塗山辛壬癸甲啓􁀾􁀾
而泣予弗子惟荒度土功弼成五服至于五千州十有
二師外薄四海咸建五長各迪有功苗頑弗即工帝其
念哉(哉疑辭政刑為當明也而又有所未然者帝徳光/華海隅草木之生亦與被焉人萬物之靈賢其秀)
(也傑出易見雖散在侯邦而一統共尊皆為帝臣惟帝/㧞而舉之敷奏明試舜巡守舊政也明庶孔氏謂功以)
(大小為差是也言揚事顯車服登用如此則禮讓興而/頑嚚革矣上意所嚮下必敬應帝不是務而一槩施之)
(賢能無所旌異日進茫茫功積不著何能使人自勉於/徳業哉禹蓋推廣臯陶知人之言也夫子曰舉善而教)
(不能則勸又曰舉直錯諸枉能使枉者直意皆本此傲/為不恭不恭則侮人不復屈意親賢慢遊是好傲必虐)
(虐則任威治安無事人主怠荒傲虐皆勢使之然也頟/頟無休息無水陸行舟虐戲也與朋淫無度皆為不循)
(理禹之治水行其所無事也方遏瀦堰而駕舟過之皆/為罔水行舟皆為逆理非禹行水之道而後世方以為)
(利事之如此者多矣聖人之意不復能知豈容止絶也/朱堯以為嚚訟禹以為傲一也不循天理其傲可知恃)
(力矜夸其爭可知堯讓舜固為洪水一大事而朱不肖/不可以君天下自應殄其世天位豈容以涼徳居之堯)
(固以天下為公也是故禹懲創其事娶四日而出啓生/而弗子塗山在今濠州鍾離縣治水本為昏墊而田功)
(遂興五服各五百里四方相距為五千里水去土出禹/弼成之也州猶丘也丘之訓聚於是置十二州師衆也)
(言各聚其衆也舜分冀置幽并并河南之首幽下流分/青置營連亘幽并五千之外薄於四海皆為夷蠻而亦)
(使為畎澮之制均地利焉五長公侯伯子男皆長民者/也周禮長以貴得民或日五國以為屬屬有長故曰五)
(長或曰自屬長等而上之聴於天子之二伯謂之五長/衆建諸侯各迪有功禹治水規模也共工鳩僝亦然其)
(異者大體散而不合於是有障山澤専其利者矣三苗/是也禹志在生民勤勞身率攘除大葘徳盛業鉅天下)
(趨承之而苗獨頑不就功四瀆惟江順道不為患與洞/庭彭蠡㑹合南北諸水苗控為形勝之地澤藪富饒苗)
(人擅之不肯受畎澮厲禁之令左氏縉雲氏有不才子/貪于飲食冐于貨賄侵欲崇侈不可盈厭聚斂積實不)
(知紀極不分孤寡不恤窮匱天下謂之饕餮此苗之罪/狀也夫治水賦功豈為無政五長各迪車服旌表豈非)
(作徳而苗之頑若此人心為難齊也然而忿疾于頑求/備于一夫皆傲也帝當念此舜欲修明刑政使頑讒並)
(生意本忠厚也而撻記書識未免尚威一念所存長傲/孕虐臯陶知人安民之言禹四凶流竄之戒舜豈忘之)
(乎舜隱惡而揚善無乃與此稍乖違乎此/禹所以既然之而又疑之反復其言焉)帝曰迪朕徳
時乃功惟叙臯陶方祗厥叙方施象刑惟明(舜承禹言/而知禹迪)
(其徳為有叙因又知臯陶方敬此叙以施象刑天下稱/其明由是言之三謨専推明主徳使民日遷善逺罪而)
(不自知不使其君恃勢倚法以操劫其民而後為行君/師之職禹之思日孜孜臯陶之言惠可厎行皆主此耳)
(故自修身知人安民惇典庸禮命徳討罪皆為/有敘而民協之中不犯有司豈一主之力哉)夔曰戛
擊鳴球搏拊琴瑟以詠祖考來格虞賔在位羣后徳讓
下管鼗鼓合止柷敔笙鏞以間鳥獸蹌蹌簫韶九成鳯
皇来儀夔曰於予擊石拊石百獸率舞庶尹允諧(孔氏/曰戛)
(擊柷敔搏拊以韋為之皆難信㳂文求義戛擊搏拊皆/考擊之名磬稱戛擊亦稱擊拊琴瑟稱搏拊夔曰擊石)
(拊石周禮大師帥瞽登歌令奏擊拊皆謂磬也古言鏗/金戛玉正謂鍾磬鄭司農曰樂或當擊或當拊又曰拊)
(者擊石是也搏拊皆擊意琴今猶稱拊周禮樂器無搏/拊鄭康成謂拊形如鼓以糠實之蓋出孔義孔氏屋壁)
(書有𫝊恐有此則不可知求之六經則未有據也球玉/磬鳴言有聲中樂即所謂天球也此謂登歌周禮有頌)
(磬歌頌則擊之石尚角角清濁之中琴瑟尚宫宫聲大/樂器重者從細輕者從大故登歌以磬合琴瑟細大諧)
(也自昔言樂者如此予嘗聞之知樂者以為三代之樂/皆準於磬鳴球天成而不可易者琴瑟笙竽皆人為之)
(髙下難齊故皆協之以磬登歌琴瑟協之以磬戛擊鳴/球搏拊琴瑟以詠是也間歌笙協之以磬笙磬同音是)
(也笙鏞以閒鏞鐘也案登歌琴瑟有磬而無鐘間歌笙/有鐘而無磬互相備也有鍾則有磬矣所謂終始條理)
(金聲而玉振之聲淫液之振鼓作之也磬在堂下登歌/鍾磬在堂上由漢而来非古也鍾磬當在懸祖考来格)
(虞賔徳讓神人和也丹朱傲嚚而能與羣后徳讓舜徳/照臨之久矣於是樂感𤼵之後鄭曰管如篴而小併兩)
(而吹之又曰鼗如鼓而小持其柄摇之旁耳還自擊太/師下管播樂器令奏鼓朄先鄭讀朄為道引之引謂小)
(鼓為大鼓先引小師下管擊應鼓後鄭亦曰小鼓應鼙/又曰柷如漆筒中有椎敔木虎先鄭曰笙十三簧此皆)
(諸儒據漢大予樂說詩書樂器其間亦有所出然終不/能知其為是否下管堂下樂也後鄭曰堂下特言管貴)
(人氣也播鼗擊鼓以應管合止以柷敔吹笙擊鐘是為/間歌燕禮曰乃間歌魚麗笙由庚是也於是鳥獸蹌蹌)
(焉簫後鄭曰編小竹舜舞名韶周禮作磬簫左氏作箾/曰簫韶者吹簫而舞猶周人吹籥而舞歟九成九變韶)
(舞九變故曰九磬鳯靈鳥儀有容儀擊石拊石夔又特/言之於此尹正也衆正官之長信和諧也舜命九官濟)
(濟相讓是也鳥獸無知矣於此而率舞苗頑驩悍嘗患/其難服矣於此而允諧夔言樂效蓋終禹敢不敬應之)
(言也卒申明此義則以為其能致此者大豈特以/器與工俱妙哉舜徳盛矣夫是謂之泰和之世)帝庸
作歌曰勅天之命惟時惟幾乃歌曰股肱喜哉元首起
哉百工熙哉臯陶拜手稽首颺言曰念哉率作興事慎
乃憲欽哉屢省乃成欽哉乃賡載歌曰元首明哉股肱
良哉庶事康哉又歌曰元首叢脞哉股肱惰哉庶事墮
哉帝拜曰俞往欽哉(庸用也舜用夔言樂效而作歌也/勅天之命惟時惟幾作歌之意也)
(夫雖治定功成而事變為無窮其敢自已乎勅正也時/至幾動可以觀天命矣此惟聖人為能和同天人之際)
(秦漢以来豈無功業而人事利害參錯其間奚能盡勅/正天命哉股肱有樂趨之意則元首有興起之功然後)
(百工為能熙廣矣幾康弼直禹嘗以此戒舜故舜於此/復求之於禹臯陶然其事必在人主也主徳不昭臣力)
(何施臯陶大聲疾言誠恐此意之或失也故以為必念/之哉事幾之来當有率作之也要在慎乃法度無作聰)
(明以亂舊章而主於敬又當屢省而後能成則亦主於/敬強明小智果銳忽略皆難恃也賡續載則也元首明)
(則股肱良庶事康此所謂率作興事也然而事必有體/君舉其綱臣治其紀若使君廢大體而親小事自以為)
(明則君任其勞而臣居其逸其體不順雖有良臣無所/効之君苛臣惰庶事必墮矣大抵好安常失之惰喜事)
(常失之苛也舜拜而受其言以為吾固有以自盡而諸/臣亦宜往而各致其敬哉禹臯陶事舜責難盡忠無言)
(不入益怠荒逸樂之訓禹傲虐之訓臯陶率作叢脞之/訓皆微有形象而遽勦絶之惟聖罔念作狂固不容其)
(或滋長也而歴數百千嵗庸君闇主之所為亂亡之狀/無能出此數事者言皆預立其效必至譬若岐扁論醫)
(人之百骸九竅榮衛腑臓莫不洞究其厎藴如是則為/腸胃之疾如是則為膚體之疾如是則可治如是則不)
(可治皆不待目見而預言之世遂操之以為驗稽之以/為決差失其指必至顛蹷是故禹臯陶之言皆以謨稱)
(謨猶模也萬/世之楷模也)
　　　　右虞書十六篇其十一篇亡
　
　
　
　尚書説卷一
欽定四庫全書
　尚書説卷二　　　　　　　宋　黄度　撰
　　夏書
禹别九州隨山濬川任土作貢(禹辨九州界域川行兩/山之間隨山而濬之使)
(不壅塞於是水各順道水去土岀任土所生以制貢法/四方諸侯由是各修其職入貢天子人文燦然矣肈十)
(二州禹并為九州商周因之疆域進退微有不同因時/之宜也以職方界域與禹貢合觀為可見杜佑通典禹)
(都在今太原或在今平陽或在今河東郡安邑或在今/河南陽翟陽翟禹封國非都也五子之歌有此冀方樂)
(史寰宇記曰禹自安/邑都晉陽桀徙安邑)
禹貢(禹貢夏史之所作也禹平水土王業基焉故夏史/追記制貢之法而作禹貢以冠夏書夏后氏五十)
(而貢其賦/法本名貢)
禹敷土隨山刋木奠髙山大川(敷布也布土功於天下/使五長各迪水土演而)
(民用足土無所演民乏財用治水為出土也故稱敷土/草木蒙蔽山川不可辨隨山刋木髙髙下下而山川之)
(位定奠定也髙山山之㑹也崗麓分衍谿壑隨大小行/其中衆水輳合於大川大川所以紀理衆小水也於是)
(畫為九州封濬有政令禹治水大經如此九州皆/有髙山大川不獨五嶽四瀆所謂刋旅滌源者也)冀州
既載壺口治梁及岐既修太原至于岳陽覃懐厎績至
于衡漳厥土惟白壤厥賦惟上上錯厥田惟中中恒衞
既從大陸既作島夷皮服夾右碣石入于河(冀州帝都/而河患為)
(大治水在所先也孔氏既載句絶非壺口山在今慈州/吉鄉縣韋昭曰載事也治水壺口為事始也梁山在同)
(州韓城縣岐山在鳯翔岐山縣注水經曰梁山北有龍/門山禹所鑿通孟門廣八十歩巖際鐫迹尚存始事壺)
(口遂治梁次第至岐禹貢皆屬冀孔民曰雍州山據漢/言也周梁山屬并今韓城縣韓侯國也韓奕曰奕奕梁)
(山韓侯受命是為晉望案禹貢冀界自龍門南逾河而/西自梁山至岐山虞夏皆都安邑若但南薄河為界形)
(勢迫陿豈所以為帝王之都哉逾河自梁至此包長安/於其中是為漢三輔帝都西界形勢為可見矣春秋傳)
(曰中國曰太原夷狄曰大鹵説題曰髙平曰太原原端/也平而有度也廣延曰大鹵地不生物為鹵盧晉太原)
(大鹵太夏夏靈晉陽凡六名岳即霍泰山在晉州霍邑/縣山南曰陽覃懷古河内地今懐孟也清漳出平定軍)
(樂平縣濁漳出潞州長子縣至磁州武安縣入清漳孔/氏注漳水横流入河故曰衡漳地理志亦曰漳水入河)
(然則漢世河道未盡改漳猶入河也注水經漳水至斥/漳縣有衡漳之名今洺州曲周縣豈故漳於此入河故)
(其名猶存乎漳自此東北行東西為横南北為縱漳過/曲周不當復以衡名矣酈道元失其義也漳入河當與)
(河共瀆今漳自為瀆河滹沱易入海又與河故瀆隔逺/津渠遷變不可詳矣厎致績功也原隰畎澮山川厲禁)
(皆致其功焉河不汎溢土始可辨無塊曰壤色白而無/塊也錯雜賦上上雜出第一第二之賦田中中於九州)
(為第五先賦後田與八州異甸賦不專出於田山澤藪/牧關市百工皆有賦也恒水出中山曲陽縣東流合滱)
(水至瀛州髙陽縣入易衛水出真定靈夀縣東北合滹/沱過信安軍入易大陸澤也十三州志曰堯為大麓禹)
(為大陸秦郡為鉅鹿鉅亦大也今邢州鉅鹿中山束鹿/深州陸澤趙州昭慶皆有大陸澤則其斥地廣矣河未)
(入海則恒衞合而為瀰漫之勢大陸淪焉自河北流不/壅恒衛皆順從大陸於是可耕作矣是為冀之北土舜)
(分置并州周亦如之太康地記曰并州居常山衛水之/間不以常衛為名而曰并者以其在兩谷之間也自古)
(為戎夷之地故恒衛大陸紀於田賦之下下屬島夷與/青之萊夷徐之淮夷揚之島夷同例皆夷貢也左氏傳)
(周封魯衛疆以周索封唐疆以我索以禹貢職方參攷/之禹貢冀州太原岳陽覃懐衡漳皆行貢法則所謂周)
(索者也恒衛大陸不行貢法蓋戎索也職方冀州山曰/霍川曰漳浸曰汾潞并州山曰恒川曰滹沱甌夷浸曰)
(淶易其界域亦可見周太原屬并以封唐叔宣王命韓/侯為并牧而其詩曰以先祖受命因時百蠻王錫韓侯)
(其追其貊奄受北國以為之伯即封唐戎索也唐衰而/韓興故以命韓春秋狄為中國患西滅黎東滅邢衛齊)
(霸城五鹿鄴以衞中夏其後晉遂盡諸戎今洺州曲梁/赤狄也中山安喜鮮虞國真定鼓城鼓國槀城西肥纍)
(國皆白狄也是皆為大陸之野赤狄白狄大種類與東/北島夷同氣類服皮而以皮充貢故韓奕曰獻其貔皮)
(赤豹黄羆或曰自恒山至南河千里而近是為侯服而/斥為戎區何也曰禹之治水咸建五長各迪有功大行)
(恒山天下巨險巖嶂阻塞草木䝉蔽狐狸所居豺狼所/嘷戎生長其間剔攘驅除實賴其力裂土胙國固當與)
(天下敷土有功者同之而其地不可盡井牧戎之飲食/衣服又不與華同故因其所有與其所能使奉職貢皆)
(當時事宜如此雖其人鷙悍難馴服而堯舜盛徳天覆/日照禮樂文明之化有教無類有聖人之事焉若曰狼)
(子野心近在肘腋養虎遺患非為逺圖始别異之遂屏/攘之又至於翦除之皆後世之事不可以論帝王之聖)
(也島夷自恒山以北諸夷居於山谷者碣石山在平州/石城縣春秋山戎國也舜分置幽州周亦如之島夷入)
(貢右海壖右碣石夾之南趨河冀州無貢貢者諸侯貢/天子也惟諸侯有貢故獨載島夷貢道島夷自外至也)
(冀州不著疆域東兖西雍南豫/三面臨河以餘州之境見之)濟河惟兖州九河既道
雷夏既澤灉沮㑹同桑土既蠶是降丘宅土厥土黒墳
厥草惟繇厥木惟條厥田惟中下厥賦貞作十有三載
乃同厥貢漆絲厥篚織文浮于濟漯達于河(古濟入河/溢為滎澤)
(東行至今青州博興縣入海古河自今濬州黎陽縣北/行至平州石城縣入海兖界東南濟西北河爾雅九河)
(徒駭太史馬頰覆釡胡蘇簡潔鈎盤鬲津水經河至元/城縣而北播為九河酈注引風俗通曰河播也播為九)
(河自此始而漢許商言古九河有徒駭胡蘇鬲津在城/平東光鬲界中自鬲以北至徒駭間相去三百餘里徒)
(駭在今滄州清池縣胡蘇在饒安縣鬲在徳州安徳縣/顔師古注漢志般縣有鈎般在今德平縣杜佑通典又)
(有覆釡馬頰在安徳縣然則九河今見於書𫝊者猶存/其六也然漢王横言河入渤海地髙天嘗連雨海水溢)
(西南出浸數百里九河之地已為海所漸又不知顔杜/猶存其處又何所據乎雷夏澤在濮州雷澤縣九河川)
(也雷夏澤也九州皆有川澤川行水澤瀦水也灉沮注/水經瓠子河引爾雅水自河出為雝許慎曰雝者河雝)
(水蓋為河水雝出而為瓠也瓠河故瀆在今澶州濮陽/縣北樂史寰宇記灉沮二水俱出雷澤縣西北平地案)
(瓠河首受河東引錯行於濮濟將鄧之間本無源委後/世穿鑿通注往復非禹瀆也水出河之隂者惟濟漯見)
(於經為禹瀆其餘皆非樂史言灉沮出平地豈非河脉/壅而潛𤼵故得灉名爾雅意或當如此若有口受河是)
(導非壅也沮初出沮洳漸漬之義孔氏曰二水㑹同雷/夏澤中然則澤資二水灌輸也土宜桑水去土反其性)
(繭絲致利於人人之避水居丘者皆降而宅於平土兖/居河下流患最大故史特記此黒墳色黒而墳起也繇)
(茂條長草木長茂見黒土之宜草木也田第六貞正也/九州之賦庶土交正以相補除冀上上一兖下下九豫)
(上中二梁下中八荆上下三揚下上七青中上四雍中/下六上下相比而得中中之賦兖冀相次故著交正之)
(義舉一以包其餘可以例通矣禹治兖䟽二渠播九河/作十三載敷土之功始與諸州同冀述既載兖記乃同)
(治水功次嵗月著焉枲麻也篚物之輕細藏於筐篋者/也蓋朝饗幣獻歟織文素絲織綾綺之屬漯自開徳朝)
(城縣受河至青州博興入海孟子曰禹疏九河瀹濟漯/而注之海決汝漢排淮泗而注諸江禹治水其大者四)
(瀆漢與江合流江淮異瀆河分濟漯又為九河孟子舉/要數語而足司馬子長河渠書曰河至大伾禹以為河)
(從来者髙湍悍難以行平地釃二渠以引其河北載之/髙地至大陸播為九河其言最精確自昔言禹治水得)
(其㫖者孟子子長而已二渠濟漯也濟通滎濮鉅野旁/連菏孟為停涵游緩之勢漯行魏博淄齊間逶迤千餘)
(里乃入海皆所以殺河暴怒然後得引而載之髙地也/案地理志東郡東武陽注禹治漯水東北至千乘入海)
(蓋言禹治漯自此始也平源髙唐注桑欽言漯水所出/蓋據欽言漯道源髙唐也武陽今朝城髙唐今濟南禹)
(城河自朝城東出行四百餘里始得禹城漯乃導源於/此酈道元曰漯水即武水酈意武陽以水得名武漯㳂)
(流相接故得互稱然則河自朝城而下行武瀆自禹城/而下行漯瀆武入漯故通稱漯歟大抵禹貢濟入河溢)
(為滎因滎瀆也自朝城分河為漯因漯瀆也非有所因/則無瀆則水不可強行則易決不則易塞平故易決髙)
(故易塞也漢世河患正為此孟康曰二渠一漯一出貝/丘西南南折者王莽時空葢世稱為王莽河者非也王)
(莽河乃是秦漢間河瀆自周河徙故瀆難/憑矣兖貢道或浮濟或浮漯而皆逹于河)海岱惟青州
嵎夷既略濰淄其道厥土白墳海濵廣斥厥田惟上下
厥賦中上厥貢鹽絺海物惟錯岱畎絲枲鈆松怪石莱
夷作牧厥篚檿絲浮于汶達于濟(岱泰山青州西岱東/海嵎夷堯典暘谷略)
(封略四宅東嵎夷禹貢以為東略地盡東海荒服畿疆/亦至此止也濰水出宻州莒縣濰山北至濰州昌邑縣)
(入海淄水出淄州淄川縣原山北至青州愽興縣入海/道言由其道也青州水皆入濟汶惟濰淄入海故别出)
(海濵之地廣闊斥鹵魚鹽所出别於白墳之土可耕植/者也青州無澤藪而擅海濵魚鹽之利太公甞以輻湊)
(人物管仲用之遂富其國致伯功周禮藪以富得民是/必有理財正辭之義焉田第三賦第四絺細葛錯雜雜)
(貢海物不能盡舉其名畎谷絲枲怪石皆出於岱山之/谷夷居萊地故曰萊夷今萊州黄縣古萊國太公封齊)
(萊人爭營丘耕作畜牧皆有貢檿山桑古說檿絲韌中/琴瑟絃汶水五源皆出襲慶奉符縣界至東平中都縣)
(貫鉅澤入濟青州貢道由汶入/濟由濟入河不言河兖己見也)海岱及淮惟徐州淮沂
其乂蒙羽其藝大野既豬東原厎平厥土赤埴墳草木
漸包厥田惟上中厥賦中中厥貢惟土五色羽畎夏翟
嶧陽孤桐泗濵浮磬淮夷蠙珠暨魚厥篚𤣥纎縞浮于
淮泗達于河(徐州東海北岱南淮淮水出髙唐州桐柏/縣桐柏山東至楚州鹽城縣入海沂水出)
(沂州新泰縣艾山南至淮陽軍下邳縣入泗乂治也治/水之辭三又道從乂用力多道次之從又次之蒙山在)
(沂州費縣羽山在沂州臨沂海州朐山縣界淮沂既治/蒙羽乃可種藝大野今鉅野澤在濟州鉅野縣水所停)
(曰豬張華曰東原漢東平郡今鄆州鄆在鉅野東鉅野/受諸水不能停蓄則汎鄆故大野既豬而後東原底平)
(土黏曰埴赤埴墳也赤而黏且墳起也漸長包果也凡果/皆𫝊皮故稱包赤埴之土所宜也田第二賦第五土)
(五色所以封社夏翟雉名羽中旌旄羽山之谷有之嶧/山在襲慶鄒縣山陽特生之桐中琴瑟古説以為下邳)
(之葛繹山非也嶧繹字異泗水出襲慶泗水縣至淮陽/宿遷縣入淮濵厓浮磬孔氏以為泗水中見石今下邳)
(有磬石山采供樂府或曰泗水徙矣不可知也淮夷夷/依淮而居者商周之世常與徐戎相應和擾中國蠙魚)
(生珠暨及也貢珠又枯其魚貢之山海經文魮之魚背/如覆釡鳥首蛇尾是生珠玉葢蚌屬若今鰒魚矣徐水)
(宜染𤣥纎細縞素徐州貢道自淮泗逹河或曰漢志水/經皆作荷出古文荷水分濟東為荷澤入泗徐州貢道)
(由泗入荷由荷入濟乃逹于河今文誤作河非也九州/貢道皆入河惟青逹濟南青因於兖兖浮濟逹河也揚)
(逹淮泗揚因於徐徐浮淮泗逹河也史省文見之濟淮/皆大瀆菏小瀆不足特出酈道元曰地理志乘氏縣泗)
(水東南至睢陵入淮此菏濟也自陶丘北至菏無泗水/志稱泗者諸水可以終歸泗便擅通稱然則泗終逹河)
(豈待更舉入菏而後見哉河/之為菏恐是古文𫝊寫誤)淮海惟揚州彭蠡既豬陽
鳥攸居三江既入震澤底定篠簜既敷厥草惟夭厥木
惟喬厥土惟塗泥厥田惟下下厥賦下上上錯厥貢惟
金三品瑶琨篠簜齒革羽毛惟木島夷卉服厥篚織貝
厥包橘柚鍚貢㳂于江海達于淮泗(揚州北界淮東南/距海陽鳥鴻鴈也)
(鴻鴈隨日南北故曰陽鳥彭蠡既豬而鴻鴈居其洲渚/以見水去土出也鴻鴈隨日至此止不復南南則景愈)
(短暑益多書東著暘谷南紀陽鳥見經略微㫖是故疆/理外薄四海而五服五千斷長補短三千而已隂陽之)
(運猶有限量秦漢以來茍務廣地盡置郡縣而徳不足/以洪覆反罷弊中國豈先王之所尚哉三江之名見於)
(禹貢職方者江漢彭蠡也見於吳越春秋者浙浦陽剡/濵海小瀆别為三江稱謂偶同也自孔安國班固桑欽)
(説揚州三江皆亂其源委錯繆不可據近世蘇文忠謂/自豫章而下入于彭蠡而東至海為南江自蜀岷山至)
(于九江㑹彭蠡以入于海為中江自嶓冡導漾東流為/漢過三澨大别入于江匯彭蠡以入海為北江其説經)
(本具之自昔諸家皆未嘗言此經之證有二禹貢荆州/出江漢揚州出彭蠡其下遂稱三江是則江漢加彭蠡)
(為三一也導山嶓冡漢源岷山江源衡山彭蠡之源二/也故曰文忠之說經本具之浙浦陽剡三江合於今㑹)
(稽縣東北其入海處俗猶稱三江口有三江斗門范蠡/伐吳葢由此而出㳂海入秀州澉浦即水經谷水也或)
(更㳂海而北自青龍江入即松江也皆逹五湖水經松/江竒分謂之三江口酈道元引庾仲初揚都賦注松江)
(七十里水口分流東北入海為婁江東南入海為東江/與松江而三東江即谷水婁江今為顧浦由是説者遂)
(謂范蠡出此三江案松江在五湖下范蠡審於此出則/入海矣若由此入則是泝流逹於源謂之入可也豈得)
(謂之出哉由是説者孟牽合謂禹貢三江既入震澤底/定其文相顧正謂此三江各得所入震澤始㡳定亦非)
(也震澤今太湖在今吴江縣上承苕霅諸氷旁連五湖/其下流為松江江漢與彭蠡合流至今蘇常間與震澤)
(相襟帶若江漢彭蠡淼漫之勢未能順入則蘇常汎溢/與震澤波流相接震澤固未能㡳定也三江揚州川震)
(澤澤也三江入海不汎溢故震澤㡳定得瀦水焉此自/然之勢也篠箭竹簜大竹彭蠡震澤皆大澤藪長江大)
(山經絡其間竹箭布生遂擅東南之美少長曰夭喬髙/也先竹箭草木而後辨土與徐兖異竹箭草木不生於)
(塗泥之土也田第九賦第七雜出第六金三品金銀銅/也古者黄金為上幣白金為中幣赤金為下幣金銀重)
(幣銅輕幣也瑶琨玉齒象牙革犀皮羽毛羽毛旄牛尾/木楩梓豫章之屬島夷山越也卉草蕉葛木綿之屬揚)
(州吴越之域地盡南海皆揚土也杜佑分嶺南為古南/越以為非禹貢九州之域何所據依哉禹貢冀北界標)
(碣石而著島夷則地窮沙漠凡今雲朔燕薊諸夷居於/山者皆是也揚南界表海而著島夷則地窮漲海凡甌)
(閩交廣諸夷居於山者皆是也是葢聲敎所暨聞盛徳/而皆徠臣為唐虞之盛安有四海之内而非禹貢九州)
(之域者織貝織色絲為錦綺如貝今猶稱透貝龜貝詩/曰萋兮菲兮成是貝錦此殆類毯罽之屬果之有包者)
(惟橘柚鍚命則貢不常貢錫貢在篚下見其為非常制/也橘柚踰淮為枳自古貴其珍竒皮更中藥揚州貢道)
(㳂江入海自海入淮泗而後逹于河海運險逺春秋吴/城䢴溝通江淮然則江淮固可通歟曰凡川必行兩山)
(之間是皆有天地常性神祗定位禹之治水皆因其自/然之勢順導之江淮各瀆順導入海雖運道陟險回逺)
(而終不敢斷塹横截以墮天地之性汨神明之位也獨/龍門底柱截河行髙地皆有不得已者而亦必因其有)
(所附屬而行之非直取便利而已也故孟子言決汝漢/排淮泗漢與江合瀆則決而就之淮與江不當合則排)
(而逺之皆行其所無事也孟子時江淮已通故言此以/見治水大經考工記曰凡溝逆地阞謂之不行水屬不)
(理孫謂之不行阞/沴屬其所附入也)荆及衡陽惟荆州江漢朝宗于海九
江孔殷沱濳既道雲土夢作乂厥土惟塗泥厥田惟下
中厥賦上下厥貢羽毛齒革惟金三品杶榦栝柏礪砥
砮丹惟箘簵楛三邦㡳貢厥名包匭菁茅厥篚𤣥纁璣
組九江納錫大龜浮于江沱濳漢逾于洛至于南河(荆/州)
(北界荆山南踰衡山荆山在襄陽南漳縣尚書家謂之/南條荆山楊紀陽鳥荆界止衡陽今衡嶽南峰為回鴈)
(峰其號名猶有然歟自南河至江千里而近自江至衡/山千里而遥荒服至此止而不曰南略者一視同仁不)
(使有内外之限也東略傅海而止爾禹貢聲教訖於四/海西北逺海荒昧難言然流沙以西常山以北猶以戎)
(夷見之衡陽鉅海舟車所能至人迹所能及豈當殊異/内外使阻隔王化哉故禹貢荆州畫界至衡陽見荒度)
(弼成之意其外為揚州畫界至海見徧覆包含之意江/漢曰于疆于理至于南海紀召虎之功是也江水自茂)
(州汶山縣至通州海門縣入海漢水二源一源出秦州/天水縣謂之西漢水至恭州巴中縣入江一源出大安)
(軍三泉縣謂之東漢水至漢陽軍入江朝宗用諸侯尊/王之名沔水曰沔彼流水朝宗于海本此江漢必朝宗)
(于海物各從其類也江漢至荆州合流去海猶逺而已/有朝宗之勢荆州居中國而其風俗躁強常欲與天子)
(抗衡堯舜盛徳苗民猶逆命故此示訓焉殷人責楚之/辭曰維汝荆楚居國南鄉昔有成湯自彼氐羌莫敢不)
(來享莫敢不來王曰商是常言荆楚在經略之中而不/知有一統之義曽不若氐羌之能尊天子也然則荆之)
(傲慢所從來久朝宗之訓為有㫖也尋陽記九江在尋/陽郡北五里其名烏江蚌江烏白江嘉靡江畎江源江)
(廩江提江菌江皆大禹所疏桑落洲上三百餘里合流/張須九江圖曰九江參差隨水勢而分其間有洲或長)
(或短百里至五十里始别於鄂陵終㑹於江口尋陽今/江州桑落洲在徳化縣鄂陵一曰西陵今鄂州武昌縣)
(孔甚殷衆也江漢將趨海九江居其下分流枝派甚衆/水去通利故沱潛之自峽而下者得引而東沔漢之自)
(大别而南者得與江合雲夢澤藪土出可耕治沱濳行/水雲夢豬水江漢既合於是有行水有豬水今鄂渚江)
(陵上下沌水與江連接春夏間淼漫無際葢川澤相因/也沱潛釋曰水自江出為沱漢出為潛沱自永康軍導)
(江縣分江東至眉州彭山縣入江此江别為沱人所知/也桑欽水經潛水出巴郡宕渠縣酈道元注漢水枝分)
(潛出故稱潛今有大穴潛水入之通罡山下西南潛出/謂之復水或以為古之潛水鄭康成曰其穴本小水積)
(成潭流與漢合禹自廣漢疏通為西漢别為潛世或未/能盡知也然此皆屬梁州流入荆州而猶有其名何哉)
(漢至南郡枝江有沱水鄭康成以為尾入江首不受江/不應爾雅而以夏水自華容分江入沔為沱豈非牽合)
(歟孔安國曰沱潛𤼵梁州入荆州其言雖不詳而未失/也孔穎達求之不能得而曰安國武帝博士地理志無)
(容不知沱潛雖於梁州合流復於荆州分出由濟入河/還從河出幾於誣矣余按經文梁州貢道浮于潛逾于)
(沔東沔西潛中隔􁅚東東為沔西為潛漢此經文也諸/儒固能言漢有二源俱出嶓冡謂之東西漢水然而沔)
(漾附㑹源委交錯其説多端酈道元引漢中記曰嶓冡/以東水皆東流以西皆西流即其地勢源流所歸故俗)
(以嶓冡為分水嶺以此推沔水無西入之理糾桑欽之/誤是矣然猶以引漾入西漢又謂東西俱受沔漢之名)
(則何歟經導漾東流為漢西漢安得復有漾哉浮潛逾/沔則嘉閬以南安得又稱沔哉潛為梁州貢道葢大瀆)
(也嶓冡山起秦州天水縣東南行縣延至三泉縣東漢/水出三泉西漢水出天水西漢水南入白水至巴中縣)
(入江凡潼益夔利水道皆由此泝流北上是固大瀆足/為一州貢道矣其名為潛鄭康成所言通罡潛穴恐當)
(是也然沱潛合為一流以出瞿唐至荆猶各存舊名者/所以紀江漢之源委也潛漢與江合獨東流至夏口沔)
(漢又出而㑹之江漢合流卒入于海而自九江以上稱/沱潛九江而下稱江漢至揚州合為一江而猶稱中江)
(北江以見二水各瀆共流歴梁荆揚首尾三州其可合/者不得而分也如河既釃二渠又疏九河流注兖豫青)
(徐其當分者不可得而合也此禹治水大經皆行其所/無事也梁州沱潛既道而後其功被黎惟諸夷荆州沱)
(潛既道而後雲夢澤藪富為天下饒雲夢楚澤也孔穎/逹引司馬相如賦雲夢方八九百里以為此澤跨江南)
(北故每處名存漢志雲夢澤在華容南西陵編皆有雲/夢官郭景純説雲夢今巴丘湖即岳州巴陵之洞庭也)
(韋昭說雲土今雲杜縣屬江夏杜預說南郡枝江華容/皆有雲夢而郭思說江北為雲江南為夢鄭漁仲遂以)
(左𫝊楚子濟江入于雲中今監利玉沙景陵等縣田于/江南之夢今公安石首建寜等縣薛士龍謂雲夢在今)
(江陵以東蘄黄以西瀦澤不一皆雲夢縣隷徳安景陵/縣有古雲夢城長林安陸巴陵等縣皆有雲夢則江北)
(不得専名雲也字書江波為雲竹澤為夢雲夢謂水草/間也樂史寰宇記雲夢半在江南半在江北其水中有)
(平土有髙丘其言與孔氏正義合雲土言江波間土出/夢作乂言草澤間可耕作且安治也塗泥下地職方荆)
(揚種皆宜稻澤國也田第八賦第三杶古椿字榦柘也/弓榦柘為良栝古檜字礪砥磨石砮石中矢鏃丹朱砂)
(箘簵美竹楛亦竹也中矢榦三邦大國也次國小國也/分土為三底致也荆州貢道舟車互載竹木石皆重難)
(致故使有無相補輕重相備足其名數而已菁茅獨見/於下是為不可闕者也包裹匭匣菁茅三脊劉蕡說今)
(辰州盧溪縣包茅山出三脊茅晉地道記縮酒香茅零/陵縣貢之將以交神明故包裹匣盛而貢以致敬焉荆)
(水宜染𤣥纁璣珠類組綬類荆州工善織組尺二寸曰/大龜茍不闕用則不使貢神物不敢䙝不多畜藏也不)
(曰貢而曰納異其名也異其名者貴之也杜佑曰蘄州/廣濟縣蔡山出大龜九江納錫即此貢道獨言沱潛則)
(不及東境獨言江漢則不及西境故兼稱之荆州初水/運泝江漢而上乃舍舟陸運出汝葉至洛陽西逾洛不)
(復渡河至孟津而止故曰至于南河不使冒㡳/柱之險也東南諸州貢道入河者皆不過底柱)荆河惟
豫州伊洛瀍澗既入于河滎波既豬導菏澤被孟豬厥
土惟壤下土墳壚厥田惟中上厥賦錯上中厥貢漆枲
絺紵厥篚纎纊錫貢磬錯浮于洛達于河(豫州南荆山/北河伊水出)
(虢州盧氏縣熊耳山東北至河南洛陽縣入洛洛水出/商州上洛縣冡領山東北至鞏縣入河瀍水出故榖城)
(縣朁亭東至偃師縣入洛榖城今并入河南縣澗水出/新安縣東南至河南縣入洛滎波滎澤也河溢為滎故)
(稱滎波見騰涌之勢在今鄭州滎澤縣滎波之豬於澤/者為豫境其流出陶丘而東者非豫也菏自興仁乗氏)
(縣分濟至單州魚臺縣為菏澤導其波流覆被孟豬孟/豬豫澤也在應天虞城縣菏之流而南下被孟豬者為)
(豫境其澤一於魚臺與流入泗者非豫也是為紀事之/法菏至魚臺縣東南故湖陵縣入泗由泗入淮由是淮)
(泗通河故著其源流焉注水經曰禹塞滎澤滛水而一/於滎陽下引河以通淮泗名蒗蕩渠一名浚儀渠一名)
(通濟渠一名汴渠然則河兩道通淮矣曰汴非禹瀆也/何以言之汴於經無名見也濟逾河為滎菏被孟通泗)
(皆有名見源流相屬汴無名見非禹瀆也禹濬畎澮距/川川皆大瀆行於兩山之間澮洫則皆人為之者也徐)
(豫地平井畫端整凡今隂溝汳睢諸水皆無源本皆溝/澮井絡互相灌輸皆當受水於菏濟者也自蒗蕩通河)
(滎澤既廢故皆受水於蒗蕩耳蒗蕩出河斷非禹跡禹/治行河本以河湍悍難行平地故釃二渠以引河而後)
(載之髙地二渠非得已也後世不識聖人之意妄鑿河/為瀆或不順地力或附屬不理孫故其勢易決葢非獨)
(蒗蕩也其下濮水通河而酸棗决瓠水通河而瓠子決/汴渠亦屢決至王景治汴鑿山開澗十里置門使水更)
(相回注紊亂渠脉而禹跡益壊矣且所為通淮泗者以/舟楫之利也菏已通矣而何更用通蒗蕩哉其曰禹塞)
(滛水而鑿之者春秋戰國之際商𣙜功利而忽逺圖并/植私徇欲而不顧大經䇿謀之士托其名於禹而世不)
(察也河渠書曰滎陽下引河東南為鴻溝以通宋鄭陳/蔡曹衛與濟淮泗㑹于楚其在春秋戰國之際明矣子)
(長不可誣也土有二等壤不言色非一色墳壚土疏而/黒其下土也田第四賦第二雜出第一纎纊細綿磬錯)
(攻磬錯石錫則貢豫/州貢道由洛入河)華陽黒水惟梁州岷嶓既藝沱潛
既道蔡蒙旅平和夷底績厥土青黎厥田惟下上厥賦
下中三錯厥貢璆鐵銀鏤砮磬熊羆狐貍織皮西傾因
桓是來浮于潛逾于沔入于渭亂于河(梁州北界華山/之陽西距黒水)
(黒水出甘州張掖縣雞山亦名懸圃謂之𤣥丘之水南/至沙州燉煌縣三危山經徼外界南入海汶古岷字岷)
(山亦曰蜀山在茂州汶山縣蜀西之山皆岷東皆嶓冡/也山國地髙本無甚水患故岷嶓序於沱潛之上蔡山)
(在雅州嚴道縣諸葛武侯征蠻至此夢周公更名周公/山蒙山在雅州名山縣旅祭也九州山川皆當祭蔡蒙)
(在戎夷之中於是疆理其地而山川亦始命在其地者/祭之禮樂彬彬矣語曰顓臾為東蒙主平平其秩也山)
(川有大中小之秩和夷和川諸蠻今黎雅以南漢所開/牂柯越巂之屬厎績言皆致水土之功遂行貢法也是)
(則唐虞之世西南諸夷皆為内臣商周之衰中國多事/由此各據險與中國隔絶秦惠王始伐蜀通蜀道始皇)
(并天下置巴蜀漢中郡則岷山以東嶓冡以南亦嘗不/通矣黎黒也土青黒色田第七賦第八雜出第七第九)
(璆玉鏤鐵剛可以鏤者罽曰織裘曰皮出於西夷禹貢/織皮兩見梁熊羆狐貍織皮西傾因桓是来雍織皮崑)
(崙析支渠搜皆夷貢也西傾雍州山在洮州臨潭縣西/南土谷渾界中杜佑通典曰桓水所出漢志桓水出蜀)
(山西南行羌中入南海鄭康成諸儒説西傾因桓是来/皆牽合酈道元曰岷山西傾俱有桓水二水别名兩川)
(通稱恐或當如是然其行西傾浮潛漢以逹于沔則更/支離難據直以經求之必當有水自西傾可以逹蜀者)
(沙州記曰洮水與墊江水俱出嵹臺山山南即墊江源/山北則洮水源西傾一名嵹臺又山海經白水出蜀郭)
(景純注云從臨洮之西傾山東南流入漢而至墊江是/則白江墊江皆自西傾東南逹蜀世代遷易號名變殊)
(不可得而知也西傾夷國織皮其土物也由西傾之南/因桓水来蜀隨梁州入貢織皮中國貴之而夷亦愛蜀)
(物漢開西域固以大夏有卭竹杕蜀布而大夏言市之/身毒國其開西南夷亦以夜郎得枸醬也然則夷之愛)
(蜀物有自来矣漢之所以甘心疲弊中國𤼵民開道使/者齎幣相望又至於萬里逺伐覆師殺將者亦不過為)
(馬犀象橐駝珠璣珊瑚璧流離諸難得之物而已司馬/子長曰耳目欲極聲色之好口欲窮芻豢之味身安逸)
(樂而心誇矜勢能之榮流俗之漸民久矣雖户説以眇/論終不能化故善者因之其次利道之其次教誨之其)
(次整齊之最下者與之爭遏絶商賈嚴闌出入之禁皆/爭道也趙它曰髙后别異蠻夷出令曰毋予蠻夷外粤)
(金鐵田器馬牛羊葢雖蠻夷亦以此望中國而輕犯邊/禹貢戎夷貢土物於中國則必紀其道理所由葢不獨)
(通道九夷八蠻為中國盛徳所致而遂以見華戎通貨/為懋遷利道之術周禮懐方氏致逺物夫豈為茍貴難)
(得成哉子長又曰蜀地饒巵薑丹砂石銅鐵竹木之器/南御滇僰僰僮西近卭筰筰馬旄牛然四塞棧道千里)
(無所不通惟褒斜綰轂其口天水隴西北地上郡與關/中同俗西有羌中之利北有戎翟之畜畜牧為天下饒)
(而地亦窮險惟長安要其道然則梁雍從来挾戎狄為/富故周人建國并梁於雍漢遂因之而關中之富居天)
(下什之六世道之變不可不知也梁州貢道浮潛逾沔/即注水經所謂東西兩川俱出嶓冡同為漢水者也舟)
(運浮潛阻嶓冡陸運逾沔復舟行入渭㳂渭入河截流/而渡葢蒲津也直渡曰亂渭水出熈州狄道縣鳥鼠同)
(穴山東南至華州華隂縣入河孔氏曰還帝都白所治/事言貢物雖上而諸侯至者必當親詣帝都白所治事)
(周禮所謂陳謨獻功/功也它州可以槩見)黒水西河惟雍州弱水既西涇屬
渭汭漆沮既從灃水攸同荆岐既旅終南惇物至于鳥
鼠原隰底績至于豬野三危既宅三苗丕敘厥土惟黄
壤厥田惟上上厥賦中下厥貢惟球琳琅玕浮于積石
至于龍門西河㑹于渭汭織皮崐崘析支渠搜西戎即
敘(雍州西距黒水東界河自龍門而上冀雍分河為界/雍居其西故稱西河猶豫在冀南而稱南河也弱水)
(出吐谷渾界窮石山自甘州刪丹縣西流入合黎禹貢/水無西行者惟弱水西行東南皆訖海西北悠逺不可)
(究見於此始有西行之水焉西域𫝊曰于闐以西水皆/西流注于西海又曰自條支乗水西行百餘里近日所)
(入云弱水不能勝芥而可以皮船渡此水之異者也涇/水出涇州平凉縣笄頭山東南至永興髙陵縣入渭屬)
(附也水之交口在水北者名汭洛入河為洛汭洛之北/也涇入渭為渭汭渭之北也漢志扶風漆縣漆水在西)
(今邠州新平縣也入涇又水經漆水出扶風杜陽俞山/入渭今鳯翔普潤縣也二水不與沮水合皆非是沮水)
(出坊州昇平縣子午山東至耀州華原縣入洛酈道元/曰沮水合濁水又分二水一水東南出即濁水俗謂之)
(漆水又謂之漆沮水入渭一水東出即沮水也下復注/濁水亦得漆沮之名入洛酈説一水入渭合經一水入)
(洛合孔𫝊為精詳矣然恐未免附㑹也洛水出慶州廢/洛源縣至同州白水縣入渭予案禹貢雍州有漆沮無)
(洛職方有洛無漆沮孔𫝊漆沮二水一名洛沮洛源委/皆可攷豈洛一名漆與沮合乃名漆沮歟謂别有漆水)
(與沮俱入洛故一名洛歟未能盡攷也酆水出永興長/安縣終南山北至咸陽縣入渭荆山在耀州富平縣尚)
(書家謂之北條荆山終南一名大白惇物在永興武功/縣或曰華山别名豬野在凉州姑臧縣今名野豬澤孟)
(子曰洚水者洪水也水逆行淮南子曰龍門未闢吕梁/未鑿河出孟門之上大溢逆流無有丘陵髙阜滅之雍)
(東為雷首南為潼華西則隴山也三面大山扼之水汛/其中則自今同耀而北至鄜坊西連邠岐涇原渾淪為)
(一大澤堯之所謂懐山㐮陵為可想也弱水西流渭循/南山東流涇洛自北来注之水積不泄淵停浩蕩涇洛)
(反西與弱水合是為逆流河既東下雍州諸水源委始/正弱水自西流涇乃屬渭洛亦從之酆水自南山北流)
(亦同入渭逆流之勢遂熄荆岐二山始出秩在祀典岐/冀已見又見於雍者二州分岐為界也而雍主其祭涇)
(渭洛為川津荆岐終南鳥鼠豬野為山澤三農播殖虞/衡作材事神有禮奉上有功九功之徳無不可歌者故)
(稱㡳績禹貢三㡳績皆為與戎夷接界行中國貢法而/見也夷地畧矣三危本空地徙苗居之故曰三危既宅)
(苗始以貪饕頑不受令竄於此而皆宅邑力畋自為齊/民大有次敘故特紀之孟子曰以善養人然後能服天)
(下三苗丕敘葢能使貪頑罪戾之人亦皆恱服矣土黄/色而壤土之最美者關中膏腴號為陸海田第一賦第)
(六田雖美地狹多山不若徐豫大田多稼也球琳玉也/琅玕舊説石似珠葢珊瑚之屬一州貢物惟球琳琅玕)
(其土地所有也而為世所貴圭璋璧琮祭祀朝饗皆用/之雍州獨無篚物之珍貴輕細者莫如玉則亦用玉歟)
(玉固有特美者也積石山在鄯州龍支縣雍州貢道二/北自積石浮河至龍門止于西河不使乗險也荆貢道)
(至于南河雍貢道至於龍門西河皆避險也其南道浮/渭而東與自涇南下者皆㑹于渭汭然後順流而東各)
(因其便也崑崙析支渠搜皆西戎服皮罽而以充貢即/就也西戎種類多此三國其最大者服屬諸小國故就)
(而次敘之有敘則有帥有從雖夷狄聖人未嘗不教之/以長幼之節也序於貢道之下世一見無貢節来斯受)
(之禹貢夷三種和夷出田賦與中國同故敘於賦上島/夷莱夷淮夷入貢不出田賦故敘於貢下崑崙析支渠)
(搜無貢節故又敘於貢道之下崑崙自張騫窮河源而/以為河一源出葱嶺一源出于闐合流注蒲昌海潛流)
(地下南出積石為中國河司馬子長謂張騫固未嘗見/禹本紀山經所謂崑崙者桑欽始歩武綴緝隃度而通)
(之然所謂三層為崑崙丘去嵩髙五萬里其髙一千里/者卒莫知其處也禹紀山經固詼怪難信至唐薛元鼎)
(使吐蕃自成紀西南出塞二千餘里得河源於莫賀延/磧尾曰悶摩黎山而謂之崑崙河東南流與積石河相)
(連隱測其地在劒南之西杜佑通典痛詆張騫之妄桑/欽酈道元之附㑹而斷以為崑崙在吐蕃然猶持河源)
(為證案禹貢道河積石雍州出崑崙與析支渠搜同見/其為西戎朝貢中國而已本未嘗言河源自崑崙出也)
(以經推之雍西界黒水而序崑崙析支渠搜則必皆當/在黒水之東黒水正在吐蕃界中則崑崙恐或在其界)
(然既以禹紀山經為難信而猶以河源定崑崙悶摩黎/山耳一旦遂襲崑崙之號亦恐有未然者兩存其説闕)
(疑可也析支漢曰賜支在金城郡河關西應劭曰東去/河關千餘里無弋羌畏秦出錫支河曲數千里謂之河)
(曲羌漢朔方有渠搜縣朔方今夏州李膺説涼州古渠/搜國禹貢雍北界至甘涼則今凉夏皆中國也漢置郡)
(縣大抵取古名以示服逺非必真是其地不可盡為據/也禹貢九州冀青徐揚梁雍皆有戎夷統於牧伯以為)
(外臣天子有道守在四夷四夷東南脆弱自漢置郡縣/中間雖反覆尋即撫定故自漲海以北列為中國久矣)
(惟西北諸戎自三代已不能制禹櫛風沐雨勤勞一身/奪波濤魚鼈之區而疆理之其誰敢不聽命夏徳之衰)
(后稷之孫不窋失職逃于戎狄之間葢今慶州也其去/禹實未及百年而已胥為夷矣周室東遷西戎八國服)
(于秦岐梁山涇漆之北為義渠烏氏朐衍之戎漢初長/安北去七百里為胡地武帝雖斥逐置郡亦不能盡復)
(禹迹自永初羌叛侵擾并凉内連三輔羌雖弊而漢亦/衰五胡亂華關隴河湟淪為戎區其後唐都長安而吐)
(蕃為腹心之疾然則禹域九州兼制萬里中國尊而四/夷安何也侯衞賔服蠻夷要服欲與聲教即理之不欲)
(與者不理葢自淮南厲王賈捐之虞詡范曄江統之儔/皆能言之然而夏商之間王制未改封豕長蛇抵巇伺)
(隙蜂蟻屯聚遂至蕭牆之内驅之不可却之不能非必/盡因強欲臣妾之也葢嘗觀舜禹臯陶之謨訓而得其)
(所以治夷狄者三焉其道甚平易明白而後世有夷狄/之患者則皆反其道者也舜之咨十二牧曰食哉惟時)
(柔逺能邇惇徳允元而難任人蠻夷率服一也益之戒/舜曰儆戒無虞罔失法度罔遊于逸罔淫于樂任賢勿)
(貳去邪勿疑疑謀勿成百志惟熙罔違道以千百姓之/譽罔咈百姓以從己之欲無怠無荒四夷来王二也其)
(頌堯曰帝徳廣運乃聖乃神乃武乃文皇天眷命奄有/四海為天下君四方肈域茍無大徳何以徧覆萬國共)
(尊茍無天命何/能昭受三也)導岍及岐至于荆山逾于河壺口雷首
至于太岳底柱析城至于王屋太行恒山至于碣石入
于海西傾朱圉鳥鼠至于太華熊耳外方桐柏至于陪
尾導嶓冡至于荆山内方至于大别岷山之陽至于衡
山過九江至于敷淺原(孔氏曰凡此皆先舉所施功之/山於上而後條例所治水於下)
(互相備是也班固馬融王肅皆言岍為北條西傾為中/條嶓冡為南條北條行河中條行渭洛濟淮南條行江)
(漢葢約經文也鄭康成謂岍為正隂列西傾為次隂列/嶓冡為次陽列岷山為正陽列則贅矣隨山濬川川行)
(兩山之間先列諸山河渭濟洛淮江皆可因山而見岍/秦之西嶽在鳯翔天興縣東行為岐山岍在渭之北荆)
(山今名堀陵原古説禹鑄鼎於此荆山在涇之北梁山/在洛之北經逾于河孔𫝊此謂梁山能門西河葢河西)
(岍岐荆之外更當有梁山而經省文直言逾于河故𫝊/𤼵之河西治岍岐荆梁行渭涇洛皆入于河於是逾河)
(而東治壺口諸山其次序如此經逾洛逾沔逾河皆一/義謂渉之也而鄭康成乃獨以逾河為山之脉絡江河)
(不能斷意謂自壺口至碣石皆梁山逾河為之遂合而/為正隂列豈非誣哉山行界水則止豈有横度江河而)
(行者禹貢南山西自吐蕃界由今洮岷秦渭東行於河/之隂故岍岐與嶓岷為宗北山自隂山界由今朔武嵐)
(石南行於河之陽故壺口雷首與太行衡山為宗梁山/壺口夾河相距其廣狹雖不能億度要之脉絡本不同)
(也壺口為孟門山雷首今名三山在河中府河東縣太/岳西南行為雷首底柱在陜州硤石縣太岳東北行者)
(為析城山在澤州陽城縣又東為王屋山在絳州垣曲/縣太行山在懐州河内縣一名五行山導山行河先列)
(岐荆於西然後出壺口雷首於東則河行于兩山之間/也西為壺口東為太岳汾水行其中汾水出嵐州靜樂)
(縣管涔山南至河中府寳鼎縣屈而西入河壺口界汾/而止河自華隂折而東行雷首界河而止西南為王屋)
(山東北為太行山沁水行其中沁水出大通監緜上縣/羊頭山南行屈而東入河王屋界沁而止漳水在太行)
(山北漳水東行入河河自黎陽屈而北行太行界河而/止恒山在中山府曲陽縣衞水在其南衞水東合滹沱)
(東北入易恒山界滹沱而止凡此諸水皆行兩山之間/山界水必止豈能横截江河而行也漳水之北滹沱之)
(南猶有山川禹貢皆略之汾沁漳滹沱導水亦不復出/水自髙而下各循其瀆不施疏導之功兩山之間皆可)
(因見故不紀載太行恒山皆東行水亦随山而入于河/自然之勢也碣石直載河之所入而已此自岍至碣石)
(古説以為北條者也自西傾東行為朱圉山在秦州大/潭縣俗稱白巖山自朱圉而北行為鳥鼠山鳥鼠東行)
(至太華西嶽也行河先列岍岐於北至此又列鳥鼠太/華於南渭葢行於兩山之間也華山東南行為熊耳山)
(陸渾山在西緱氏山在東洛行於兩山之間也熊耳東/北行為外方嵩髙中嶽也在河南登封縣濟水自河南)
(出為榮澤酈道元曰滎口石門西帶山隰蓋嵩髙北麓/也商山東南為桐柏山又南為陪尾山今曰横尾山在)
(徳安安陸縣此自西傾至陪尾古説以為中條者也内/方山亦名漳山在荆門軍長林縣大别古説在漢陽軍)
(漢陽縣名魯山或曰漢川縣甑山左𫝊楚禦吴濟漢而/陳自小别至于大别則在漢南矣導山桐柏至陪尾在)
(漢北嶓冡至大别在漢南源流可見今皆以為在漢北/不能詳也陪尾大别皆以見雲夢陪尾雲夢北境大别)
(東境也自嶓冡而東至荆山又南至内方又東至大别/以行漢水是為北江漢於此與江合岷山之南至衡山)
(之北以行江水是為中江敷淺原今曰博陽山在江州/徳化縣江過敷淺原與彭蠡合衡山之南則彭蠡上流)
(贑彭諸水俱入彭蠡是為南江凡此古説以為南條者/也北條起岍南條起嶓皆稱導水莫大於江河東西横)
(貫南北川瀆之宗中條渭洛濟淮各行東西之半或不/及焉大抵北條皆水尾専為行河曲折之勢中條皆水)
(源南條三江源委並著江略漢頗詳焉漢水東行有曲/祈之勢而兩川俱赴已患渾淪大澤復浸淫之固當詳)
(之使有攷也然自後世通渠漢/川雲夢之際禹跡固多湮沒矣)導弱水至于合黎餘波
入于流沙(合黎山亦名羌谷在甘州張掖縣西北流沙/居延海也在張掖東北徼外一千六百里杜)
(佑謂沙州西八十里有沙隨風流行曰流沙案段國沙/州記澆河西南有黄沙周回數百里不生草木州取名)
(焉不曰沙隨風行也佑當别有據弱水西行至合黎與/張掖河合曰黎水其餘波入居延以地勢隱測之居延)
(在合黎東北山川悠逺水一東一西書𫝊無所紀載不/能詳也導弱水至合黎止合黎之西為夷界故不復紀)
(其所經歴而西行山川實始於此西境訖海為可知也/禹貢北海無所著見何也北海最逺中隔沙漢廣袤數)
(千里漢霍去病伐匈奴始度漠北臨瀚海而弱水西北/有蒲類海居延海鹿濁海雷翥海蒲昌海皆海曲澤渚)
(因中國事夷狄始各見於書𫝊至突厥并服朔漠諸國/其地自遼海以西西至西海萬餘里南自沙漠北至北)
(海五六/千里云)導黒水至于三危入于南海(黒水自三危經夷/界入南海其源委)
(皆可見中間隔夷界故不復紀猶弱水自合黎而西也/南海亦夷界而紀黒水之入何也南海疆理之所及也)
(和夷在王略之内矣西戎因其帥屬叙之而已不及以/政故山川之在其界内者皆不紀導水先弱黒弱水包)
(西戎以訖西海黒水定梁雍之/界以逹南海是為華夷疆域)導河積石至于龍門南
至于華隂東至于底柱又東至于孟津東過洛汭至于
大伾北過降水至于大陸又北播為九河同為逆河入
于海(河源在夷界自積石入中國始施工故自積石而/下紀其所經歴焉龍門上口曰孟門山在慈州文)
(城縣下口曰龍門山在河中府龍門縣河本行于兩山/之西而鄜丹以西地勢下河湍悍行卑地潄齧多敗故)
(禹鑿山為瀆扼束之樂史寰宇記曰河自丹州汾川縣/南入鄜州鄜城縣岸頓狹人呼為石槽河出龍門而南)
(觸華山之隂折而東行底柱特立於河之中禹析為三/門今名三門山河流包之亦所以扼束之也尤為險阻)
(漢楊炎建議鐫廣底柱石投水中不能去湍流沸怒為/害滋甚漢武帝曰聖人功通於神明豈易繼哉其言是)
(矣孟津在孟州河陽縣洛汭洛入河處過言且行且入/相漸被也自華山東行為嵩山伊洛瀍澗合為一川北)
(流入于河是為山川一都㑹周人卜洛葢自古以為令/居矣大伾水經以為在成臯北濟入河處許慎曰今黎)
(陽之黎山鄭康成曰在修武武徳界瓉注漢書謂爾雅/山一成曰伾成臯山不一成修武武徳間無此山今黎)
(陽山一成臨河隄為大伾孔穎逹謂瓉言為然黎陽今/濬州導河南至華隂折而東行至大伾折而北行所謂)
(千里而一曲也經文次第當有黎陽黎陽有津梁雍渡/河自蒲津荆豫自孟津青兖自黎陽津降水水經降作)
(絳當從今文作降酈道元以為𤼵源屯留下亂漳津今/恩冀州界皆有枯降瀆本無源委水經河至沙丘堰酈)
(注或曰沙丘堨不遵其道曰降亦曰瀆堰障水也余謂/禹疏二渠載河北行髙地水無有不下者也茍非堰遏)
(何以能載之髙地哉今澶州臨河有鯀隄自黎陽入北/至恩州清河歴亭皆有之然則降水者自元城以北隄)
(堨之水是也隄堨遏水可謂不遵其道矣然使放縱行/於卑地則青兖徐豫皆被其害鯀亦知築隄障水不能)
(行卑地矣而龍門未鑿其患在雍底柱未析其患在冀/豫不行濟漯上流壅并推盪而下其患在青徐不疏九)
(河水積髙於隄兖更病之此其首尾相因之勢也隄障/不得盡為非鯀為其一而廢其餘功何以能立漯在朝)
(城堨在元城相去甚邇王横曰禹之行河隨西山東北/去賈讓曰河西薄西山東薄金隄則漢世猶以隄隨出)
(夾河而行也今恩冀間猶有降瀆者河本行漳瀆降水/浸淫亦引入河而行之河徙漳降自行其瀆人猶記其)
(名耳導河積石龍門華隂底柱孟津洛汭大伾大陸九/河逆河皆河之要㑹如諸家説降水果若有源委不過)
(與漳淇洹滱等耳漳淇洹滱皆不出非河之節㑹也顧/獨出降何哉大陸澤左氏魏獻子田于大陸還卒于甯)
(杜預曰大陸吳澤在衛州修武據經河過降水始至大/陸止使如桑欽之説大伾在成臯而修武猶在降水之)
(西酈道元欲兩存之故謂自甯至鉅鹿皆為大陸非也/循經而求當廢杜説大伾在黎陽降水在元城以北大)
(陸當自邢連中山深趙界地説曰大伾地喉言河始自/此北行也大陸地腹言水所鍾也關並曰河決率常於)
(平原東郡左右其地形下而土疏聞禹治河時本空此/地以為水隈盛則放溢少稍自索而賈讓亦謂陂障卑)
(下以為汙澤使秋水多有所休息左右游波寛緩而不/迫然則降水是非隄障放溢之水歟大陸豈非澤藪瀦)
(蓄之水歟漢世言治河者大抵猶識古意不大詆妄也/九河當以許商為據商言自鬲以北至徒駭間相去三)
(百里經大陸又北播為九河則當滄徳間明矣桑欽起/元城非是逆言迎受之也禹河自碣石入海此不言已)
(見也逆河碣石/今皆淪于海)嶓冡導漾東流為漢又東為滄浪之水
過三澨至于大别南入于江東匯澤為彭蠡東為北江
入于海岷山導江東别為沱又東至于澧過九江至于
東陵東迤北㑹于匯東為中江入于海(漾水出三泉縣/嶓冡山孔氏曰)
(泉始出山為漾水東南流為沔水至漢中東行為漢水/是也又曰漢上曰沔言為漢上流也漢中今興元漢水)
(東經均州武當縣為滄浪之水今曰滄浪州劉澄之曰/沔口古滄浪水漁父歌濯纓在今漢陽軍去大别太近)
(經滄浪猶隔三澨乃至大别三澨失其處地説漢水東/行觸大别之陂南入于江水回曲曰匯漢水入江又東)
(廻曲為澤是為彭蠡然則彭蠡受鄱贛諸水又得漢水/回曲停涵乃始能為澤漢於是東行為北江入海澧水)
(出灃州石門縣東合涔水至安鄉縣入洞庭湖洞庭巴/丘也合沅湘諸水至岳州巴陵縣入江東陵漢志廬江)
(西北有東陵鄉水經江水過下雉縣北刋水自東陵來/注之下雉在興國軍永興縣經行中江其所經歴皆在)
(江南而志稱東陵在廬江西北又過九江至東陵州九/江盡於此而尋陽記桑落洲上三百里合流皆所未詳)
(迤連延也東行連延而北㑹于彭蠡之匯又東為中江/入海贛水合彭蠡豫章湖淦濁餘鄱僚循𤼵大庾嶠衡)
(山之陽緫納十川下鍾彭蠡是為南江入海經不誤出/南江揚三江既入為已見史省文也孔氏曰有北有中)
(南可知是也導山雖出衡山為彭蠡上流彭贛諸水略/不紀載何也其水順道未嘗施治理之功且無可識之)
(事也潛漯諸水皆如此蘇文忠引陸羽三沴味别之説/何如曰三沴見波流相漸被而各槽行千餘里不相殽)
(雜味别即是辨識之精以為三江赴海之證則甚的確/而非禹導水所急也凡水順道不汎溢而後有浸潤之)
(功舟檝之利故其或分或合經一一叙其源委味别雖/精乃其細者耳經中江北㑹于匯今彭蠡自南康星子)
(縣東北至湖口入江則差與禹貢不同水道改矣漢有/沔漾之名皆東漢水也地理志西漢水出西縣嶓冡山)
(南入廣漢白水葢潛漢也經不著其所出自古皆以為/東西兩漢俱  嶓冡則或然矣而西漢固無沔漾之名)
(漢志漾水出隴西氐道至武都為漢武都東漢水受氐/道水名沔是則沔漾俱為東漢也獨氐道武都脉絡不)
(通川渠阻隔武都受漾為不可據而桑欽遂徙氐道漾/水為西漢之源由是愈紛錯酈道元委曲遷就通之以)
(潛伏之流證之以難驗之論更覺齟齬故當盡廢諸説/而一之以經文杜佑通典秦州上邽縣嶓冡山西漢水)
(所出經嘉陵曰嘉陵江經閬中曰閬江漢中金牛縣嶓/冡山禹導漾水至此為漢水亦曰沔水其説為可據上)
(邽今廢入清水金牛今廢入襃城常璩華陽國記漾水/出漾山漾山尋求不得其處漢志沮縣沮水出東狼谷)
(中水經推為沔水之源今興州和政縣漢沮縣是否姑/存之要與孔𫝊不同矣三江孔𫝊為誤班固桑欽承之)
(其失愈逺孔𫝊彭蠡江分為震澤遂為北江入于海江/至彭蠡合為一未嘗分也地理志北江自㑹稽毗陵縣)
(入海中江出蕪湖自陽羡入海南江從吳縣入海具區/在吳縣西自石城分江水至餘姚入海桑欽盡據之以)
(行三江其最舛繆者沔與江合流至石城分為二南江/逕宣城寜國為長瀆注具區東則松江出焉竒分為三)
(江口又東至餘姚入海宣城與具區隔山江豈能越山/而過也酈道元知范蠡乘舟出三江口别為三江引庾)
(仲初吳都賦證桑欽竒分三江而不知自餘姚入海即/吳越春秋所謂三江者也松江自從吳江入海與餘姚)
(逺矣備攷本末指其謬誤以伸經文使學者無所惑焉/岷江出峽禹之所鑿歟曰不可知也水經江水逕西陵)
(峽歴禹斷江酈道元曰南峽北有北谷村兩山間有水/清深潭而不流耆舊𫝊昔是大江禹治水以此江小不)
(足瀉水禹更開今峽口水勢斥衝此江遂絶今謂之禹/斷江必當是也峽險不減龍門砥柱人遂乘之豈禹之)
(舊乎曰不然梁貢道浮潛逾沔以入于渭荆貢道浮于/江沱潛漢逾于洛至于南河東西各行葢亦使人避峽)
(險/矣)導沇水東流為濟入于河溢為滎東出于陶丘北又
東至于菏又東北㑹于汶又北東入于海(山海經王屋/之東㶌水出)
(焉郭景純曰㶌沇聲相近發源為沇東流為濟酈道元/曰重源潛𤼵出今孟州濟源縣平地導水皆有所自始)
(沇獨無之而與弱黒同例以其皆𤼵于平地也潛源雖/有之而難徴故史不紀載濟至温縣入河南當鞏縣之)
(北洛口也河南受洛北受濟孔氏𫝊曰濟與河並流十/數里而南截河又並流數里溢為滎澤在敖倉東南故)
(滎濟通脉絡然河自東行濟自南行世所謂十字溝者/皆人為也若以為出於天造則斷是不然以理推之濟)
(出王屋其餘麓東行自河北截河南行而没于水中不/可見今所在水中石磧如此者多此則濟瀆也河過洛)
(汭兼受濟洛勢益湍悍禹欲載河行髙地因濟水有出/南之勢疏滎澤以受之河水汎溢滎澤待於其南有口)
(納之固當奔趨而往截河之勢誠不足怪然河本東行/波流盛大濟不能挾之而南也故濟水截河而河大勢)
(自東禹更疏其下使通利由是濟南而河東為十字溝/誠有人為之力焉水經滎瀆受河有石門王莽時天旱)
(濟瀆在河北者遂斷不復入河川流固自有竭涸時而/濟為大瀆不應絶其所以絶者所在穿鑿引水源淺流)
(緩㑹逢旱乾由是而枯耳酈道元曰其後水流逕通津/渠勢改不與昔同其言是也葢事又變矣夫豈獨濟哉)
(河亦因穿鑿失東注之勢鄭國鑿涇其利溥矣而終為/失古人之意司馬子長作河渠書致意深矣其後張戎)
(能知之世豈以其言為是哉滎澤亦遂塞正坐汴渠自/長安以東鑿河灌溉漕運河流已患遲緩汴渠居滎澤)
(之上先受河水水皆南去其東豈復更有波濤浩蕩溢/出為滎如禹故事哉澤無流注之水久當淺塞澤髙而)
(瀆下水雖有盛時亦不能入此皆自然之理也酈道元/曰滎口石門地形殊卑又曰滎瀆東南流今無水又曰)
(澤自西縁帶山隰秦漢以来亦有通否濟水與河渾濤/東注皆紀實也今水雖斷人猶謂其處為滎播識禹迹)
(也禹河南出為滎東出為漯滎雖廢漯猶通行而自昔/滎漯皆未嘗決周衰鑿河南出者浪蕩瓠子酸棗無不)
(決者禹行水有瀆後世無瀆妄而已滎澤鍾水盈則行/之陶丘在廣濟軍定陶縣濟水通定陶至乗氏分流為)
(菏東合汶水入海蘇文忠曰禹隨山濬川隨山者隨其/地脉而究其終始也地之有山猶人之有脉也有近而)
(不相連者有逺而相屬者此言是也獨江河不能絶之/語本鄭康成非也近而不相連者潼華雷首趾麓相距)
(僅能容河而實不相連逺而相連屬者嵩髙東南皆平/野而與泰山脉絡不斷山分二條北條為原維蒙羽南)
(條為芒碭北盛南微泰山居北為之宗泗水行其中㤗/山西對太行山河濟故瀆行其中南對桐柏以東至揚)
(楚間諸山而淮行其中㳂水之源流則山之脉絡皆可/求也故曰隨山濬川河過洛汭勢當就卑禹既疏濟然)
(後引河而東過大伾又當就卑禹又疏漯然後引河而/北於是河行漳降瀆合滹沱滱易以入海此所謂不逆)
(地阞附屬孫順者也惟河入泗自北而南為横絶阜麓/然經導菏澤被孟豬葢是因窪下之勢導而行之淺流)
(覆被不敢劚鑿為深渠也後世興水利者大抵鑿山斷/壍以墮天地之性雖其勢小大不同要皆與方命圯族)
(同科蒙恬自以為不能免誅戮是矣經溢為滎導菏澤/被孟豬溢被皆一字之工足以觀禹跡杜佑通典力詆)
(桑欽以為濟瀆已斷復行濟水與禹貢不同為謬何如/曰非也濟水雖絶其瀆猶在雖中間皆經穿鑿變易或)
(斷或續然水之附入於其瀆者猶可尋求緝之以存/禹迹非無理也佑言為過桑酈之失自是多牽合耳)導
淮自桐柏東㑹于泗沂東入于海(導水書法有四弱黒/沇不著所自水出平)
(地也黒水出雞山則猶沇之王屋歟導河不曰自積石/者河有源也河源在夷界至積石為中國遂於此治理)
(之非如淮渭有所止截也江𤼵岷山漢𤼵嶓冡皆自其/源導之岷山今在徼外夷界虞夏為中國也地理志南)
(陽平氏縣大復山在東南淮水所出水經以為出胎簪/山東北過桐柏山酈注潛流三十許里平氏金廢入桐)
(柏縣水經渭出隴西首陽縣渭谷亭南鳥鼠山酈注引/地說鳥鼠山同穴之枝榦明非一山也首陽今渭源縣)
(山海經讙譽之山洛水出焉地理志以為出冡領山然/則淮自桐柏而上渭自鳥鼠同穴而止洛自熊耳而上)
(猶皆有源而不足疏治潛流更難徴故各著其所從始/此導水書例所為不同者也淮自桐柏而下不待疏治)
(而皆順道故獨記與泗沂/㑹而已沂入泗泗入淮)導渭自鳥鼠同穴東㑹于灃
又東㑹于涇又東過漆沮入于河(導山稱鳥鼠導渭稱/鳥鼠同穴果若地説)
(本支之不同歟爾雅謂其鳥為䳜其鼠為□大抵去中/國漸逺人物稍稍有變其常者天地之偏氣也海外諸)
(國則甚有怪異者矣漆沮與渭且行且入而俱入/河今漆沮之洛入河處與渭稍離亦水道改矣)道洛
自熊耳東北㑹于澗瀍又東㑹于伊又東北入于河(導/洛)
(以水入先後為序豫州伊洛瀍澗以水之所出逺近為/序洛出冢領逺於伊先伊後洛導洛自熊耳其潛源非)
(所紀載也而洛/猶為之宗焉)九州攸同四隩既宅九山刋旅九川滌
源九澤既陂四海㑹同六府孔修庶土交正底慎財賦
咸則三壤成賦中邦(九州攸同攷禮正刑一徳以尊天/子也四隩既宅即堯典四宅隩即)
(厥民隩之隩也地非隈隩不可居夾其皇澗遡其過澗/望楚與堂景山與京皆其隩也刋猶變易之變易而定)
(其等秩也滌源言蠲除其泉源無敢壅塞之者陂障也/障固而厲守之以待政令山川澤皆屬虞衡名山大澤)
(不以封諸侯有功徳則錫之山川九山九澤舊説九州/之山川澤也司馬子長説九山岍壺口砥柱太行西傾)
(熊耳嶓冡内方汶山九川弱黒河漾水江沇淮渭洛九/澤雷夏大野彭蠡震澤雲夢滎陽孟豬豬野雖皆有據)
(舊説為是四海戎狄蠻夷道路關通㑹同于京師六府/水火金木土穀庶土冀壌兖黒墳青白墳徐赤埴墳揚)
(荆塗泥豫壤墳壚梁青黎雍壌以此辨其肥瘠而知其/生殖厚薄以參正貢賦載師任土閭師任力縣師行車)
(人牛馬之政令有一不慎必為民害出之甚易反之實/難故使致慎焉壌田上中下本三等三三而九之猶三)
(等也咸皆則法九州之内悉程三/等而成賦法賦法不加是為夷狄)錫土姓祇台徳先不
距朕行(天子建徳因生而賜姓胙之土而命之氏禹治/水咸建五長各迪有功于此遂定功載賜姓胙)
(土命之氏焉姓紀其所自出氏别族也舊有土者功髙/則加錫已有姓與非大功大徳不别賜水患已除土榖)
(致用其民豐殖而不作徳豈所謂克綏厥猷哉衆建諸/侯使各教其所治之民然而其事必有本也一人躬行)
(於上四方承式於下矣祗敬不距順也詩曰我求懿徳/肆于時夏允王保之又曰有覺徳行四國順之其斯之)
(謂/乎)五百里甸服百里賦納總二百里納銍三百里納秸
服四百里粟五百里米五百里侯服百里采二百里男
邦三百里諸侯五百里綏服三百里揆文教二百里奮
武衛五百里要服三百里夷二百里蔡五百里荒服三
百里蠻二百里流(去王城四面各五百里為甸服孔𫝊/曰為天子治田賦謂授田當出賦也)
(包銍秸粟米總謂禾稾皆入孔𫝊曰稾供飼國馬周禮/所謂秣也銍刈謂禾穗秸服稾事也不獨畜飼積以待)
(薪芻稾藉之用四百里五百里去王城稍逺入粟米總/銍秸粟米輕重必均王國賦法推行之於邦國又四面)
(五百里為侯服采公卿大夫之食邑也周人稍地在畿/内南邦小國五十里諸侯大國次國百里七十里孔氏)
(曰三百里同為王者斥侯周晉為甸侯鄭為男伯是也/又四面五百里為綏服綏安也是為牧伯之國作軍錫)
(之山川土田附庸揆度也度行文教魯衛是也奮振武/衛齊燕是也成王命太公曰五侯九伯汝實征之詩稱)
(召公日闢國百里内揆文教外奮武衛中國之所由安/也又四面五百里為要服要言治之有大要也夷有全)
(用中國之法者嵎夷和夷是也有雖奉行疆理之政而/事不能盡與中國同者萊夷淮夷是也蔡孔𫝊曰法也)
(又四面五百里為荒服治之荒略而不詳也蠻視夷益/蠢流移也言政教隨其俗也或曰蔡流皆放有罪者之)
(名春秋𫝊殺管叔而囚蔡叔舜流宥五刑五宅三居蔡/千里之外流九州之裔此為二等更一等則不同國也)
東漸于海西被于流沙朔南暨聲教訖于四海禹錫𤣥
圭告厥成功(東海西流沙通三千里南衡北恒通三千/里是為斷長補短為三千里者也然而自)
(南河至衡山二千里自恒山至南河僅千里短長不等/而聲教所暨必盡海而止故自流沙以西以衡山之南)
(恒山之北皆同也中庸曰天之所覆地之所載日月所/照霜露所隊舟車所至凡有血氣之屬莫不尊親此唐)
(虞之盛也𤣥天色孔氏曰錫𤣥/圭天功成是也禪禹定於此矣)
啓與有扈戰于甘之野作甘誓(與賢與子孟子論之盡/矣謳歌獄訟朝覲皆歸)
(啓啓是以嗣禹而立不知扈何以不服至于天子親征/而猶大戰於其國野哉禹禪征苗啓繼征扈人心不同)
(故事變多端也國語夏有觀扈周有管蔡皆同姓也夫/子序書直曰啓與有扈戰于甘之野啓以君討臣扈為)
(抗天子其罪可見扈在永興鄠縣有甘水甘亭案崇為/鯀本國在鄠縣鯀殛禹自夏有天下以鯀配天其支庶)
(改封/扈歟)
甘誓
大戰于甘(亂臣賊子世固有之不得已至于討伐已非/盛事而况至親骨肉哉故史不復書其所由)
(戰之/故)乃召六卿王曰嗟六事之人予誓告汝有扈氏威
侮五行怠弃三正天用勦絶其命今予惟恭行天之罰
左不攻于左汝不恭命右不攻于右汝不恭命御非其
馬之正汝不恭命用命賞于祖不用命戮于社予則孥
戮汝(召六卿使聽誓也六事言各有軍事也數扈之罪/以誓告軍帥然後中軍出號令司馬左右陳行而)
(以天子之命誓之各行有司之事常武可攷鯀汨陳五/行彛倫攸斁洪範九疇初一曰五行三正子丑寅之正)
(也三正其來久矣禹與子而天下歸之啓厯數在躬厯/數起於五行三正舉而措之天下之民謂之事業者也)
(五行扈威侮之三正扈怠棄之稱兵以抗天子是為威/武之實怠慢棄滅不禀正朔其誓辭只二語見扈為反)
(叛逆天害理故天勦之勦截也斷截絶滅之也恭行天/罰是為天吏故曰啓賢能敬承禹之業一車甲士三人)
(左射右執兵御主馬政作一車之將右與御佐之張侯/曰此車一人殿之可以集事射人曰使有爵者乗王之)
(倅車葢將選也攻治也各治其事謂之共命王良曰吾/為之範我馳驅終日而不獲一為之詭遇一朝而獲十)
(詭遇御非其正之謂也師以持重為不可勝進退動靜/莫不有法舍法而詭遇或可幸勝而不可以濟衆為法)
(是故御非其正為不恭命三代節制如此楚許伯御樂/伯攝叔為右以致晉師許伯曰吾聞致師者御靡旌摩)
(壘而還樂伯曰吾聞致師者左射以取代御執轡御下兩馬掉/鞅而還攝叔曰吾聞致師者右入壘折馘執俘而還皆行)
(其所聞而復此為致師之法兵車戎廣闕苹輕鄭康成/曰輕車馳敵致師之車然則五車左右御皆當有法載)
(於正典與司馬法不獨致師也春秋時已亡許伯樂伯/攝叔各有所聞行之車政修而紀律嚴天子親征以遷)
(廟之主及社主行無遷廟則以圭帛曰主命古者大封/必於廟大刑必於社示弗敢専也軍之賞罰速不俟反)
(國而行之周禮司厲掌盜賊任器貨賄其奴男子入于/罪𨽻女子入于舂稾鄭司農曰謂坐為盜賊而為奴者)
(輸于罪𨽻舂人稾人之官也由是觀之今之為奴婢者/古之罪人故書曰予則孥戮汝如鄭司農注則古書孥)
(作奴盜賊男女没為官奴婢者殺敵而不用命黨逆同/惡以致盜賊之法治之也古人制法必有義又掌戮鄭)
(康成曰戮猶辱也既斬殺又辱之葢搏磔之也殺而搏/磔之為辱稱戮男女没入亦為辱之而稱戮歟故春秋)
(傳曰身死妻子為戮字或作僇此本古法非啓創為之/至文王罪人不孥遂為後世法予則孥戮汝謂反國以)
(王命行之或輕或重隨/其事故與戮于社别出)
太康失邦兄弟五人須于洛汭作五子之歌(太康啓子/書言厥弟)
(五人則皆弟也序言兄弟五/人五人自相兄弟也須待也)
五子之歌(虞書賡歌夏書五子之歌/皆詩也詩言志歌永言)
太康尸位以逸豫滅厥徳黎民咸貳乃盤遊無度畋于
有洛之表十旬弗反有窮后羿因民弗忍距于河厥弟
五人御其母以從徯于洛之汭五子咸怨述大禹之戒
以作歌(尸主也以逸豫下屬滅厥徳句絶太康既主大/位而以逸豫滅厥徳好樂喜逸墮其四肢心志)
(涣散色禽酣湎皆由此而作其何徳之能存一生一滅/必然之理也民已貳矣而方甚為盤樂也盤樂遊逸無)
(復法度畋于洛表至十旬弗反有窮國后羿因民弗忍/而距之于河民雖憤怨然猶能忍而不决者其勢卑不)
(敢肆也姦盜乘之不復忍矣然則姦盜必有因而民本/不能遽亂也其弟五人御其母從畋于洛汭太康舍其)
(母而往洛表百日不見其母更失子道五子咸怨與舜/怨慕之怨同以子從母以弟從兄皆不可離者也而宗)
(廟委棄母子播越豈得不怨奈何不敬今失厥道皆怨/語也夏史直書太康之惡而弗諱法之所不當諱也太)
(康自以為子代父位如天之不可傾覆不復作徳忘其/祖之訓戒民棄不保以取滅亡若更諱之則繼世而有)
(天下者何懲焉左傳羿自鉏遷窮石鉏在澶州衛南/縣窮石在吐谷渾界是則羿既據冀又并兖又并雍)其
一曰皇祖有訓民可近不可下民惟邦本本固邦寜予
視天下愚夫愚婦一能勝予一人三失怨豈在明不見
是圖予臨兆民懔乎若朽索之馭六馬為人上者奈何
不敬(得乎丘民而後可以為天子是故近之則情親下/之則勢絶以一人而視天下至眇也而愚夫愚婦)
(或能勝予况合天下以為吾敵哉禹之恭如此孟子曰/恭者不侮人三數之多也一人而三失其心怨叢於其)
(身何能堪之葢不待顯明始為怨也凡乖離於冥冥之/中皆當圖度而消散之朽索之馭六馬馬蹶而車僨可)
(必也敢不恐懼而反肆乎歸藏易王度紀公羊春秋皆/言天子駕六馬虞夏以前車制歟禹之訓大要敬而已)
(一有不敬滅/徳之事隨作)其二曰訓有之内作色荒外作禽荒甘酒
嗜音峻宇雕牆有一于此未或不亡(與亂同/事也)其三曰惟
彼陶唐有此冀方今失厥道亂其紀綱乃底滅亡(陶唐/堯氏)
(本必先顚而後枝葉從之既失君道紀綱豈能復存必/至于滅亡堯舜禹皆都於冀以臨制四海垂中國之統)
(太康失國固無可言者而羿安敢竊有之哉其遷窮石/實為巢窟自固之謀寰宇記拱州太康縣城太康所築)
(故以名其縣太康/既逐而居此歟)其四曰明明我祖萬邦之君有典有
則貽厥子孫關石和鈞王府則有荒墜厥緒覆宗絶祀
(五權百二十斤曰石關通也輕重之所由通也三十斤/曰鈞和平也輕重之所由平也律度量衡皆典則也藏)
(於王府為國之守器禹之垂創典則無不備以貽子/孫皆可憑藉茍不至亂荒墜失其緒則何至覆絶哉)其
五曰嗚呼曷歸予懐之悲萬姓仇予予将疇依鬱陶乎
予心顔厚有忸怩弗慎厥徳雖悔可追(其母子兄弟皆/流離無歸矣夫)
(民之志於忍而逐其君必且并與其父母兄弟仇讎之/而將誰依哉鬱陶鬱結顔厚色愧忸怩心慙民本以一)
(時之憤姦盜挾之以竊𤼵太康遂見逐然禹之功徳在/人心者未泯也事已決而反之民豈能無悔心哉五子)
(咎太康失民非民之罪禹雖有大功在天下而不能救/其子孫之顚覆皆所以感切人心也故其歌五章皆有)
(意義一章言禹之謙恭得民自有謨訓而太康弗克敬/承二章言逸豫之違祖訓遂至亡國三章言冀為天下)
(宗有堯舜禹相𫝊之懿太康失之為忝厥祖而羿于帝/王大統意在言外四章言禹法度明備太康荒廢之然)
(乗四載八年于外萬世永賴之功豈能便至覆絶意亦/在言外五章流落失所惆悵無聊幾使人不忍聞而不)
(敢尤其民歌詩流𫝊其誰不動心羿之所為不敢遂蕩/滅之少康中興而羿浞皆誅此歌實有所感動焉衛亡)
(許穆夫人賦載馳葢/得五子之歌餘意)
羲和湎淫廢時亂日𦙍往征之作𦙍征(羲和本一人居/中授時四子其)
(屬也分治四方諸侯羲和總之兼稱四岳至此葢獨掌/隂陽不治方岳之事歟堯命羲和曰欽若昊天厯象日)
(月星辰厯象本於欽若昊天而沈湎于酒廢時亂日只/此固當誅羲和有職守在王朝𦙍侯乃往征于其國叛)
(官離次可以因見令之不肯從召之安肯至遂至/用師跋扈甚矣夫子定羲和罪狀如此𦙍國闕)
𦙍征(告衆孔𫝊曰奉辭伐罪是也/征者正也上討下之名也)
惟仲康肇位四海𦙍侯命掌六師羲和廢厥職酒荒于
厥邑𦙍后承王命徂征(太康崩仲康立於河南左氏傳/稱羿因夏氏代夏政又虞人之)
(箴稱帝夷羿則羿嘗自立代夏稱帝矣太康已失河北/羿已代夏政而夏史曰仲康肇位四海正天下之大義)
(也春秋大一統之義也肇始𦙍侯命掌六師受命為司/馬之官也羲和廢職逃畔荒酒九伐之法當行故承王)
(命而往征之此夏/史定羲和之罪也)告于衆曰嗟予有衆聖有謨訓明徴
定保先王克謹天戒臣人克有常憲百官修輔厥后惟
明明每嵗孟春遒人以木鐸徇于路官師相規工執藝
事以諫其或不恭邦有常刑(聖有謨訓典簡人亦以湯/官刑為聖謨徴證必有明)
(證故可使天下後世定保之天子必奉天人臣必奉天/子百官無小大皆當修輔故其后惟明明詩曰明明天)
(子又曰明明不已明明有斷之辭也百官修輔厥后惟/明明人臣之常憲也此皆聖禹之謨訓也故每嵗申儆)
(之孟春正月遒人宣令之官以木鐸徇于路周禮道人木/鐸徇戒為小宰之職宦師百官之長于是承訓相規)
(正雖百工之賤亦執藝事以諫而况於公卿大夫近臣/親戚乎其有不恭皆有常刑凡此雖為羲和昏迷天象)
(而𤼵而意有含蓄太康以遊洛失邦凡有位于王朝者/責之以修輔之義皆當有罪孔子曰天子有爭臣七人)
(雖無道不失其天下今至於亡國覆宗奔竄以死則所/謂修輔之職果安在而況畔官離次序私歸其邑酗酒)
(自逸/者哉)惟時羲和顚覆厥徳沈亂于酒畔官離次俶擾天
紀遐弃厥司乃季秋月朔辰弗集于房瞽奏鼓嗇夫馳
庶人走羲和尸厥官罔聞知昬迷于天象以干先王之
誅(羲和不以仲康初立時逃去明矣羿亂羲和畔歸于/其邑仲康已立猶不返俶始羲和世典天地前此未)
(有擾亂天紀如此者日月之㑹是為辰季秋九月日月/合朔于大火其宿為房一行説古文輯集義同日月嘉)
(㑹隂陽輯睦變而相傷則為弗輯瞽樂師凡救日伐鼓/于社樂師掌之嗇夫承命奔馳庶人在官者胥徒也嗇)
(夫有秩府史之屬漢有斗食嗇夫孔傳曰主幣之官馳/取幣禮天神庶人走供救日之百役日食大變自天子)
(至庶人祗懼如此而羲和厯象之官乃無所聞知昏迷/于天象是為忽天道侮謨訓廢常憲以干先王之誅雖)
(然太康之亡羲和不禦衛仲康之立羲和不朝覲是皆/王法之所不赦者法皆不行乃始因日變而興師何哉)
(孟子曰子以為有王者作將比今之諸侯而誅之乎其/教之不改而後誅之乎太康危難之際諸侯顧望首鼠)
(必非獨一羲和也既不可悉誅治而修明典憲當中機/㑹羲和職在奉天而忽不變戒其罪為重是故以此為)
(誅/首)政典曰先時者殺無赦不及時者殺無赦今予以爾
有衆奉將天罰爾衆士同力王室尚弼予欽承天子威
命火炎崐岡玉石俱焚天吏逸徳烈于猛火殱厥渠魁
脅從罔治舊染汙俗咸與惟新(六典司馬政典孔氏曰/先時謂厯象之法四時)
(節氣弦望晦朔先天時則罪死無赦不及時謂厯象後/天時若此果出政典則専為厯象之官設此條其它官)
(司干犯憲令當討伐者宜各有條也或曰政典行兵之/法也先時後時皆為違節度其罪皆殺崐山出玉山脊)
(曰岡奉行天討是為天吏為天吏而有逸徳則其暴甚/於火矣今當取其渠魁殱滅之渠大魁帥也王師之至)
(而猶不面縛助惡旅拒皆叛逆若威力迫脅不能/自拔而當勿治己經誅討便為染惡皆與之自新)嗚呼
威克厥愛允濟愛克厥威允罔功其爾衆士懋戒哉(非/不)
(愛也而以威克之臨敵之戒所以用民命一死力非可/以為常也羿與羲和其罪孰輕孰重曰羲和慢天罪固)
(重而羿反叛豈輕哉然而事必有次第勢亦有屈仲正/百官以正朝廷正朝廷以正四方太康亡國固以百官)
(廢脩輔常憲誅羲和正朝廷百官使體統皆正斯有以/臨制天下且太康固為失民心也民心未回羿豈易治)
(哉脅從亂之民據險固之地輕以治之羿未即罪亂何/日可解唐河北藩鎮之禍根株百五六十年至于唐亡)
(正坐此耳書𫝊載羿浞之事羿既逐太康終不敢廢夏/祀聽仲康自立於河南其後浞殺羿因羿室生澆及殪)
(使澆滅斟灌氏斟尋氏二斟夏同姓也至帝相居帝丘/浞又滅相后緡方娠逃于有仍生少康浞處澆于過處)
(殪干戈跨據河南北少康為仍牧正澆使椒求之奔有/虞為庖正虞邑之于綸浞意不盡滅夏之遺種必不已)
(少康布徳以收夏衆夏之遺臣靡自有鬲氏收二國之/燼滅浞而立少康使女艾滅過季杼滅戈然後祀夏配)
(天不失舊物浞暴逆甚於羿矣少康之興固有天意要/亦由浞窮凶極惡人心思舊反本而後其事可回不然)
(少康一旅之衆二斟滅亡之餘豈能暴興如此雖然亦/五六十年矣一敗塗地之勢不能遽反自非禹之功徳)
(天命奚所眷顧茍非仲康少康之賢/人心何攸繋屬王葉復興夫豈易哉)
自契至于成湯八遷湯始居亳從先王居作帝告釐沃
(湯名論語名履故或以湯為字或以為諡史記名天乙/契至湯十四世國凡八徙孔氏曰嚳嘗都亳湯自商丘)
(徙焉故曰從先王居十二州志梁國有二亳南亳在榖/熟北亳在蒙穀熟今應天縣蒙今拱州考城縣亦謂之)
(景亳地理志梁國榖縣有髙辛城寰宇記曰在穀城縣/帝系譜顓頊封嚳邑于此商丘今應天理帝告釐沃孔)
(氏曰告来居治沃土二篇以宇訓與序意求之恐是如/此凡𫝊釋逸書名義未必盡然史記作帝誥無釐沃)
湯征諸侯葛伯不祀湯始征之作湯征(孔氏曰為夏方/伯得専征伐葛)
(今應天寜陵縣邦國皆有命祀不祀為犯令陵政已應/討伐而況於殺人奪餉乎一童子不以罪而死是為殘)
(賊仁義王法所當治為匹夫匹婦復讎湯葢行方伯之/職以司牧人自任也遺之牛羊使亳衆為之耕將與之)
(同善也而傲虐滋甚/不可訓誨於是征之)
伊尹去亳適夏既醜有夏復歸于亳入自北門乃遇汝
鳩汝方作汝鳩汝方(伊氏尹名經尹躬暨湯則名也或/曰名摯尹正也官名孔氏曰字力)
(牧之後伊尹耕于有莘之野莘國名今曹州濟隂縣東/南有莘仲城湯進之於桀古者貢士壹適謂之好徳再)
(適謂之賢賢三適謂之有功伊尹五就桀幸桀之改徳/也醜言其徳垢穢為可醜也於是為不足事矣伐桀定)
(於伊尹醜夏歸亳之日始入國門而遇汝鳩汝方與論/夏事二臣商賢人二書必有異同之論惜乎其亡也伯)
(夷之清伊尹之任皆存義也湯已征葛而伊尹猶自亳/適夏鳴條誠不得已矣目帝告而下五書皆商史所作)
(遷亳今夏王命征葛行夏方伯職事汝鳩汝方猶論夏/事故皆為夏書堯典為虞書帝告釐沃湯征汝鳩汝方)
(為夏書始終之際皆可攷也自/禹至桀十七世史記桀名履癸)
　　　　右夏書九篇其五篇亡
　
　尚書説卷二
欽定四庫全書
　尚書説卷三　　　　　　宋　黄度　撰
　　商書
伊尹相湯伐桀升自陑遂與桀戰于鳴條之野作湯誓
(伊尹白予弗克俾厥后為堯舜其心愧恥若撻于市一/天不獲則曰時予之辜其自任以天下之重如此故湯)
(誓師之書而夫子序之曰伊尹相湯伐桀言其事出于/伊尹也前末有此事誓辭乃出師之日誓于國中而序)
(述鳴條之戰終伐夏也今解州安邑縣東北十五里有/鳴條陌陑在縣北二十里湯自陑升與桀戰孔氏曰出)
(桀不意非路當出此耳升陑與記武王渡孟津同鳴條/與牧野同皆臨其國都於是戰矣史官與夫子序書皆)
(詳之事之變也湯十一征皆為行方伯之職桀不諒其/忠而方忌惡之昬虐愈甚湯於是誓師而出征葛之後)
(湯誓未出師之前桀能改徳事為可已也曰果可已乎/曰何以不可文言曰上下無常非為邪也進退無恒非)
(離羣也此聖人之事常人安能與此可上而不可下可/進而不可退秦漢以來盗賊僭篡之所為人遂比之騎)
(虎此豈足以/論聖人哉)
湯誓
王曰格爾衆庶悉聽朕言非台小子敢行稱亂(王誓衆/正大義)
(也夫是之謂天討格至稱舉君臣有定分而至於放伐/世固或以為亂也堯舜之禪湯武之伐皆權道也徳必)
(若舜禹而又有堯舜薦之者乃可為禪讓孔子不有天/下繼世而有天下繼世而有天下亦必若桀紂而又有)
(如湯武者乃可以言放伐是故/非聖人而論權則亂而已矣)有夏多罪天命殛之今
爾有衆汝曰我后不恤我衆舎我穡事而割正夏予惟
聞汝衆言夏氏有罪予畏上帝不敢不正(穡事輕正夏/重以農斂穫)
(時出師桀之罪一日不可容於天下/矣衆言奚敢不恤上帝為可畏也)今汝其曰夏罪其
如台夏王率遏衆力率割夏邑有衆率怠弗協曰時日
曷喪予及汝皆亡夏徳若兹今朕必往(今汝其必謂夏/罪其如我所云)
(者猶曰固知其然也率猶一切也言一切遏絶衆力不/得用於養生喪死之事而又一切割剥之使獨豐夏衆)
(知大命近止亦一切怠惰人各有心不相和合所謂農/夫釋耒工女下機靡衣媮食以待滅亡也時是曷何是)
(曰喪矣特不知其事狀如何耳予及汝不能相救皆亡/而已民非后罔事后非民罔使而夏徳若此豈復可以)
(君斯民哉必徃/言遂伐之也)爾尚輔予一人致天之罰予其大賚汝
爾無不信朕不食言爾不從誓言予則孥戮汝罔有攸
赦(天命殛之予畏上帝致天之罰惟有天徳者/能知之大賚功大者錫爵封國賚大封于廟)
湯既勝夏欲遷其社不可作夏社疑至臣扈(古說湯革/命創制變)
(置社稷而後世無及句龍者故不可非也夏社大社王/社也天子之社也將遷去之而義不可夏社疑至臣扈)
(三書宜有議論至周黜殷而猶/存亳社用湯故事三書皆亡)
夏師敗績湯遂從之遂伐三朡俘厥寳玉誼伯仲伯作
典寳(桀載其寳玉保于三朡湯伐之桀奔南巢遂俘其/寳玉三朡今廣濟軍定陶縣東北有三朡亭古國)
(也典主也誼伯仲伯二臣/作典寳述興亡之戒云)
湯歸自夏至于大坰仲虺作誥(大坰地闕仲虺名或仲/氏奚仲之後為湯左相)
(孔氏曰以諸/侯相天子)
仲虺之誥
成湯放桀于南巢惟有慙徳曰予恐來世以台為口實
(湯武應天順人然君臣之名終不可廢是故謂之放謂/之殺而不敢辭舜遷苖謂之放流宥之也封象亦或謂)
(之放不及以政也南巢今無為軍巢縣放殺不幸而有/此也堯舜禪讓猶有子噲之事况放殺乎其為口實何)
(疑是豈能無慙君子言而世為天下法行而世為天下/則今舉動如此若稍有可議使天下後世不肖無恥有)
(所並縁以行其姦則安能不憂易坤上六龍戰于野其/血𤣥黄湯武戰矣必傷𤣥黄天地之色言上下皆傷也)
(其至于此/誠不幸矣)仲虺乃作誥曰鳴呼惟天生民有欲無主乃
亂惟天生聰明時乂有夏昬徳民墜塗炭天乃錫王勇
智表正萬邦纉禹舊服兹率厥典奉若天命(民皆有欲/無主則各)
(求遂而亂矣聰明君徳也人無欲則志定氣清而耳目/聰明桀聰明非必不若人也縱欲而昬昬故不能聼徳)
(視逺豈惟不能乂民反塗炭之人主天下之表也表正/則影從君不作徳而縱欲以競其民豈得不亂湯勇足)
(以斷天下之大事智足以察天下之大變天所錫也禹/弼成五服使萬邦惟正之供皆有典常與天命流行天)
(使湯表正萬邦纉禹舊服湯禹是率其舊/典以奉順天命是則桀為弗克若天矣)夏王有罪矯
誣上天以布命于下帝用不臧式商受命用爽厥師(凡/其)
(出令為割剥之事皆為矯誣天未嘗使人君厲民以獨/豐也式用也桀為昬政天不善之故用商受命以爽明)
(其衆記曰大學之道/在明明徳在新民)簡賢附勢實繁有徒肈我邦于有
夏若苖之有莠若粟之有秕小大戰戰罔不懼于非辜
(簡忽也簡忽賢徳附托勢力韋顧昆吾之屬助桀為虐/商始不見容於夏矣莠在苗必芟耡秕在粟必簸颺而)
(邪之醜正乃亦如是有徳則興無徳則亡不可得而私/故謂之天位堯舜授受湯武放伐本一道耳豈嘗有私)
(意哉桀惟失徳而後天命改授乃不自省畏而欲剗商/去之是尚可與言堯舜薦賢之事乎湯之誥萬邦曰爾)
(有善朕弗敢蔽罪當朕躬弗敢自赦惟簡在上帝之心/故夫子誦其言桀既私留大位而同惡助之將賊害賢)
(徳故小大之民無不戰戰懼陷非辜桀暴亂天下天下/所恃者湯而已湯亡誰拯其亂哉此商師之所以遂出)
(也史記自孔甲以來諸侯多畔夏桀不務徳而湯傷百/姓弗堪乃召湯而囚之夏臺已而釋之桀放而死謂人)
(曰吾悔不殺/湯使至此)矧予之徳言足聽聞惟王不邇聲色不殖
貨利徳懋懋官功懋懋賞用人惟已改過不吝克寛克
仁彰信兆民(夫豈嘗以天下為私哉湯執中立賢無方/其程度皆自已出改過不吝湯武反之也)
(十一征無敵於天下天/下信之惟其無私而已)乃葛伯仇餉初征自葛東征西
夷怨南征北狄怨曰奚獨後予攸徂之民室家相慶曰
徯予后后來其蘓民之戴商厥惟舊哉(是可以君/天下矣)佑賢
輔徳顯忠遂良兼弱攻昧取亂侮亡推亡固存邦乃其
昌(上無明天子方伯為政諸侯之賢者佑之有徳者輔/之忠者顯之良者遂之弱者兼之使有所附屬昧者)
(攻之亂者取之亡者侮之改其社稷羣祀降其宗親皆/侮道也凡此大要不過因其亡而推之因其存而固之)
(所謂因其材而篤焉湯代行天職如此商/邦之所由以昌盛也十一征規模可見矣)徳日新萬邦
惟懷志自滿九族乃離(此存亡得/喪之機也)王懋昭大徳建中于
民以義制事以禮制心垂裕後昆(湯既伐夏實任君師/之職仲虺以其慙也)
(故言昔之所已為又言今之所當為天下任重放伐雖/蒙其慙不得已也己徳不明欲民之協中難矣自昭明)
(徳民被皇極之福君子創業垂統為可繼也以義制事/以禮制心使足以遺其子孫此皆今日之當務也此書)
(皆言桀縱欲故昬不能乂民湯無欲故聰明民奉之以/為主而終篇制事制心實為舉要之語大抵人主之欲)
(為難制也益戒舜猶曰罔咈百姓以從己之/欲漢武帝曰多欲不可以君國子民信哉)予聞曰能
自得師者王謂人莫已若者亡好問則裕自用則小(此/專)
(論伊尹湯之於伊尹學焉而後臣之故/王桀自謂伊尹不若己而舎之故亡)鳴乎慎厥終惟
其始殖有禮覆昬暴欽崇天道永保天命(有其始矣克/終為難殖有)
(禮覆昬暴此理為不可易也欽崇永保安敢廢諸蘓文/忠謂仲虺誠忠矣而湯之慙口實之病仲虺終不敢謂)
(無放殺之名雖其臣子不能蓋夫惟湯武未嘗求蓋也/夫不蓋其名是以為仁義之盡使有其實而欲蓋之則)
(私而已矣何/以為湯武)
湯既黜夏命復歸于亳作湯誥(夏命雖黜復歸于/亳以待諸侯之至)
湯誥
王歸自克夏至于亳誕告萬方(正天子/號令)王曰嗟爾萬方
有衆明聽予一人誥惟皇上帝降衷于下民若有恒性
克綏厥猷惟后(衷古訓善性之有也天降衷于民使順/有常性能安其道則有君焉故伊尹曰)
(予將以斯道覺斯民/也非予覺之而誰也)夏王滅徳作威以敷虐于爾萬方
百姓爾萬方百姓罹其凶害弗忍荼毒並告無辜于上
下神祇(民弗能忍/其心離矣)天道福善禍淫降災于夏以彰厥罪
肆台小子將天命明威不敢赦(降災彰其罪猶/不悛湯遂伐之)敢用𤣥
牡敢昭告于上天神后請罪有夏聿求元聖與之勠力
以與爾有衆請命(出師類祭行王事也聿述述古事也/元大聖伊尹黄帝堯舜以來傳記所)
(傳皆有聖師聖人義禮之㑹也告於天無/愧辭謀於聖人而協桀之罪為當討矣)上天孚佑下
民罪人黜伏天命弗僭賁若草木兆民允殖(天佑下民/信矣桀於)
(是退黜屏伏去夏歸商豈有差忒天下更新煥然賁/飾如草木之華精神氣象為不同矣兆民信能生殖)俾
予一人輯寧爾邦家兹朕未知獲戾于上下慄慄危懼
若將隕于深淵(天使予輯寧爾君公卿大夫而未知所/以自免于戾故懼孔子曰治天下者不)
(敢失於小國之臣而/况於公侯伯子男乎)凡我造邦無從匪彞無即慆淫各
守爾典以承天休(於是為商諸侯故稱造邦彞常慆慢/周官冢宰掌建邦之六典以佐王治)
(邦/國)爾有善朕弗敢蔽罪當朕躬弗敢自赦惟簡在上帝
之心(伐夏天下之公義也此義未嘗廢誠使爾諸侯有/如舜禹之盛徳吾且薦之於天使吾不可以任天)
(下之重釋位去之何敢遏天命哉然則堯舜湯武之道/廣大公平禪讓征伐所遭不同皆未嘗以天下為私也)
其爾萬方有罪在予一人予一人有罪無以爾萬方(湯/既)
(伐夏而其民猶不能遷善逺罪猶不可/與入堯舜之道綏猷之言不其病諸)嗚呼尚克時忱
乃亦有終
咎單作明居(咎單臣名/明居書亡)
成湯既沒太甲元年伊尹作伊訓肆命徂后(史記湯崩/太子太丁)
(未立而卒於是立太丁之弟外丙外丙即位三年崩立/外丙之弟仲壬仲壬即位四年崩伊尹立太丁之子太)
(甲太甲湯適長孫一曰祖甲孟子外丙二年湯沒六年/三易君外丙猶未終喪而沒歳月易相亂恐疑後世故)
(序書稱太甲元年且以見遷桐即元年事伊訓肆命徂/后三書繼作太甲不受敎而遷之太甲序太甲既立不)
(明與此/相類)
伊訓
惟元祀十有二月乙丑伊尹祠于先王奉嗣王祗見厥
祖侯甸羣后咸在百官總己以聽冢宰(商紀年曰祀十/二月商正月商)
(周改正朔以一號令而詩書紀月不改夏正天時不可/易也嗣王踰年即位伊尹主祠事奉嗣王朝廟此古者)
(冢宰攝政之禮也侯甸在千里之外來見新王周禮侯/服嵗一見甸服二嵗一見夏商侯服為王畿甸服則周)
(侯/服)伊尹乃明言烈祖之成徳以訓于王曰嗚呼古有夏
先后方懋厥徳罔有天災山川鬼神亦莫不寧暨鳥獸
魚鼈咸若于其子孫弗率皇天降災假手于我有命造
攻自鳴條朕哉自亳(造哉皆始也始攻桀自鳴條而出/令則自克夏歸亳孟子天誅造攻)
(自牧宮朕哉自亳/趙岐曰牧宮桀宮)惟我商王布昭聖武代虐以寛兆民
允懷(為人君/止於仁)今王嗣厥徳罔不在初立愛惟親立敬惟
長始于家邦終于四海(本立而道生不立無本道何由/生是故立愛於其親充之而無)
(所不愛立敬於其長充之而無所不敬親親之/殺尊賢之等始于家邦終于四海以此嗣湯徳)嗚呼先
王肈修人紀從諫弗咈先民時若居上克明為下克忠
與人不求備檢身若不及以至于有萬邦兹惟艱哉(肈/始)
(也湯人紀之修自立愛立敬始從諫順先哲居上明為/下忠待人恕治已嚴皆人紀也愛敬之充也中庸九經)
(愛敬而已桀廢棄人紀湯始修之而/遂以有天下大要惟克艱故能致此)敷求哲人俾輔于
爾後嗣制官刑儆于有位曰敢有恒舞于宮酣歌于室
時謂巫風敢有殉于貨色恒于遊畋時謂淫風敢有侮
聖言逆忠直逺耆徳比頑童時謂亂風惟兹三風十愆
卿士有一于身家必喪邦君有一于身國必亡臣下不
匡其刑墨具訓于蒙士(官刑雖設茍無哲輔杲何益哉/恒舞酣歌近于巫覡貨色遊畋)
(淫蕩不反侮聖言則無所忌憚逆忠直則無所降屈逺/耆徳則廢典刑比頑童則所趨必下逆倫害理亂之道)
(也人主至此益難救食其禄居其位而不憂其敗非人/臣也故有不匡之刑故侍講劉貢父曰墨非刑名也臯)
(陶刑昬墨賊殺墨貪也臣不匡君貪其禄位故坐以墨/蓋死罪也孔氏曰蒙士例謂下士或曰蒙矇古字從省)
(為蒙周官瞽矇掌弦歌諷誦召武公稱矇誦衛武公亦/曰矇不失誦所謂工執藝事以諫者也湯作官刑具以)
(訓瞽矇使歌誦之以儆邦君/卿士伊尹取其言以戒嗣王)嗚呼嗣王祗厥身念哉聖
謨洋洋嘉言孔彰(能敬其身則必能/念祖矣洋洋廣大)惟上帝不常作善
降之百祥作不善降之百殃爾惟徳罔小萬邦惟慶爾
惟不徳罔大墜厥宗(提要之言/益明簡)
肆命徂后(二篇/亡)
太甲既立不明伊尹放諸桐三年復歸于亳思庸伊尹
作太甲三篇(太甲嗣仲壬而立不明居喪之禮伊尹營/桐宮居之夫子序書謂之放孔氏曰不知)
(朝政曰放然則古者君喪雖冡宰攝政猶當有所闗白/放居桐蓋使專典喪不復預他事也庸常思常道一曰)
(庸用思用伊尹之訓不明而放之思庸而復之人無不/知伊尹之心者故孟子曰有伊尹之志則可無伊尹之)
(志則篡也古説桐湯墓劉向曰成湯無葬處伏滔北征/記望亳蒙間成湯伊尹箕子冡墓皆為丘墟寰宇記伊)
(尹冡在宋州楚丘縣/箕子冡在宋城縣)
太甲上
惟嗣王不惠于阿衡(惠順也阿倚衡平或曰阿/保思保也故亦曰保衡)伊尹作
書曰先王顧諟天之明命以承上下神祇社稷宗廟罔
不祗肅天監厥徳用集大命撫綏萬方惟尹躬克左右
厥辟宅師肆嗣王丕承基緒惟尹躬先見于西邑夏自
周有終相亦惟終其後嗣王罔克有終相亦罔終嗣王
戒哉祇爾厥辟辟不辟忝厥祖(諟古訓是審諦之意顧/察而審諦之文王陟降)
(在帝左右也於以承上下神祇社稷宗廟無不祇肅言/一本諸敬而已親親尊尊愛敬充焉居喪失禮是謂無)
(本百神爾主何以承之惟天監其徳而後有以集大命/為天下君宅居師衆尹身親相湯以有九有之師故今)
(嗣王大承其基緒誠願如先夏之有終而其相亦惟終/不願如其後嗣王之罔終而其相亦罔終君有終則相)
(亦有終君罔終則相亦罔終是故君相一體安危休戚/無不同之太甲之克終不終伊尹安敢不任之於其身)
(哉夏在亳西故曰西邑夏自周忠信為周終始惟一非/忠信能之乎文言曰忠信所以進徳也嗣王知所戒則)
(敬而已矣敬則盡君道為君而/不盡君道則為辱乃祖成湯矣)王惟庸罔念聞(庸用王/惟自用)
(無念聞伊/尹之訓)伊尹乃言曰先王昧爽丕顯坐以待旦旁求
俊彦啓廸後人無越厥命以自覆慎乃儉徳惟懷永圖
若虞機張往省括于度則釋欽厥止率乃祖攸行惟朕
以懌萬世有辭(此諫語也昧未爽明丕大顯亦明也未/明而大顯之平旦清明之氣也顯存晦)
(亡旁非一方啓廸開明而蹈行之旁求俊乂啓廸後人/夫是以伊尹有托孤寄子之責越顛墜也墜厥宗忝厥)
(祖越命自覆𢥠然危亡之戒人之縱欲為侈快意朝夕/不為久長之謀也機弩牙括笴虞人張機必省與度凖)
(乃釋不茍𤼵也孔氏曰機有度以凖望古機猶有存者/銅為之植度於其側大學在知止在止於至善能欽其)
(所止則能率循成湯之所行也大扺伊訓太甲之書專/務敎敬而敬必本於愛也太甲自謂欲敗度縱敗禮是)
(由儉徳之闕故/伊尹舉要諫之)王未克變伊尹曰兹乃不義習與性成
予弗狎于弗順營于桐宮密邇先王其訓無俾世迷(周/公)
(曰祖甲不義惟王舊為小人繼體而立而執喪不如禮/不義莫甚焉此漢之所以廢昌邑也然霍光解璽之際)
(昌邑猶能言古天子有爭臣七人不失其天下是則漢/公卿安能無愧色伊尹諫太甲言語略盡而猶未克變)
(是不可以口舌爭矣不義之習將與性俱成性無有不/善習或移之狎習予非敢習為不順有不得已者伐桀)
(放太甲皆非順經營桐墓立宮使居之成湯遺徳餘烈/足以感動人清廟曰對越在天駿奔走在廟不顯不承)
(無射於人斯密邇先王而訓之擇端良之士與王/居便嬖近習一切屏絶不使溺於世俗迷而不反)王徂
桐宮居憂克終允徳(孔氏曰居憂位蓋專使典喪也允/信孟子有諸己之謂信信則不變)
(保克終矣太甲之放為居喪無禮而自伊訓而下諫辭/未嘗及之惟敎之立愛立敬以修人紀鑒于三風十愆)
(之訓以敬慎其身推而顧察天命承事鬼神終先王大/業莫不由此居喪失禮豈待指事哉至此猶未克變將)
(恐其惡遂成乃始攻其不義之習名之曰不義夫其得/已乎徂桐居憂實始自覺不但遷善且能信徳登而進)
(之允實光輝太甲遂為商/之令主此伊尹格天事業)
太甲中
惟三祀十有二月朔伊尹以冕服奉嗣王歸于亳(三年/喪畢)
(冕服而見于廟是謂即政朝廟禮之常也自桐歸亳而見廟因/復政厥辟事之變也居之不疑從容有常君臣之際無迹可尋)
(非聖人孰/能與於此)作書曰民非后罔克胥匡以生后非民罔以
辟四方皇天眷佑有商俾嗣王克終厥徳實萬世無疆
之休(胥相匡正周官九兩繋萬民胥匡以生也君民匹/敵之勢桀塗炭斯民湯由是伐桀太甲幾又失之)
(故伊尹以為復政第一語傳曰祖有功而宗有徳湯取/天下誠有功矣使太甲無克承之徳商之載祀何以能)
(久秦漢以後傳祚久近之效皆可見太甲克/終厥徳是為商萬世無疆之休誠有天命焉)王拜手稽
首曰予小子不明于徳自厎不類欲敗度縱敗禮以速
戾于厥躬天作孽猶可違自作孽不可逭既往背師保
之訓弗克于厥初尚賴匡救之徳圖惟厥終(拜手首至/手稽首首)
(至地太甲之言怨艾昔非歸恩師/保明白洞達如此可謂允徳矣)伊尹拜手稽首曰修
厥身允徳協于下惟明后先王子惠困窮民服厥命罔
有不恱並其有邦厥隣乃曰徯我后后來無罰(修身固/將以治)
(國平天下也自家而之國自國而之天下無所不協斯/之謂信人皆有此信故能協太甲曰不明于徳伊尹曰)
(惟明后自昭明徳豈可已乎皆有邦也而隣國之民/望湯如此湯來則厎善無罪罰允徳之協于下也)王
懋乃徳視乃烈祖無時豫怠奉先思孝接下思恭視逺
惟明聴徳惟聰(必將視乃厥祖敬而勿失始于家邦而/已矣斯須豫怠何以為懋徳思孝思恭)
(無時而不在念也形見於奉先接下之際耳蔽於近而/亡逺何明之有耽於非度而荒徳何聰之有伊尹猶防)
(太甲舊慝/之作歟)朕承王之休無斁(王無斁則朕承/王休亦無斁)
太甲下
伊尹申誥于王(言之悉矣於/此重𤼵明之)曰嗚呼惟天無親克敬惟
親民罔常懷懷于有仁鬼神無常享享于克誠(敬仁誠/所出同)
天位艱哉徳惟治否徳亂與治同道罔不興與亂同事
罔不亡終始慎厥與惟明明后(五帝異禮三王不同樂/而其道一也流連荒亡)
(不同事而同亂始也與治同道終也與亂同事得/非緝熙光明之學有所闕歟明明言光明相繼也)先王
惟時懋敬厥徳克配上帝今王嗣有令緒尚監兹哉(懋/敬)
(自强不/息也)若升髙必自下若陟遐必自邇(道有本末事有/先後未有一蹴)
(而能至/者也)無輕民事惟難無安厥位惟危慎終于始(太甲/於是)
(始親政故有慎終于始之戒惟難惟/危慎之至也始或廢之終何觀焉)有言逆于汝心必
求諸道有言遜于汝志必求諸非道(逆心之言正使狂/真妄𤼵茍求諸道)
(亦可容忍况嘉言乎遜志之言正使同心協謀猶/當求諸非道或恐未能盡理况以邪佞投合乎)嗚呼
弗慮胡獲弗為胡成一人元良萬邦以貞(元者善之長/也君正莫不)
(正/)君罔以辯言亂舊政臣罔以寵利居成功邦其永孚
于休(伊尹將告歸矣故終篇陳君臣之戒既曰辯言必/有新竒可喜之論不必庸君甘心焉袁盎一語而)
(絳侯禮貌遽衰辯言之易惑也霍光既立宣帝猶秉政/權君臣之間卒有遺憾寵利之可戒也辯言亂政寵利)
(居功主意惑而國體虧斷非美事商周盛際安/有斯事伊尹推理勢所至故言之以為世戒)
伊尹作咸有一徳(一徳天徳也中/庸曰純亦不已)
咸有一徳
伊尹既復政厥辟將告歸乃陳戒于徳(太甲方倚重師/保而伊尹遽歸)
(商王業已定太甲克終允徳伊陟臣扈皆/足輔王伊尹可以歸矣是為人臣常道)曰嗚呼天難
諶命靡常常厥徳保厥位厥徳靡常九有以亡(諶信常/不已也)
(一不作徳桀紂不難/至也故為亂亡之道)夏王弗克庸徳慢神虐民皇天弗
保監于萬方啓廸有命眷求一徳俾作神主(慢神必虐/民旱麓曰)
(惠于宗公神罔時怨神罔時恫刑/于寡妻至于兄弟以御于家邦)惟尹躬暨湯咸有一
徳克享天心受天明命以有九有之師爰革夏正(暨及/不以)
(君及臣而以臣及君伊尹於湯誠有敎廸之功伊/尹言之不嫌以為天下後世法夏正寅商正丑)非天
私我有商惟天佑于一徳非商求于下民惟民歸于一
徳(天視自我民視/天聴自我民聴)徳惟一動罔不吉徳二三動罔不凶
惟吉凶不僭在人惟天降災祥在徳(一則無所不順故/動與吉偕二三則)
(是非參錯其偶不/與凶會幸而已)今嗣王新服厥命惟新厥徳終始惟
一時乃日新(兹其始矣固未見其所終/也終始惟一是為日新)任官惟賢才左
右惟其人臣為上為徳為下為民其難其慎惟和惟一
(左右師氏僕使宰膳趣馬之屬朝夕在王左右者也人/主作徳不作徳左右闗繋為多臣為上為徳為下為民)
(大意是上輔君下乂民而其語難協為/臣不易故當慎同寅協恭和衷故能一)徳無常師主善
為師善無常主協于克一(徳不可以小成也苟主於善/則皆可師善非一端而已也)
(有以協之皆足以成徳孟子曰舜聞一善言見一善行/沛然若決江河莫之能禦也又曰大舜有大焉樂取諸)
(人以為善自耕稼陶漁以至為帝無非取諸人以為善/者伊尹懼太甲之小成也故敎之以取善之道如此太)
(甲能信矣剛健篤實光輝/日新其徳可不知勉乎)俾萬姓咸曰大哉王言又曰
一哉王心克綏先王之祿永厎烝民之生(徧覆包涵則/其言之大悠)
(久無疆則其心之一有是言而無是心朝夕變遷安可/保也先王聰明時乂民永其禄王言之大王心之一則)
(為能綏安之使斯民同厎于善無/終窮矣生與欲並生哉之生同)嗚呼七世之廟可以
觀徳萬夫之長可以觀政后非民罔使民非后罔事無
自廣以狹人匹夫匹婦不獲自盡民主罔與成厥功(親/盡)
(而廟不祧可以觀徳矣賈誼謂文帝曰使顧成之廟稱/為太宗商祖契宗湯太甲廟不毁與湯為二祧如周文)
(武歟鄭康成曰殷六廟非中宗髙宗廟亦不毁此禮由/商而來長萬夫則部分廣可以觀政矣后不自立非民)
(何使民不自治非后何事君民本相須也其至於乖睽/渙散仁之賊義之殘也民非后罔克胥匡以生后非民)
(罔以辟四方而既言之此又言之者人主不可以不常/知此意也匹夫匹婦有不自盡亦何遽至於罔成厥功)
(哉然失一人之心則天下之志趣乖魏武帝一接張松/不滿而蜀之士大夫舉不為魏是故明君必恭儉禮下)
(自廣狹人之/累當深戒也)
沃丁既葬伊尹于亳咎單遂訓伊尹事作沃丁(沃丁太/甲子皇)
(覽曰伊尹冡在濟隂已氏平利鄉今楚/丘縣漢已氏縣訓以伊尹行事沃丁亡)
伊陟相太戊亳有祥桑榖共生于朝伊陟賛于巫咸作
咸乂四篇(伊陟伊尹子太戊中宗沃丁弟太庚之孫祥/妖怪孔氏曰桑榖二木合生七日大拱不恭)
(之罰史記一暮大拱巫咸臣名周公曰在太戊時則/有若伊陟臣扈格于上帝巫咸乂王家咸乂四篇亡)
太戊賛于伊陟作伊陟原命(孔氏曰原臣/名二篇亡)
仲丁遷于嚻作仲丁(嚻史記作隞李顒云在陳留浚儀/縣皇甫謐曰或云河南敖倉是案)
(敖倉在今鄭州滎/澤縣西仲丁亡)
河亶甲居相作河亶甲(相今相州/河亶甲亡)
祖乙圮于耿作祖乙(祖乙河亶甲子史記河亶甲時殷/復衰祖乙立殷復興巫賢任職又)
(曰祖乙遷于邪耿今河中府龍門縣圮毁也耿毁遷邢/蓋兩遷索隱邢音耿恐非盤庚五遷嚻相耿邢殷祖乙)
(兩遷為是邢今邢/州龍岡縣祖乙亡)
盤庚五遷將治亳殷民咨胥怨作盤庚三篇(史記自仲/丁至陽甲)
(廢適而更立諸弟子弟子或爭相代立比九世亂於是/諸侯莫朝陽甲崩弟盤庚立殷今河南偃師縣謂之亳)
(殷從先王居猶晉絳楚/郢也咨嗟相怨不欲遷)
盤庚上
盤庚遷于殷民不適有居率籲衆慼出矢言曰我王來
既爰宅于兹重我民無盡劉不能胥匡以生卜稽曰其
如台(民不趨令適新邑之居籲和慼憂久皆重遷若曰/可與樂成難與慮始勿恤可也然古人終不肯違)
(衆而獨舉以智力求濟率和恱衆憂必使盡知其為不/可不遷而聴命焉矢直直寫己之情也或曰矢誓要質)
(之於鬼神也我王祖乙爰于宅居兹謂邢也劉殺耿圯/遷邢邢山國所謂適于山也耿為水所圯於是來宅于)
(此今其事變患害已至重吾民無盡殺為其不/能相正以生也我於龜以稽疑龜告如我謀)先王有
服恪謹天命兹猶不常寧不常厥邑于今五邦(先王有/所服行)
(敬謹天命此猶不敢常寧不常厥邑至于今五邦矣况/今吾命民不能胥匡以生而豈敢懷安乎五遷必皆有)
(故遷都大事冝皆有天命然古人簡質不以遷為難故/自契至湯八遷自仲丁至祖乙四遷民皆聴命無異論)
(至盤庚之遷而怨咨作安/土之意已不能如古矣)今不承于古罔知天之斷命
矧曰其克從先王之烈若顛木之有由蘖天其永我命
于兹新邑紹復先王之大業厎綏四方(今不能承于古/而遷為人情縱)
(肆法度委廢天且斷絶其命汝猶罔知而况敢謂克從/先王之烈譬若顛木之有蘖庶幾其能興起乎今遷則)
(天且延長我命于兹新邑可以紹復先王大業厎定四/方也王國居中四方承之𤣥鳥曰邦畿千里維民所止)
(肈域彼四海自王國猶不能立法使民相正而生四方/豈有厎綏之功先王之業墜矣已上總論遷都大意)
盤庚斆于民由乃在位以常舊服正法度曰無或敢伏
小人之攸箴(盤庚之遷其大家實憚之小人未必盡不/樂也盤庚將敎訓其民推原不適有居之)
(故皆自在位者始故以常日舊制所服行者先王法度/大意則曰無得隱伏小人箴規其上之言詩曰民雖靡)
(膴或哲或謀遷都之利衆人雖未能盡見亦豈無智識/之士知之者大家不樂壅遏民情議論偏勝不可據依)
(故使一宣達之遷都事實為可求矣此史官紀盤庚行/事大要魏相白宣帝去尚書副封而霍氏逆謀始得上)
(閒是亦為/正法度也)王命衆悉至于庭王若曰格汝衆予告汝訓
汝猷黜乃心無傲從康(衆羣臣也汝當以/道黜汝傲慢之心)古我先王亦
惟圖任舊人共政王播告之修不匿厥指王用丕欽罔
有逸言民用丕變今汝聒聒起信險膚予弗知乃所訟
(先王圖任舊人共政修播告之辭未嘗隱匿其指王必/用大敬無過失之言故其民順令曠然大變聒聒多言)
(之貌今汝聒聒起而信受邪險膚淺于弗知其所辯訟/果為何事此豈先王所以圖任共政者哉言在位羣臣)
(不能繼承其先人同力王室也孟子曰為政/不難不得罪於巨室世家梗政此時已患之)非予自荒
兹德惟汝含徳不惕予一人予若觀火予亦拙謀作乃
逸(非予自荒念舊之徳惟汝含蓄恩徳無所畏惕予一/人號令誅賞之所自出也譬若火作而弗救乃坐觀)
(之則自一爝至於炎炎無由息也/是豈非予拙謀作汝過失至此乎)若網在綱有條而不
紊若農服田力穡乃亦有秋(舉網而條不亂言事必有/其序也農夫利穡而有秋)
(言事無有幸而致也盤庚興商規模自遷都始故以舉/網言之遷則可以紹復大業一勞永逸不遷則委靡頽)
(敗將不能為一日之/安故以服田言之)汝克黜乃心施實徳于民至于㛰
友丕乃敢大言汝有積徳乃不畏戎毒于逺邇惰農自
安不昬作勞不服田畝越其罔有黍稷(汝能自黜傲慢/從康之心則能)
(施實徳於民至於婚姻朋友皆蒙被之今則不然丕乃/敢大言皆世閱也故自謂有積徳戎大昏强虚言惑衆)
(大毒逺邇邢山國田少使其人惰農自安不强作勞不/服田畝遂至於罔有黍稷此為不能胥匡以生事實盤)
(庚之遷其/大端在此)汝不和吉言于百姓惟汝自生毒乃敗禍姦
宄以自災于厥身乃既先惡于民乃奉其恫汝悔身何
及(吉善汝不協和善言于百姓而使咨怨不適有居惟/汝自生毒大家總于貨寳小民罔有黍稷乃至于禍)
(敗姦宄自災于其身恫痛民之惡汝既先之而猶自奉/持其可哀痛之事刑罰將至雖悔何及乃奉其恫吉其)
(凶/也)相時憸民猶胥顧于箴言其𤼵有逸口矧予制乃短
長之命汝曷弗告朕而胥動以浮言恐沈于衆若火之
燎于原不可嚮邇其猶可樸滅則惟爾衆自作弗靖非
予有咎(相視憸小小民箴誨之言猶相顧忌恐其𤼵有/逸不協義理矧予制汝短長之命而無所忌憚)
(茍有異同何不告朕反覆議論而相動以浮言詿誤衆/人恐遂一沈溺之譬若燎原之火雖不可嚮邇而猶可)
(撲滅豈以羣起之勢不復可奈何哉是將以刑法施之/矣若其至此則惟爾衆自作弗靖豈予之咎盤庚欲舉)
(法以治不從令者而卒不用也如所云云夫豈不可以/行法然而不敎而殺忿嫉于頑堯舜三代之盛未嘗有)
(此必訓告必敎誨使理悟而心/服所謂以善養人者每如此也)遲任有言曰人惟求舊
器非求舊惟新古我先王暨乃祖乃父胥及逸勤予敢
動用非罰世選爾勞予不掩爾善兹予大享于先王爾
祖其從與享之作福作災予亦不敢動用非徳(人求舊/器求新)
(各有其冝也予先王與乃祖乃父相及逸勤予豈敢不/念其子孫而動用非罰乎世選勲勞而官爵之不敢掩)
(爾善念舊之意如此也爾祖與享於先王廟延有善而/作福有禍而作災照臨于上不可欺罔予亦安敢一切)
(姑息動用非徳乎非罰非/徳皆謂施之而不當理也)予告汝于難若射之有志(言/易)
(出而志不審/何能中乎)汝無侮老成人無弱孤有幼(老成之人智/慮及之當有)
(知遷都之為利者非必舉一世之人為異也孤幼不能/自立隨其長上為向背也如其不昬作勞不服田畝至)
(於仰事俯肓不能/無憾是為虐之)各長于厥居勉出乃力聴予一人之
作猷(公卿大夫各有封邑而為之長當率其民勉出/力以聼命作猷言遷都有道於此作興之也)無
有逺邇用罪伐厥死用徳彰厥善(自陷於死而罰施/之故曰伐厥死)邦
之臧惟汝衆邦之不臧惟予一人有佚罰凡爾衆其惟
致告自今至于後日各恭爾事齊乃位度乃口罰及爾
身弗可悔(致告致吾之意而告之也王曰商俗靡靡/利口為賢然則商人口之不度所從久矣)
盤庚中
盤庚作惟渉河以民遷乃話民之弗率誕告用亶其有
衆(作動也將動而遷乃話其民弗/率之故大告之以信其有衆)咸造勿褻在王庭盤
庚乃登進厥民曰明聼朕言無荒失朕命(造至升進使/前大司冦大)
(詢朝位三公及/州長百姓北面)嗚呼古我前后罔不惟民之承保后胥
慼鮮以不浮于天時殷降大虐先王不懷厥攸作視民
利用遷汝曷弗念我古后之聞承汝俾汝惟喜康共非
汝有咎比于罰(先王無不惟民之承而民亦保其君相/與慼憂鮮以不浮于天時之故浮猶溢)
(也天時溢出為災猶洪範極備為凶也殷降大虐水圮/都邑先王不敢懷安其所興作視民利為當遷汝曷不)
(念所聞古后之行事其所以承汝使汝惟喜樂安寧/將與汝共之非汝有過咎比于五流之罰而遷汝也)予
若籲懷兹新邑亦惟汝故以丕從厥志(予所為順和懷/念此新邑豈非)
(為汝故以大從/吾為民之志乎)今予將試以汝遷安定厥邦汝不憂朕
心之攸困乃咸大不宣乃心欽念以忱動予一人爾惟
自鞠自苦(試言試其事也灼然已見其可為而曰試者/為衆人之不能盡知也今人猶曰且試觀之)
(遷則安定厥邦不遷則莫可為也汝不憂朕心之所用/如此乃皆大不宣其心務自覆匿不能欽念以誠而動)
(我此豈所謂保后胥慼者乎不順我而/遷喜樂康安不得共之必且自窮自苦)若乘舟汝弗濟
臭厥載爾忱不屬惟胥以沈不其或稽自怒曷瘳(譬諸/乘舟)
(而弗求濟必臭敗其所載物爾誠不相屬猶豫二三豈/但臭厥載而已中流汎汎必相與沈溺矣不於此稽察)
(而至於禍敗雖/自怒何能瘳)汝不謀長以思乃災汝誕勸憂今其有
今罔後汝何生在上(汝不謀度長久以思汝不遷之災/是大勸憂之道必自厎於困窮茍)
(安朝夕有今罔後汝謂此何生在上乎傲誕從康自作/之咎生於下不生於上也河亶甲以前事不可考祖乙)
(之遷以水其災已見故其民樂從盤庚之遷以其民不/能胥匡以生其禍尚隱伏未能盡見大家又壅隔其間)
(故其民/憚從)今予命汝一無起穢以自臭(一故不變起/於穢必自臭)恐人
倚乃身迂乃心予迓續乃命于天予豈汝威用奉畜汝
衆(人且悞汝偏倚汝身迂曲汝心終必有災不服常業/身偏倚矣不則徳義心迂曲矣故予今將迎續汝命)
(于天予非威脅汝用/奉承汝畜養汝而已)予念我先神后之勞爾先予丕克
羞爾用懷爾然失于政陳于兹髙后丕乃崇降罪疾曰
曷虐朕民(神后髙后皆湯子念湯勞來爾先人使作徳/故予亦大能進爾於善用綏懷爾則既然矣)
(我若不遷政敎不行陳腐于此則汝何能善湯/必大積髙降罪疾於我而言曰何得虐毒我民)汝萬民
乃不生生暨予一人猷同心先后丕降與汝罪疾曰曷
不暨朕幼孫有比故有爽徳自上其罰汝汝罔能廸(生/生)
(充其類進善不已也易曰生生之謂易盤庚言我不能/進爾於上湯且降罪疾於我汝萬民力不能以類茂長)
(於善暨予一人偕之大道而同心焉湯亦大降與汝罪/疾曰何以不及我幼孫協比而致有差爽之徳自上降)
(罰於汝汝無能廸吉/矣幼孫盤庚自謂)古我先后既勞乃祖乃父汝共作
我畜民汝有戕則在乃心我先后綏乃祖乃父乃祖乃
父乃斷弃汝不救乃死(先王勞來乃祖乃父故汝共作/我畜民衣食温飽長老慈幼是)
(為畜民而汝不臧厥心乃有戕害之事雖包藏不露而/鬼神知之我先王綏安乃祖乃父乃祖乃父懷我先王)
(之徳不平怒汝乃/斷弃汝雖死不救)兹予有亂政同位具乃貝玉乃祖乃
父丕乃告我髙后曰作丕刑于朕孫廸髙后丕乃崇降
弗祥(亂治位雖有髙下而皆與人主共治政故曰亂政/同位治政有位在民上而不恤民具乃貝玉而已)
(汝又信其䛘惑不順我遷故乃祖先父大告湯使作大/刑於朕孫開導湯大積髙降弗祥前篇訓有位無此語)
(士君子當自識此理也此篇訓萬民故及之或曰盤庚/患其民不從令故假鬼神以懼之是乎曰否古人必畏)
(天必敬鬼神必省察禍福是故國家誥命必𤼵於宗廟/而盟誓必臨之以鬼神人心敬戒懔乎神祇祖考常在)
(其上也從世人心放肆慢言恣行雖鬼神福善禍淫其/道不改而人方顛迷豈能識察故雖隕越殄滅而猶不)
(悟大抵古人鬼神之訓皆非/假説之言也推此必然耳)嗚乎今予告汝不易永敬
大恤無胥絶逺汝分猷念以相從各設中于乃心(事不/可已)
(故告之不易其憂為大故當永敬絶逺而不相親事何/由濟各安其分而念于道必能降以相從中茍不設犯)
(分違道/必矣)乃有不吉不廸顛越不恭暫遇姦宄我乃劓殄
滅之無遺育無俾易種于兹新邑(遷徙之際固當明法/禁而况嘗有異論動)
(摇或恐姦邪乘間而作必當周防也吉善廸蹈顛越隕/墜不順理不恭怠傲今法惡逆不道不敬也暫遇人而)
(刼奪之為姦於外為宄於内小者劓/大者絶滅無遺育不使易種于新邑)往哉生生今予將
試以汝遷永建乃家
盤庚下
盤庚既遷奠厥攸居乃正厥位綏爰有衆曰無戲怠懋
建大命(奠定定其邑居而正廟社朝市郊野之位其衆/新至勞來安定之告戒之使無戲怠勉立大命)
(於新/邑)今予其敷心腹腎腸歴告爾百姓于朕志罔罪爾
衆爾無共怒協比讒言予一人(遷事百姓容有不能盡/知吾心者浮言胥動今)
(悉無罪汝汝亦無復/共怒協比讒言於我)古我先王將多于前功適于山用
降我凶徳嘉績于朕邦今我民用蕩析離居罔有定極
(先王祖乙祖乙圯于耿以屢遷靡定將使功多于前人/故適于山擇髙而居用降損我凶徳使災害悉去降猶)
(今言減少也自祖乙至陽甲六世矣夫亦為有美績焉/觀辭意則以嚻相皆因水而遷者至耿則不因水盤庚)
(之遷必有以也孟子曰仁政必自經界始經界不正井/地不均榖祿不平經界正則分田制禄可坐而定也山)
(居固逺水而險阻狹隘其初遺民猶少久而生齒日繁/地不能容於是蕩析離居任地不以井邑丘甸而田法)
(壞域民不以比閭族黨而比法壞斂財不以郊甸縣都/而賦法壞治兵不以五兩卒旅而軍法壞是則山居而)
(地不可井民不可比先王法制靡爛敗壞舉不可行所/謂失于政陳于兹蓋不可一朝居也公卿大夫具乃貝)
(玉而已自其婚友不昬作勞不服田畝驕墮易貧其害/猶如此而况於小民乎惟墊溺之憂屢遷之擾民得休)
(息久而安之遂不復顧念其他所以遷事一起而咨怨/竝作居民乖異莫能合也盤庚反覆告敎言語略盡而)
(其意卒不宣露至此始自謂敷心腹腎腸歴告朕志則/豈不以可使由之不可使知之者亦有所難言歟盤庚)
(智足以謀勇足以斷仁足以行然亦不易矣盤庚又八/世至武乙去亳徙河北即朝歌又三世至紂淫靡而亡)
(其世家驕淫周公遷于洛歴三紀而/後世變風移此商人風俗盛衰本末)爾謂朕曷震動萬
民以遷肆上帝將復我髙祖之徳亂越我家(遷奚能遽/復湯之徳)
(哉不遷人情翫習法今垢弊弃本逐末浮偽淫奢誠不/可為己大抵都邑歳久繁庶勢必至此盤庚之遷不因)
(災變徒以其民不能胥匡以生而自謂罔知天之斷命/其惠有甚於水者衆人之智不及此復湯之徳規模自)
(遷/始)朕及篤敬恭承民命用永地于新邑(我所以與厚敬/之臣恭承民命)
(用長居此/地于新邑)肆予沖人非廢厥謀弔由靈各非敢違卜用
宏兹賁(沖童退托童人當異同之論始作夫豈敢廢之/弔至由用靈善其至者用善而已至言其為不)
(可加也吾謀之既善卜之又協其敢違之/乎宏賁皆大也審謀考卜用大此大業)嗚呼邦伯師
長百執事之人尚皆隱哉(伯長也諸侯一國之長師官/師有敎帥之義𦙍征官師相)
(規長其官之長事之是/否隱之於心則自知也)予其懋簡相爾念敬我衆朕不
肩好貨敢恭生生鞠人謀人之保居敘欽(懋勉簡檢相/助肩任鞠窮)
(也勉擇參伍僚屬以助之人謂邦伯師長也必當念敬/我衆好貨者非所任果敢恭敬滋長於善哀矜窮乏之)
(人而能謀人之保居者序之於位尊敬之鴻雁曰/爰及矜人哀此鰥寡又曰雖則劬勞其究安宅)今我
既羞告爾于朕志若否罔有弗欽無總于貨寳生生自
庸式敷民徳永肩一心(今我既進汝告以朕志矣庶事/方殷凡所施設不能皆善其順)
(於理則承之否則相與反覆之無有弗敬當黜逺貪饕/其能滋長於善自用有常而後用敷民徳永任一心勿)
(替引之總于貨寳言專利也貝玉貨寳之戒至此凡三/遷都異論實起於此山藪財貨出焉民不盡力於常產)
(機巧趨利有勢力者則常擅其權晉人謀去故絳諸大/夫曰必居郇瑕氏之地沃饒而近盬韓獻子曰不可山)
(澤林盬國之寳也國饒則民驕佚近寳公室乃貧夫近/寳之貧民必有竊持其權者而利歸於下晉大夫所以)
(樂往商諸臣所以重去冝皆以此也盤庚遷于寛平之/地將制民常産正經界而均一之以興敎化使日遷善)
(逺罪而保天命焉茍惟士大夫趨利之俗猶在豈惟民/無所觀法而壞法敗政必有自兹始故其丁寧切至如)
(此堯舜禹皆居冀惟商居河南/豫州之境地最平廣井法行焉)
髙宗夢得説使百工營求諸野得諸傅巖作説命三篇
(髙宗名武丁孔氏曰𫝊巖在虞虢之界通道所經有澗/水壊道常使胥靡刑人築䕶此道説賢而𨼆代胥靡築)
(之以供食工徒屬工官故刑書謂之司空書髙宗直使/百工營求之於野葢亦得之於夢也水經沙澗水出虞)
(山東南經𫝊巖有穴名𫝊窟即説𨼆所俗/名聖人澗寰宇記今陜州平陸縣東北)
說命上
王宅憂亮隂三祀既免喪其惟弗言(亮信隂黙謂之信/黙誠未嘗言也)
羣臣咸諫于王曰嗚呼知之曰明哲明哲實作則天子
惟君萬邦百官承式王言惟作命不言臣下罔攸禀令
(明哲故作則天子君萬邦故百官承式羣臣言王固明/哲矣言則作命不言則臣下無所禀令髙宗舊學于甘)
(盤明哲知道羣臣知之居喪不言禮也既免喪而猶不/言百官有司無所禀承得非賢者之過乎故羣臣諫之)
(王言使出為命内史掌書王命遂貳之/是也已行為令外史掌書外令是也)王庸作書以誥
曰以台正于四方台恐徳弗類兹故弗言恭黙思道夢
帝賚予良弼其代予言(自謂其徳不可以正四方雖一/言不敢出知樞機之不可不慎)
(也恭黙思道是之謂知本恭黙存存諸/念皆息是為思道精誠昭格帝夢形焉)乃審厥象俾以
形旁求于天下說築傅巖之野惟肖(史記巖作險周官/司險掌九州之圖)
(以周知其山林川澤之阻而達其道路是則孔氏所/謂澗水壞道築護之是也說無姓遂以傅巖姓之)爰
立作相王置諸其左右命之曰朝夕納誨以輔台徳(爰/於)
(是而立為相置諸左右命之納誨輔徳師保之也古者/冡宰猶是行有司之事相則師保也仲虺為左相伊尹)
(為右相周召相/成王為左右)若金用汝作礪若濟巨川用汝作舟楫
若嵗大旱用汝作霖雨啓乃心沃朕心若藥弗瞑眩厥
疾弗瘳若跣弗視地厥足用傷(天下國家之事蓋未數/數然也髙宗可謂能自)
(得師矣啓心沃心異心而同理也藥弗瞑眩而疾弗瘳/忠言之難受也履以足不以目非目之視而足傷君臣)
(相須之/體也)惟暨乃僚罔不同心以匡乃辟俾率先王廸我
髙后以康兆民(同官為僚暨及/也使說表倡之)嗚呼欽予時命其惟有
終(必若欽予是命其惟有終乎掘井九仞而不及泉猶/無終也雖然維天之命於穆不已何時而終乎夫是)
(以有斆學/半之論)說復于王曰惟木從繩則正后從諫則聖后
克聖臣不命其承疇敢不祗若王之休命(木之從繩雖/曲必正后之)
(從諫雖狂作聖學問之移人也舎己/從人樂取諸人以為善聖人分量)
說命中
惟說命總百官(是為冡宰/始臣之也)乃進于王曰嗚呼明王奉若
天道建邦設都樹后王君公承以大夫師長不惟逸豫
惟以亂民(王為元后公侯伯子男皆君也公爵最尊天/子諸侯皆有大夫庶官有師有長皆舉綱而)
(言/)惟天聰明惟聖時憲惟臣欽若惟民從乂惟口起羞
惟甲胄起戎惟衣裳在笥惟干戈省厥躬王惟戒兹允
兹克明乃罔不休(天聰明聖法天臣欽順其君而民聴/焉出其言善則千里之外應之不善)
(則千里之外違之惟口起羞也甲胄所以衛身也人莫/不自衛而後兵戎與焉衣裳在笥必自貴重勿輕出輕)
(出則人亦賤薄之矣無瑕者可以戮人干戈之伐/必自省也凡此王當戒之信此能明則無不姜者)惟治
亂在庶官官不及私昵惟其能爵罔及惡徳惟其賢(官/無)
(小大一官廢則一事不治遂害大體官私昵爵/惡徳咈天違理人心不服邪惡得志亂必及民)慮善以
動動惟厥時(寡慮易也多慮葸也易多敗葸不及事不/易不葸其惟治其心乎動惟厥時中其㑹)
(也/)有其善喪厥善矜其能喪厥功(善與人同舜所以為/有君徳也驕矜起於)
(自私一己之善猶無以容/之况能以天下為度乎)惟事事乃其有備有備無患
(及其間暇般樂怠傲刑政/不修患至而圖之何及哉)無啓寵納侮無恥過作非(小/人)
(難養啓寵即納侮諛佞欺蔽皆侮道也蓋藏而不用其/情為恥過恥過即作非之端孔子曰君子之過如日月)
(之食小人/之過必文)惟厥攸居政事惟醇(政事醇疪一二而治之/則弊弊然矣端本澄源)
(惟其所居何如耳禹曰安汝止汲黯謂武帝曰/陛下内多欲而外行仁義奈何欲效唐虞之治)黷于祭
祀時謂弗欽禮煩則亂事神則難(簡與黷皆弗欽也説/以冢宰論事無非其)
(所當言者其間不無有司之事而亦必本於君徳說枚/數條列類皆髙宗所闕刮磨洗濯乃猶有不能盡除者)
(易曰髙宗伐鬼方三年克之是為干戈省躬之戒祖己/曰典祀無豐于昵是為黷于祭祀之戒說皆有所預見)
(其言不虚𤼵也扁鵲視病方其在皮膚而易治腠理深/矣府藏何及此二事髙宗中之稍深故其證狀終一𤼵)
(見/)王曰㫖哉說乃言惟服乃不良于言予罔聞于行(夫/豈)
(不行而無聞/焉憒憒而已)說拜稽首曰非知之艱行之惟艱王忱不
艱允協于先王成徳惟說不言有厥咎(知行難易何如/曰皆難知謂透)
(徹大知非小知也大知致知也知之至也智光融照動/與理會兹豈易事哉雖生知亦必有用力處髙宗罔聞)
(于行厥終罔顯之語誠有疑處未能全徹却是知有此/事跣弗視地厥足用傷足與目相為用此喻極的當非)
(識得此理何縁能出此語故其求傅説之助切切也大/抵行與知本相須也孟子論智聖巧力只是知與行夷)
(惠行得到而知未盡故有中非爾力之語余嘗謂求賜/皆知之矣雖巧而力不能到百歩之外箭至中道而墜)
(巧果何施然則孟子論夷惠是知處欠傅說與髙宗言/是行處欠行所能至知或及之行處無力所知亦能退)
(落故傅說敎髙宗力行以致髙明光大之功/其實真智全力即是精一之學皆非易事)
說命下
王曰來汝說台小子舊學于甘盤既乃遯于荒野入宅
于河自河徂亳暨厥終罔顯(周公曰在武丁時則有若/甘盤髙宗本受道於甘盤)
(也又曰髙宗舊勞于外爰暨小人孔氏曰小乙欲使髙/宗知民之艱苦故使居民間此言遯于荒野為合遯于)
(荒野固為欲知民事當亦為從甘盤而學也甘盤不仕/來學往敎之義古人嚴之入宅于河王都在河北時自)
(河徂亳從盤庚遷亳也嵗月非不久/及其終無所顯明自言其學未竟也)爾惟訓于朕志若
作酒醴爾惟麴糵若作和羮爾惟鹽梅爾交修予罔予
弃予惟克邁乃訓(自其在心為志而訓之故謂之格心/作如遐不作人之作猶麴蘖作酒醴)
(鹽梅作和羹也交修言不一也隨事切磋之不使有微/小遺失也邁行也說以力行要髙宗故髙宗有克邁之)
(言/焉)說曰王人求多聞時惟建事學于古訓乃有獲事不
師古以克永世匪說攸聞(春秋天子之事稱王人本此/天子稱王人不敢斥尊猶今)
(稱陛下也王人求多聞實將措諸事業而不於古訓則/安能有所獲事不師古創意立新而為之源流不接損)
(益無章必無可繼之功髙宗三年不言恭默思道一意/乎其内學聚問辨誠闕焉約而不博傅說恐其不足以)
(建事故以多聞之求古訓之獲為論學之首亦敎其所/不足也然而髙宗為有本矣子貢曰文武之道在人賢)
(者識其大者不賢者識其小者莫不有文武之道焉仲/尼焉不學子曰賜也汝以予為多學而識之者歟非也)
(吾一以貫之夫無所不學而一/以貫之所以崇徳而廣業也)惟學遜志務時敏厥修
乃來允懷于兹道積于厥躬惟斆學半念終始典于學
厥徳修罔覺監于先王成憲其永無愆(遜順也髙宗求/訓志之助故𫝊)
(說有遜志之言髙宗求道亦蹙矣徒思不學久之必殆/故傅說學于古訓為第一語博其外也惟學遜志為第)
(二語寛其内也遜志優游不廹也務時敏拳拳服膺不/失也遜志務時敏即孟子勿忘勿助長也張范陽曰道)
(不可以有心求不可以無心得厥修乃來與道相應自/得之也允信允懷于兹信保不變無有間斷也造次必)
(於是顛沛必于是而道積矣躐等陵節非積也斆敎也/敎者學者至此各及其半而已記曰敎然後知困學然)
(後知不足遜志務時敏允懷于兹敎者猶有所指授自/此而往豈有法可傳哉故困學者用力至此亦常患不)
(足故中道而廢髙宗謂雖受學於甘盤而未竟故傅說/以斆學半為言蓋雖甘盤敎亦止此而已然則一念終)
(始典學之功在人自致焉耳典常也一念終始必常于/學則厥徳之修有不能自覺者純一正念更無它念此)
(是多少學力道積矣而學不已於是乃入聖位始敏中/懷終念皆其致力處也始來中積終罔覺皆為道之候)
(也譬之植苖發秀穎栗皆有其候焉孟子曰流水之為/物也不盈科不行君子之志於道也不成章不達此之)
(謂也來積罔覺皆有梯級熟而後進故謂之章如篇章/之章如章程之章非可以襲而至也狂狷簡率雖有可)
(觀而不純粹不精㣲久久其病皆出厥修罔覺其學成/矣將舉而措之事業而先王成憲無所覽觀則未免有)
(過失大匠誨人必以規矩雖聰明如堯舜其治天下亦/必稽古成法師曠不以六律不能成五聲離婁不以規)
(矩不能成方貟孔子曰述而不作信而好古竊比於我/老彭學到聖人地位方能如此後世學者喜作而不喜)
(述輕妄反古非是無識見却是欠學問識見漂溢無規/矩凖繩故其病如此髙宗識見髙𫝊說預見其形象故)
(終始訓戒之始曰事不師古以克永世匪說攸聞終曰/監于先王成憲其永無愆其致意深矣罔覺之修成憲)
(之監髙宗之學有體有用髙宗自謂徳不足以正四方/乃至一言之不敢𤼵既相傅說則汲汲於訓志之助是)
(誠知所不足矣傅說數語本末兼舉隨闕而補之應病/而藥之致君之學可謂盛矣雖然夫子有言𤼵憤忘食)
(樂以忘憂不知老之將至是則說之自致者猶未知其/所終也其敎髙宗奚敢不知困哉盡其辭語所及而使)
(髙宗自致者終不可見/敎者學者誠半而已矣)惟說式克欽承旁招俊乂列于
庶位(古人相業必有次序孟子曰人不足與適政不足/與間惟大人為能格君心之非君仁莫不仁君義)
(莫不義君正莫不正一正君而國定矣此之謂首/務旁招俊乂列于庶位固宰相之職則又其次也)王曰
嗚呼說四海之内咸仰朕徳時乃風股肱惟人良臣惟
聖昔先正保衡作我先王乃曰予弗克俾厥后惟堯舜
其心愧恥若撻于市一夫不獲則曰時予之辜佑我烈
祖格于皇天爾尚明保予罔俾阿衡專美有商惟后非
賢不乂惟賢非后不食其爾克紹乃辟于先王永綏民
(此非一時之言史類次前後以成書髙宗之學大成矣/是以四海之内咸仰其徳而髙宗歸功於說以為敎之)
(力終斆學半之言也不曰敎而曰風風有感𤼵之義大/雅曰吉甫作誦穆如清風股肱非其人則不可而必聖)
(臣乃足以居此選惟伊傅足以當之惟湯髙宗為能知/之湯格于皇天伊尹作之也學至於格天則至矣髙宗)
(以此要傅說則終始典學之訓實能不畔於其師又治/也大畜不家食吉養賢也說已為髙宗出紹辟綏民皆)
(其所當自任者而/後說不為虚出)說拜稽首曰敢對揚天子之休命(髙/宗)
(之言真可承堯舜禹湯之緒非其學之成奚能至是說/對揚之以為可布於天下可傳於後世也說命上篇得)
(說置之師保之任以求諫誨中篇為冡宰論事指擿/髙宗闕失切磋之下篇論典學全功髙宗遂入聖域)
髙宗祭成湯有飛雉升鼎耳而雊祖己訓諸王作髙宗
彤日髙宗之訓(祖己臣名祭之明日又祭殷曰彤周曰/繹以髙宗名篇史追稱初名必異稱其)
(廟名者以其能不失徳也史記祖己嘉武丁之以祥雉/為徳立其廟為髙宗初甘盤中傅說末祖己皆聖師髙)
(宗自立之/地誠髙矣)
髙宗彤日
髙宗彤日越有雊雉祖己曰惟先格王正厥事(應天變/其事不)
(一格王正事/其先者也)乃訓于王曰惟天監下民典厥義降年有
永有不永非天夭民民中絶命(天監視下民其義為有/常民受天地之中以生)
(所謂命也而降年或永或不永天未嘗夭之也民不作/徳故中絶其命天人相與之際誠難知也而其可知有)
(常者如/此耳)民有不若徳不聴罪天既孚命正厥徳乃曰其
如台(順徳則永不順徳則不永今民乃有不順徳而又/不聼罪者然天必信其命不可欺也必正其徳不)
(可枉也其人猶不知儆戒乃反曰其當如我何私其一/已取必於天故以福為可徼而禍為可移是為不受命)
嗚呼王司敬民罔非天𦙍典祀無豐于昵(王之所司敬/民而已民為)
(天𦙍𦙍嗣也天子天之元子也民其支庶也兹無非天/嗣者使天子宗主之耳天之愛其子甚矣夀考安寧天)
(實錫之人君誠能若天敬民皇建有極使五福均被則/受禄于天而何用豐昵祀哉王者祭天地祭山川祭社)
(稷宗廟無非為民者昵猶䙝也不用常典則為褻傅說/曰黷祖己曰昵一義孔民曰近廟非夫子曰丘之禱久)
(矣獲罪于天無所禱也秦漢祕祀之興豈為識君道哉/豈足與言天命哉文帝除祕祝令祠官勿私幾於道矣)
(其後忽以方士之言置渭上長門五帝之祠怪變驟作/與其平日所為絶不相似幸其覺早聞賈誼鬼神之對)
(始自以為不如誼而諸祠皆罷觀其遺詔則超然於生/死之際矣漢秦以來人主不求神仙即興祕祀大抵畏)
(死耳觀祖己非天夭民之語髙宗疑若亦為祈長年者/夏帝孔甲好鬼神之事天降龍二三代以前常有此等)
(事周官致天神致地祇致人鬼物鬽秦漢寳雞神光皆/是然則雊雉不足怪也髙宗固為能知鬼神之情狀者)
(而獨未免以夭夀二其心則害道此祖己所為作訓也/理性命一貫之學也說命三篇窮理盡性髙宗之學精)
(矣至此始能通於命而/其道備是故學無止法)
髙宗之訓(亡/)
殷始咎周周人乘黎祖伊恐奔告于受作西伯戡黎(仲/虺)
(曰肈我邦于有夏若苖之有莠若粟之有秕小大戰戰/罔不懼于非辜西伯戡黎序殷始咎周夏商之事皆然)
(是必不能容也乘勝也黎今潞州黎城縣商畿内諸候/祖伊臣名祖己後受帝乙子史記名辛天下謂之紂孔)
(氏曰紂受音相亂諡法殘義損善曰紂武王稱商王受/受紂果音亂則紂非諡矣薛士龍曰西伯武王說苑膠)
(鬲稱武王為西伯紂使繼文王歟泰誓觀政乃乘黎也/黎與紂同惡武王聲其罪而伐之以諫紂此所謂觀政)
(戡亦勝也案文王獻洛以西之地於紂是則紂以前二/伯地域自洛分至文王獻洛西地始自陜分其後周人)
(因之黎在陜東非西伯所統治武王越陜入/商畿内有所誅討蓋以動紂也故祖伊恐)
西伯戡黎
西伯既戡黎祖伊恐奔告于王曰天子天既訖我殷命
格人元龜罔敢知吉非先王不相我後人惟王淫戲用
自絶(訖絶格至孔氏曰至人以人事觀殷大龜以神靈/著之皆無敢知其吉者紂罪多矣一語蔽之曰淫)
(戲/)故天弃我不有康食不虞天性不廸率典(紂自絶于/天故天弃)
(之而猶不悛或酬縱或暴怒未嘗一食能自安也不復/虞度天性喜怒哀樂不能知其所由生毁廢典常無所)
(蹈/率)今我民罔弗欲喪曰天曷不降威大命不摯今王其
如台(摯古訓至大命不至謂亡紂大命胡不至也玉亡/其如我言史記湯誓夏罪其如台髙宗彤日乃曰)
(其如台西伯戡黎今王其如台皆作其奈何夏衆率怠/弗協而後湯伐桀殷民罔弗欲喪而後武王伐紂此之)
(謂/時)王曰嗚呼我生不有命在天祖伊反曰嗚呼乃罪多
參在上乃能責命于天殷之即喪指乃功不無戮于爾
邦(反覆參列即日喪亡指汝為功會當有誅戮於爾國/中者紂敗赴火武王以黄鉞斬紂頭懸大白之旗紂)
(罪浮于桀故祖伊以為當誅紂不畏罪自反而委命於/天蓋至於此則不復可救矣故祖伊以為即喪之候而)
(武王誓師亦援此言之武王乘黎祖伊諫紂是皆有望/其能改也而紂方無忌憚如此於是殷之賢臣或去或)
(黙或死而殷遂亡世謂祖伊之言直紂雖不改終不怒/猶賢於漢唐中主殊不知自古未嘗有殺諸賢者紂實)
(啓其端秦漢以後人稍習見之紂作俑逆道悖徳武王/行天討遂指以為罪紂忍於祖伊而不忍於比干不勝)
(其很至比干乃𤼵耳世遂以祖伊偶不死為紂容徳豈/非過乎或曰乘黎而紂改過則何如曰是武王之心也)
(須暇五年但自秦誓未出師以前紂若改過事輒不同/聖人行事進退常有餘地也文武從來未嘗失臣節於)
(紂聖人格天事業使武王能感悟紂紂改過君臣之際/必當更有可觀羑里事亦可見方伊尹之放太甲事亦)
(甚蹙矣太甲思庸伊尹奉而還亳太甲方歸功於師保/雷風之變成王自以為弗及知由是委國一聴於周公)
(大扺聖人之所為不可以常人論也然紂自乘黎後其/惡愈甚泰誓之師既出安可復在君位哉或曰祖伊言)
(於暴君而其直如此非保身之道曰非也滅亡將至直/言猶恐不入何暇婉乎幸其見聼耳不聼祖伊死何辭)
(焉/)
殷既錯天命微子作誥父師少師(錯亂微子紂兄名啓/啓母賤不得嗣微國)
(名孔子家語微或作魏讀從微父師箕子紂之諸父為/太師箕亦國名少師比干微子數諫不聼將去故告二)
(師紂錯天命而亡比干諫而死微子抱祭器歸周存商/祀箕子為武王陳洪範卒不臣周皆所以正天命也)
微子
微子若曰父師少師殷其弗或亂正四方我祖厎遂陳
于上我用沈酗于酒用亂敗厥徳于下(順道而告之殷/其弗或治正四)
(方矣或之云者猶幸其能反也厎致也湯致其功業遂/陳列於上我我紂也今紂乃用沈湎酗醟亂敗其徳于)
(下/)殷罔不小大好草竊姦宄卿士師師非度凡有辜罪
乃罔恒獲小民方興相為敵讎(殷人無小大皆好為草/野竊盗内外姦宄貪縱)
(成俗不奪不饜其卿士大夫相師為非度舎匿過致羣/聚鬭畧故遺失有罪不能常獲小民無所告愬方起而)
(自相為敵讎是則禮義亷恥刑政禁防舉無可/恃者必亡之證也秦漢隋唐其季世皆如此)今殷其
淪喪若渉大水其無津涯殷遂喪越至于今(渉大水無/津涯沒而)
(已殷遂喪/於今至矣)曰父師少師我其𤼵出狂吾家耄遜于荒今
爾無指告予顛隮若之何其(又告之意轉切矣吾憂而/狂不能自制家居耄亂欲)
(遜遯荒野今爾無指意告戒我失道顛隮其/如何哉微子有去意而未决與二公謀之)父師若曰
王子天毒降災荒殷邦方興沈酗于酒乃罔畏畏咈其
耇長舊有位人今殷民乃攘竊神祇之犧牷牲用以容
將食無災降監殷民用乂讎歛召敵讎不怠罪合于一
多瘠罔詔(箕子亦順道而告之紂錯天命箕子微子之/相告語必順於道事變不同道常在也天慘)
(毒下災殃荒亂殷邦方起而酗酒不畏其所可畏咈戾/耉老長者舊有位之人殷民更甚無忌憚乃奪攘盗竊)
(祭天地犧牲粢盛有司失職既不禁禦鬼神亦容其行/食而無災咎蓋不復顧賴之矣下觀殷民所用治之者)
(皆讎其民而歛怨鞭笞刑戮無所不用招召敵讎無有/懈怠上下之罪合而為一多所朘削羸瘠無復有詔告)
(其非者蓋至於此而其亡决矣色純曰/犧體全曰牷牛羊豕曰牲器實曰用)商今其有災我
興受其敗商其淪喪我罔為臣僕(商今其有災我起而/諌之必受其敗商若)
(喪亡我當為臣僕而猶恐無其所此言紂必死/也紂存則為師保紂亡則為臣僕貴賤之異)詔王子
出廸我舊云刻子王子弗出我乃顛隮自靖人自獻于
先王我不顧行遯(詔我王子出亡以存商祀於王子義/分為蹈道刻薄微子以母賤不得立)
(則商之薄也孔氏曰箕子謂我久知子賢言於帝乙欲/立子帝乙不肯其說恐有所傳為商王元子而賢宜存)
(商者也儻留而與之俱亡則商祀必絶雖我亦顛隮矣/各務安靖度義審分以自獻于先王行遯非吾之所得)
(為也箕子師也師不當死亦不當去商亡欲為紂臣僕/紂死不得行其義分也少師無一語自見自分以必死)
(也周官師氏掌以媺詔王保氏掌諫王惡少師蓋如周/保氏以諫為職也自分以必死何也以諫為職諫既不)
(效君喪國亡而不死得乎紂雖不殺之則亦奉紂以死/耳無一語詔微子何也尚冀其言之見聼幸而不至於)
(亡也惟國未亡而去違難免身微子之事最為難處故/與二公反覆之存商祀之契配天又七八百其獻於先)
(王者如此故夫子皆以為仁/仁者人也合而言之道也)
　　　　右商書三十五篇其十八篇亡
　
　
　
　尚書說卷三
欽定四庫全書
　尚書説卷四　　　　　　　宋　黄度　撰
　　周書
惟十有一年武王伐殷一月戊午師渡孟津作泰誓三
篇(周自后稷封邰至子不窋失職奔于戎狄之間又二/世至公劉修后稷之業國於齒今邠州三水縣又九)
(世至亶父避狄遷岐國號周今鳯翔岐山縣是為大王/子歴是為王季子昌是為文王都豐今永興長安縣西)
(北靈臺鄉豐水上游是也子𤼵是為武王都鎬今昆明/池北鎬陂是也序為十一年書為十三年史記作十一)
(年與序同案書序伊訓泰誓書年皆有義伊訓防疑泰/誓闕疑書十三年當是𫝊冩至夫子時已誤夫子以周)
(史考實為一年承書之誤不改而自於序正之葢闕疑/之類也一月夏正月周為三月稱一月存夏正也一月)
(戊午䝉上十一年十一年一月也孔氏以為十三年正/月欲就書十三年而於文斷絶不屬須說乃通非是自)
(漢書皆以武王伐紂成文王之志故不改先君數年通/九年大統未集服䘮三年還師二年為十三年亦非武)
(王繼志述事何待於不改數年而告終易代史不紀實/自古無此是當為武王即位之十一年一月建寅之月)
(孔氏曰周孟春孟春建寅豈隨王而改邪史記作十二/月葢以為未改商正也亦非商書猶自稱十二月未嘗)
(稱一月也戊午以武成推/次為孟春正月二十八日)
泰誓上
惟十有三年春大㑹于孟津(稱春則序一月為建寅之/月矣此與春秋不同春秋)
(書王書正月則為時王正月加春於其上以為正雖改/而四時之序不可改此獨書春則當自建寅之月始詩)
(書書月皆不改夏正㑹孟津未/濟誓衆諸侯大㑹故名泰誓)王曰嗟我友邦冡君越
我御事庶士明聽誓(王者於諸侯為友詩亦曰邦人諸/友冡大諸侯各長其國故稱大君)
(御事治事自其卿/大夫下至庶士)惟天地萬物父母惟人萬物之靈亶
聰明作元后元后作民父母(人與萬物俱生而人為靈/聰明出類為君父母斯民)
(亶誠元首天/子稱元后)今商王受弗敬上天降災下民沉湎冒色
敢行暴虐罪人以族官人以世惟宫室臺榭陂池侈服
以殘害于爾萬姓(弗克敬天紂植惡之本天猶弗敬視/民何有天為民立君而殘害萬姓如)
(此豈所以為民父母哉沉湎嗜酒冒亂女色心志内蠱/聰明日䘮遂至於敢行暴虐無所畏忌天討有罪而濫)
(其族天敘有徳而私其世天覆燾生育而朘削之以崇/飭非度皆為弗克敬天也崇土曰臺有木曰榭澤障曰)
(陂停水/曰池)焚炙忠良刳剔孕婦(紂滅天理至此極矣放殺/仁人君子之所不忍言也)
(而又歴數其罪如此涼薄殆甚歟非也惡必若桀紂徳/必若湯武而後可行放殺之事歴數其賊仁害義為獨)
(夫之實使天下後世共知之而亂臣賊子不敢以藉口/而誣其君然君子猶曰紂之為惡不如是之甚夫㑹者)
(數十萬一語不實/其敢出諸口哉)皇天震怒命我文考肅將天威大勲
未集(史記紂作炮烙之刑以西伯昌九侯鄂侯為三公/醢九侯脯鄂侯囚西伯羑里西伯出羑里獻洛西)
(之地請除炮烙之刑紂許之賜弓矢斧鉞使得征伐經/自焚災忠良刳剔孕婦以上其事皆在文王専征伐之)
(前文王既賜弓矢斧鉞於是伐密伐崇大勲未集而/文王終紂使文王為西伯専征伐是則紂猶可輔也)肆
予小子𤼵以爾友邦冡君觀政于商惟受罔有悛心乃
夷居弗事上帝神祇遺厥先宗廟弗祀犧牲粢盛既于
凶盜乃曰吾有民有命罔懲其侮(豈惟無悛心而反甚/焉孰能懲其侮哉殷)
(民攘竊犧牲牷用乃能責命于天皆乘黎之後觀祖伊/箕子之言則乘黎為觀政斷然矣雖商之賢人君子皆)
(以紂為當亡而猶須暇之五年則乘黎為武王六年又/五年㑹孟津為十一年先儒服䘮三年還師二年皆牽)
(合十一年十三年與須暇五年又史記文王伐耆祖伊/乃告紂皆非泰誓文王武王事皆有次序詩文王無伐)
(饑所謂衆言殽亂折/諸聖當一以經為證)天佑下民作之君作之師惟其克
相上帝寵綏四方有罪無罪予曷敢有越厥志(武王以/君師自)
(任而不能出斯民於塗炭使/日遷善遠罪則為越厥志矣)同力度徳同徳度義受有
臣億萬惟億萬心予有臣三千惟一心(雖有其徳必觀/其義武王之行)
(天討惟其義也故易常以時兼義而言臣億萬億萬心/徳義不足以協之雖三人亦各行其志耳臣三千惟一)
(心德尊義正安得而二三哉雖然伯夷叔齊/猶曰以為求仁而得仁夫是以知道之難盡)商罪貫盈
天命誅之予弗順天厥罪惟鈞(貫如繩貫物之貫紂之/不善非一事而同歸于)
(亂如繩之貫物聖人之察天密矣天命在武王不能/順天而討之存其罪與為惡者鈞是故此義為嚴)予
小子夙夜祇懼受命文考類于上帝宜于冡土以爾有
衆底天之罰(詩文王受命作周書武王受命文考一意/周官太祝太師造于廟宜于社類上帝伐)
(商王事也故師祭皆以王者之禮建/諸天地而不悖質諸鬼神而無疑也)天矜于民民之所
欲天必從之爾尚弼予一人永清四海時哉弗可失(觀/民)
(情嚮背可以占天意矣天且亡殷然而弼予一人非心/力之一莫能濟也聖人所以盡人事者又如此一失此)
(時四海又至何/時而能清邪)
泰誓中
惟戊午王次于河朔羣后以師畢㑹王乃徇師而誓(既/濟)
(次于河北待諸侯濟諸侯畢/至王乃拊循其師而誓之)曰嗚呼西土有衆咸聽朕
言(西方諸侯武王以西伯行師正大義東方/諸侯篚厥𤣥黄昭我周王葢皆附于周矣)我聞吉人
為善惟日不足凶人為不善亦惟日不足(人性本相近/吉凶之習愈)
(熟而/愈逺)今商王受力行無度播弃犂老昵比罪人淫酗肆
虐臣下化之朋家作仇脅權相滅無辜籲天穢徳彰聞
(力行無度惟日不足也正義老人面凍梨色則犁當作/梨朋家家各為朋脅權以權力相迫脅此所謂卿士師)
(師非度小民方興/相為敵讎者也)惟天惠民惟辟奉天有夏桀弗克若
天流毒下國天乃佑命成湯降黜夏命(下國諸侯之國/幽王將亡何草)
(不黄漸漸之石皆下國/刺詩其毒徧天下矣)惟受罪浮于桀剥䘮元良賊虐
諫輔謂已有天命謂敬不足行謂祭無益謂暴無傷厥
監惟不逺在彼夏王(浮過也剥落也元良皆善也剥落/䘮亡不使復有存者易剥上九碩)
(果不食剥至此極矣譬之於果幸有存此大者庶幾其/食則事尚可為也剥䘮無餘國豈能復立哉此皆觀政)
(後事觀刳胎剖心紂罪誠過於桀殺一婦/人非其法已為逆害況諫輔乎此必當誅)天其以予乂
民朕夢協朕卜襲于休祥戎商必克(武王為有天命矣/記曰國家將興必)
(有禎祥將亡必有妖孽見乎蓍龜動乎四體/故至誠如神夢卜之協其禎祥之先見乎)受有億兆
夷人離心離徳予有亂臣十人同心同徳雖有周親不
如仁人(夷平既皆平凡之人而又離心離徳雖衆何救/於亡治亂曰亂夫子曰有婦人焉閎散顚括望)
(旦奭餘二人失其𫝊或曰髙佚周至也箕子/膠鬲之屬皆不能救仁人言其志在生民)天視自我
民視天聽自我民聽百姓有過在予一人(以人占天湯/曰爾萬方有)
(罪在予一人而武王亦云救之於水火之中不足言也/必能使之興仁興讓人有士君子之行則為君師之職)
今朕必往我武惟揚侵于之疆取彼凶殘我伐用張于
湯有光(天命如是安得不往湯誓師於國中已作此語/武王濟河入商地益深始自以為必往則前此)
(為未必猶俟其改歟揚武侵疆取凶殘伐功乃張大湯/伐桀武王繼其事章明天命人心取予為無私故於湯)
(為有/光)朂哉夫子罔或無畏寜執非敵百姓懍懍若崩厥
角(朂勉臨事而懼好謀而成夫子以為行三軍之道寧/執不敢敵之意紂之威百姓懍懍若崩摧其角如其)
(以無道敺之人猶為/之赴敵其可忽之乎)嗚呼乃一徳一心立定厥功惟克
永世
泰誓下
時厥明王乃大廵六師明誓衆士(時是厥明戊午明日/諸侯之師濟河猶各)
(為營壁今始分𨽻六師/王乃徧巡行陳而誓之)王曰嗚呼我西土君子天有顯
道厥類惟彰(作善降之百祥不善/降之百殃惟其類也)今商王受狎侮五常
荒怠弗敬自絶于天結怨于民(五常仁義禮智信不知/徳義之可尊而狎侮之)
(夫是以荒怠弗復居敬不循天理日濟其惡故/自絶于天穢徳彰聞流毒天下故結怨于民)斮朝渉
之脛剖賢人之心作威殺戮毒痡四海崇信姦回放黜
師保屏弃典刑囚奴正士(紂多怒而喜殺黨邪而疾/正習與性成迷而不反)郊
社不修宗廟不享作竒技淫巧以悅婦人(淫䙝是圖而/至尊之敬猶)
(不恤誰能與易之禹曰無若丹朱傲惟慢遊是好傲虐/是作罔晝夜頟頟罔水行舟朋淫于家用殄厥世紂罪)
(亦不出傲慢淫虐朱之惡未及民堯知其為不肖而禪/舜朱遂以殄厥世桀紂毒民已甚湯武正其罪而放殺)
(之湯武遂有天下而夏/商之世亦絶皆天道也)上帝弗順祝降時䘮爾其孜孜
奉予一人㳟行天罰(祝/斷)古人有言曰撫我則后虐我則
讎獨夫受洪惟作威乃汝世讎(衆非元后何戴撫我則/后也后非衆罔與守邦)
(虐我則讎也舜禹湯武之言同天下畔之是為獨夫紂/大惟作威以酷害其民凡其民之子孫皆得讎之故謂)
(之世讎伍員復讎義出此王師將臨其國都於是正君/臣名義稱之曰獨夫見其為當誅也孟子曰聞誅一夫)
(紂矣未聞弑君也父子有親君臣/有義親一隆而不變義有合有離)樹徳務滋除惡務本
肆予小子誕以爾衆士殄殱乃讎(取彼凶殘殄殱乃讎/皆見其罪為不可赦)
爾衆士其尚廸果毅以登乃辟功多有厚賞不廸有顯
戮(迪蹈殺敵為果致果為毅登成辟君武王於是而有/天下三誓而後及賞罰行陳既立始以軍法臨之)
嗚呼惟我文考若日月之照臨光于四方顯于西土惟
我有周誕受多方予克受非予武惟朕文考無罪受克
予非朕文考有罪惟予小子無良(此論父子繼述之義/葢不獨文武之事為)
(然故中庸以武王對舜舜為大孝謂其能諧瞽也武王/為逹孝謂其能繼文也而又有父為大夫子為士父為)
(士子為大夫之論天下萬世之公言也周誕受多方皆/文王明徳致之若武王不能克紂事勢一變議論轉移)
(或且上累文王故誓師終篇反復於文王無罪有罪然/則其事誠重矣湯武之事後世或疑於君臣之際而不)
(知父子之間更有所難也孟子曰聖人/人倫之至也非聖人奚能盡其道哉)
武王戎車三百兩虎賁三百人與受戰于牧野作牧誓
(戎車五戎戎廣闕屏輕車稱兩正副合周官虎賁氏虎/士八百人掌先後王而趨以卒伍孟子武王虎賁三千)
(人史記同序之𫝊恐誤武王曰予有臣三千/中堅當馳道者也牧野在衛州汲縣啇近郊)
牧誓
時甲子昧爽王朝至于商郊牧野乃誓(甲子二月四日/昧冥爽明早旦)
(古者國郊置關師旅/不入乃誓言遂戰矣)王左杖黄鉞右秉白旄以麾曰逖
矣西土之人(伊耆氏軍旅授有爵者杖王以黄金飭斧/為杖白旄以號令逖逺言其至此逺矣上)
(下同勞苦之/且勵之也)王曰嗟我友邦冢君御事司徒司馬司空
亞旅師氏千夫長百夫長及庸蜀羌髳微盧彭濮人(自/諸)
(侯至庸蜀諸蠻皆軍師長歴數而誓之軍法責帥也御/治三卿治國事也泰誓六師此惟三卿者周本三軍諸)
(侯以師㑹于孟津至河朔始以王者之制合為六師其/三師葢攝歟亞次旅衆次於卿之衆大夫二千五百人)
(之師帥也師氏王舉則從使其屬帥四夷之隷各以其/兵服守王之門外是為王衛者五百人為旅旅有帥本)
(一黨五百人之長州黨族閭比皆有聨千夫長葢聨二/黨而置一長百夫長卒長也庸蜀羌髳微盧彭濮蠻夷)
(屬周者庸今房州竹山縣古庸國蜀今利州春秋戰國/時為蜀侯國羌本姜姓三苖之後居三危春秋允姓𤓰)
(州之戎入居中國秦漢間氐羌錯居西方今疊岩松諸/州皆羌地周初未必然也濮多種左氏稱百濮嘗與麋)
(庸叛楚糜在今荆門軍當陽縣濮當在今江陵界此庸/蜀羌濮之見於書傳可攷者髳㣲盧彭則難考矣或曰)
(唐姚州有微水蠻戎州羈縻有微髳二州今瀘州古巴/子國又今雅州有盧山縣彭今眉州彭山縣有彭祖冢)
(及祠凡此名稱雖同未必是惟瀘以瀘水得名春秋/巴嘗與秦楚滅庸亦大國或恐本盧改巴不可必也)稱
爾戈比爾干立爾矛予其誓(警肅之使聽誓稱/舉戈㦸比合干盾)王曰古
人有言曰牝雞無晨牝雞之晨惟家之索今商王受惟
婦言是用(紂之酗虐盡出妲己遂至於亡通國之人怨/怒之故牧野誓師指以為罪首順人心也史)
(記武王斬紂/太公斬妲己)昏弃厥肆祀弗荅昏弃厥遺王父母弟不
迪乃惟四方之多罪逋逃是崇是長是信是使是以為
大夫卿士俾暴虐于百姓以姦宄于商邑(紂淫酗而昏/弃其祭祀弗)
(躬弗親雖陳設而鬼神弗荅弃其宗室遺老王父之母/弟不以恩禮接之使不能蹈其常王父母弟屬尊且親)
(似指箕子而惟多罪逋逃崇長任使為大夫卿士使為/暴虐姦宄此皆箕子微子之所以或去或囚而比干之)
(所以死也豈有一語詆誣之哉牧野誓師語簡而㫖嚴/妲己當誅逋逃害義暴民甚者惡來飛廉之屬當誅故)
(特見之記曰仁者人也親親為大義者宜也尊賢為大/起罪紂於淫昏始不敬終不仁不義多罪逋逃為大夫)
(卿士立政所謂無義民桀徳/弗作往任是惟暴徳者也)今予𤼵惟㳟行天之罰今
日之事不愆于六歩七歩乃止齊焉夫子朂哉不愆于
四伐五伐六伐七伐乃止齊焉(愆過伐擊刺進不過七/步殺敵不過七伐必止)
(而齊一之嚴重堅整務為不可勝擊/刺自四積至七見其為不得已也)朂哉夫子尚桓桓
如虎如貔如熊如羆于商郊(桓桓/威也)弗迓克奔以役西土
(能舍紂來奔弗迎殺/之使聽役于我西土)朂哉夫子爾所弗朂其于爾躬有
戮(夏商師誓皆有孥戮之罪葢古法也/此無之文王罪人不孥遂為周家法)
武王伐殷往伐歸獸識其政事作武成(往伐而反歸馬/放牛示天下弗)
(服此出師大節其間政事首尾皆識之尚書/右史記言此兼識政事書名武成武事成也)
武成
惟一月壬辰旁死魄越翼日癸巳王朝歩自周于征伐
商厥四月哉生明王來自商至于豐(漢律厯志死魄朔/也生魄望也旁近)
(也近死魄月二日也哉始也始生明月三日也古史官/紀事必書朔望死魄生明占歩最凖翼明也武王以一)
(月三日行自周徃征伐商至四月三日還歸在豐凡九/十日役不踰時凡稱周皆鎬也武成首記伐商往返日)
(月序所謂/往伐也)乃偃武修文歸馬于華山之陽放牛于桃林
之野示天下弗服(天下固猶有未服者乃偃武修文歸/馬放牛以示之此與舜舞干羽意同)
(歸馬放牛就牧也華山桃林皆在華隂縣華州禹貢屬/雍兼有豫地周職方豫州其鎮曰華山是也周為畿内)
(之地鄭桓公友封邑一名咸林春秋為秦晉地華山記/云山分秦晉之境鄙晉之西則曰隂晉邊秦之東則曰)
(寜秦桃林即潼關左傳晉使詹嘉守桃林之塞歸馬於/華山之南放牛於其北史記載武王之言曰粤瞻洛伊)
(毋逺天室營周居於洛邑縱馬放牛偃干戈振兵釋旅/示天下弗復用然則作洛武王意也故序特表歸獸對)
(往伐秦敖倉在滎陽漢武庫在洛陽實/連雍洛據天下全勢皆為識此意者)丁未祀于周廟
邦甸侯衛駿奔走執豆籩越三日庚戌柴望大告武成
(自此以下皆識政事祀廟始用天子禮樂稱周廟新視/聽也六服侯甸男采衛要舉侯甸衛詳近而録逺也要)
(則略矣駿疾奔走執豆籩助祭燔柴祭天望祭山川祀/廟齋三日乃祭天先廟後天將祭天配禝故祭廟尊祖)
(而後配焉其/序當如此)既生魄庶邦冢君暨百工受命于周(魄生/明死)
(既生魄望/後一日)王若曰嗚呼羣后(自先王建邦啓土以下至/一戎衣天下大定専言周)
(之所以興於是后稷大王王季文王皆稱王商契稱𤣥/王蓋追王也周既王稷又自大王而下於是以王言告)
(諸侯非天子不制禮不作樂也歎見孝思必/告羣后天下之公議也議定明日乃祀廟)惟先王建
邦啓土公劉克篤前烈至于大王肇基王迹王季其勤
王家我文考文王克成厥勲誕膺天命以撫方夏大邦
畏其力小邦懐其徳惟九年大統未集(先王后稷建邦/啓土於邰為周)
(始祖公劉修后稷之業篤厚也詩稱為公劉大王避狄/從之者如歸市王迹基於此王季在商武乙太丁帝乙)
(之世有攘戎之功商王錫圭瓉文王為西伯克成累世/之勲紂賜弓矢斧鉞得專征伐王事也故為受命之始)
(大雅文王為受命作周之詩大明為武王復受天命之/詩緜為文王之興本由大王之詩此追王本指大邦畏)
(其力不敢暴小邦懐其徳有所恃詩云爰整其旅以遏/徂莒自専征九年而大統未集武王承志伐商而天下)
(歸之昔湯有天下而尊契是為建國始祖則周尊后稷/無可疑者推原王業所自來追王斷自大王以下公劉)
(非無功徳而非王迹所由興故亦同之於羣公此皆為/天下公議武王周公之所以為達孝者也文王九年大)
(統未集先儒皆指為稱王之實紂在而稱王斷無此事/若文王已稱王何以為追王九年自専征伐之後九年)
予小子其承厥志底商之罪告于皇天后土所過名山
大川曰惟有道曾孫周王𤼵將有大正于商今商王受
無道暴殄天物害虐烝民為天下逋逃主萃淵藪予小
子既獲仁人敢祗承上帝以遏亂略華夏蠻貊罔不率
俾恭天成命肄予東征綏厥士女惟其士女篚厥𤣥黄
昭我周王天休震動用附我大邑周惟爾有神尚克相
予以濟兆民無作神羞(告于皇天后土即出師類帝宜/社也過大山川用事祈福此其)
(祝辭也武王自謂有道指紂為無道也曲禮内事曰孝/子某侯某外事曰曾孫某侯某外紀天生萬物紂暴絶)
(之民罔非天𦙍紂害虐之為天下逋逃主如魚鳥萃于/淵藪仁人十亂聖智人仁賢義理之㑹應天順人四海)
(歸之綏安𤣥黄幣昭明我周王之行大罰此豈人力哉/天休震動用是皆附周大邑猶京師衆大之稱也篚厥)
(𤣥黄昭我周王非類帝時語盖入商境乃有此事隨所/過山川祝辭始著此語至是類聚詔告諸侯以見伐商)
(為恭天成命告於天/地鬼神而無愧也)既戊午師逾孟津癸亥陳于商郊
俟天休命甲子昩爽受率其旅若林㑹于牧野罔有敵
于我師前徒倒戈攻于後以北血流漂杵一戎衣天下
大定(大明曰㑹朝清明伶州鳩曰王以癸亥夜陳末畢/而雨故孔氏曰待天休命謂夜雨止畢陳要之戰)
(勝不勝雖人事必有天意焉紂師前徒倒戈攻于後以/北則為佑周之休命也商亡周興在此一戰聖人豈敢)
(自謂人力能致此哉史記牧野諸侯兵㑹者車四千乗/紂亦𤼵兵七十萬人距武王諸侯皆畔矣是殆郊兵歟)
(卒乃前攻其後以北是則無一人不畔豈非獨夫歟孟/子於武成取二三策蓋謂以至仁伐不仁何至殺人血)
(流漂柞孟子以仁義說齊梁之君抑揚其辭如此七十/萬之衆前攻其後奔逐崩潰安得無蹂踐殺傷故史不)
(沒其實以見征伐之不如禪讓聖人之/所深愧也一服戎衣而滅紂天下遂定)乃反商政政由
舊(反紂暴虐荒亂之政盡用湯/太甲祖乙盤庚髙宗舊政)釋箕子囚封比干墓式
商容閭(囚奴徒𨽻商容紂/所廢賢者閭里門)散鹿臺之財𤼵鉅橋之粟大
賚于四海而萬姓恱服(散財𤼵粟以代天下之貢賦鹿/臺在朝歌城中新序曰大三里)
(髙千尺鉅橋在洺州曲周縣紂之亡豈為無貯積邪賢/者民望財粟民命故反商政以禮賢為首而賑𤼵次之)
列爵惟五分土惟三建官惟賢位事惟能(爵公侯伯子/男土公侯百)
(里伯七十里子男五十里紂昵比罪人崇長逋逃列爵/分土建官位事豈復遵用典章哉於此悉反之於先王)
(之/舊)重民五教惟食喪祭(五教五典食養生喪送/死祭追逺皆人紀也)惇信明
義崇徳報功(上好信則民莫敢不用情上好義則民莫/敢不服封神農之後於焦黄帝之後於祝)
(帝堯之後於薊帝舜之後於陳大禹之後於杞崇徳也/封功臣師尚父為首封封尚父於營丘曰齊封弟周公)
(旦於曲阜曰魯封召公奭於燕封弟叔鮮/於管弟叔度於蔡餘各以次受封報功也)垂拱而天下
治(夫是以謂之武成周人/八百年規模盡在此)
武王勝殷殺受立武庚以箕子歸作洪範(武庚紂子名/禄父立為殷)
(後湯既勝夏遂黜夏命封夏之後武王勝殷即殷國立/紂子武庚不改其國事稍與湯異至武庚叛周始黜殷)
(命封微子於宋悉如夏事序稱武王勝殷殺受立武庚/則箕子無所歸矣歸周非箕子意故又用春秋例稱以)
(歸箕子本欲為紂臣僕紂誅不得行其志武王尊禮之/強以歸周行武王之義也箕子終不臣周受地於朝鮮)
(而君之行箕子之義也箕子𫝊洛書武王有天命故箕/子以其學𫝊武王而作洪範道之大公非一人之私也)
(九疇之錫彛倫之叙箕子不敢/廢斯道也洛書於是始有章句)
洪範
惟十有三祀王訪于箕子(不稱年而稱杞箕子之志也/不改丑正嵗年序事自用商)
(家舊制武王不敢違其志也箕子居周已二年熟觀武/王以為可以傳道而後武王敢問焉史記克商後二年)
(問箕子天道十一年克商後二年為十三年/史記又曰問箕子殷所以亡箕子不忍言贅)王乃言曰
嗚呼箕子惟天隂騭下民相協厥居我不知其彛倫攸
敘(乃有繼之辭非倉卒而問也隂黙騭定相助天地之/性人為貴天默定之也相助之使協其居人君之職)
(也仁人之安宅義人之正路曠安宅而弗居舍正路而/弗由難矣彛常倫類武王自謂不知其所由敘將無以)
(協民之居逸居而無教則近/於禽獸豈天惠民之意哉)箕子乃言曰我聞在昔鯀
陻洪水汨陳其五行帝乃震怒不畀洪範九疇彛倫攸
斁(陻塞汨亂鯀謂土能勝水故塞之水失其性而火木/金土之用俱廢故謂之汨陳畀予洪範大法疇類斁)
(壊鯀塞洪水逆天害理帝乃震怒不畀洪範九疇彛倫/由是而壊九疇始五行五行汨則無以敘彛倫然則洪)
(範本五行由五事而下皆其流衍也/鯀治水而懐襄愈甚此為震怒之實)鯀則殛死禹乃嗣
興天乃錫禹洪範九疇彞倫攸敘(禹䟽九河陂九澤皆/行其所無事萬物各)
(得其性而彞倫敘鯀殛死禹嗣鯀國改封夏故禹有天/下祀鯀配天廢興之際皆有天命焉古說神龜負書或)
(疑其迂怪難信非也伏羲畫八卦伏羲之前非無易也/禹敘九疇禹之前非無書也本有此理聖人發其妙耳)
(龜馬則其開先也易繋曰河出圖洛出書聖人則之又/曰伏羲氏仰則觀象於天俯則觀法於地觀鳥獸之文)
(與地之宜近取諸身逺取諸物於是始作八卦以通神/明之徳以類萬物之情是則不獨觀法於圖也漢儒謂)
(六十五字列於龜背為/洛書本文則誠誤矣)初一曰五行次二曰敬用五事
次三曰農用八政次四曰協用五紀次五曰建用皇極
次六曰乂用三徳次七曰明用稽疑次八曰念用庶徴
次九曰嚮用五福威用六極(天數五地數五五位相得/而各有合本乎天者皆陽)
(也本乎地者皆隂也獨陽不生獨隂不成乾父坤母隂/陽交感萬物化生是故洛書始五行五行式序而不亂)
(自五事至福極各致其用焉人禀五行之秀視聴言貌/思即聖賢事業而主敬敬盡心知性之學也八政自農)
(始農飲食也而無政雖有粟吾得而食諸協合也堯厯/象日月星辰敬授人時必合而後析因夷隩無所差忒)
(焉皇極其次曰居中布數所以統類九疇也是故皇極/建則九疇敘堯舜禹湯文武之所以𫝊此道也乂治也)
(剛柔勢敵而爭徳合而平必各自勝其偏同歸於正直/則治安之道也雖然剛柔固有不易之正體也一紊其)
(體陵僣生焉治何由立稽攷也天下未嘗無可疑之事/也稽疑所以通鬼神之情也人謀鬼謀此理不易惟明)
(則不惑庶徴和同天人之際也小心翼翼昭事上帝聖/人豈嘗一念不在是哉操運動之機觀災祥之變念念)
(相續以身為騐其佑神者之所為乎福極歸之於天也/福為可嚮極為可畏是為天命之不可易者歸之於天)
(聖人所以罕言命/也此九疇之敘也)一五行一曰水二曰火三曰木四曰
金五曰土水曰潤下火曰炎上木曰曲直金曰從革土
爰稼穡潤下作鹹炎上作苦曲直作酸從革作辛稼穯
作甘(五氣順布四時行焉水一火二木三金四土五其/生數也潤下炎上曲直從革稼穡五行之一其性)
(者也水位於北以從盛隂故潤下火位於南以從盛陽/故炎上木位於東金位於西皆隂陽半故木有曲有直)
(而金從革水生木故柔而能剛火勝金故剛而能柔稼/穡土功之著者也曰盡辭也爰於也土無不生稼穡不)
(可以盡土之性故不以盡辭焉其曰於者謂於此而施/稼穡之功也致用曰作茀厥豐草種之黄茂草亦生於)
(土妨穀則茀除之五行致用有人力焉有色有聲有臭/有味獨出味味物成致養也物之生也皆有五行之性)
(随其禀之偏者而勝焉是故合變/化分剛柔而萬物之情可見矣)二五事一曰貌二曰
言三曰視四曰聽五曰思貌曰恭言曰從視曰明聽曰
聦思曰睿恭作肅從作乂明作哲聦作謀睿作聖(貌無/不恭)
(言無不從視無不明聴無不聦思無不睿本有之性也/不恭貌之惰不從言之忒不明視之蔽不聦聽之惑不)
(睿思之塞逐物而失之者也孟子之道性善原其本然/者耳故曰若夫為不善非材之罪也是故五事以敬致)
(用敬無作止無將迎無取舍無回互無倚阿體其自然/而復其初故曰敬盡心知性之學也能盡其性則能致)
(其用矣望之儼然恭作肅也言而民莫不從從作乂也/旁燭無疆明作哲也百姓効能聦作謀也大而化之睿)
(作聖也惟聖人為能踐形衆人則累於形者也君子非/禮勿視非禮勿聴非禮勿言非禮勿動學為聖人而已)
(矣五事之次與孟子四端同人之道仁義而已禽獸/有形而無貌有聲而不能言本無是也禀其偏者也)三
八政一曰食二曰貨三曰祀四曰司空五曰司徒六曰
司宼七曰賔八曰師(食以養生貨以懋遷祀以崇本工/以利用教以正徳刑以詰姦賔以)
(交際師以禦惠八者政之所自行也養生喪死無憾王/道之始也故食貨居先王氏曰釋之寥寥烝之浮浮后)
(稷肇祀庶無罪悔后稷樹藝五榖遂以肇祀以祀教敬/則民不茍也故祀次之器利用足故司空次之食足用)
(利而教興焉故司徒次之刑以弼教故司寇次之所以/相交際者不可廢故賔次之所以相保聚者不可廢故)
(師又次之賔者非獨施於來諸侯通四夷而已也鄉使/相賔師者非獨於征不庭伐不順而已也殺越人於貨)
(愍不畏死不待教而誅之食貨祀賔師稱其事通乎下/也司空司徒司寇稱其官制乎上也正法度敷教制刑)
(必自其/上出)四五紀一曰歳二曰月三曰日四曰星辰五曰
厯數(嵗星十二嵗一周天所以紀嵗月一日行天十三/度而贏二十九日過半而已周天與日㑹所以紀)
(月自夜半至明日夜半日一出没行天一度所以紀日/星二十八宿辰其次也日百刻二十八宿晝夜迭見而)
(天行周十二次故曰十二辰亦曰十二時所以紀星辰/積辰而為日積日而為月積月而為嵗推厯命數以彰)
(往知來六位時成變化之道備矣故嵗月日時皆協於/此而萬齊焉夫是為天道堯舜禹之授受皆曰厯數在)
(躬紂弗克若天天命已改授而猶曰我生不有命在天/是猶足與言天道哉易之革為治厯明時之象而其彖)
(曰湯武革命應/乎天而順乎人)五皇極(皇大極中不曰大而曰皇何也/皇君徳也皇極稱皇稱王為其)
(有是大徳也不曰中而曰極何也極之為言至也盡也/中則至矣盡矣是故衆理趨焉故先儒譬之屋極言衆)
(木之所輳也譬之星極言衆象之所拱也是故皇以君/稱極以理稱盛徳之形容也其實即大中也一九二八)
(三七四六皆自為對而五無對無對故體大一九二八/三七四六分據八方而五居中居中故理合夫率天下)
(於仁義中正小則無以受之易火在天上大明廣照為/大有之象君子以遏惡揚善順天休命皇極遏惡揚善)
(也五福天之休命也六極其威命也錫福而成極所以/順天休命也天豈欲人之為惡哉舜之善與人同伊尹)
(之以斯道覺斯民有是大者也匹夫匹婦/有不與被堯舜之澤則不足以為是大矣)皇建其有極
斂時五福用敷錫厥庶民惟時厥庶民于汝極錫汝保
極(何以為有極有生於無無不可名象及其有則天地/萬物之理無不彰焉必能大建此有極使斯民嚮福)
(而畏極而後人之道立矣五福民本有之也皇建其有/極而民作徳是故安仁而夀明義而富恬養而康寜秉)
(彞而好徳明哲保身而考終命是為斂而敷錫之其實/則皆有其本也一協於極而五福皆備故謂之斂保之)
(言守也民莫不汝極矣而仁不能守之則有時而遯必/又以汝之保極者錫之孟子曰王者之民皥皥如也殺)
(之而不怨利之而不庸民日遷善逺罪而不知夫/如是而後可以保汝汝武王也使武王任其事也)凡厥
庶民無有淫朋人無有比徳惟皇作極凡厥庶民有猷
有為有守汝則念之不協于極不罹于咎皇則受之而
康而色曰予攸好徳汝則錫之福時人斯其惟皇之極
(詩曰宜民宜人民萬民人有位君子也庶民無有淫邪/之朋有位士君子無有比周之徳則惟上之人大作中)
(而後有此人之為惡有朋有比則根據盤固煽燄淪胥/治之為難茍無容徳忿疾求備皆非惟皇作極也觀殷)
(頑民非武王周公大徳豈能善治之哉武王為有所受/矣猷道有猷賢也有為能也有守有節行也有猷有為)
(有守協于極者也汝固當念之禹曰惟帝念功其有不/協于極而亦不罹于可絶之惡則大受之孔子思中行)
(而不可得則又思其次者狂狷之士不可以入聖人之/道則狹矣而汝也康安也汝安汝顔色而語之曰予所)
(好者徳也使其心恱意慕是為汝錫之福而是人斯亦/其惟大中之趨色之康心之平也忿疾一作則大聲以)
(色拒人於千里之外矣有猷有為有守則念之不協于/極不罹于咎則受而教之兼容平施是與天地同量足)
(為皇建/有極矣)無虐㷀獨而畏髙明人之有能有為使羞其行
而邦其昌凡厥正人既富方榖汝弗能使有好于而家
時人斯其辜于其無好徳汝雖錫之福其作汝用咎(㷀/獨)
(無告常心為易失也先王𤼵施必先之者不敢虐之也/髙明有禄位者也茍弗能使修其行與有好于而家而)
(爵禄之是為畏之也無虐㷀獨而畏髙明一視同仁欲/其俱協于中而已羞進也羞行進德也雖有能有為而)
(不能使進徳則辦知㨗給射御强力而不仁多材好勇/而不義皆足為亂而邦何能昌正人長官也康誥惟厥)
(正人正長以徳選參佐以材選穀禄有家既富而又方/賦禄不絶乃弗能使有好于而家朋淫傲虐之作是人)
(必自陷于罪于其無好徳汝雖錫之福彼豈能感恩知/義亂臣賊子皆𤼵于驕奢淫佚其作也汝必罹其咎矣)
(商世家之患已作盤庚具乃貝玉先惡于民紂草竊姦/宄脅權相滅皆世家也故箕子作汝用咎之戒為武王)
(言/之)無偏無陂遵王之義無有作好遵王之道無有作惡
遵王之路無偏無黨王道蕩蕩無黨無偏王道平平無
反無側王道正直㑹其有極歸其有極(皇極仁義中正/也五中一九三)
(七二八四六皆偏一九南北對正雖偏而不黨三七東/西對正視一九益偏而隨有黨二八以中徳救一九之)
(偏使不失正四六以中徳救三七之偏使復歸於正由/是一九三七二八四六皆協于中而後為仁之至義之)
(盡水生木生者仁也生可使窮乎艮八居一三之間艮/止也一生三而八止之乃反克焉火克金克者義也克)
(可使窮乎坤二居九七之間坤順也九克七而二順之/而遂生焉皆救其偏也皇極居中居中而不運化何所)
(用之二八以中徳分居東北西南一以節性一以率徳/而後一九雖偏而能不失正陂不正也此章偏陂好惡)
(為一九也生好也而八制節之使無作好克惡也而二/利道之使無作惡好惡正而黨不立義因事立義道合)
(大體路取共由道有順有逆故自三至一皆生也惟八/居一三之間反而為克生者順克者逆無逆則順不獨)
(立此道體也然天地之大徳生而已人之所共由也王/天徳也皇極必有主故稱王焉三四為木仁之勝也七)
(六為金義之勝也木金二位相從是為勝勝則偏偏則/黨由偏致黨故多忒猶易救也既黨復偏其事將變則)
(愈難救矣是故無偏無黨王道蕩蕩蕩蕩廣大也不廣/大而鄙狹是以為黨無黨則廣大也無黨無偏王道平)
(平平平坦夷也不坦夷而欹險是以為偏無偏則坦夷/矣四居已四月乾成卦純陽純隂六居亥十月坤成卦)
(純隂純陽其偏甚矣皆為反側之勢四輕六重乾本君/位而坤成卦乾剛坤柔勢釣體敵將變而争故其事為)
(重皇極居中居中而不能通變則奚所用之四六以中/徳而分居東南西北一以立道一以定位塞偏黨之源)
(回反側之勢而後三七皆復歸於正此章偏黨反側為/三七也然則一九以二分中徳而不失正三七以四六)
(中徳而能復歸於正其患本生於偏成於黨至若黨而/復偏則其事轉乖二八救之於未黨四六救之於既黨)
(而又偏事之難易從可知矣故曰皇極仁義中正也又/曰皇以君言極以理言即大中也㑹其有極歸其有極)
(謂立義體道由路大履平守正皆本有之極合而/歸之比徳淫朋㷀獨髙明之戒至此其義始盡)曰皇
極之敷言是彞是訓于帝其訓凡厥庶民極之敷言是
訓是行以近天子之光(曰斷文表見之也敷布也布列/其言而道彰焉彞常也天人之)
(理一也智愚之性均也于帝其訓言天之所以訓亦若/斯而已也以近天子之光言無問微賤踈逺皆在天子)
(光明之中也此専論庶民傅說曰惟天/聦明惟聖時憲惟臣欽若惟民從乂)曰天子作民父
母以為天下王(此皇極之大指也故又表見之赤子匍/匐將入井非赤子之罪也故夫皇極不)
(建斯民不能有其常性惡在其為民父母也王天下之/所歸往也以善養人者然後能服天下天下不心服而)
(王者未/之有也)六三徳一曰正直二曰剛克三曰柔克平康正
直彊弗友剛克燮友柔克沈潛剛克髙明柔克惟辟作
福惟辟作威惟辟玉食臣無有作福作威玉食臣之有
作福作威玉食其害于而家凶于而國人用側頗僻民
用僭忒(正直中行也平平易康安和平易安和三代之/所以直道而行也詩曰周道如砥其直如矢君)
(子所履小人所視彊至于弗可友是為剛剛過為當克/燮和也和而友是為柔柔過為當克沈潜剛之克也髙)
(明柔之克也剛能沈潛柔能髙明而皆協于正直繫辭/曰立天之道曰隂與陽立地之道曰柔與剛立人之道)
(曰仁與義隂陽氣也剛柔質也仁義性也本同出也皆/不能不偏偏則當克臯陶九徳孔子六言六蔽皆克者)
(也克則為善不克而過遂能為惡此天地萬物之理也/坎正北一陽水也是為生物之始至巽四月六陽乾成)
(卦而乾不居惡其亢也乾退居西北居坎之後以聴坎/之所為是謂乾知大始離正南一隂火也是為成物之)
(始至乾十月六隂坤成卦而坤不居不敢與乾並也坤/退居離兊之間以宿火衛金而後物終成焉是謂坤作)
(成物作言合金火之氣以造作之也是故乾居西北坤/居西南乾坤正位然坤自西南挾其類順行為得朋進)
(至亥六隂益得勢而乾位在焉於是隂疑於陽隂陽相/薄而戰是為反側之勢乾舍其類而居西北茍自以為)
(天下之至健首出順物不可得而匹也無乃猶為亢乎/坤挾其類進而至於亥與乾遇茍自以為天下之至順)
(勢足以得衆而物莫不吾從也無乃遂為朋乎故經皆/以友立義以戒乾之獨立而坤之有衆也乾雖彊弗可)
(友而能克天道下濟而光明也坤雖和而友而能克地/道卑而上行也上行承天也上行而不承天則為反側)
(乾下濟坤上行同歸於正直則為合徳此三徳論乾坤/剛柔之當克者如此也雖然剛柔固有正體也君法天)
(而徳剛其法尊臣位地而徳柔其位卑乾剛坤柔徳之/正也貴賤有常正之體也臣之作福作威不法乎坤之)
(順也臣之玉食不法乎坤之卑也君尊而不可匹敵故/獨出臣卑而有衆故率以從上此剛柔正體截然而不)
(可亂者也亂之必害于而家凶于而國士大夫用此隨/勢而趨為側頗僻萬民亦用此不知尊無二上之義而)
(僭愆差忒平康正直之徳淪胥敗壌而害治矣故九疇/之序曰乂用三徳乂之言治也皇極三徳皆論卿大夫)
(之變其大意實相關三代世家至商風俗已壊驕淫矜/夸弗克若徳故盤庚曰予迓續乃命于天多士曰予惟)
(降爾四國民命如其所為貲富誅滅盤庚周公實正救/之至春秋大夫卒擅諸侯之國作福作威玉食害家凶)
(國悉如箕子所言陵夷至于戰國遂與其宗國相繼滅/亡世變極于此矣是皆有天道焉箕子為能識其變武)
(王周公為能通其變自洛書之道不傳變遂不可止夫/子禮樂征伐庶人之論徒見於空言而已九疇皆序五)
(行三徳獨論剛柔之變何邪曰易有太極是生兩儀乾/坤各有正位而合徳於六故聖人於是極論剛柔之變)
(以見兩儀體用四象八卦由是生焉繋辭曰天地絪緼/萬物化醇其是之謂乎說卦曰乾以君之羣隂無陽將)
(誰宗主之哉又曰坤以藏之有衆而不退藏其/果何為哉自古天下治亂之原不出乎此矣)七稽疑
擇建立卜筮人乃命卜筮曰雨曰霽曰蒙曰驛曰克曰
貞曰悔凡七卜五占用二衍忒立時人作卜筮三人占
則從二人之言汝則有大疑謀及乃心謀及卿士謀及
庶人謀及卜筮汝則從龜從筮從卿士從庶民從是之
謂大同身其康彊子孫其逢吉汝則從龜從筮從卿士
逆庶民逆吉卿士從龜從筮從汝則逆庶民逆吉庶民
從龜從筮從汝則逆卿士逆吉汝則從龜從筮逆卿士
逆庶民逆作内吉作外凶龜筮共違于人用靜吉用作
凶(擇其人而建立之乃命使卜筮不擇則妄惑難信也/潤澤曰雨清明曰霽㝠晦曰蒙踈散曰驛錯襲曰克)
(皆龜兆變其名耳其實五行也内卦曰貞外卦曰悔天/地雷風水火山澤亦五行也伏羲始畫八卦因而重之)
(天地萬物之理無所不盡故占用其二衍則忒衍猶羡/也忒差也卜五占二七之外則羡而差矣卜法至漢不)
(𫝊怪誕雜出衍忒也立時人作卜筮吉凶皆决於其言/必三人者太卜三兆玉兆瓦兆原兆三易連山歸藏周)
(易故金縢三龜士喪禮占者三人不能皆同從二人之/言從其多者也人心為難盡也異同畢至而聴命於鬼)
(神所以一人心也是故疑亡而志恱大同順之至也豈/惟其身之康彊其子孫亦逢吉矣君臣民謀有從者而)
(後以龜筮定之本人心也人謀不立而茫昩徼福是為/凟瀆則不告卜筮所以通鬼神也鬼神從之吾必其為)
(吉鬼神違之吾必其為凶誠敬之盡也是故從多之吉/有三有卿士逆庶民逆者矣有汝則逆庶民逆者矣有)
(汝則逆卿士逆者矣若龜從筮從則皆不害其為吉又/至於龜從筮逆則可以作内而不可以作外又至於龜)
(筮共違雖君臣民無逆者亦不可以有作矣雖然吉與/凶對猶有用靜之吉焉稽疑其數七位於兊與震對何)
(也木柔金剛柔仁主養剛義主决天下不容有疑事也/蓄疑則敗事矣博施濟衆夫豈非所欲哉疑何能行是)
(故剛所以輔柔也義所以濟仁也雖然義豈徒剛也哉/二者未嘗不相須也古者禮讓征伐遷都立君無不卜)
(者繫辭曰聖人以通天下之志以定天下之業以斷天/下之疑又曰聖人探賾索隠鈎深致逺以定天下之吉)
(凶成天下之亹亹/者莫大乎蓍龜)八庶徴曰雨曰暘曰燠曰寒曰風曰
時五者來備各以其敘庶草蕃廡一極備凶一極無凶
(雨以潤之暘以燥之燠以長之寒以凝之風以動之木/東方主生雨潤澤生物易曰雲行雨施品物流形故雨)
(為木之氣金西方金乾物成故暘為金之氣火南方燠/火之氣水此方寒水之氣水生木仁取其生故一水三)
(木火勝金義取其勝故九火七金水木本數火金互數/隂陽逆順之變也風行八方應十二月故風為土之氣)
(土位中夬故曰仁義中正曰時時若也言五者互備各/以敘至則雨潤暘乾燠長寒凝風動物皆頼之庻草百)
(穀草木也堯典鳥獸動物洪範庶草植物雨暘寒燠風/於百榖草木其候最為可見五備為時若一備則恒若)
(也一備則必一無皆凶也謂之極凶之窮也劉向五行/𫝊以木配貌以火配言以土配視以金配聽以水配思)
(非也晉天文志以木配貌以火配/視以土配思以金配言以水配聽)曰休徴曰肅時雨若
曰乂時暘若曰哲時燠若曰謀時寒若曰聖時風若(五/事)
(盡性也而雨暘燠寒風順之一氣流通也五事由一機/𤼵也庶徴由一念攝也觀休咎之來而察感召之因則)
(固為念之要必知休咎未見一念差忒五事感亂而氣/遂為之變矣是故聖敬日躋昭格遲遲上帝是祇一念)
(之攝聖人何敢斯須忘之哉中庸曰惟天下至誠為能/盡其性能盡其性則能盡人之性能盡人之性則能盡)
(物之性能盡物之性則可以替天地之化育可以替天/地之化育則可以與天地參矣九疇五事盡已也皇極)
(盡人也庶徴盡賛/化也一貫之理也)曰咎徴曰狂恒雨若曰僭恒暘若曰
豫恒燠若曰急恒寒若曰蒙恒風若(狂妄易也僭差也/豫遲緩也遲緩不)
(謹則視猶不視也急廹蹙也無謀者多迫蹙詩曰折栁/樊圃狂夫瞿瞿不能晨夜不夙則莫其何謀之有蒙昬)
(塞/也)曰王省惟嵗卿士惟月師尹惟日嵗月日時無易百
榖用成乂用明俊民用章家用平康日月嵗時既易百
榖用不成乂用昬不明俊民用微家用不寧(曰斷章更/有義也庶)
(徴之念聖人之所以盡已者固如是至稽參考騐則又/當有義也省察也嵗㑹月要日計王所當察者一嵗之)
(大㑹也徴之休咎嵗功之成不成王察其㑹而已卿士/惟月師尹惟日皆有司之職非王之所當與也夫是以)
(上下有體小大有序是為法天行政百榖用成平秩有/政也庶草蕃廡包百榖其中此獨出百穀嵗功莫重焉)
(百穀成則庶事皆舉矣乂用明庶績咸熙也俊民用章/家用平康明有功也夫是為考績之法俊民随小大登)
(顯之卿大夫有家者各保其禄位和平而安康也反是/則異效矣嵗月日時無易以大統小為序也日月嵗時)
(既易上下相陵為無次也家用平康家用不寕此用著/訓戒焉君不治大體而侵下親小事與臣不代有終而)
(冒上居成功/皆為失道)庶民惟星星有好風星有好雨日月之行
則有冬有夏月之從星則以風雨(中星昬旦迭見為十/二時王嵗卿月師尹)
(日民則時也民用天之道因地之利謹身節用聴治於/其上者也然而風雨性情寒暑常度因積時而見故别)
(出箕好風畢好雨其貞好也日行南陸而日短至是為/大冬行北陸而日長至是為大夏南陸井鬼北陸斗牛)
(皆常度也日一嵗行天三百六十度月一度十二與日/㑹而易朔日星之紀月實持其要也月一月一周天歴)
(二十八宿從箕則風從畢則雨星有好惡月中其情也/然則王總嵗功卿居月要而其積微至著則皆自夫民)
(焉民情在所當順而常度不可不立是故風雨寒燠之/為休咎兹又其所當稽參者也或曰自王省惟嵗已下)
(當屬五紀脫簡在此乎曰非也五紀㑹嵗月日星以起/厯數而立天道庶徴序嵗月日時以成嵗功而驗休祥)
(事辭雖相渉而其用不同又九疇一二三四生數紀事/六七八九成數備述治亂吉凶休咎禍福之變以見人)
(之有能有不能是皆洛書微㫖也四六二八皆土也四/統於六皆天道也八統于二皆地道也坤順艮止皆土)
(正性是故地勢為坤博厚平夷之象故萬物於是致養/焉九疇二為五事使人得致其盡性之力也連山為艮)
(髙峻巍阻之象故萬物於此成終焉九疇八為庶徴以/驗人之所當有自盡者能盡致其力與不能能則為肅)
(乂哲謀聖而為休徴不能則為狂僭豫急蒙而為咎徴/原始要終古人格天之學也其要則皇極以五居中而)
(虚十十布在四方一九三七水火金木之定位/四六二八土徳分布而有轉移變化之功焉)九五福
一曰夀二曰富三曰康寜四曰攸好徳五曰考終命六
極一曰凶短折二曰疾三曰憂四曰貧五曰惡六曰弱
(夀仁物之生也富義物之成也康寜禮物見相也攸好/徳智物堅貞也其徳不爽壽考不忘昭明者也考終命)
(信始終不變也曽子曰啓予手啓予足吾知免夫洪範/本五行天地變化之物生死皆不能出此雖卜筮鬼神)
(之所以告人者亦以此也凶畏壓溺皆是凶對考終命/短折對夀疾憂合對康寜惡弱合對攸好徳五福考終)
(命居後六極短凶最居先何也信存於仁義禮智之終/仁義禮智亡而為極信何所托哉祖伊曰非天夭民民)
(中絶命故凶與短折為一類皆天命不佑者也天命不/佑甚者凶其次短折有疾必憂蓋亦有不疾而其性自)
(多憂者大扺憂則怫鬱其心不快是亦疾也惡很暴弱/孱劣剛過而惡柔過而弱質亦有可移而不移故為極)
(六極本四耳存仁義禮智之反而去信之亡以合於其/類詩曰大無信也不知命也無言豈復足與言命哉疾)
(憂貧亂其序一亂則皆亂罔之生也其猶有序乎五行/𫝊以攸好徳配貌康寜配言夀配視富配聴皆非獨考)
(終命配思為是然思不配土而配水猶非也六極尤乖/錯五事而六極於是别出星之不極咎加眊罰加恒隂)
(而以弱配之是為不經其失易攻也福極天所命也而/有人事焉是故因其所嚮而使趨之因其所畏而使避)
(之人事修而天道順矣然不可必也回夭牛疾憲貧非/人之所能知也聖人惟能使人知所嚮知所避而已矣)
(故孟子曰桎梏死者非正命也知命者不立乎巖牆之/下又曰夭夀不貳修身以俟之所以立命也窮理盡性)
(以至於命六極何以名極極凶之窮也皇極理義之盡/六極凶之窮也故六極亦名之曰極福極之位於九何)
(也天人之理盡於是也五行視明作哲配禮思睿作聖/配信周公六徳智仁聖義中和其序與五行同動容周)
(旋中禮者盛徳之至也是故推聖於南而中和居中中/和禮樂也明聖互相用也孟子智聖始終條理其意同)
(始智而終聖窮聖盡性以至於命非聖/人何能至此是故一九一疇之始終也)
武王既勝殷邦諸侯班宗彞作分器
西旅獻獒太保作旅獒(旅陳也𫝊曰庭實旅百西戎之/國因定旅獻獒非常貢蕃國各)
(以其所貴寳為贄太/保召公行諫職也)
旅獒
惟克商遂通道于九夷八蠻西旅厎貢厥獒太保乃作
旅獒用訓于王(東夷南蠻職方氏四夷八蠻七閩九貉/五戎六狄爾雅九夷八蠻六戎五狄克)
(商通道不舉戎狄者自唐虞都冀王畿千里之外常山/以北皆為狄土西戎即叙近在雍界惟夷蠻為逺周較)
(雍益逺矣此舉逺者見致之為難也厎致/致貢見當却而遂致之故太保作書訓王)曰嗚呼明王
慎徳四夷咸賔無有逺邇畢獻方物惟服食器用(克商/通道)
(志得矣而一獒之獻足以致玩足以起狎侮足以役耳/目而失百度足以墮細行而累大徳然則慎徳誠難矣)
(是故堯舜禹湯文武未嘗一日無典學之功/畢獻方物非服食器用不獻所以示好惡)王乃昭徳
之致于異姓之邦無替厥服分寳玉于伯叔之國時庸
展親人不易物惟徳其物(王乃以逺方貢物賜異姓諸/侯昭徳所致不替常職又分)
(賜寳玉于同姓伯叔諸侯是用展親親之恩焉同姓諸/侯亦有常職矣天下一姓榮懐同之率職奉貢不待言)
(也故以親親為重左傳肅慎氏之矢賜陳夏后氏之璜/賜魯其事也昭徳展親在夫人耳而何以物為分賜豈)
(以人易物哉蓋以為四方畢獻誠有輔佐之功不敢獨/饗也然其賜物必皆足以昭徳而後可非度玩侮安敢)
(用/之)徳盛不狎侮狎侮君子罔以盡人心狎侮小人罔以
盡其力(貢賜皆有常典獒不可畜而又不可以賜畜為/玩物賜為玩人皆狎侮也狎侮君子雖不敢怒)
(而心不樂小人出力以事人者也而狎/侮之方招致不遜而豈能得其力哉)不役耳目百度
惟貞玩人喪徳玩物䘮志志以道寜言以道接(不為耳/目所役)
(則百度皆正舜觀古人之象五色作服六律五聲八音/在治怱出納五言所以防耳目之欲而正法度也玩不)
(可啓玩人甚矣故䘮徳玩物雖細而亦能䘮志志/以道寜則非僻無自入言以道接則佞邪無自至)不作
無益害有益功乃成不貴異物賤用物民乃足(作無益/必害有)
(益貴異物必賤用物用物榖粟絲麻不能/充其欲淫靡煽之競相追逐夫豈能足哉)犬馬非其土
性不畜珍禽竒獸不育于國(犬馬非其土性畜之不獨/違物性且未必適用晉乗)
(鄭駟慶鄭曰古者/大事必乗其産)不寳逺物則逺人格所寳惟賢則邇
人安(通逺人而貴逺物彼方窺見閒隙量度中國而豈/能格之漢求天馬征伐連年中國被其禍豈特不)
(能格哉用賢人則/邇者恱逺者來矣)嗚呼夙夜罔或不勤不矜細行終累
大徳為山九仞功虧一簣允迪兹生民保厥居惟乃世
王(無怠無荒勤也勿以細行而不矜終能累大徳為山/九仞而虧一簣猶不成山召公愛惜武王功業獒獻)
(微見間隙於是推其類廣言之允迪兹言信能蹈/此則為克終四海乂安詒謀燕翼世世王天下矣)
巢伯來朝芮伯作旅巢命(巢即南巢芮今同州馮翊縣/古芮國春秋芮伯萬遷今陜)
(州芮成縣庭旅始有巢貢而其/爵命亦始行故曰旅巢命亡)
武王有疾周公作金縢(周官占人凡卜筮既事則繋幣/以比其命嵗終則計其占之中)
(否鄭康成曰既卜筮史必書其命龜之事及兆於策繋/其禮神之幣而藏焉書曰王與大夫盡弁開金縢之書)
(乃得周公所自以為功代武王之説是命龜書案金縢/冊祝三王非命龜也命龜宜自有辭縢緘也藏之於匱)
(緘之以金即籥也此書惟冊祝之辭是周公作史因敘/載前從事以為書名之曰金縢序稱周公作金縢者謂)
(冊祝之/辭也)
金縢
既克商二年王有疾弗豫二公曰我其為王穆卜周公
曰未可以戚我先王(二公太師太公太保召公穆敬戚/憂也二公欲卜王休咎周公以為)
(未可以憂我先王卜之不吉則先王憂矣記曰/事亡如事存周召皆邑名在今鳯翔天興縣)公乃自
以為功為三壇同墠為壇于南方北面周公立焉植璧
秉圭乃告太王王季文王(功事孔氏曰周公自以請命/為己事因三王請於天是也)
(繼志述事武王周公同此心也周道未成而武王有危/疾周公不得不自以為功也植置壁禮神置於三王之)
(坐秉/執)史乃冊祝曰惟爾元孫某遘厲虐疾若爾三王是
有丕子之責于天以旦代某之身予仁若考能多材多
藝能事鬼神乃元孫不若旦多材多藝不能事鬼神乃
命于帝庭敷佑四方用能定爾子孫于下地四方之民
罔不祗畏嗚呼無墜天之降寳命我先王亦永有依歸
今我即命于元龜爾之許我我其以璧與珪歸俟爾命
爾不許我我乃屏璧與珪(史以冊書祝辭奉而讀之故/謂之史乃冊祝此辭周公自)
(作元孫武王某武王名祝辭本稱名周人以諱事神作/書時武王已沒故諱其名稱某遘遇厲危丕大大子之)
(責言天將取其長大之子則以旦代若順予仁順父能/多材多藝能事鬼神乃元孫雖仁順父而不能多材多)
(藝不能事鬼神此皆紀實之言王業未定可無周公不/可無武王此當時輕重之勢也惟爾三王命于帝庭使)
(敷佑四方定爾子孫于下地則四方之民無不敬畏武/王既喪商人遂畔無所敬畏也天嘗降寳命我有周受)
(之苟勿墜落武王康寜則我先王亦長有歸矣其許不/許不可知也故就命于龜歸俟爾命謂許代而武王瘳)
(神嚮其禮璧當埋之如祭祀之禮周公死珪遂以斂不/許則屏璧與珪神弗荅為當仁也爾不許我不敢取必)
(於鬼/神也)乃卜三龜一習吉啓籥見書乃并是吉(習因也三/龜一習相)
(因而吉又啓籥見占書乃并是吉必以書證之懼其/億也言啓籥見書則凡占書皆緘藏之不敢褻也)公
曰體王其罔害予小子新命于三王惟永終是圖兹攸
俟能念予一人(占人君占體大夫占色史占墨卜人占/坼體兆象也周公言觀龜兆象王為罔)
(害予新承命于三王惟長終是圖則周公亦不死矣予/一人予天子也此所當待其能念于天子武王言疾當)
(瘳也周公本請代武王武王瘳而周公不死龜固亦有/所詔告魯文公十八年齊侯疾卜楚丘曰齊侯不及期)
(君亦不聞令龜有/咎占人占皆如是)公歸乃納冊于金縢之匱中王翼日
乃瘳(此冊固當與繋幣同藏王翼日瘳昭荅如/響精神之格自作元命非聖人孰能之哉)武王既
喪管叔及其羣弟乃流言于國曰公將不利于孺子周
公乃告二公曰我之弗辟我無以告我先王(書𫝊皆言/成王七嵗)
(即位故皇甫謐曰武王克商後六年崩是為克商二年/武王有疾成王始三嵗又四年武王崩成王七嵗矣成)
(王能信管叔之言疑周公七嵗恐未能然又周公東征/二年罪人斯得周公遺成王詩成王得金縢之䇿遂迎)
(周公亦始九嵗耳恐亦未必能然茍子曰成王冠成人/周公歸反藉焉周公攝政七年成王始冠則即位時十)
(四嵗矣孔氏𫝊成王二十嵗成人周公歸政是也管叔/周公兄羣弟蔡叔霍叔霍叔名處管今鄭州管城縣屬)
(豫蔡今蔡州上蔡縣屬荆霍今晉州霍邑縣屬冀皆殷/畿地伊尹曰予弗狎于弗順周公曰我之弗辟則無以)
(告我先王皆以身體國者也雖君疑於上國人惑於下/而王業安危間不容髪一身之計豈足易其重哉是故)
(行吾忠而已辟法也致辟管叔是也史記周公告二公/我之所以弗避而攝行政非或又謂周公聞流言避遁)
(居東二年成王既悟而後伐三監尤非大誥黜殷救焚/之勢而暇遷延為身謀乎周公與國同存亡盡心力為)
(之所謂握蛇騎虎不知其難者詩曰上帝臨汝無二爾/心若有一毫顧忌之意則為貳猶不足以動人而况能)
(格天乎論聖人行事而以後世利害雜之則言何由當/無以告我先王太王王季文王森然常在其上也鬼神)
(知周公/之心矣)周公居東二年則罪人斯得(流言方作周公何/以遽東伐曰兄弟)
(至親各據形勝外連新亡之國控引蠻夷其勢甚張其/事甚急周公不得不連出成王雖疑付之二公安集西)
(國召伯行其職故周公可以速出無内顧之憂周公何/以必自將分陜周公主東方周公固當自將也大誥周)
(公為將行東伯之職也江漢召穆公為將行西伯之職/也古人為國事皆豫立周官司馬無一事不先具雖兵)
(行倉卒有司各以其職行而已罪人斯得黜殷殺管囚/蔡伐奄也周師既出人心遂定無侵蝕蔓延之勢其跋)
(扈者獨此四國耳破斧曰周公東征四國是皇不數霍/霍迎降多士昔朕來自奄葢嘗伐奄也雖然二年而後)
(得之則亦/為甚難矣)于後公乃為詩以貽王名之曰鴟鴞王亦未
敢誚公(于後罪人既得之後也管蔡武庚已誅周公當/歸周而成王之疑未解周公為不能已矣殷命)
(雖黜而周道未成周公方將有為於其國而君臣之情/不通則安可以行吾志此鴟鴞之所為作也誚譲也幾)
(欲誚矣疑其小哉管蔡謂周公將不利於孺子非假托/此語也凡人之見只如此管蔡方為此言以為愛主成)
(王亦方信斯言以為愛已而周公遽誅之則豈能不深/疑不特鴟鴞之詩破斧伐柯譏刺繼作而猶未悟周公)
(亦窮矣睽孤極而羣疑亡非天相周何以有此史記/作未敢訓公與弗辟而攝行政皆後世改就其意)秋
大熟未穫天大雷電以風禾盡偃大木斯㧞邦人大恐
王與大夫盡弁以啓金縢之書乃得周公所自以為功
代武王之說(啓金縢之書將以卜天/變而得周公所藏䇿)二公及王乃問諸
史與百執事對曰信噫公命我勿敢言(二公知周公為/武王禱而不知)
(其為請代能隂相成王不誚周公而終不敢使成王迎/周公君疑如此不待其自悟而欲以口舌爭事轉乖矣)
(周公之忠終當有以感動成王者雷風之變固非意料/之所及也史與百執受周公之命至此猶弗言古人忠)
(信為/可見)王執書以泣曰其勿穆卜昔公勤勞王家惟予沖
人弗及知今天動威以彰周公之徳惟朕小子其新逆
我國家禮亦宜之(成王得書而知天意所在故不復卜/而遂迎周公執書以泣不惟悟且保)
(不變小毖曰予其懲而毖後患莫予荓蜂自求辛螫肇/允彼桃蟲拚飛維鳥未堪家多難予又集于蓼是何懲)
(創之若是哉太甲曰既往背師保之訓成王曰惟予沖/人弗及知皆疑亡意悟一悟而不復變之言也然則周)
(公身安而後國家可保猶不足言至所謂一正君而國/定豈常人之所能致哉新逆舍舊之謂也東征凱還衮)
(衣繡裳以復其位於我國家禮亦宜之方疑而東征必/迎而後還國誠有安危之機焉非周公之忠其殆難居)
(乎精誠之積天為之動故嘗謂舜之焚廪浚井文王之/拘羑里周公之居東不獨免難而皆能成其志惟臣子)
(之道自盡焉耳夫事不於䟦胡疐尾觀之固不足以見/聖人至其所以得遂其意豈有他道哉是故無墜天之)
(降寳命我先王亦永有依歸與我之弗辟則無以告我/先王同一心也武王翼日乃瘳與風雷之變同一誠也)
王出郊天乃雨反風禾則盡起二公命邦人凡大木所
偃盡起而築之嵗則大熟(風反禾起固為鮮見而大木/所偃起而築之則嵗亦熟其)
(事更稀有唐叔得禾異畆同穎亦適在此時周公之歸/誠有天意自秋天熟以下當在微子代殷後置此者終)
(周公請代事且志其/所以感化成王者)
　
　
　
　
　
　
　
　
　
　
　
　
　
　尚書說卷四
欽定四庫全書
　尚書説卷五　　　　　　宋　黄度　撰
　　周書
武王崩三監及淮夷叛周公相成王將黜殷作大
誥(古説三監管蔡殷非也盖以監為諸侯各監一/國故亦以殷為監非也王制又以天子使大夫)
(為三監監於方伯之國國三人亦非也使大夫監/諸侯秦漢間事非三代令典周官建州牧牧州伯)
(一州一伯最長立其監為卒正連帥屬長位皆居/牧下而稱監言有所監臨也設其參謂大國三卿)
(命於天子者也諸侯之卿命於天子謂之天子之/守尊王命也豈以監其國哉然則管蔡霍為三監)
(監殷者謂為屬正連帥使監殷民也大誥専為黜/殷而作序謂事起三監指三監為叛首而武庚遂)
(因以叛殷固為當黜也湯伐夏遂黜夏命武王伐/殷不黜殷命因其國立武庚武庚叛乃黜殷命何)
(也曰湯黜夏命固以為天下之公也天下不幸而/復有放伐之事不可以為典常故武王𤣥武庚繼)
(殷後其意以為天遂廢之雖其國猶在不能病天/下天將興之則雖周亦當退聼以俟天命之所授)
(是亦為天下之公也天卒歸周未嘗改命武庚為/亡國後而弗克畏天悁忿妄作盖嘗受周封爵而)
(臣周矣今乃叛之而招天下以為亂是豈得復存/哉天命去就之際常人不能識而又其叛連三監)
(故人益以東征為難耳或曰武庚於周為讎得間稱兵無/乃亦可乎曰非也凡殺人而不義雖國君不得行於匹夫)
(故其讐當復其殺之而義者雖匹夫不得讐讐之則死/武王行天討為天下誅殘賊而可讐乎武庚能從父於)
(死則可既受周封爵而叛周則不可凢此天下之通義/也黜殷當由天子行之故序稱周公相成王將黜殷與)
(伊尹相湯/伐桀同辭)
大誥
王若曰猷大誥爾多邦越爾御事(武王之喪未除周公/位冢宰緫百官其號)
(令天下則必以王命若順猷道言黜殷不違於道也/黜殷當與天下共之故大誥多方及其治事之臣)弗
弔天降割于我家不少延洪惟我幼沖人嗣無疆大厯
服弗造哲迪民康矧曰其有能格知天命(弗弔古不幸/之辭詩不弔)
(昊天弔至也言人事不至而得禍於天也割害降害不/少謂武王崩延長𢎞大惟我幼沖人嗣無疆大厯而服)
(之文武受命其大厯無窮竟所謂天之厯數也然吾弗/能自造於明哲以迪民康而矧敢自謂能格知天命格)
(知知之至也黜殷興周/皆繋天命故首稱此)已予惟小子若涉淵水予惟往
求朕攸濟敷賁敷前人受命兹不忘大功予不敢閉于天
降威用(已止歎辭天道誠難知譬之於涉求濟而已敷/布賁大或曰賁飾謂潤色之也布大事布文武)
(受命此乃為不忘大功武王崩天實降威用/憂懼我是亦有以通之而豈敢閉塞之乎)寜王遺我
大寳龜紹天明即命曰有大艱于西土西土人亦不静
(寜王古說以為文王而中篇稱寜考則武王也武王有/輯寕天下之功故稱之曰寜王武王繼文王之功而伐)
(紂今成王繼武王而黜殷故其後稱考室父菑皆謂當/有克家之效也則寜王為武王為是武王以其大寳龜)
(遺我使繼天明而即就其命其占固嘗有預見之辭曰/將有大艱于西土西土人亦不得寜息是則武庚之叛)
(鬼神嘗告/其事矣)越茲蠢殷小腆誕敢紀其叙天降威知我國
有疵民不康曰予復反鄙我周邦(越於蠢動於此果有/動者龜告驗矣腆小)
(貌或曰厚言小厚而思變也殷之小腆乃大敢紀其統/叙謂以紂承帝乙而武庚承紂也紂䘮國誅死不當承)
(宗廟武庚受周封爵天降威武王崩不幸而三叔流言/武庚知我國之有疵瑕民不安乗間而起自謂當復其)
(先業而反鄙我周邦鄙猶薄也文武盛徳誰敢薄之武/庚必有醜周之言或曰以周為邊鄙盖欲自據東土也)
(自文王獻洛西之地/商人蓋鄙周於陜矣)今蠢今翼日民獻有十夫予翼以
于敉寜武圖功我有大事休朕卜并吉(今翼日今日與/明日也獻賢也)
(今動之今翼日民之賢者相繼有十夫翼佐我言其識/髙見早也敉撫也用以往撫定寜考之以武事所圖功)
(大事兵也我有大事必休美矣於是卜/之而并吉本人謀也金縢曰乃并是吉)肆予告我友邦
君越尹氏庶士御事曰予得吉卜予惟以爾庶邦于伐
殷逋播臣爾庶邦君越庶士御事罔不反曰艱大民不
靜亦惟在王宫邦君室越予小子考翼不可征王害不
違卜(尹正古者以官氏武庚為周逋亡播越之臣正其/罪必當伐而爾諸侯君臣無不反曰其事艱大武)
(庚挾舊國之資乗管蔡睽離之釁用蠻夷連衡之勢東/征誠艱且大矣而况武王誅紂立其子今將黜之動天)
(下觀聽此亦其艱者又民之不寜實自王宫邦君室王/宫以親言也邦君室謂管蔡舉國應殷也考成翼敬於)
(予小子自成敬而不可用師害曷事既艱大故以為王/何不違卜也如諸侯之言豈惟殷不可征雖三監亦不)
(可征公将不利孺子之言彼固自以為忠也至親骨肉/自以輸忠王室而其是非未可盡見乃不能成敬以輯)
(睦之而謀動干戈誠若有所未然者周公以為逆黨已/合山東摇動傾危王室火燃頭目之勢救之豈容少緩)
(三監雖親以誣為忠懷私未論起釁召禍實為叛首是/必當誅無可言者武庚作賔王家與國咸休乃其道也)
(而紀殷鄙周豈復可存哉此周公東征定計民獻賛之/卜筮成之為不可易者諸侯國人其言亦非無理故於)
(此盡異同之論焉大誥無一語及三監/為親諱不忍言也夫子書序乃表出之)肆予沖人永思
艱曰嗚呼允蠢鰥寡哀哉予造天役遺大投艱于朕身
越予沖人不卭自恤義爾邦君越爾多士尹氏御事綏
予曰無毖于恤不可不成乃寜考圖功(故今我沖人以/爾邦君上下之)
(言長思其艱將言而嗟歎之言之為難盡也東征信騷/動鰥寡甚可哀矣此役予雖造之而奉天意故謂之天)
(役然其事誠大乃以遺我其勢誠艱乃以役我是皆在/朕身矣卬我於我沖人不我自憂言不以我自憂為能)
(濟也實尚義爾邦君及爾羣臣期之以義故曰義爾邦/君茍為此義必且綏安我而言曰無慎乎憂言無大自)
(苦也不可不成汝寕考武王所圖功/如此則必能同心恊力濟吾事矣)已予惟小子不敢
替上帝命天休于寜王興我小邦周寜王惟卜用克綏
受茲命今天其相民矧亦惟卜用嗚呼天明畏弼我丕
丕基(替廢予不敢廢天命天美武王興我小邦周武王/何自而知天命哉武王惟卜是用故能安受茲命)
(今天輔相我民矧我亦惟卜用而汝乃使我違卜豈所/以綏安我乎天明可畏輔我之大夫基業卜必不可違)
(也古人敬鬼神信卜筮惟其誠也本之於/人謀協之於鬼神無本則誑不協則肆)王曰爾惟舊
人爾丕克逺省爾知寜王若勤哉天閟毖我成功所予
不敢不極卒寜王圖事(天意人心本不相逺耳惟舊人/爾大能逺省前事爾知寜王之)
(勤何如哉閟毖皆慎也閟有護惜之意極終卒竟天猶/閟毖我周成功所在而我豈敢不終竟武王所圖事哉)
(武庚能率由典常則無他事矣/而方反側如此其事誠未竟也)肆予大化誘我友邦君
天棐忱辭其考我民予曷其不于前寜人圖功攸終(棐/輔)
(忱誠故今我大化誘我友邦君而方尚辭為不得已矣/然其辭皆誠合天意故天輔之天又考之於民天人協)
(從則我何其不於前寜天/下之人圖功之所終乎)天亦惟用勤毖我民若有疾
予曷敢不于前寜人攸受休畢(天亦惟用勤勞毖慎我/民如疾者之不㤀起則)
(予曷敢不於前安寜天下之/人所受天之休命而畢之)王曰若昔朕其逝朕言艱
日思若考作室既底法厥子乃弗肯堂矧肯構厥父菑
厥子乃弗肯播矧肯穫厥考翼其肯曰予有後弗弃基
肆予曷敢不越卬敉寜王大命(往順來逆順於往昔而/朕日月其逝矣猶言往)
(事非吾所及也今事之艱不惟言之而又日思之正如/其父作室已致法言經營之有其緒也堂基而其子猶)
(弗肯堂其肯構立屋乎又如其父已菑發其田田一嵗/曰菑謂如菑除其草也而其子猶弗肯播種其肯割穫)
(之乎翼敬其父敬矣待時乗勢惟日不足而遑自暇逸/乃謂吾有後能弗弃基業留以遺之乎凡其事之未竟)
(者惟後之人自不能已也故今我何/敢不於此撫定寜王受天之大命乎)若兄考乃有友伐
厥子民養其勸弗救(譬若父兄之子其友伐之凡人則/養其勸心而不救同室則被髮纓)
(冠而往矣勸勉也當勉而養之言不/敢其力也在民則可同室則不可)王曰嗚呼肆哉爾
庶邦君越爾御事爽邦由哲亦惟十人迪知上帝命越
天棐忱爾時罔敢易法矧今天降戻于周邦惟大艱人
誕鄰胥伐于厥室爾亦不知天命不易(肆故今也猶曰/及今以往哉爽)
(明邦論之明實由智哲之人亦惟是十人能蹈知天命/可以明邦矣卜而得吉則於天為輔誠人謀雖協卜之)
(不吉則天不輔也康强逢吉作内作外用静用作皆有/常法今謀於賢者而協卜之以析天心而吉於法當從)
(而反使我違卜豈非易法乎而况天今降戾于周邦武/王崩王業未終而惟是大艱在人大若比鄰之胥伐于)
(厥室将覆棄其家其事急矣而吾將征之以救危亂爾/亦不知天命之不易而反欲違卜乎友伐厥子固為蹙)
(矣鄰伐厥室殆又甚焉故鴟/鴞曰既取我子無毁我室)予永念曰天惟喪殷若穡
夫予曷敢不終朕畝天亦惟休于前寜人予曷其極卜
敢弗于從率寜人有指疆土矧今卜并吉(我長念曰天/之喪殷譬若)
(穡夫除草未終畝矣予何敢不終之武庚能知天命約/已敬慎以承餘業尚庶幾能協武王之意而自作不靖)
(以速其亡除草終畝夫豈當恤哉黜殷定王業是為天/休美武王見於蓍龜者予何其極卜而敢弗于從乎極)
(盡也謀及乃心謀及卿士謀及庶人謀及卜筮詢謀至/卜筮而盡故曰極卜大封于韓齊魯燕管蔡布在侯衛)
(武王又嘗欲作洛是為有指疆土矧卜之并吉其敢違/之哉觀此及武庚鄙周之語則當時議論似有欲并棄)
(豫洛以東者矣如當時事勢摇動震驚非/文武之盛徳周公之善應變山東誠難保)肆朕誕以爾
東征天命不僭卜陳惟若茲(僭差卜陳陳其卜之得吉/也衆人揣度事勢故以為)
(艱大而不可征周公憑藉前烈審察天命故専陳卜吉/以為當必征古人作事反覆議論窮盡事理皆如此)
成王既黜殷命殺武庚命微子啓代殷後作微子之命
(微子為宋始祖而代殷後使祭湯宋國/在應天府宋城縣商故亳都之畿内)
㣲子之命
王若曰猷殷王元子(吕氏春秋曰紂母為帝乙妾生微/子啓及仲衍及為妻生紂帝乙將)
(立啓為太子太史據法而爭曰有妻之子不可立妾之/子故立紂周公稱微子曰殷王元子則太史之争非也)
(一人之身而分妻妾豈有是/理太史之争當在立妻時)惟稽古崇徳象賢統承先
王修其禮物作賔于王家與國咸休永世無窮(崇徳象/賢古之)
(道也統承先王故使修其禮物以奉其祭祀古者父為/又子子為士其尸服以父服故二代之後各行其禮樂)
(有喪拜焉有事膰焉待以客禮不純臣也與/國咸休永世無窮惟識天命者可以言此)嗚呼乃祖
成湯克齊聖廣淵皇天眷佑誕受厥命撫民以寛除其
邪虐功加于時徳垂後裔(齊一淵深除其邪虐謂革夏/也功大徳盛當百世祀之有)
(不敢盡言之意焉懼傷微子也使立湯/廟以祭湯而殷之先王嵗時合祭之)爾惟踐修厥猷
舊有令聞恪慎克孝肅恭神人予嘉乃徳曰篤不忘(嘉/汝)
(之徳謂宜篤/厚而不可忘)上帝時歆下民祗協(杞之郊也禹也宋之/郊也契也案夏郊鯀)
(商郊𠖇而祀之郊禹宋之郊契則時王之命也契配天/非克歆上帝則莫能承其祭於周為不純臣則必以忠)
(孝敬協/其民)庸建爾于上公尹茲東夏(尹正二王之後爵皆/上公與三公之九命)
(作伯者同其禮秩齊尹東海宋尹/東夏皆上公也上公尊内外一體)欽哉往敷乃訓慎乃
服命率由典常以蕃王室𢎞乃烈祖律乃有民永綏厥
位毗予一人世世享徳萬邦作式俾我有周無斁(訓命/訓之)
(辭敷布之勿遏服司服所掌命典命所掌微子上公九/命其服自衮冕而下微子助祭則服黼冔朝饗則服衮)
(慎言謹也皆有典常不容不謹率由典常則有蕃屏之/功烈祖湯𢎞大湯徳以律其所有民律言以法度整齊)
(之也湯伐夏救民天命去來何容心焉不忱裕之于爾/多方不夾介乂我周王享天之命武庚為無以律之矣)
(綏安毗輔必使世世享徳萬邦承式則於我周為無厭/斁尹此東夏故言萬邦承式杞宋一體杞遂微弱不振)
(宋歴春秋為望國與周俱/亡微子之徳為有𫝊也)嗚呼往哉惟休無替朕命
唐叔得禾異畝同穎獻諸天子王命唐叔歸周公于東
作歸禾(唐叔成王弟名虞封唐今并州迎周公歸/以嘉禾示意書亡得禾事當在風變後)
周公既得命禾旅天子之命作嘉禾(旅陳/也)
成王既伐管叔蔡叔以殷餘民封康叔作康誥酒誥梓
材(管蔡皆用兵克之既遷殷民遂以其餘民封康叔孔/氏曰康畿内國名於是封衛侯使監冀州梓材曰王)
(啓監是也康誥告以徳刑之叙使推明文王之徳以監/臨其民也酒誥嚴淫湎之禁其事於當時為急也梓材)
(治道貴有終也衛國始封為朝歌/地衛州衛縣也今并入黎陽康闕)
康誥
惟三月哉生魄周公初基作新大邑于東國洛四方民
大和㑹侯甸男邦采衞百工播民和見士于周周公咸
勤乃洪大誥治(營洛之三月始生魄月十六日洛誥三/月丙午朏戊午社于新邑其明日已未)
(始生魄諸侯各以其衆至喜恱供事故曰和㑹侯甸男/稱邦言以國典供王事也其事詳采衛略故召誥用書)
(命作亦止於侯甸男邦諸侯百官各播其民和㑹之意/由士以上皆見于周百工以役言也周官鄉自比長而)
(上至族師遂自里宰而上至鄙師皆士也民不見不為/臣不見也勤勞求之洪亦大也洪大誥治道使治殷民)
王若曰孟侯朕其弟小子封惟乃丕顯考文王克明徳
慎罰不敢侮鰥寡庸庸祗祗威威顯民用肇造我區夏
越我一二邦以修我西土惟時怙冐聞于上帝帝休天
乃大命文王殪戎殷誕受厥命越厥邦厥民惟時叙乃
寡兄勗肆汝小子封在茲東土(王順康叔之賢命為孟/侯孟長也為冀州諸侯)
(長也周公將申告教之意故自以其屬稱之曰朕其弟/小子封封康叔名自此已下皆周公之言必以王命誥)
(者事體也必紀周公之言者事實也康叔封衛周公固/以告成王矣周公入而告成王以其事出而告康叔自)
(以其所欲者史盡記載之自古未嘗有七年攝政者亦/未嘗有主少國疑之際而以其身任天下國家之事無)
(一不為者非成王能知周公之忠非周公能承文武之/艱難祈天永命不可一日無緝熙之功則安能為此此)
(皆非世間常有之事故史官自一話一言無不紀實以/為天下後世法丕大惟汝大顯父文王克明徳慎罰明)
(自明也明徳慎罰本末之叙也不敢侮鰥寡慎之至也/庸通也常也聖人之道雖夫婦之不肖可以與行而須)
(臾不可離也祗祗敬也不顯亦臨無射亦保文王之所/以為聖也威威徳威惟畏也顯用也凡此皆所以明民)
(使克綏厥猷也肇始也言文王用是道以造區夏始不/過所統率之國一二邦以修而已久之莫不皆修故西)
(土惟是依怙冐被文王之徳聞于上帝帝美之乃大命/文王以殪戎殷之事而大受其命以王天下所謂受命)
(作周也殪殺也戎兵也大刑陳諸原野小之不侮鰥寡/大之殪戎殷皆明徳慎罰也於其所統庶邦於其所治)
(萬物無非惟是叙者汝寡兄勉而行之故今汝小子/封得國於茲東土寡兄周公自稱孤寡不榖之義)王
若曰嗚呼封汝念哉今民將在祗遹乃文考紹聞衣徳
言往敷求于殷先哲王用保乂民汝丕逺惟商耉成人
宅心知訓别求聞由古先哲王用康保民𢎞于天若徳
裕乃身不廢在王命(念哉念之不可忘也遹述也今此/民將在汝敬述文考之事繼其令)
(聞服行其道徳之言文王之化行乎江漢之國惟殷土/未蒙被然其聞譽固已洋溢矣是宜繼紹而服行之汝)
(往之汝國必布求殷先哲王之保治斯民者殷故家遺/俗流風善政猶可求也汝又當自期於逺大惟商之老)
(成人師事之以宅心知訓别求所聞用古先哲王堯舜/禹湯之安保斯民者凢此皆所以恢𢎞天理而順於徳)
(以寛裕汝身夫識量淺狹則不如此身之可與天地參/也聞見雖多而不能體之於其身則非所以協於克一)
(也汝能如是則誠為念之不廢常在王之所以命汝者/矣敷求徧求之也别求求之不一猶曰更求之也克宅)
(厥心則知訓矣誨爾諄/諄聼我藐藐此心安在)王曰嗚呼小子封恫瘝乃身敬
哉天畏棐忱民情大可見小人難保往盡乃心無康好
逸豫乃其又民我聞曰怨不在大亦不在小惠不惠懋
不懋已汝惟小子乃服惟𢎞王應保殷民亦惟助王宅
天命作新民(恫痛瘝病記曰未有學養子而後嫁者也/心誠求之雖不中不逺故凡民之痛苦疾)
(疴皆於乃身察之其大要則在乎敬而已天之威可畏/而所輔者誠也民之情大可見而難保者小人也今汝)
(往必盡乃心無自安好逸豫其専務治民自安好逸豈/能盡其心哉我聞於昔之人曰怨不在大亦不在小怨)
(大怨小皆為失人心耳故必順其所不順勉其所不勉/以逺於怨己乎汝惟小子乃能服行此則惟𢎞王應保)
(殷民亦惟助王宅居天命作新其民殷民迪屢未同天/命為未定也殷多士將遷洛其遺民在殷者康叔實統)
(治之誠使仁漸義摩無一夫阻隔王化豈非𢎞王應保/殷民哉誠使天之佑周者不庸釋而殷民亦遂日遷善)
(逺罪而不知豈非助/王宅天命作新民哉)王曰嗚呼封敬明乃罰人有小罪
非𤯝乃惟終自作不典式爾有厥罪小乃不可不殺乃
有大罪非終乃惟眚災適爾既道極厥辜時乃不可殺
(臯陶曰眚災肆赦怙終賊刑此其辭之詳者也敬盡已/心明盡物理而後罰為可行典法式用罪小不可不殺)
(非惟其盡當殺也或輕或重亦各以其罪耳死人之所/矜今至於殺亦不赦以見法之為必行舉重以明經也)
(既道極厥辜言以理窮其罪狀也事之/似是而非為難察故適邇者加詳焉)王曰嗚呼封有
叙時乃大明服惟民其勅懋和若有疾惟民其畢弃咎
若保赤子惟民其康乂非汝封刑人殺人無或刑人殺
人非汝封又曰劓刵人無或劓刵人(有叙言有本末也/舜曰迪朕德時乃)
(功惟叙臯陶方祗厥叙方施象刑惟明即此叙也汝大/明其徳而服行之則民勅正而勉於和去惡如去疾示)
(之以好惡也故民皆弃咎而遷善赤子匍匐將入井非/赤子之罪也是故罔民之不為則民安治此其叙為甚)
(明也刑不得已而用之要為奉行天討吾何容心焉故/曰非汝封刑人殺人非汝封劓刵人劓刵輕又曰丁寜)
(之辭刑輕人亦輕用之故丁寜之如此劓截鼻刵截耳/周官五刑無刵吕刑曰劓刵㭬黥劓刵相屬豈二罪同)
(科而有輕重歟鄭康成謂/臣從君坐人刑未見所據)王曰外事汝陳時臬司師茲
殷罰有倫又曰要囚服念五六日至于旬時丕蔽要囚
(外事非其國事諸侯之以獄請者今謂之讞是也臬射/的也孔氏訓為法法之為臬者言議法如射之有的必)
(求其中此因物立義也臬讞音近漢以來稱讞獄恐今/人緣義而易歟或曰闑讞音同讞為闑闑門梱言有限)
(節也自侯國上監牧自監牧上朝廷有限節猶闑也案/周官大司馬建牧立監以維邦國制軍詰禁以糾邦國)
(布憲掌憲邦之刑禁正月之吉執旌節以宣布于四方/而憲邦之刑禁以詰四方邦國詰謂詰其不如法令者)
(若漢行春使者舉寃獄也布憲詰禁通乎大司馬之職/而大司馬條于建牧立監之下又以康誥參攷之則邦)
(國之獄請于牧監牧監裁決之為足證也周公謂康叔/汝所統國猶以獄請汝陳是法以司察其所監臨之衆)
(此殷罰之為有倫者謂之殷罰其事始於殷也又曰屬/上之說而史略其文也猶曰又若要囚蔽斷之有期日)
(則亦為殷法之良要囚死獄之要節也服膺念之自五/六日至十日又至三月而後大斷之周官鄉士掌國中)
(辨其獄訟異其死刑之罪而要之旬而職聽于朝遂士/掌四郊辨其獄訟異其死刑之罪而要之二旬而職聼)
(于朝又朝士凡士之治有期日國中一旬郊二旬野三/旬都三月邦國朞期内之治聼期外不聼不使造次立)
(斷而為之期服念之反覆求其/情理而後大斷焉言其慎也)王曰汝陳時臬事罰蔽
殷彞用其義刑義殺勿庸以次汝封乃汝盡遜曰時叙
惟曰未有遜事已汝惟小子未其有若汝封之心朕心
朕徳惟乃知(汝陳時臬事罰蔽覆說上汝陳時臬司師/丕蔽要囚二語也臬蔽為殷常法而必當)
(用其義刑義殺次就勿用以就汝也獄情輕重可以遷/就不由義斷則害治矣正使汝陳臬蔽斷皆順是叙則)
(亦曰未有順事誠恐猶有逆於理者也如此則其心廣/大虛明無所偏倚必能制義矣周公因四方和㑹大誥)
(治道而建康叔為庶殷長則以其心人未有/若之者而周公之心與其徳康叔實能知之)凡民自得
罪宼攘姦宄殺越人于貨暋不畏死㒺弗憝(自此以下/皆陳臬罰)
(蔽之大端也暋强憝惡凡民之寇盜攘竊為姦宄殺人/顛越人以取貨强不畏死者人所共惡之皆得討之朝)
(士曰凡盜賊軍鄉邑及家人殺之/無罪孟子曰不待教而誅之是也)王曰封元惡大憝矧
惟不孝不友子弗祗服厥父事大傷厥考心于父不能
字厥子乃疾厥子于弟弗念天顯乃弗克恭厥兄兄亦
不念鞠子哀大不友于弟惟弔兹不于我政人得罪天
惟與我民彞大泯亂(寇攘姦宄殺越人于貨猶為大憝/而況於父子兄弟之相賊害者字)
(愛也長幼之序天有顯道鞠養也父母遺體為可哀也/弔至惟人之至於不孝不慈弗恭弗友豈有不於我為)
(政之人得罪者天與我民五/常而大泯亂之得罪宜矣)曰乃其速由文王作罰刑
茲無赦不率大戛矧惟外庶子訓人惟厥正人越小臣
諸節乃别播敷造民大譽弗念弗庸瘝厥君時乃引惡
惟朕憝(泯亂民彝速用文王所作罰刑此必無赦戛轢/也以其不率典常陵轢徳義是固當刑之然此)
(凡民也況惟外庶子訓人之官言外者對下文家人也/庶子周官諸子掌教治國子諸侯異其名稱庶子正人)
(長官周官小臣上士掌王之小命王燕出入前驅又有/内小臣奄上士掌王后禮事正内人禮事掌王之隂事)
(隂令諸節閽寺内豎限節内外者乃皆别異條品播布/敷施政化作民而立之風聲今乃弗念厥職弗庸厥道)
(以病其君吏奉君之法以治人者也而出禮麗法則君/病矣引導也是方導民為患而豈能化民成俗乎罔不)
(憝夫人而得治之也惟朕憝非王莫可治也諸侯之臣/功罪王誅賞之臣工曰王釐爾成庶子為稱首教治國)
(之子弟為功也特出小臣諸節内/外正位闗雎鵲巢之盛由此出也)已汝乃其速由茲義
率殺亦惟君惟長不能厥家人越厥小臣外正惟威惟
虐大放王命乃非徳用乂(已止也事止此耳過此則有/難言者矣吏弗念弗庸瘝厥)
(君速用此義率殺之非謂盡當殺亦舉重也民稱刑吏/稱殺輕重可見雖然事猶當知所自始也則亦惟其君)
(其長不能于其家人言身不行道不行于妻子也夫不/能于其家人故於其小臣及其外正長官崇尚威虐大)
(廢放王命乃不用徳治民是以其民强暴姦宄廢棄典/常弗克用又以至于此元惡大憝人皆得治之泯亂民)
(彝政人治之吏導民為惡王治之惟君惟長而不能厥/家人遂使諸臣廢放王命不用徳治其誰之咎哉此所)
(謂難言者也大抵康誥論德刑之叙推其極必使人君正心/以正朝廷正朝廷以正百官正百官以正萬民本末先後)
(昭然可覩其言盖與三謨相表裏自外而入/者小臣也自内而出者亦小臣也故兩見之)汝亦㒺不
克敬典乃由裕民惟文王之敬忌乃裕民曰我惟有及
則予一人以懌(汝亦宜自反無不克敬典常用以裕民/裕寛舜命司徒曰敬敷五教在寛惟文)
(王之所敬者敬之其所忌者忌之乃以裕其民曰視我/為法我亦庶幾能有及於文王則天子予一人恱懌汝)
(矣勉/之)王曰封爽惟民迪吉康我時其惟殷先哲王徳用
康乂民作求矧今民罔迪不適不迪則罔政在厥邦(爽/明)
(也明者非自明而已也所以明民也迪蹈吉善康安明/民則能使蹈於安善故我於殷先哲王之有徳能用以)
(安治民者起而求之大雅曰世徳作求況今民無能蹈/道而皆冥行不能有所適夫不能迪民則為無政在其)
(國矣此王自謂未能乂殷民/故其下有天罰殛我之言)王曰封予惟不可不監告
汝徳之説于罰之行今惟民不静未戾厥心迪屢未同
爽惟天其罰殛我我其不怨惟厥罪無在大亦無在多
矧曰其尚顯聞于天(予惟不可不有所監觀而後告汝/徳之説于罰之行言徳刑之叙古)
(先哲王莫不可監觀也夫子教我以正夫子未出於正/其何能行罰之行由徳也四罪而天下咸服夫是之謂)
(行戾止也民之不盡由其心之未有所止也訓迪雖數/而猶未齊同為君師者實任其咎天之明必且罰殛我)
(我實不能其又奚怨凡罪雖小且寡無不得禍罰而况/顯聞于天乎湯曰罪在朕躬不敢自赦夫天子奉天道)
(而不克若天天罰之不敢怨諸侯奉天子用不克又民/天子討之而又何辭焉此終不能厥家人義故其下曰)
(不汝瑕殄又曰無我殄享皆此意也此/不惟告戒康叔凡庶殷君長皆感厲之)王曰嗚呼封敬
哉無作怨勿用非謀非彞蔽時忱丕則敏徳用康乃心
顧乃徳逺乃猷裕乃以民寜不汝瑕殄(不慎厥徳怨之/所由作也謀必)
(可用必可常凡所斷制必於是誠致其廣大而敏於徳/敏日新也康平易也顧省察也逺使可繼也優柔而使)
(自得之各止於其所止裕乃以民/寜也如此則不汝瑕庛殄絶矣)王曰嗚呼肆汝小子
封惟命不于常汝念哉無我殄享明乃服命髙乃聴用
康乂民(惟命不于常汝必自念此無使我殄絶汝享王/室是頼而殄絶之豈吾心哉汝當明此服命康)
(叔侯伯七命其服自鷩冕而下為牧則加一命𤣥衮及/黻皆有典章明明有徳也五服五章也髙乃聴則道徳)
(仁義之言日聞推之以/安治民其則不逺矣)王若曰往哉封勿替敬典聴朕
誥汝乃以殷民世享(告戒已盡又順道而申儆之其大/要則在於勿替敬典一語而已告)
(語不過如此惟汝能聽我則遂為衛太祖以殷民/世享前曰無我殄後曰乃以殷民世享戒勸之)
酒誥
王若曰明大命于妹邦(殷民化紂沈湎于酒周公使康/叔禁之特作書謂之大命見其)
(為戒令之大者也妹沫古字通沫水在衛之北沫邦紂/都庶殷無不嗜酒而風化始於紂都故使明大命于此)
(衛詩既變淫俗復作/桑中所稱沬鄉是也)乃穆考文王肇國在西土厥誥毖
庶邦庶士越少正御事朝夕曰祀兹酒(自后稷至文王/十五世其次第)
(為穆故詩書稱文王為穆考武王為昭考周之王自文/王為西伯始故曰肇國在西土毖慎也庶邦文王為西)
(伯時所統治之國也庶士庶邦之臣也少貳正長御治/也文王為西伯誥教其所統治庶邦之庶士或少或長)
(凡治事者使戒慎朝夕不廢惟曰祀則用茲酒文王為/西伯禁酒之令行於庶邦則三代牧伯之職為可見羔)
(羊曰召南之國被文王/之化在位皆節儉正直)惟天降命肇我民惟元祀天降
威我民用大亂喪徳亦罔非酒惟行越小大邦用喪亦
罔非酒惟辜(秣麴為酒自天降命也肈始也言其開端/我民實惟元祀元大也謂天地宗廟之事)
(自是為酒為醴烝畀祖妣以洽百禮雖庶人亦用之人/不勝嗜慾而沈湎以滅天理天降威罰於人由其大亂)
(喪徳亦無非酒惟淫佚之行於小大/國用喪亡亦無非酒惟迷亂之罪)文王誥教小子有
正有事無彞酒越庶國飲惟祀徳將無醉(小子幼少之/稱必自其幼)
(少教之而後能成其性此謂士大夫子弟也正董正事/作而行之彞常也士大夫子弟世業將有正有事而常)
(酒躭樂何以在此選乎文王誥教國之子弟推之於其/所統治庶國使惟祀得飲而猶將之以徳無量不及亂)
惟曰我民迪小子惟土物愛厥心臧聦聽祖考之彞訓
越小大徳小子惟一(惟曰稱其所以教民者也上之人/無彞酒而後教其民者亦惟是也)
(臧善我民教迪其小子惟土物愛則其心善能聦聴祖/考常訓百畝之田五畝之桑雞豚狗彘之畜皆土物也)
(詩曰民之質矣日用飲食奚暇乎他幕哉於其小/知大受雖不同量而必皆質樸淳龎若出於一)妹土
嗣爾股肱純其藝黍稷奔走事厥考厥長肈牽車牛逺
服賈用孝養厥父母厥父母慶自洗腆致用酒(文王之/教庶殷)
(未霑被也故汝明大命必自妹土始使其民嗣承父祖/竭股肱之力其心純一藝黍稷以事父兄農功畢始牽)
(車牛逺載賈鬻以所有易所無用孝養父母慶/善洗潔腆厚也父母善之乃自潔厚致用酒)庶士有
正越庶伯君子其爾典聴朕教爾大克羞耉惟君爾乃
飲食醉飽丕惟曰爾克永觀省作稽中徳爾尚克羞饋
祀爾乃自介用逸茲乃允惟王正事之臣茲亦惟天若
元徳永不忘在王家(庶士庶官皆有長故曰庶士有正/伯亦長也庶伯君子謂孤卿也以)
(徳選進長於其國其爾常聴朕教羞進也爾大能進徳/為國耆耉尊禮於其君君飲食之而得醉飽大惟曰猶)
(言其大者如此也爾克長觀省有所興作必稽于中徳/酒不能廢也祭享闕則旨酒不可嗜也歌舞興則桀皆)
(非中徳也作稽中徳則能保其禄位爾尚庶幾能進饋/祀於其祖考以介景福用逸飲酒自介用逸對上飲食)
(醉飽謂以君饗燕則飲於家祭祀則飲如此乃信惟王/正長御事之臣如此亦惟天順其大徳長不廢忘在王)
(家周公禁商人淫湎敎其民以孝養之飲教其士大夫/以燕饗之飲福胙之飲使民能勤於業士大夫能進於)
(徳而羣飲之樂不足與易之則酒令行矣夫必樂乎/此而後躭乎此也茍無以趨之而强禁之民不從也)王
曰封我西土棐徂邦君御事小子尚克用文王教不腆
于酒故我至于今克受殷之命(我文王能輔往日邦君/與其治事之臣及小子)
(今尚能用文王教不厚于酒故/我至于今能受殷之命亦由此)王曰封我聞惟曰在昔
殷先哲王迪畏天顯小民經徳秉哲自成湯咸至于帝
乙成王畏相惟御事厥棐有恭不敢自暇自逸矧曰其
敢崇飲(我所聞惟曰昔殷先哲王蹈道畏天顯明小民/經常常厥徳終始惟一秉持哲智緝熙光明能)
(成王徳使四海咸仰敬畏輔相能自得師惟治事之臣/其修輔又皆有恭敬之徳故其君不敢自寛暇自安逸)
(況敢崇/尚飲酒)越在外服侯甸男衛邦伯越在内服百僚庶尹
惟亞惟服宗工越百姓里居罔敢湎于酒不惟不敢亦
不暇惟助成王徳顯越尹人祗辟(邦伯諸侯長同官為/僚尹其長也亞其貳)
(也服服其事周官宰夫旅掌官常以治教者也宗工大/臣也外服諸侯統於長内服百官統於宗工於百官族)
(姓與致仕里居者皆無敢湎于酒不惟不敢而亦不暇/惟助成王德使光明顯大於尹人祗辟尹正祗敬辟君)
(助王徳顯而後正人使敬君奉令君正莫不正也殷先/王畏相御事修輔有恭故不敢暇逸崇飲殷諸侯百官)
(惟助成王德顯正人敬君不惟不/敢湎而亦不暇其君臣當務如此)我聞亦惟曰在今後
嗣王酣身厥命罔顯于民祗保越怨不易誕惟厥縱淫
佚于非彞用燕喪威儀民罔不䀌傷心惟荒腆于酒不
惟自息乃逸厥心疾很不克畏死辜在商邑越殷國
滅無罹弗惟徳馨香祀登聞于天誕惟民怨庶羣自酒
腥聞在上故天降喪于殷罔愛于殷惟逸天非虐惟民
自速辜(我聞亦惟曰言我又聞惟如是也嗣王紂酣樂其/身其命令無能顯民使得敬保其常性而于斂怨)
(不復可變易大惟其縱淫佚于非常用燕樂喪其威儀/䀌痛意民愍其亂亡無不䀌然痛傷而猶惟荒躭厚于)
(酒息止也記曰逰焉不能不息而好樂大荒則甚矣故/紂不惟自息乃至于逸其心疾很無忌憚雖死不畏紂)
(心豈獨異夫人哉酒變易之酒之禍大矣辜在商邑言/罪人之所在也罪起商邑於殷庶國與之偕滅亦無憂)
(懼言遂喪天下而不悔也弗惟徳馨香祀使登聞于天/大惟民怨咨庶羣自酒言小大以之其腥穢聞于上故)
(天下喪亡于殷無愛于殷其罪惟逸而/已速召也天豈虐民惟民自召罪耳)王曰封予不惟
若茲多誥古人有言曰人無于水監當于民監今惟殷
墜厥命我其可不大監撫于時(不若兹多誥必有所監/觀乃為有徵水監監形)
(妍媸民監監國存亡撫安殷用酒墜/厥命我其可不大監求安於是哉)予惟曰汝劼毖殷
獻臣侯甸男衛矧太史友内史友越獻臣百宗工矧惟
爾事服休服采矧惟若疇圻父薄違農父若保宏父定
辟矧汝剛制于酒(劼固毖慎獻賢也固慎猶曰秉心致/敬也周公教康叔敬禮殷之賢臣與)
(其侯甸男衛之賢侯上言殷諸侯百官皆能助王徳顯/尹人祗辟故此教康叔敬禮之周官太史掌典灋則之)
(貳辨法者攷焉㑹同朝覲以書協禮事内史掌王八柄/之法以詔王治受納訪掌書王命侯國設職槩此可見)
(習典章識故事博物洽聞故天子諸侯皆以為友百宗/工百官宗工也爾事爾事之者也服休任道者也休美)
(四方風動惟乃之休師氏保氏之屬服采任事者也射/人太僕之屬射人太僕皆法度之官射人掌朝位射法)
(太僕掌正王服位皆事也記稱射人師僕人師則皆有/師遒事之者也古者天子諸侯有師事之臣有賔友之)
(臣孟子曰事之云乎豈曰友之云乎若順疇誰薄迫迫/切之諫爭風厲之謂也宏大也圻父司馬掌封圻之稱)
(農父司徒掌民之稱宏父司空掌事之稱司空掌事以/大名者使民非小事也孔子曰使民如承大祭司馬司)
(徒司空國之三卿若疇咨訪道徳迫違糾正過失若保/順而保其身體皆安定其君者也周公教康叔秉心致)
(敬以尊禮殷之賢臣與其賢侯況惟所當賔友太史内/史與賢臣之為百宗工者乎矧惟所當師事暇休服采)
(者乎矧惟司馬司徒司空國之三卿定君者乎矧惟汝/又能正身率下而剛制乎酒乎一一墮於佚凡土諸事)
(皆不能為故必/本之於其身)厥或誥曰羣飲汝勿佚盡執拘以歸于
周予其殺(尊賢修身其道略盡而後頒酒禁焉敗禁亂/俗皆由淫朋故羣飲法特重無遺佚盡執拘)
(周寘之於殺因事為制也予其殺未必殺也猶今律之/當行處斬也康叔得專殺而歸之京師盖猶有輕重之)
(權/焉)又惟殷之迪諸臣惟工乃湎于酒勿庸殺之姑惟教
之有斯明享乃不用我教辭惟我一人弗恤弗蠲乃事
時同于殺(羣飲當殺又惟殷之迪蹈諸臣惟工于沈湎/之事所從來乆其或未嘗受教令註誤適爾)
(則勿用殺之姑惟教之太宰生以馭其福不殺而生之/福也有此明享其福必且能自新乃若嘗訓教之而不)
(用我教辭是弗復恤念我一人蠲潔也弗潔猶弗屑也/弗屑汝行事惟終𤯝是同于殺猶今律不分首從也)
王曰封汝典聴朕毖勿辯乃司民湎于酒(毖慎司察汝/當聴朕而敬)
(慎之其可勿辨乃所司察之民而使湎于酒/乎適爾非終則教之惟終則殺之所謂辨也)
梓材(刈穫而後田功畢塗塈茨而後作室之功畢丹漆/絢飾而後作器之功畢治道必有終也文王之化)
(自北而南行乎江漢之域自洛以東未漸被也今康叔/分殷而治誠能勤用明徳刑不施而姦暴止酒不禁而)
(淫酗革先後迷民則天下純被文王/之化而治道終焉此名篇之意也)
王曰封以厥庶民暨厥臣達大家以厥臣達王惟邦君
(以厥庶民暨厥臣達大家家邑之民與夫治民之官臣/於家者也以厥臣達王卿大夫士臣於諸侯者也諸侯)
(之卿大夫皆大家也諸侯之卿大夫之情故常患其隔/絶不得達王而家邑臣民之情達家亦患其不能達限)
(節相臨勢使之然也諸侯能以其家邑之民與其臣之/情達於大家而又能以其國之卿大夫士之情達於天)
(子合上下之體而聨屬之此三代封建之盛意也而夏/商之季犬家已梗盤庚遷都其胥動浮言以撓上令者)
(大家也導紂為惡朋家相滅遂至於亡者大家也殷既/為周而迪屢不寜盖乆而後定者亦大家也馴至于春)
(秋之未其事轉乖陪臣遂執國命三桓子孫浸以微弱/家臣之禍乃至于此周公為能見其幾矣周公既作洛)
(遷殷民自治之又使康叔為庶殷長治其不遷而留者/梓材論治道之所終首言此使康叔知治體而救其患)
(焉康叔封衛分殷民七族陶氏施/氏繁氏錡氏樊氏饑氏終葵氏)汝若恒越曰我有師
師司徒司馬司空尹旅曰予罔厲殺人亦厥君先敬勞
肆徂厥敬勞肆往姦宄殺人歴人宥肆亦見厥君事戕
敗人宥(汝康叔順常道於是曰我有師師則國之三卿/與其正長旅衆也師師言其風聲氣習相慕尚)
(也微子曰卿士師師非度今其言曰予無庸虐殺人亦/豈不由其君先敬勞其民故其卿大夫士往亦敬勞其)
(民故其往而姦宄殺人歴人者宥之則亦見其君有以/戕敗人獲宥者而效之國之三卿與正旅之大夫皆大)
(家也其為善為惡固相慕尚然無不由其君身率之者/紂為天下逋逃主其民好草竊姦宄凡有辜罪乃罔恒)
(獲其遺俗宜有存者故周公特舉此虐厲殺人與縱容/姦宄使為民患民之情或不得達皆亂之道也使康叔)
(加之意焉/歴人過缺)王啓監厥亂為民曰無胥戕無胥虐至于敬
寡至于屬婦合由以容王其效邦君越御事厥命曷以
引養引恬自古王若兹監罔攸辟(王之啓監司察其治/為民而已民當使胥)
(匡以生必曰無相戕賊無相虐害至于人情易忽之鰥/寡至于人情易乖之妾媵當屬于其婦者皆能和合含)
(容之王亦宜責效今邦君與其治事之臣其發號出令/果何以誠使能長養民長安民則古王設監不過如此)
(辟法也民不犯有司無所/用刑戮是為治道之盛)惟曰若稽田既勤敷菑惟其
陳修為厥疆畎若作室家既勤垣墉惟其塗塈茨若作
梓材既勤樸斵惟其塗丹雘(稽察也自種至刈皆有候/察之必詳勤勞敷布也菑)
(除草陳列修治為疆畔畎壟若作室屋勤立垣墉必塗/塈茨覆盖之若梓人治材為器勤樸治斵削必當塗漆)
(丹朱事皆有次第有始必/有卒始勤終多怠故戒之)今王惟曰先王既勤用明徳
懷為夾庶邦享作兄弟方來亦既用明徳后式典集庶
邦丕享皇天既付中國民越厥疆土于先王(今王惟曰/先王文武)
(既勤用明徳綏懷四方夾音協字當作挾古字省或脱/謂挾而有之詩使不挾四方庶邦皆朝享作兄弟之國)
(四方來王今亦既用明徳作元后用典禮集㑹庶邦大/享周公作洛四方民大和㑹故云是則皇天全付中國)
(民於其先王有指疆土誠廣大矣肆大也或曰肆字當/下屬此言周得天下正如稽田作室陳力在前事今日)
(成務當有/以終之)肆王惟徳用和懌先後迷民用懌先王受命
(王惟懋徳用以和懌先後迷頑之民使同底于道和謂/調適之懌謂懽恱之先謂居前導之後謂從後推之夫)
(能和懌先後迷民則是用恱懌先王受命功力次第至/此殷民未寕先王受命未能恱懌之其事為未終也)
已若茲監惟曰欲至于萬年惟王子子孫孫永保民(已/止)
(止矣必若此監司其民惟曰欲使至于萬年惟王/之子子孫孫長保斯民則康叔之功在王室矣)
成王在豐欲宅洛邑使召公先相宅作召誥(王都在鎬/而文武廟)
(在豐王出入則誥豐鎬相去二十五里武王欲營洛成/王述而成之周雖都鎬而巡守㑹同則於是與宗周對)
(稱東西都今河南府是也召公/既相宅作誥旅王若公告庶殷)
召誥
惟二月既望越六日乙未王朝步自周則至于豐惟太
保先周公相宅(成王七年二月也於是成王將營洛自/周行至豐告廟先遣太保相宅成王是)
(年冠必以十一月周/嵗首行禮見廟矣)越若來三月惟丙午朏越三日戊
申太保朝至于洛卜宅厥既得卜則經營越三日庚戌
太保乃以庶殷攻位于洛汭越五日甲寅位成(於二月/順來其)
(次三月朏月三日也攻治郊/社宗廟朝市之位水北曰汭)若翼日乙夘周公朝至于
洛則達觀于新邑營越三日丁巳用牲于郊牛二越翼
日戊午乃社于新邑牛一羊一豕一(郊社位定乃用特/牛告天地用太牢)
(告社稷牛二合祭也郊類/祭新國故用事郊社焉)越七日甲子周公乃朝用書
命庶殷侯甸男邦伯厥既命殷庶庶殷丕作(用賦役之/書命庶殷)
(侯甸男諸侯使其長率之長即周公東伯也/康誥有采衛遠不供役來享而已丕大也)太保乃以
庶邦冢君出取幣乃復入錫周公曰拜手稽首旅王若
公誥告庶殷越自乃御事(周公作洛將歸政召公率諸/侯以禮見周公陳周公攝政)
(王能順周公成周道之事誥告庶殷君臣使咸知之幣/𤣥纁帛取幣稱庶邦冢君四方諸侯咸在也特誥告庶)
(殷自伐三監至此事始/定且遂將遷殷民也)嗚呼皇天上帝改厥元子兹大
國殷之命惟王受命無疆惟休亦無疆惟恤(元子大子/紂為天元)
(子無道天改此大國殷之命而授周今王繼文武受命/固惟無窮之美而亦惟無窮之憂祈天永命兢兢業業)
(憂豈有/已乎)嗚呼曷其奈何弗敬天既遐終大邦殷之命兹
殷多先哲王在天越厥後王後民兹服厥命厥終智藏
瘝在夫知保抱攜持厥婦子以哀籲天徂厥亡出執嗚
呼天亦哀于四方民其眷命用懋(何其奈何不敬言何/為而敢不敬也天已)
(逺終殷命此殷多先哲王精神在天後王紂也後民紂/之民也方紂之君民慿藉先王遺烈兹服厥命矣至其)
(終沈酣昬迷智識隠藏諸病盡在暴虐傲慢淫荒無度/也故其民始離惟知保䕶抱負㩦持其妻子哀號呼天)
(告愬無辜往而逃亡越出而又見執殺民窮甚矣天亦/哀四方民之至于此極為之擇主其眷命用勉於徳者)
(殷先哲王豈不欲救紂民心既去天命随之孟子曰三/代之得天下也得其民也其失天下也失其民也此祈)
(天永命真/切之論)王其疾敬徳相古先民有夏天迪從子保面
稽天若今時既墜厥命今相有殷天迪格保面稽天若
今時既墜厥命今沖子嗣則無遺夀耉曰其稽我古人
之徳矧曰其有能稽謀自天(疾敏速也天之去就如是/王必敏速敬徳相視先民)
(有夏若禹盛徳天啓迪之順從之保之如子禹亦面稽/天而順之今天既墜其命矣面稽言若對面稽察之也)
(今又相視有殷若湯盛徳格至天亦啓迪之至保之湯/亦面稽天而順之今天亦墜其命矣天之難諶如此文)
(王受天命今沖子嗣必當無遺夀耉指謂周公盖曰将/於此老成人稽考古人之徳遵行之況曰更有能稽謀)
(自天乎言周公有天徳苟有圖謀皆可稽參則亦面稽/天若也此旅王若公本意從子保格保意同文變無别)
(義/)嗚呼有王雖小元子哉其丕能諴于小民今休王不
敢後用顧畏于民碞王來紹上帝自服于土中(王雖年/少為天)
(元子必承天意以從事其大能和于小民則於今為美/碞僣也王為是不敢遲後用顧視畏懼于民情之僭差)
(不得於其上則僣差作矣謂殷民也故/王來紹繼上帝自兹服行政教于土中)旦曰其作大邑
其自時配皇天毖祀于上下其自時中乂王厥有成命
治民今休王先服殷御事比介于我有周御事節性惟
日其邁王敬作所不可不敬徳(周公稱名答召公逺嫌/不敢當諸侯禮見也左)
(氏傳曰王合諸侯伯帥侯牧以見于王伯合諸侯侯帥/子男以見于伯召公率諸侯奉伯見周公略用伯合諸)
(侯之禮周公將復子明辟王且至新邑故不敢當此禮/也周公言其作大邑其自是配皇天京邑所以配天也)
(皇矣帝作邦作對郊社之位莫不咸在於是慎祀上下/其自時土中布治于四方王其保有天之成命治民今)
(日為休美然王有先務必服馴有殷治事之臣使比附/介助于我有周治事之臣裁節其性惟日其往使歸於)
(道然後王化純被矣此事必在人主王當敬作所作動/也念縁而動體随而動時逝而動事變而動皆動也動)
(必有所自故謂之作所抑曰相在爾室尚不愧于屋漏/無曰不顯莫予云覯敬作所也思齊曰雝雝在宫肅肅)
(在廟不顯亦臨無斁亦保雖動而未嘗不止也不可不/敬徳申言之一歸於敬而已殷民遷洛者皆大家固將)
(於此選其賢者服在百僚舉善而教/之必使比介有周御事以此為先務)我不可不監于有
夏亦不可不監于有殷我不敢知曰有夏服天命惟有
歴年我不敢知曰不其延惟不敬厥徳乃早墜厥命我
不敢知曰有殷受天命惟有歴年我不敢知曰不其延
惟不敬厥徳乃早墜厥命今王嗣受厥命我亦惟兹二
國命嗣若功(夏殷興亡不可不監而其歴年與墜命則/一聴於天不敢容知今王嗣夏殷受其命)
(我亦惟此二國之命承順其功為禹湯之所以興啓太/甲之所以繼皆為有功吾則承順之其當聴于天者吾)
(不敢容心焉孟子曰若夫成功則/天也君如彼何哉强為善而已)王乃初服嗚呼若生
子罔不在厥初生自貽哲命今天其命哲命吉凶命歴
年知今我初服宅新邑肆惟王其疾敬徳王其徳之用
祈天永命(王今初服厥政譬之生子教之必于其初生/其智識雖命於天而少成之教則為自貽之)
(也今天於是而命哲命吉凶命歴年為知今我初服厥/政宅新邑故知愚吉凶歴年長短皆於此命之王必當)
(疾敬徳王惟徳之用祈天永命乃在此時智與愚對吉/與凶對歴年長與短對而獨言命哲者夫豈可使之愚)
(哉是為師保之功故曰自貽哲命吉凶長短惟天所命/耳故曰我不敢知夫既不敢知而又祈焉何也夫子曰)
(丘之禱/久矣)其惟王勿以小民淫用非彞亦敢殄戮用乂民
若有功其惟王位在徳元小民乃惟刑用于天下越王
顯(王勿以小民過用非常亦豈敢殄滅誅戮之用此治/民此二語専為殷民驕淫矜夸皆非彞也必惟禮義)
(之迪而又不敢以刑戮威迫之故殷民為難治順古先/哲王之有功在民者其惟王居位必在徳之首易曰君)
(子體仁足以長人法古脩已小民乃惟有所儀/刑用於天下不即慆淫不施刑辟於王為顯矣)上下勤
恤其曰我受天命丕若有夏歴年式勿替有殷歴年欲
王以小民受天永命(上承天下乂民勤勞憂恤其曰我/受天命大當如夏之歴年又當用)
(勿替有殷歴年我欲王能以小/民受天永命載祀兼夏殷之數)拜手稽首曰予小臣敢
以王之讎民百君子越友民保受王威命明徳王末有
成命王亦顯(周公既荅召公以作洛之意則又拜手稽/首答其禮自稱予小臣逺其逼也讐匹也)
(民與君匹百君子衆諸侯與其御事也為王治民皆王/之匹民者也於其友愛此民者保受王之威命明徳勿)
(替引之王終能保有/成命王亦有顯名)我非敢勤惟恭奉幣用供王能祈
天永命(我非敢勤諸侯禮見受其幣恭奉之供亦奉也/言将以供王蓋以太保與周公誥告之言復於)
(王使王能/祈天永命)
召公既相宅周公往營成周使來告卜作洛誥(召公先/相宅周)
(公繼至卜得吉乃遣使告卜遂經營庶殷丕作作洛/誥於是周公歸周復子明辟成王留周公事相屬也)
洛誥
周公拜手稽首曰朕復子明辟(子成王也成人矣故稱/之曰子復子明君使自)
(為政也必言明者主/道利明不利幽也)王如弗敢及天基命定命予乃𦙍
保大相東土其基作民明辟(王如弗敢言王退託有如/弗敢然勅天之命惟時惟)
(幾夫欲及天命所嚮而承之而退託弗敢則時幾逝矣/成王能為其事而退托弗敢足以觀徳矣非能自得師)
(何以有此基始基之也始基此命安定此命不可不及/天心所𦙍嗣故予嗣太保大相東土復子明辟使成王)
(宅新邑行政化始基作民/明辟文武功業至此遂定)予惟乙卯朝至于洛師我卜
河朔黎水我乃卜澗水東瀍水西惟洛食我又卜瀍水
東亦惟洛食伻來以圖及獻卜(師衆也鎬稱京王所居/也洛稱師王時會所至)
(也至春秋遂稱洛為京師黎水闕案今潞州上黨黎城/壺關三縣皆古黎國地漳水流經三縣即潞水也職方)
(冀寖潞漳水東至今洺州入河黎水豈即漳永歟禹貢/覃懷厎繢至于衡漳又案淮南子武王欲築宫于五行)
(山周公曰五行險固徳能覆也納貢徃矣使吾暴亂則/伐我難矣君子謂之能持滿五行即太行髙誘云上黨)
(闗也然則周公卜河朔黎水猶以武王嘗有其意歟卜/不吉乃卜洛亦武王意也澗瀍二水皆入洛注水經瀍)
(猶有瀆可攷澗不可攷矣卜澗東瀍西惟洛食孔氏以/為河南城又卜瀍東亦惟洛食孔氏以為今洛陽将定)
(下都遷頑民故并卜之孔氏所謂河南盖漢郡洛陽其/屬縣也王城不見所出其説自孔氐始春秋王室亂書)
(王城又書成周最後書城成周杜元凱注子朝餘黨多/在王城敬王畏之徙居成周敬王徙居成周亦不見所)
(出其說自杜元凱始由是世遂以河南為王城洛陽為/成周而於經有所未協故說者又以意通之謂下都為)
(保釐大臣之所周人朝夕受事習見久遂獨指以為成/周亦無所據也余案東周稱成周猶西周稱宗周也成)
(周洛邑猶宗周鎬京也宗周成周其大名鎬京王之所/常居洛邑王不常居時㑹則居之故又稱王成焉猶今)
(稱行都也虢作王宫于玤晉作王宫于踐土皆以待巡/幸故謂之王宫然則王城亦猶是也水經洛水過河南)
(注引孝經援神契周洛為中謂之洛邑洛水又過洛陽/注稱周公所營洛邑其城方七百二十丈南繫于洛水)
(北因于邙山以為天下之凑方六百里因西周為千里/是則雖桑酈河南洛陽通為周洛邑未嘗析而為二也)
(又案書序成周與春秋成周一也書序稱周公往營成/周不應不指王城而指下都其為王城必矣春秋書城)
(成周不應與書序異處書序自為王城春秋自為下都/必宜矣周人遷殷民皆大夫士大夫有邑士有田多士)
(曰宅爾邑繼爾居爾厥有幹有年于兹洛多方曰爾乃/自時洛邑尚永力畋爾田用王畿之制土田在郊家邑)
(在稍是則殷民遷者皆在王城之外各置邑受田必不/築一大城聚居之苦拘囚之者也故王城宗周析而為)
(二其說始於孔氏成於杜氏皆非也大抵説經當有據/詩書王制孟子左氏傳國語可據史記已有不可據者)
(其他傳記茍不可攷實則必難據也周公既卜澗東瀍/西而又卜瀍東何也周人自郊關之内皆為國中方百)
(里澗東瀍西南屬于洛其定為都邑者不能百里故又/卜瀍東亦屬于洛跨瀍水東西通其地大名成周又名)
(洛邑王城則故在郟鄏也水經地方七百二十文其為/宫城盖無可疑者惟洛食盖洛旁地皆卜之惟南屬洛)
(為吉相視經營皆人謀卜吉乃定定之方中曰望楚與/堂景山與京人謀也又曰卜云其吉終焉允臧得卜乃)
(定/也)王拜手稽首曰公不敢不敬天之休來相宅其作周
匹休公既定宅伻來來視予卜休恒吉我二人共貞公
其以予萬億年敬天之休拜手稽首誨言(王拜手稽首/尊師傅也匹)
(配配天休命也恒乆貞正有堅凝之意易貞固是以幹/事王自以為與周公當共貞此卜吉也拜手稽首以聽)
(誨/言)周公曰王肈稱殷禮祀于新邑咸秩無文予齊百工
伻從王于周予惟曰庶有事今王即命曰記功宗以功
作元祀(新邑行事祀其首也肈始稱舉周因於殷故曰/殷禮凡不在禮文典祀之所未及者皆於此秩)
(序而祀之則所謂損益可知者也制禮作樂此其始矣/咸秩無文言雖小不遺也盖自作文武廟于洛明堂升)
(配星辰河嶽禘祫烝嘗以至于户竈行厲酺禜禬祈必/皆通於幽明之故知鬼神之情狀損益行之是為成王)
(首政故予整齊百工使從王自周往洛予惟曰庶有事/言俟王所為也今王當即出命曰記功之可尊者以功)
(之大小為序大功列大祀元大也獨/言大祀尊也大祀定則中小皆定矣)惟命曰汝受命篤
弼丕視功載乃汝其悉自教工孺子其朋孺子其朋其
往無若火始燄燄厥攸灼叙弗其絶(惟王此命之出其/大要則固曰汝受)
(命厚輔言山川鬼神百辟卿士之有功者當秩而祭之/汝必當以厚輔我大視功載定其髙下百官於是禀命)
(而行乃汝悉自教之也天子百官承式是為教之若其/小大髙下行之不以理而以情稍有朋比則佞諛容恱)
(固將自此出其端一啓其往必將如火始燄燄其所灼/次敘及之豈能絶乎或曰周公大閲視功賞載籍皆成)
(王自受教之官皆汝私人非也方復子明辟成王猶未/受安得已有功賞載籍置私人於其中又周公教成王)
(七年於此即政而遽以其私人亂賞典無乃畔周公為/太早乎諸葛孔明既沒而後黄皓始用事若是則成王)
(有媿於後主多矣又周公以師保為冢宰而成王宫中/乃有私人相為朋比恐無此理又本為秩祀非行賞也)
厥若彞及撫事如予惟以在周工往新邑伻嚮即有僚
明作有功惇大成裕汝永有辭(周公誥召公曰王先服/殷御事比介于我有周)
(御事是則周百官不可不自正也然必有所本始王其/順常道及撫事如我惟以在周百官往新邑必使各知)
(所趨向就其僚明作有功言各務職業厚大成寛裕則/汝永有美譽之辭伐柯白伐柯伐柯其則不逺周公以)
(師道自居敎成王能如我順常撫事則百官為可用此/因新邑秩祀遂教成王以君道當如此觀周官之作成)
(王可以教百官矣而周公警䇿之猶如此禹曰/惟帝其難之成王安可以不知其祈不及也)公曰已
汝惟沖子惟終汝其敬識百辟享亦識其有不享享多
儀儀不及物惟曰不享惟不役志于享凡民惟曰不享
惟事其爽侮(殊稱公曰又一事也已歎言之而不盡之/意新邑既祀遂受諸侯朝享故周公又教)
(成王以此事必惟其終也奉上之謂享汝必自盡敬則/能識諸侯享與不享吾心自不能盡豈能知人享不享)
(哉享多儀物非所貴也儀不稱物為不享惟其不役志/于享故闕於儀也凡人所謂不享其事必爽忒且侮慢)
(既醉曰其告維何籩豆靜/嘉朋友攸攝攝以威儀)乃惟孺子頒朕不暇聽朕教
汝于棐民彞汝乃是不蘉乃時惟不永哉(古字頒班通/逋還反頒賜)
(也班列也書班宗彞字作班則其義亦通孟子若是班/乎頒朕不暇言成王沖子欲登於我列則有不暇成王)
(之學未能至是也顔子曰瞻之在前忽焉在後既竭吾/才欲罷不能豈非頒朕不暇者乎或曰詩魚藻有頒其)
(首頒符云反大首貌或作盼頒有文義則周公之德光/明盛大矣周公言成王頒服不暇必當聴我教汝于輔)
(民彞父子主恩君臣主敬皆民彞也百辟之或不享其/教之有未至歟沔水曰念彼不蹟載起載行我友敬矣)
(讒言其興孟子三自反卒曰是必妄人是於禽獸奚擇/言不復以人待之君子猶以為非忠厚之至蘉勉汝於)
(是不能勉則/為不圖其長)篤敘乃正父罔不若予不敢廢乃命(武王/周公)
(為達孝以其能繼志述事也汝能厚叙乃正父武王又/能無不順其無克孝可以儀刑天下四方諸侯不敢廢)
(乃命奚敢不享上哉周公曰厥若彞及撫事如予又曰/頒朕不暇聴朕教汝于棐民彝又曰篤叙乃正父罔不)
(若予皆家人父子閒語/不獨以師道自居也)汝往敬哉兹予其明農哉彼裕
我民無逺用戾(汝往必敬哉此為我所昭明篤厚哉五/典五惇五禮有庸明且厚者也彼諸侯)
(皆以此寛裕吾民而豈不知敬/其君汝無踈逺之使蹈于罪戾)王若曰公明保予沖子
公稱丕顯徳以予小子揚文武烈奉荅天命和恒四方
民居師惇宗將禮稱秩元祀咸秩無文惟公徳明光于
上下勤施于四方旁作穆穆迓衡不迷文武勤教予沖
子夙夜毖祀(王順周公曰明保予沖子公稱舉丕大顯/明之徳以予小子掦文武功烈奉荅天命)
(和協恒久四方民居于洛師凡今厚尊大禮稱舉秩序/元祀遂咸秩無文公實當任其事此荅初教秩祀意惇)
(宗稱秩即伯夷秩宗也周為宗伯故謂之宗禮宗尊也/禮莫尊於祀惟公徳明光于天地勤施于四方旁作穆)
(穆敬美迎于平不迷文武之所勤教此荅後教百辟享/意勤施四方旁作穆穆迓衡即舜賔四門也周公為諸)
(侯長乃其職予小子夙夜當慎祀言禮樂政化皆由公/而成予小子惟慎主祭祀而已鳧鷖守成專言公尸燕)
(飲福禄集之天下治安無事人君所慎者惟此紂惟不/慎故昬棄厥肆祀弗荅周人祀典一嵗之中祀之日居)
(多盖常使人君清明其心齊潔其身日與鬼神接恪共/不懈而邪僻自消夫以是正其君使持盈守成焉然必)
(使人君能自如此則有以盡其心不/然怠忽生之浸至於謂祭無益矣)王曰公功棐迪篤
罔不若時(輔我迪徳甚厚無不順/足者皆荅罔不若予)王曰公予小子其退
即辟于周命公後四方迪亂未定于宗禮亦未克敉公
功迪將其後監我士師工誕保文武受民亂為四輔(王/言)
(予小子退當即辟于周遂命立公後謂封伯禽於魯也/四方雖已蹈於治而未定宗禮則亦未能敉寜公之功)
(制禮作樂周道大成而後公之功順定焉將大公徳已/勤施於前更當蹈大其後監董我衆士為師為工者大)
(保文武所受命民治之而為四輔師保丞疑也此又荅/厥若彞及撫事如予惟以在周公伻嚮即有僚意周公)
(本以太傅為太宰至君奭始稱周公為師/盖始居太師之職監百工則仍為太宰也)王曰公定予
往已公功肅將祗歡公無困哉我惟無斁其康事公勿
替刑四方其世享(公當留安定我往新邑雖言之有不/能盡也公功恭肅将大祗敬歡樂言)
(人無不尊敬恱樂公德也然則公安可去我公無使我/因哉我固惟無所厭斁其安天下事公亦勿替儀刑則)
(四方世世享其上矣此廣旁作穆穆迓衡荅百辟享意/大抵洛誥復辟遂往宅新邑周公因秩祀教成王正百)
(官服殷御事因受四方諸侯朝享教成王先自敬慎威/儀以識享不享加㤙意親睦諸侯成王一以倚重周公)
(雖親政留周公監董百工定宗禮居師位勿替儀刑使/四方世享其大指如此然成王遂能知所不足知所以)
(自輔必不可無周公虚已盡心乃至於此周公之所以/教之者可謂盛矣不如是何以為周公惟予沖人弗及)
(知疑亡之證公無困哉/公勿替刑進徳之證)周公拜手稽首曰王命予來承
保乃文祖受命民越乃光烈考武王𢎞朕恭孺子來相
宅其大惇典殷獻民亂為四方新辟作周恭先曰其自
時中乂萬邦咸休惟王有成績(周公承王命拜而荅王/言王命予承保文徳之)
(祖文王受命于天之四方民於乃先有功烈之考武王/𢎞大朕恭敬孺子來相宅其大惇厚典常尊禮殷之賢)
(人治為四方新君作周恭先盖曰其自是土中治使萬/方咸休惟王乃有成功此言新君以恭敬先施之將與)
(殷之賢臣同自此土中/治四方使王有成功也)予旦以多子越御事篤前人成
烈荅其師作周孚先考朕昭子刑乃單文祖徳伻來毖
殷(予旦以此多于羣卿大夫於治事之臣篤厚前人已/成之烈荅其衆作周孚先成朕昭明子臣王典刑乃)
(盡文王武王之徳使之慎殷事此言周公帥百官以忠/信先施之共成周公昭明成王典刑慎殷事也此亦為)
(終服殷御事比/介周御事之意)乃命寜予以秬鬯二卣曰明禋拜手稽
首休享予不敢宿則禋于文王武王(孔氏乃命寜句絶/非周公言王乃明)
(安我以黒秬黍酒二卣中器言曰明潔致敬文武美享/謂告文武此為休美必享也言安我者周公遂留也予)
(承王命不敢經宿潔告文王武王不敢經宿不暇齊也/周制九命作伯賜秬鬯圭瓉周公為東伯乆矣至此成)
(王親政/始賜之)惠篤叙無有遘自疾萬年厭于乃徳殷乃引考
王伻殷乃承叙萬年其永觀朕子懐徳(周公又謂王當/順厚其叙言事)
(有先後無有不順不厚而遇自疾盖禍福無有不自已/求之者必使至千萬年猒飫乃徳如此殷乃能長成言)
(殷民服化也王使殷乃承此叙萬/年其長觀朕子成王而懷其徳)戊辰王在新邑烝祭
嵗文王騂牛一武王騂牛一王命作冊逸祝冊惟告周
公其後王賔殺禋咸格(成王八年十一月戊辰也史載/作洛復辟成王至新邑前後皆)
(可攷周公七年三月至洛經營命殷丕作周公還周經/無日月至建子十一月周正月朔復辟是為成王八年)
(伊尹還政以冕服奉太甲歸亳亦以建丑十二月殷正/月朔以此見成王即辟亦必以建子十一月周正月朔)
(明矣春秋書即位必正月王即以此月往洛戊辰烝祭/嵗事周官司馬中冬大閲享烝則建子之月也又至十)
(二月是為周公攝政七年建丑十二月嵗終史特於篇/末緫其事曰在十有二月惟周公誕保文武受命惟)
(七年此其嵗月前後皆可攷商周正建雖異而史序事/數月必用夏正所以正天時也因烝祭文武廟各加特)
(牲王命作冊也命史逸作之書于冊惟告文武立魯侯/為公後祭有賔殺殺牲禋告此告也亦有賔殺牲格至)
(言王自命賔至祼太室皆親至行禮重其事也即辟因/朝王於豐告文武命周公後因烝祭於洛告文武洛有)
(文武廟祖文王而宗/武王也豐廟已如此)王入太室祼王命周公後作册逸
誥(太室清廟封于祖廟故王入太室祼鬯此所謂禋也/成王命周公以秬鬯二卣告文武亦曰禋此言王入)
(太室祼王命周公後謂告立伯禽也作册誥册也王作/之韓奕曰王親命之是也以王命書于册史逸告之故)
(曰逸誥内史王命諸侯則册命之是也祝册命作誥册/親作足見王言之體史皆詳之周公本與太公召公同)
(封皆留為王官今命伯禽為魯侯使之國為周公後則/周公為魯始祖而猶食采于周號周公周公傳嫡國于)
(魯庶封邑于/周皆特制也)在十有二月惟周公誕保文武受命惟七
年(孔氏曰自戊辰/以下史所終述)
　
　
　
　
　
　
　
　
　
　
　
　尚書說卷五
欽定四庫全書
　尚書説卷六　　　　　　　宋　黄度　撰
　　周書
成周既成遷殷頑民周公以王命誥作多士(殷民之為/頑不識天)
(命去就奉武庚為亂動摇天下是為不則德義夫子定/其罪與苗民同世儒謂於殷為忠異乎夫子之訓矣天)
(命已去而欲私植之與天下之共主爭衡以此為忠可/乎天下未嘗有依違之理也在殷為忠在周為畔是依)
(違也依違則二理矣理隨事為輕重重者立則輕者廢/紂為當誅武王為行天討其輕重不待言而知殷遺臣)
(之私忠其能廢天下之公義乎忠不勝義畔而已矣孟/子論瞽瞍殺人舜棄天下負瞽而逃親為重天下為輕)
(其告滕文公以太公避狄不以其所養人者害人民為/重國為輕築城鑿池效死而民弗去國為重君為輕古)
(人立論明白洞達不以利參義故無依違之言苗民遷/三危殷民遷洛周公以為先王明德之子孫將於是而)
(敎帥之書稱于降爾四國民命又稱今予惟不爾殺蓋/以為叛上本當誅也成王已親政周公猶以王命誥自)
(三監叛東征至作洛遷殷民事之本末/故成王使周公以王命誥終其事焉)
多士
惟三月周公初于新邑洛用告商王士(自烝祭後遂遷/殷民三月至洛)
(稱商王士皆其宗族親戚也詩曰商之孫子其麗不億/漢魏以後革命之際宗族誅戮殆盡三代固無此事然)
(乖阻之端已見於此時本朝/受周禪不殺一人誠為盛德)王若曰爾殷遺多士弗弔
旻天大降喪于殷我有周佑命將天命明威致王罰勅
殷命終于帝(順道而告之稱殷多士著其滅亡之餘也/弗弔言人事之不至也是愍下民故大降)
(喪于殷致王罰正殷命黜之終猶絶也武/庚既誅除殷國立微子於宋殷民始絶)肆爾多士非
我小國敢弋殷命惟天不畀允罔固亂弼我我其敢求
位惟帝不畀惟我下民秉為惟天明畏(肆故今以繩繫/矢而射曰弋天)
(所不畀信無固亂也推亡固存是乃天道使文武有求/位之心天其猒之矣惟我下民皆秉心為周天之視聽)
(必因於民天/明為可畏也)我聞曰上帝引逸有夏不適逸則惟帝降
格嚮于時夏弗克庸帝大淫泆有辭惟時天罔念聞厥
惟廢元命降致罰乃命爾先祖成湯革夏俊民甸四方
(引長逸安天之眷顧有德實欲長安之有夏乃不能承/天意自適於安則為天之降格嚮于是夏當其時桀不)
(克用帝命大為淫泆有惡辭惟是天始不頑䘏無所念/聞廢其大命降致罰乃命成湯革夏湯即其賢人君子)
(與之共治四方夏之賢者皆識天命皆達廢興之理皆/能以天下為公義安生民為心殷多士為不能進於此)
(矣/)自成湯至于帝乙罔不明德恤祀亦惟天丕建保乂
有殷殷王亦㒺敢失帝㒺不配天其澤(明德恤祀乃能/為百神主配天)
(其澤則/王矣)在今後嗣王誕罔顯于天矧曰其有聽念于先
王勤家誕淫厥泆㒺顧于天顯民祇(陟降厥士日監在/玆天顯也予臨兆)
(民懍乎若朽索之/御六馬民祗也)惟時上帝不保降若玆大喪惟天不
畀不明厥德凡四方小大邦喪㒺非有辭于罰(天之不/畀不明)
(厥德也夫豈獨殷凡四方小大邦/國喪無非不明厥德有辭于罰者)王若曰爾殷多士今
惟我周王丕靈承帝事有命曰割殷告勅于帝惟我事
不貳適惟爾王家我適(靈善神明其德也或曰靈承帝/事或曰靈承于旅皆祭天也祭)
(天而天饗之故曰靈承天有命命我曰割絶殷告正于/帝天授有德不更改命故曰惟我事不貳適天下公器)
(奚可強留故曰/惟爾王家我適)予其曰惟爾洪無度我不爾動自乃邑
予亦念天即于殷大戾肆不正(予能言天之所以絕殷/者曰惟爾大無法度而)
(已今我不爾動禍起爾邑謂武庚叛也予亦念天即殷/大罪而敢緩縱不正乎武庚雖誅而同亂者無所討正)
(故/云)王曰猷告爾多士予惟時其遷居西爾非我一人奉
德不康寧時惟天命無違朕不敢有後無我怨(猷道言/遷殷為)
(有道也孔氏曰我一人我天子也豈不幸其茍安不動/姑務寧息乎天命不當如是也汝自今能遷善改過則)
(定/矣)惟爾知惟殷先人有冊有典殷革夏命今爾又曰夏
迪簡在王庭有服在百僚予一人惟聽用德肆予敢求
爾于天邑商予惟率肆矜爾非予罪時惟天命(冊書典/籍殷革)
(夏命爾先人有書有籍爾所知也今爾又言夏士蹈德/簡擇在王庭有服職事在百僚而今乃不然乃方遷徙)
(治汝罪周公答其言以為予天子一人惟聽用德故予/敢求爾于天邑商則自紂時沈酗亂德草竊姦宄舎匿)
(罪辜脅權相滅往事姑已紂亡又奉武庚為亂而何德/之可稱乎言天邑商蓋合紂武庚之罪於其中如爾罪)
(皆當誅我惟率緩縱矜憐爾故遷汝敎汝率猶一切也/爾多士無所選用與夏事異豈我罪乎五服五章五刑)
(五用皆有天命其能以爵禄私相悦哉武王入商/釋箕子囚式商容閭無賢則已有則舉用之矣)王曰
多士昔朕來自奄予大降爾四國民命我乃明致天罰
移爾遐逖比事臣我宗多遜(殷管蔡奄為四國伐管蔡/黜殷及來自伐奄皆止誅)
(其君盡赦其民是為大降四國民命獨赦其死耳我今/乃明致天罰移徙爾使逖逺汙染之俗比近承事臣服)
(於我知所共尊多為遜順盤庚曰非汝有咎比于罰周/公曰我乃明致天罰移爾遐逖殷民之遷本為有罪也)
(奄在襲慶/曲阜縣)王曰告爾殷多士今予惟不爾殺予惟時命
有申(忿疾于頑則殺爾矣惟不/爾殺故我惟是命申戒之)今朕作大邑于玆洛予
惟四方罔攸賔亦惟爾多士攸服奔走臣我多遜(作洛/蓋為)
(鎬京在西四方賔貢不便亦惟徙爾多/士所當服事奔走以臣於我而興多遜)爾乃尚有爾土
爾乃尚寧幹止(皆卿大夫之有家者也士亦有禄田而/皆不奪其土士田在近郊安寧勤幹)
爾克敬天惟畀矜爾爾不克敬爾不啻不有爾土予亦
致天之罰于爾躬今爾惟時宅爾邑繼爾居爾厥有幹
有年于玆洛爾小子乃興從爾遷(致天之罰刑殺爾矣/于爾躬罪人不孥也)
(然不復能宅邑繼居矣有幹則有繼易幹父之蠱有年/年穀熟也爾小子乃興起于善從爾遷洛始孔氏曰反)
(所生誘之得/還本土皆術)王曰又曰時予乃或言爾攸居(又曰申勅/之也或言)
(謂此命不可/常得聞也)
周公作無逸(成王初即政周公作無逸以民事戒/使知稼穡艱難召公公劉詩亦此意)
無逸
周公曰嗚呼君子所其無逸先知稼穡之艱難乃逸則
知小人之依(所猶處所也無逸則敬敬則安安則久所/其無逸也君子分當逸所其無逸者君子)
(勞心小人勞力是故先知稼穡之艱難身逸而心則勞/矣小人依稼穡而生也詩曰曽孫來止田畯至喜又曰)
(播厥百穀曽孫是/若成王為知之矣)相小人厥父母勤勞稼穡厥子乃不
知稼穡之艱難乃逸乃諺旣誕否則侮厥父母曰昔之
人無聞知(諺同畔諺也強悍自用之意誕欺一曰大也/不誕則侮言古昔陳老之人無所聞知宋孝)
(武視髙祖隂室葛燈籠麻繩拂曰田/舍翁得此已過矣是為侮厥父母)周公曰嗚呼我聞
曰昔在殷王中宗嚴恭寅畏天命自度治民祗懼不敢
荒寧肆中宗之享國七十有五年(每章稱周公曰又嗟/歎之丁寧儆戒之意)
(脩身事天治/民同一敬也)其在髙宗時舊勞于外爰曁小人作其即
位乃或亮隂三年不言其惟不言言乃雍不敢荒寧嘉
靖殷邦至于小大無時或怨肆髙宗之享國五十有九
年(作起其事間見故或之居喪不言禮也無命令耳信/乎隂默絕無聲聞則未之見也言出而民懽悦之言)
(乃雍/也)其在祖甲不義惟王舊為小人作其即位爰知小
人之依能保惠于庶民不敢侮鰥寡肆祖甲之享國三
十有三年(孔氏曰祖甲太甲以享年久近為次故在下/又曰殷家亦祖其功故稱祖甲或曰太甲與)
(湯同為不祧故稱祖案史記殷自有祖甲髙宗子祖甲/淫亂殷復衰國語亦曰祖甲亂之七世而殞邵康節皇)
(極經世書祖甲繼祖庚而立歳在壬戌廩辛立於乙未/其歴年之世次皆與書合鄭康成謂武丁欲舎祖庚而)
(立祖甲祖甲以立弟不義逃于民間是蓋賢矣其/説或當有所受國語史記容或誤歟皆不可知也)自時
厥後立王生則逸生則逸不知稼穡之艱難不聞小人
之勞惟耽樂之從自時厥後亦罔或克壽或十年或七
八年或五六年或四三年(耽樂敗性遂以夭年祖/伊所謂民中絕命也)周公
曰嗚呼厥亦惟我周太王王季克自抑畏文王卑服即
康功田功徽柔懿恭懐保小民惠鮮鰥寡自朝至于日
中􁀈不遑暇食用咸和萬民文王不敢盤于遊田以庶
邦惟正之供文王受命惟中身厥享國五十年(康功安/民之功)
(田功稼穡之功徽懿皆美也道德之容仁義之言其柔/其恭何所不美惟正之供貢賦皆有常典也文王九十)
(七而終享國五十年四十七受天子命即位文王自朝/至于日中􁀈不遑暇食周公行有不合於三王者仰而)
(思之坐以待旦皆勞其心者而皆享上壽世或以思病/其心何也孟子曰心之官則思中庸曰思誠者人之道)
(心非頽墮腐敗無用之物也聖人之思所為異於人者/有思必誠而已是故不邪則不惑不膠則不困不葸則)
(不蹙不鶩則不誕不陂則不危不曲則不迂不得則思/思而得則悦故曰理義之恱我心是故盡心知性則知)
(天矣理性命同出一源蘇文忠曰漢武帝唐明皇皆非/無欲者而享國長夀十一而已豈可效乎是也然武帝)
(殺戮至父子不相保明皇流播幾不免雖長壽而累其/身且累天下周公無逸稱三宗文王之夀皆謂夀考不)
(忘能興其國家能乂其民/者武帝明皇長年何述焉)周公曰嗚呼繼自今嗣王則
其無滛于觀于逸于遊于田以萬民惟正之供無皇曰
今日耽樂乃非民攸訓非天攸若時人丕則有愆無若
殷王受之迷亂酗于酒德哉(一息逸則縱矣況窮日之/力乎一息之逸充其至可)
(以為紂紂之迷亂其始亦曰吾姑今日為樂明日止也/如水潰隄茍有隙焉激射而往豈能止哉凡為耽樂皆)
(非民所訓非天/所若必大有過)周公曰嗚呼我聞曰古之人猶胥訓告
胥保惠胥敎誨民無或胥譸張為幻此厥不聽人乃訓
之乃變亂先王之正刑至于小大民否則厥心違怨否
則厥口詛祝(訓告講切啓迪也保惠將順也敎誨匡救/也譸張誑也幻妄也誨告保惠敎誨之交)
(脩則人無敢為誑妄者於此不能聽則誑妄遂作人且/敎之變亂先王正典法無小無大皆變亂之不順人心)
(人心違怨/必詛祝)周公曰嗚呼自殷王中宗及髙宗及祖甲及
我周文王玆四人迪哲厥或告之曰小人怨汝詈汝則
皇自敬德厥愆曰朕之愆允若時不啻不敢含怒(不惟/戒逸)
(又敎之改過自省迪蹈/智哲言行其所知也)此厥不聽人乃或譸張為幻曰
小人怨汝詈汝則信之則若時不永念厥辟不寛綽厥
心亂罰無罪殺無辜怨有同是叢于厥身(君德必寛大/聞過自脩則)
(怨釋諱過刑殺則怨聚周公之言及此成王豈/亦有間可窺歟茍無其事何以見於訓戒之辭)周公曰
嗚呼嗣王其監于玆
召公為保周公為師相成王為左右召公不説周公作
君奭(召公為保甘棠巡行聴斷則以太保兼司徒周公為師洛/誥監我士師工則以太師兼冢宰召公先周公周公新命)
(也周公本太傅周師保往往兼六卿蘇公司㓂畢公司馬皆是不必/盡為冢宰司徒也固有冢宰司徒不為司徒司保者冢伯為宰番為)
(司徒是也左右分陜也益稷左右有民是也或曰左右相猶伊尹仲/虺也召誥召公錫周公幣葢以周公告太平功成且歸老矣洛誥成)
(王留周公周公遂留故召公不説周公作君奭言已/所以留不得去之故不獨周公自留且并留召公焉)
君奭
周公若曰君奭弗弔天降喪于殷殷旣墜厥命我有周
旣受我不敢知曰厥基永孚于休若天棐忱我亦不敢
知曰其終出于不祥(尊之曰君有土之稱君陳君牙皆/然永孚于休終出不祥皆不敢知)
(天難/諶也)嗚呼君已曰時我我亦不敢寧于上帝命弗永逺
念天威越我民罔尤違惟人在我後嗣子孫大弗克恭
上下遏佚前人光在家不知(已歎且言其事曰是在我/而已我亦不敢安于上帝)
(之命而弗永遠念天威及于我民無使有尤悔違闕是/固惟人耳其或在我後嗣子孫大弗能恭敬上忽天戒)
(下失民心遏絕散逸前人明/德光輝我老在家則不能知)天命不易天難諶乃其墜
命弗克經歷嗣前人恭明德在今予小子且非克有正
迪惟前人光施于我沖子(天命歸周旣不易而又難信/若乃一旦墜失其命則弗克)
(經歷有年嗣承前人恭敬明德矣在今予小子旦亦安/能有所匡正尚惟蹈迪前人光輝施于我沖子成王使)
(有所觀/法而已)又曰天不可信我道惟寧王德延天不庸釋于
文王受命(凡又曰皆史官節略之文也寧王武王天雖/不可信而我周道惟武王之德能延長之天)
(是以不庸釋/于文王受命)公曰君奭我聞在昔成湯旣受命時則有
若伊尹格于皇天在太甲時則有若保衡在太戊時則
有若伊陟臣扈格于上帝巫咸乂王家在祖乙時則有
若巫賢在武丁時則有若甘盤率惟玆有陳保乂有殷
故禮陟配天多歷年所(伊尹曰惟尹躬曁湯咸有一德/克享天心伊陟伊尹子湯欲遷)
(夏社不可作書名臣扈蓋佐湯興商伊尹仲虺之儔格/天聖人之事巫咸巫賢甘盤已不能與此亳祥伊陟賛)
(巫咸作書多咸乂山經載巫賢事怪率猶皆也皆惟此/陳力保乂有殷殷聖賢之臣多保乂功深故殷升配多)
(歷年所殷郊𠖇髙宗獨稱甘盤不/稱傅說甘盤敎髙宗有成德矣)天惟純佑命則商實
百姓王人罔不秉德明恤小臣屏侯甸矧咸奔走惟玆
惟德稱用乂厥辟故一人有事于四方若卜筮㒺不是
孚(天之所以純一佑命有商則實惟商百姓歸戴之王/人與說命王人同稱其王之辭也殷王無不自執德)
(章明恤念其小臣與其藩屏侯甸雖至臺輿皂𨽻奔走/服役者皆惟以德舉是用乂其君有事于四方莫不翕)
(然趨之如卜筮之信此言商世有聖賢之臣輔其君其/君皆能秉德其内外小大之臣無非德選脩身尊賢之)
(序也夫是以惟動丕應傒志其民莫不信之言小臣以/見卿大夫言侯甸以見朝廷言奔走以見指麾者小臣)
(在内/最親)公曰君奭天壽平格保乂有殷嗣天滅威今汝永
念則有固命厥亂明我新造邦(平格言有平一之德能/格天者而天壽之此謂)
(老臣天使此有平一之德能格天老臣保乂殷之後嗣/紂天乃降滅亡之威今汝必長念則有心固命其治昭)
(明我新造之邦天純佑殷歷年多猶不可恃/紂一跌而亡今周新造其命未固其可恃乎)公曰君奭
在昔上帝割申勸寧王之德其集大命于厥躬惟文王
尚克脩和我有夏亦惟有若虢叔有若閎夭有若散冝
生有若泰顛有若南宮括(申重勸勉也有所斷割而重/勉之言商事也武王復受天)
(命故曰申勸天所以割殷申勸武王之德集大命于其/躬者蓋惟文王能修德和我有夏亦惟有此五人者能)
(輔相文王虢/叔王季子)又曰無能往來兹迪彞敎文王蔑德降于
國人亦惟純佑秉德迪知天威乃惟時昭文王迪見冐
聞于上帝惟時受有殷命哉(文王雖聖如其無是五人/者更往迭來蹈迪常敎則)
(亦無徳降于國人矣文王受敎五人者即大雅䟽附先/後奔走禦侮也堯舜禹湯文武皆有受敎之臣孟子之)
(論本此純佑秉德皆因前言而略之天純佑文王亦如/殷先哲王文王亦能秉德蹈道而知天威而惟是五人)
(者大能昭明文王蹈迪顯見覆冐天下/升聞于天是時紂猶有殷命其事未竟)武王惟兹四人
尚迪有禄後曁武王誕將天威咸劉厥敵惟玆四人昭
武王惟冐丕單稱德(武王之世虢叔已死惟兹四人輔/武王尚能蹈道以有天禄後曁武)
(王咸劉厥敵卒其伐功亦惟兹四人者昭明武王覆冐/天下大盡舉用惟冐丕單稱德亦與前語相渉而略之)
今在予小子旦若游大川予往曁汝奭其濟小子同未
在位誕無我責收㒺朂不及耉造德不降我則鳴鳥不
聞矧曰其有能格(今周道未成祈天永命未能如殷譬/若游大川未濟也自武王崩予及汝)
(輔相小子至此今在予二人必當共濟小子如未即政/在位之時汝大無我責若皆務自收歛舎之而去無以)
(勉其不及耉老成德之人不肯降意稍違去就常義與/同濟艱難其或弗克恭上下遏佚前人光則雖鳴鳥且)
(不聞況能為殷諸臣相其君格于皇天格于上帝乎鳴/鳥鳳也至治之世麟鳳在郊藪孔子曰鳳鳥不至河不)
(出圖古人不以為異也致鳳非難格天為難天猶可格/鳳豈難致乎大司樂一變致羽物及川澤之示六變致)
(象物及天神人生有聖明之資猶必有所受敎之臣而/後能格天純佑秉德尚賢迪知天威若中材常主而又)
(無斯人焉敎迪之其何以臻此周公蓋以格夭事業自/任矣自泰顛閎夭之徒文武舊臣皆已彫落後來者未)
(見其人若周召皆去則成王誠無與居濟川之喻非虛/也周公與伊尹不同太甲克終允徳伊尹去有伊陟臣)
(扈可以托後成王未堪家多難君陳畢公皆不可/與於此君陳訓辭可見此周公之所為不可去也)公曰
嗚呼君肆其監于兹我受命無疆惟休亦大惟艱告君
乃猷裕我不以後人迷(君當遂監于此理義此為重也/去輕留重文武受命雖美亦大)
(艱難告君以道寛裕我則當留輔後人不使迷惑周召/佐文武造周天命未固誠不當去召公明人臣常義周)
(公以其義稍變故反覆推明之欲使/召公以道寛裕我勿拘迫為一切也)公曰前人敷乃心
乃悉命汝作汝民極曰汝明勗偶王在亶乗兹大命惟
文王德丕承無疆之恤(前人武王布其腹心悉以命汝/使作汝民極召公為司徒掌敎)
(所謂民心罔中惟爾之中也其言固曰汝當明勉配王/偶配也元首股肱相配而成體也必在誠信乘此大命)
(歸周惟文王德大承無窮之憂恤而愼固之今成王未/能為此則民極固未立武王之所以命汝者猶未酬而)
(可以去乎冢宰司徒對立二府其/職任俱重周禮太宰六典可見)公曰君告汝朕允保
奭其汝克敬以予監于殷喪大否肆念我天威予不允
惟若兹誥予惟曰襄我二人汝有合哉言曰在時二人
天休滋至惟時二人弗戡其汝克敬德明我俊民在讓
後人于丕時嗚呼篤棐時二人我式克至于今日休我
咸成文王功于不怠丕冐海隅出日罔不率俾(告汝朕/言必信)
(召公自武王時為太保遂相成王稱其官使知有不得/去者成王弗克負荷則師保之責豈容以去位免召公)
(為司徒極未立為保王躬未能自保皆不當去前稱其/名為論文武事且將使成王知之故用君前臣名之義)
(後獨稱君不名朋友自以理義相切磋此言欲成文武/功業故又稱其名猶君前之義也其汝必能敬以予監)
(于殷之喪亡其事大否我周已受而不能于時保之則/天亦去之故念我天威為可畏矣能左右之曰以予欲)
(其相資助也予豈不信乃惟若此誥予惟曰襄我二人/襄上二人文武増益文武功業而上之小雅曰明發不)
(寐有懷二人周人每稱文武為二人方天休滋至惟是/二人尚弗能勝天今歸周二人皆不能終其事故為弗)
(勝今天休固未艾也不及此時愼固之而吾與汝皆已/老日月逝矣歳不我與其亦奚能勝予乎其必在汝克)
(敬德如伊巫虢夭諸臣昭明我俊民使内外小大之臣/藹然如殷周盛時乃可以責後人于𢎞大是矣讓責也)
(又歎而言昔者厚輔是二人我用能至于今日之休我/心皆成文王之功在於不怠昔虢夭諸臣能昭明文王)
(之德冐覆天下故今我與汝必輔成王使丕冐海隅出/日無不順使乃為吾與汝能自盡也殷賢聖之君六七)
(作而皆有賢聖之臣能格于皇天者輔相之周自周召/之後其稱於書者君陳畢公君牙伯冏大略多非受敎)
(之臣矣奚敢望殷諸臣事業伊訓咸有一德說命髙宗/肜日諸書自立政後絶無此作宣王時召穆公保衛仲)
(山甫輔導亦庶幾乎此矣而宣王不克終末年雖仲山/甫諫亦不聽豈非諸臣力薄無能任格君之事者乎大)
(抵人臣無格天之德誠不足以言格君之事太甲成王/皆中材而能登進聖域成湯文武之業為商周盛王伊)
(周之力也譬若造化榮槁植僵其功力豈常人所能至/哉周公觀天意察時變精矣當成王旣即政春秋鼎盛)
(四方乂安若使秉德不固逸樂遂作事誠難保觀無逸/立政之所以誥公劉卷阿之所以戒訓誥保惠未嘗一)
(日廢然而口舌言語猶非其至者所謂佛時仔肩示我/顯德行潛消冥化之者多矣由此言之周過其歷豈惟)
(文作武述之為不可及而成王持守之功深矣故嘗以/周公稽田之言譬之文武播種立苗成王灌溉養苗立)
(而不養則雖鹵莽之熟不可冀養之益深則其熟益豐/故周人祈天永命之功專在成王然則周公之留豈不)
(重於去矣乎人臣常義夫豈足以易之雖然/有周公之事業則可無周公之事業則貪矣)公曰君予
不惠若兹多誥予惟用閔于天越民(惠順閔憂也予豈/不順故若此多誥)
(予故曰弗永逺念天威越/我民罔尤違其能無憂哉)公曰嗚呼君惟乃知民德亦
罔不能厥初惟其終(太甲克終允德而伊尹去成王/能厥初未見其終而周公留)祗
若兹往敬用治
蔡叔旣沒王命蔡仲踐諸侯位作蔡仲之命(蔡仲叔子/叔沒而後)
(仲踐諸侯位/事當如是也)
蔡仲之命
惟周公位冢宰正百工羣叔流言乃致辟管叔于商囚
蔡叔于郭鄰以車七乗降霍叔于庶人三年不齒(君薨/百官)
(緫已聽于冢宰三年三代常禮成王服終年少未能即/政周公遂攝行天子之事通成王服喪凡七年成王旣)
(冠周公始復辟則事之變者攝七年耳書傳或曰周公/踐天子位則妄也致辟于商殺之于商也管叔親至商)
(奉武庚叛周克商遂殺之蔡叔不死非首逆罪差輕赦/其死而囚之郭鄰地逸書作虢凌郭虢古字通左氏傳)
(制巖邑也虢叔死焉古東虢國有虎牢城漢成臯縣今/為汜水縣屬孟州淮南王曰呉王安知反漢將一日過)
(成臯者三十六人其地自今為險塞案管叔國在管城/蔡叔國在下蔡虢近管逺蔡管叔去其國居商挾主兵)
(也蔡叔去其國居虢以兵塞險拒周也蔡叔獲乎此遂/囚乎此以示天下險為不足恃也以車七乗險置守見)
(司險又囚反叛之人于此兵衞當嚴也七乘五百二十/五人之賦車徒具焉或曰使食七乘之稅未見所據蔡)
(叔據險拒周罪豈不當死四國之叛惟殺武庚管叔餘/皆不死可謂仁矣而況蔡叔當議親乎殺一管叔已為)
(傷恩霍叔罪又輕於蔡叔霍叔不用兵迎降或亦是詿/誤脅從故奪國降為庶人猶三年不齒後復封霍三叔)
(之罪皆以叛非為流言也史稱流言者為國諱也文王/之子武王之弟至親骨肉安得不諱王茂𢎞曰亂臣賊)
(子何代無之不/意乃出臣族)蔡仲克庸祗德周公以為卿士叔卒乃
命諸王邦之蔡(蔡仲自以克庸祇徳受封而國用蔡舊/名孔氏曰以示戒又曰蔡叔封圻内蔡)
(仲封淮汝之間國語文王諏於蔡原則圻内當有蔡而/其地闕不可攷案蔡叔為三監已封淮汝之間用其采)
(地舊名與齊魯燕同封霍亦同封史記可攷蔡叔旣失/國其國虚置遂以封蔡仲仲字禮五十為大夫稱字庸)
(用祗敬周公攝政以為王卿士舜殛鯀禹為司空周公/囚蔡叔蔡仲為卿天下之至公也叔卒年月不可考而)
(仲之邦蔡與踐奄皆在作洛之後成王即政之初明誅/賞以示天下也庶殷不靜自今有能率德改行雖其父)
(倡亂猶得復封茍怙終不返則六師移之其行事次第/如此故多方之終篇曰爾尚自時洛邑尚永力畋爾田)
(天惟畀矜爾我有周惟其大介賚爾迪簡在王庭尚爾/事有服在大僚又曰爾乃惟逸惟頗大逺王命則惟爾)
(多方探天之威我則致天之/罰離逖爾土是皆非空言也)王若曰小子胡惟爾率德
改行克愼厥猷肆予命爾侯于東土往即乃封敬哉(侯/于)
(東土仲自/受封也)爾尚蓋前人之愆惟忠惟孝爾乃邁迹自身
克勤無怠以垂憲乃後率乃祖文王之彞訓無若爾考
之違王命(邁行迹使可繼也大雅曰下武維周率武王/彞訓是為邁迹自身蔡叔不足法也違王命)
(叛也已封其子而不為其父諱何也昭明王法以訓天/下雖蔡仲亦當體國何諱乎漢武帝曰丞相無周公之)
(風矣周公不誅管/蔡乎蓋識其粗爾)皇天無親惟德是輔民心無常惟惠
之懷為善不同同歸于治為惡不同同歸于亂爾其戒
哉愼厥初惟厥終終以不困不惟厥終終以困窮(愼厥/初正)
(其所發也惟厥終要其所歸也謀惟於其始是故不敢/妄發而卒不困冒焉行之弗究弗圖鮮不泣岐矣中庸)
(曰誠者物之終/始也不誠無物)懋乃攸績睦乃四鄰以蕃王室以和兄
弟康濟小民率自中無作聦明亂舊章詳乃視聽罔以
側言改厥度則予一人汝嘉(必勉乃所當為之繢而後/可以睦四鄰蕃王室和兄)
(弟遂能康濟小民矣蕃王室和兄弟其猶使懲其父乎/好新竒輕變更作聦明者也強任耳目之謂作非得於)
(所性也自中則其聽必聦其視必明何以作為側言傾/邪之言也傾邪之言世未嘗無之視聽詳則不惑視聽)
(不詳無以為聦明作聦明則/非中中立不倚其敬矣乎)王曰嗚呼小子胡汝往哉
無荒棄朕命
成王東伐淮夷遂踐奄作成王政(奄淮夷國淮夷種類/不一奄蓋其大者也)
(淮夷常與管蔡叛周故周公伐奄成王朝諸侯于洛邑/淮夷又不至成王於是東伐淮夷遂踐奄奄猶首亂也)
(踐蹂也謂滅其國也成王始祭天地宗廟見諸侯遷殷/民封蔡踐奄禮樂征伐無不行焉作書名成王政言王)
(政於此/成也)
成王旣踐奄將遷其君于蒲姑周公告召公作將蒲姑
(雖滅其國猶存其君將遷未即遷也存之而未遷若有/復其國之意猶欲遷其君非其民之罪也此必有義故)
(周公告召公有書亡今青州博興縣有蒲姑城杜佑通/典殷末蒲姑氏居之與四國作亂成王滅之以封太公)
(所謂營丘其/說與書不協)
成王歸自奄在宗周誥庶邦作多方(自奄歸自鎬乃誥/庶邦還京新號令)
(也誥庶邦書名多方一視天下/使同底于善也其實猶告殷民)
多方
惟五月丁亥王來自奄至于宗周(三月遷殷民於洛誥/多士五月自奄歸誥)
(四國多方於是以/踐奄之威警動之)周公曰王若曰猷告爾四國多方惟
爾殷侯尹民我惟大降爾命爾罔不知(周公以王命誥/猶多士也前此)
(封蔡有命後此董正治官有誥成王已出號令矣故史/官以周公曰冠其上别之告四國多方別出殷侯尹民)
(布宣殷事使天下咸共知之殷侯殷土諸侯也尹民卿/大夫以下四國之罪叛當誅因兵威殄滅之夫豈不可)
(天吏逸德烈于猛火三代無此/事也吾為降爾命爾安得不知)洪惟圖天之命弗永寅
念于祀(天命去就人主所當圖謀也圖謀天之命而猶/弗能久長敬念于祀它何恤焉葛伯不祀湯征)
(自葛始冀以/感動桀也)惟帝降格于夏有夏誕厥逸不肯慼言于
民乃大淫昬不克終日勸于帝之迪乃爾攸聞(天方降/格嚮夏)
(夏乃大厥逸無憂戚之言於民棄神之主安能寅念于/祀雖平旦之氣嗜慾亡之況能一日用其力於仁矣乎)
(天之啓迪人者至矣人弗/克自勉此夏事汝所聞也)厥圖帝之命不克開于民之
麗乃大降罰崇亂有夏因甲于内亂不克靈承于旅罔
丕惟進之恭洪舒于民亦惟有夏之民叨懫日欽劓割
夏邑(麗附也民附有德而閉塞之乃大降刑罰崇亂中/國甲始也亂自内始自其都邑遂及四方不克善)
(承于衆乃益無忌憚無能大進恭敬而大舒慢于/民亦惟其國之貪叨忿懫者欽崇之使劓割夏邑)天惟
時求民主乃大降顯休命于成湯刑殄有夏惟天不畀
純乃惟以爾多方之義民不克永于多享惟夏之恭多
士大不克明保享于民乃胥惟虐于民至于百為大不
克開(天不畀夏其命純一不可變純古訓大義民賢人/也舉而加諸萬民之上尊之以爵崇之以位天下)
(皆以為當然則以其賢也以其能乂民也夫是謂之義/反是則非義矣立政曰兹乃三宅無義民桀德惟乃弗)
(作往任是為暴德罔後是也天不畀夏乃惟以爾多方/之義民而不能與之永逺多享南有嘉魚曰君子有酒)
(嘉賔式燕又思永于多享也惟桀之恭多士皆大不能/明保享于民者食民之力而不能保之其何以享乃相)
(惟暴虐其民至于百端所為/大不能開言盡閉塞之也)乃惟成湯克以爾多方簡
代夏作民主愼厥麗乃勸厥民刑用勸以至于帝乙㒺
不明德愼罰亦克用勸要囚殄戮多罪亦克用勸開釋
無辜亦克用勸今至于爾辟弗克以爾多方享天之命
(成湯能以爾多方代夏作民主得其民也簡擇也古訓/大通愼厥民之所附麗而民勸用其義刑義殺而民勸)
(或曰刑用勸言民有所觀法也麗刑皆愼德事殄戮多/罪絶惡亦能勸開釋無辜以厲自新亦能勸刑賞利器)
(人主所以運動天下也刑之釋之而不能/使人勸則其道窮矣是故明德之為尚)嗚呼王若曰
誥告爾多方非天庸釋有夏非天庸釋有殷乃惟爾辟
以爾多方大淫圖天之命屑有辭(非天庸釋夏殷所謂/上帝引逸也天豈欲)
(為此無常哉汝君圖天之命而大淫其/事瑣屑皆可指擿有辭天是以去之)乃惟有夏圖厥
政不集于享天降時喪有邦間之乃惟爾商後王逸厥
逸圖厥政不蠲烝天惟降時喪(蠲潔/烝進)惟聖㒺念作狂惟
狂克念作聖天惟五年須暇之子孫誕作民主罔可念
聽(當祖伊比干諫紂一克念事必可反自戡黎觀政五/年而紂亡天須暇之蓋不惟紂身凡湯之子孫有興)
(者則冝大作民主若紂死改立君事輒不/同而終無可念聽者此可以觀天命矣)天惟求爾多
方大動以威開厥顧天惟爾多方㒺堪顧之惟我周王
靈承于旅克堪用德惟典神天天惟式敎我用休簡畀
殷命尹爾多方(天求爾多方將去商大震動以威開厥/能顧諟天之明命者而爾多方罔堪此)
(惟我周王善承于衆克堪用德為神明主天用是敎迪/我以休祥簡擇畀付殷命尹正爾多方多方之書大要)
(修身用賢事神愛/民則為能盡君道)今我曷敢多誥我惟大降爾四國民
命爾曷不忱裕之于爾多方爾曷不夾介乂我周王享
天之命今爾尚宅爾宅畋爾田爾曷不惠王熙天之命
(多誥則褻而反覆至此仁之至也孔子曰五誥可以勸/仁我何敢若此多誥我惟大降爾四國民命庶幾乎殷)
(先王明德愼罰而其民勸今爾何不推其誠信饒裕于/爾多方同厎于善而獨為乖阻爾何不夾輔介助乂安)
(我周王享此天命而好為反側居有宅耕有田為濟/民爾何不順王熙廣天命而固為凶慝以累政化)爾
乃迪屢不靜爾心未愛爾乃不大宅天命爾乃屑播天
命爾乃自作不典圖忱于正(迪之屢矣而猶不靜爾心/為未愛也言其不樂善求)
(寧而稔惡喜亂故如此爾乃不大安天命爾乃輕屑播/棄天命爾乃自作不常圖其信于正夏商革命一也鳴)
(條天下歸商無後患牧野天下歸周矣而殷民數動蓋/久而後定何也天命為難知也人主淫暴失民必當亡)
(要必有湯武盛德乃能簡代是誠有天命焉太康失天/下矣而羿不足與也故少康興厲王失天下矣戎狄不)
(足與也故宣王興幽王亦失天下天下固無可與者而/平王亦不足以興由是周號名僅在而天下分離凡此)
(皆天也是故殷民欲私留天命而屢動惟天不畀純豈/可復反哉夏事去古未逺人心皆識義理知天命殷民)
(蓋私心勝矣淫酗之習姦宄之行皆未能自克是以黨/亂醜正求便己事夫豈純以舊主之故哉殷多士之所)
(以亡殷祖伊箕子之言可攷也或曰殷民感殷德澤不/服周非周公善應殷必復興非也此以漢事言之也王)
(莽篡漢暴虐失民猶羿浞戎狄也光武有濟世之才因/民心思漢而復興猶少康宣王也文武有盛德受天命)
(以大義誅紂取天下武庚受周爵嗣殷而稱兵鄙周正/名定罪為叛其助之者皆嘗與紂為惡周克殷赦其罪)
(不殺今復反周蓋皆叛黨也豈有以叛為名而能興者/此與漢事為不同大抵合理義順民心時至幾得則為)
(天命雖合理義順人心而無時無幾猶不可以言天命/而況理義人心之皆失乎周公善應誠然矣後世則亦)
(一舉殺之而遂定耳何用自為紛紛至此哉故論三代/事而參以後世成敗則豈能當理殷亡去就之際惟箕)
(子微子為識天命論殷周取/天下惟孟子為知天命者)我惟時其敎告之我惟時
其戰要囚之至于再至于三乃有不用我降爾命我乃
其大罰殛之非我有周秉德不康寧乃惟爾自速辜(戰/懼)
(也要囚殄戮/人所懼也)王曰嗚呼猷告爾有方多士曁殷多士今
爾奔走臣我監五祀越惟有胥伯小大多正爾罔不克
臬自作不和爾惟和哉爾室不睦爾惟和哉爾邑克明
爾惟克勤乃事爾尚不忌于凶德亦則以穆穆在乃位
克閱于乃邑謀介爾乃自時洛邑尚永力畋爾田天惟
畀矜爾我有周惟其大介賚爾迪簡在王庭尚爾事有
服在大僚(此專為遷洛多士也告有方多士乃及殷多/士使皆自新與四方同被王化也監察也爾)
(奔走臣我我監察汝五年矣周公居東三年罪人斯得/於是置監至此五年遷洛猶以罪今當盡除釋之使與)
(四方多士一同胥相伯長節級相長故曰胥伯或曰胥/亦長也周禮胥為什長殷民遷洛皆大家有邑者上下)
(相臨長或小或大皆正民之官爾所為無不以法為的/求自中如其自作不和修身之闕也爾室不睦齊家之)
(失也爾皆當和之身修家齊而後爾邑克明爾惟克勤/乃事矣爾何尚不忌凶德爾亦則以穆穆在乃位簡閱)
(于乃邑謀介助者家邑自選其治民之官三代之法也/爾尚自是洛邑力畋爾田安業從化天將畀矜爾我有)
(周固亦惟大介助賚予爾蹈道者簡在王庭尚力爾事/則服在大僚始殷多士言夏事為然周公曰予一人惟)
(聽用德當其時方以罪徙未遽許今旣盡/赦其罪固當選賢與能與有方多士同)王曰嗚呼多
士爾不克勸忱我命爾亦則惟不克享凡民惟曰不享
爾乃惟逸惟頗大逺王命則惟爾多方探天之威我則
致天之罰離逖爾土(前爵後刑皆特出王言臨之爾猶/不克自勸信我命爾亦則惟不能)
(享其上不待智者雖凡民皆言其不享矣惟放逸惟頗/僻大逺棄王命則為探取天威此不獨殷多士蓋雖多)
(方有不享其上行法亦當如是也離逖爾土用三苗故/事不得居中國迪簡服大僚則曰天畀矜爾離逖爾土)
(則曰致天之罰有一不合理義皆非天/道臨之以王言訓之以天道其嚴乎)王曰我不惟多
誥我惟祗告爾命(惠迪吉從逆/凶皆天命也)又曰時惟爾初不克敬
于和則無我怨(是惟爾初不克敬于和/故紛紛至此非予咎)
周公作立政(外治略定内治不可不謹也周公之法度備矣而其/要在得人非其人則政無由而立也昔者文武用人)
(效為可知矣成王用人將自茲始桀用暴德而夏亡湯三有宅克/即宅三有俊克即俊是以陟丕釐上帝之耿命紂進暴)
(逸而殷亡文武克知三有宅心灼見三有俊心是以式/商受命奄甸萬姓則今成王冝知所取舎矣此立政之)
(大指/也)
立政
周公若曰拜手稽首告嗣天子王矣(拜手稽首告嗣天/子致敬以入其言)
(也成王王矣知人則哲/能官人安可不自勉乎)用咸戒于王曰王左右常伯常
任準人綴衣虎賁(咸戒悉以其事戒王也王之三公分/陜為左右而治諸侯曰二伯九州之)
(牧亦曰伯左右常伯為二伯實三公也常任六卿任事/者也常伯常任皆謂之常是故必用常人也準正也準)
(人正人也宰夫八職一曰正掌官法以治要百官各有/正謂之準人有準繩之義焉伯任準三宅也綴衣帟幄)
(幕人掌之虎賁掌先後王而趨王在國則守王宮皆親/近玉者其下趣馬小尹左右携僕乃推廣言之伯任準)
(皆大僚綴衣虎賁趣馬携僕雖小而近孟/子曰左右前後皆正人也王誰與為不善)周公曰嗚呼
休兹知恤鮮哉(休美恤憂美此知恤者鮮/矣不恤甚者桀紂幽厲)古之人迪惟
有夏乃有室大競籲俊尊上帝(古人迪此者惟有夏室/猶家也競強也自禹平)
(水土建國立家其制始詳卿大夫各大强於為善以傳/世上之人招呼其俊傑而用之位為天位禄為天禄職)
(為天職用賢則為欽崇天道用不肖則為屑播天/命卿大夫有家大競於夏時至殷始朋從梗化)迪知
忱恂于九德之行乃敢告敎厥后曰拜手稽首后矣曰
宅乃事宅乃牧宅乃準兹惟后矣謀面用丕訓德則乃
宅人(九德臯陶以告舜其相禹也則以告禹臯陶允迪/厥德是為迪知忱恂皆信也身親行之知識愈明)
(而能信也孟子曰有諸已之謂信迪知忱恂乃敢以此/告敎其后非茍言之也臯陶拜手稽首告禹曰今君天)
(下矣必宅乃事宅乃牧宅乃準如是而為盡君道事即/常任也不出伯而出牧伯統牧事體本同而六卿常兼)
(三公也人主自不作德奚能知人任用君子哉其謀義/其稽面必用大順德而後能宅人面謂覿面而得之也)
(面相對而稽不至/其失之者多矣)兹乃三宅無義民桀德惟乃弗作往
任是惟暴德罔後(暴德為無義民暴亂姦宄居於民上/無義甚矣桀惟弗自作德故往任皆)
(暴德殄絶其世往任使往任其/事也舜曰往哉汝諧汝往哉)亦越成湯陟丕釐上帝
之耿命乃用三有宅克即宅曰三有俊克即俊嚴惟丕
式克用三宅三俊其在商邑用協于厥邑其在四方用
丕式見德(越於陟陞釐福耿明也成湯自諸侯陞天子/位是為大福上帝光明之命乃用三有宅克)
(即宅即就也就其所宅而皆得人也曰辯論也曰三有/俊辯論後來之俊可居此三宅者也克即俊就其所論)
(定無不可登用也旣用三宅又辯三俊者文王之詩曰/思皇多士生此王國王國克生維周之楨人材惟層出)
(間見用之不盡而後國家之興為未艾也湯嚴敬惟大/可為法故能用三宅三俊其在商邑則協和其邑其在)
(四方則大法其可見之/德京師諸夏之本也)嗚呼其在受德暋惟羞刑暴德
之人同于厥邦乃惟庶習逸德之人同于厥政帝欽罰
之(古說受德紂字未可信德暋句絶德暋凶德也受之/德厥強為惡惟進刑餘暴德之人同居其國逋逃主)
(也乃惟衆習過德之人同為厥政四方多罪為大夫卿/士也乃有繼之辭惟同居于國者皆暴德故同為厥政)
(者皆逸德也天/是用敬罰之)乃伻我有夏式商受命奄甸萬姓亦越
文王武王克知三有宅心灼見三有俊心以敬事上帝
立民長伯(帝旣罰殷乃使我有此中夏一用商之所以/受命者命周使奄有天下而治萬姓亦於文)
(王武王克知三有宅心灼見三有俊心而已克知己用/而能知之灼見雖未用曉然見之而其為知人之哲則)
(一也伯/亦長也)立政任人準夫牧作三事虎賁綴衣趣馬小尹
左右攜僕百司庶府大都小伯藝人表臣百司太史尹
伯庶常吉士司徒司馬司空亞旅夷微盧烝三亳阪尹
(立政任準牧為三事表出之準先牧内外之序也小尹/小長趣馬之類是也校人馬官之長乗馬一師三乗一)
(趣馬趣馬又自為馬師長故曰小長左右攜僕在王左/右攜持器物者小臣𨽻僕之屬府治藏之官百司各有)
(府大都小伯互文畿邑小大之宰也藝人巫祝工之屬/以藝事人者表對裏裏外皆有百官表臣百司家都之)
(諸臣也太史史官之長掌典法則以逆邦國官府都鄙/之治尹正伯長凡官皆有正長太史特出太史重也史)
(亦以藝事人太史異矣故特出趣馬小尹舉卑以明尊/太史尹伯舉重以見輕首任準牧終太史立政大體可)
(見此為宮府都鄙之官庶衆雖衆必常以吉士故謂之/常人司徒司馬司空諸侯大國三卿亞貳旅衆夷狄微)
(盧内屬如禹貢萊夷和夷烝其君也牧誓庸蜀羌髳微/盧彭濮此微盧獨見餘或自置長不全用中國政令三)
(亳南亳北亳亳殷也南亳今應天榖熟縣北亳拱州考/成縣亳殷河南偃師縣阪險也三亳皆平地井法最詳)
(而其險阻則不以井法治之所謂山/澤之農也尹長也此為邦國之官)文王惟克厥宅心
乃克立兹常事司牧人以克俊有德(人主用人心術形/焉范正獻謂唐德)
(宗性與小人合此為知本之論立政用人必先自治其/心此禹安汝止幾康弼直之訓也克厥宅心故能立此)
(常事與司牧人以克俊有德者為之立此常事即常任/也不出準事立職舉從可知也周公作君奭歷言商周)
(賢君皆能秉德而後其臣乃能以德稱此/其有望於成王緝熙光明之學為切矣)文王㒺攸兼
于庶言庶獄庶愼惟有司之牧夫是訓用違庶獄庶愼
文王㒺敢知于兹(庶言謀謨復逆也諸侯春朝圖事夏/宗獻謨庶獄獄訟也庶愼糾禁也皆)
(有司之事人君豈能以其一身兼治之哉任治内牧治/外一體事任均故曰有司之牧夫或用或違皆惟有司)
(牧夫是順此臯陶賡歌叢脞之訓也庶獄庶愼文王/心罔敢兼于兹庶言則猶當自朝廷關决故再出)亦
越武王率惟敉功不敢替厥義德率惟謀從容德以竝
受此丕丕基(越於敉安桀三宅無義民為不義文王克/用三宅三俊是為義德義民義德始見于)
(書至孟子乃曰賊仁者謂之賊賊義者謂之殘殘賊之/人謂之一夫容德臯陶翕受敷施箕子惟皇作極也舜)
(侯明撻記禹遂有傲虐之戒而其言曰帝光天之下至/于海隅蒼生萬邦黎獻共惟帝臣惟帝時舉此容德也)
(不協于極不離于咎皇則受之此容德也然此最為難/失己失人皆能累德謀從擬之而後動議之而後言也)
(湯武反之文/王則安矣)嗚呼孺子王矣繼自今我其立政立事準
人牧夫我其克灼知厥若丕乃俾亂相我受民和我庶
獄庶愼時則勿有間之自一話一言我則末惟成德之
彥以乂我受民(立政終篇之訓三宅心一也㒺攸兼二/也容德三也皆立政切務堯舜之盛德)
(亦惟怠荒叢脞傲虐之害治也周公舉以告成王矣而/又有所當戒者故又提振之歎而言曰孺子今王矣必)
(當盡君道繼自今立政立事準人牧夫我能灼知其順/於道乃大使治其事相助我所受民和協我獄訟糾禁)
(專任而責成功則勿有間之此尤其切者故又特言之/一話一言必終惟成德之彥是訓定以乂我受命民如)
(是則為勿/有間之)嗚呼予旦已受人之徽言咸告孺子王矣(儿/我)
(所受于古今聖賢人之美言已悉告孺/子王道在是矣又歎而言之戒之切也)繼自今文子文
孫其勿誤于庶獄庶愼惟正是乂之自古商人亦越我
周文王立政立事牧夫準人則克宅之克由繹之兹乃
俾乂國則罔有立政用憸人不訓于德是罔顯在厥世
繼自今立政其勿以憸人其惟吉士用勱相我國家(繼/自)
(今文子文孫言將𫝊諸子孫非獨王當務此也庶獄庶/慎惟正使治之則不誤矣則克宅之使居其位也克由)
(繹之遂與之紬繹所行之事也玆乃俾乂任之專也國/立政必勿用憸人不順于德是無能顯明於斯世此益)
(任賢勿貳去邪勿疑舜庶頑讒說之戒也夫灼知厥若/必勿有間之而善間君子者必憸人也故周公摭實而)
(敎之繼自今立政其勿以憸人申言之戒之切也其惟/吉士召公卷阿亦若斯周公召公之言常相表裏皆盛)
(德老臣之言/勱勉相助也)今文子文孫孺子王矣其勿誤于庶獄惟
有司之牧夫其克詰爾戎兵以陟禹之迹方行天下至
于海表罔有不服以覲文王之耿光以揚武王之大烈
(自今文子文孫與孺子之所以王者其道不改也始庶/言庶獄庶慎中庶獄庶慎末庶獄獄關繫治體為重也)
(責之於有司之牧夫將使天下内外無一人之獄而後/為治道之成此臯陶刑期無刑之效也周公推明文王)
(明德慎罰使康叔宣行於庶殷行牧伯之職也其或詰/戎兵陟禹迹方行天下至于海表無敢不服覲文王耿)
(光揚武王大烈則亦牧夫之職小刑肆之市朝大刑陳/諸原野兵刑本一職舜命臯陶蠻夷猾夏宼賊姦宄蓋)
(一職/也)嗚呼繼自今後王立政其惟克用常人(又歎而言/之不止於)
(三致意也常人吉士有常德者也臯陶曰彰厥有常吉/哉新竒詭異讒殄震驚皆非所當用小之刑罰僇辱大)
(之兵戎征討/皆由此生)周公若曰太史司宼蘇公式敬爾由獄以
長我王國兹式有愼以列用中罰(周公又愼其事而言/曰立政必求常人太)
(史司宼蘇公其人歟蘇公名忿生為司㓂兼三公太傅/下行太史之事式用由獄獄之所由也帝德罔愆臨下)
(以簡御衆以寛罰弗及嗣賞延于世宥過無大刑故無/小罪疑惟輕功疑惟重與其殺不辜寧失不經好生之)
(德洽于民心皆獄之所由也俾予從欲以治四方風動/惟乃之休式敬爾由獄也長我王國三公也立政終於)
(勿誤庶獄責之牧者布宣於天下也式敬爾由獄反之/於司宼蘇公者推本於君德也怠荒叢脞傲虐讒佞之)
(當戒不敢一日不謹也蘇公於此用有愼條列用中罰/中平也不輕不重所以為天下後世之常法也今孟州)
(溫縣蘇公邑春秋狄滅/溫溫子奔衞蘇溫二名)
成王旣黜殷命滅淮夷還歸在豐作周官(黜殷微子之/命序已見滅)
(淮夷成王政序已見又見於此者書言周王撫萬邦廵/侯甸四征弗庭疑又一時事故此復出見撫廵即自黜)
(殷後至踐奄也書言歸于宗周董正治官序言還歸在/豐作周官周官書成自文王之廟發之古者大命令大)
(誥誓皆發/於祖廟)
周官
惟周王撫萬邦廵侯甸四征弗庭綏厥兆民六服羣辟
罔不承德歸于宗周董正治官(周之官制其詳在周禮/其要在書洛誥言未定)
(于宗禮宗禮專為稱秩元祀其實吉凶軍賔嘉五禮必/相因也六官分職治敎禮政刑事必相須也然則周公)
(惇宗將禮制度遂定成王於是董正治官以推行之稱/周王一王號令由是行乎天下也廵侯甸言自豐至洛)
(遂伐東夷用天子適諸侯之名非時廵一歳徧至方嶽/也周九服此六服夷狄與中國禮節不同也六服承德)
(而後董正治官制度於此頒行不容或有阻隔也禹建/正長行井法苗頑弗即工故征苗周畫六服頒禮樂制)
(度而淮夷不式/王命故伐淮夷)王曰若昔大猷制治于未亂保邦于未
危曰唐虞稽古建官惟百内有百揆四岳外有州牧侯
伯庶政惟和萬國咸寧夏商官倍亦克用乂(臯陶曰兢/兢業業一)
(日二日萬幾無曠庶官天工人其代之此制治于未亂/保邦于未危也制治未亂保邦未危譬若五穀養生無)
(績效可見已亂而救之已危而持之譬若藥石伐病雖/有績效可見而傷和伐性多矣此非明炳幾先足以成)
(天下之務未有不忽之者也故臯陶有兢業之戒唐虞/以前建官至周猶有可攷大抵隨事損益百揆四岳皆)
(居内百揆亮采惠疇四岳闢四門明目達聦然則四岳/本主外也侯伯二伯分左右統治諸侯百官奉職故庶)
(政惟和内外一體故萬國咸寧夏商/事漸多置官亦稍廣隨時之冝也)明王立政不惟其
官惟其人(雖建官多寡不同必皆務得/人不肖幸容則其事廢矣)今予小子祗勤
于德夙夜不逮仰惟前代時若訓迪厥官(周公立政固/曰文王克厥)
(宅心乃能立兹常事司牧人以克俊有德成王訓迪厥/官必自謂當祗勤于徳是為克邁周公之訓矣祗勤于)
(德修身也前代時若稽古也傅說曰念終始典/于學厥德脩罔覺監于先王成憲其永無愆)立太師
太傅太保兹惟三公論道經邦燮理隂陽官不必備惟
其人(蘇文忠曰國之道為經而政事緯之臯陶之陳謨/箕子之陳洪範皆論道也而臯陶曰撫于五辰庶)
(績其凝箕子曰五者來備各以其叙庶草蕃廡此所謂/善言天者必有徴于人也隂陽上下一氣流通不惟其)
(官惟其人非才則曠也官不/必備惟其人才難寧闕也)少師少傅少保曰三孤貳
公𢎞化寅亮天地弼予一人(師傅保有太有少豈所謂/三宅三俊歟故謂之貳公)
(六卿皆有亞貳或稱少或稱小孤與卿命秩同而/髙於卿故稱孤寅敬亮明敬明天地以輔相人主)冢宰
掌邦治統百官均四海司徒掌邦敎敷五典擾兆民宗
伯掌邦禮治神人和上下司馬掌邦政統六師平邦國
司宼掌邦禁詰姦慝刑暴亂司空掌邦土居四民時地
利(均平也孔子曰不患寡而患不均擾擾馴之神人瀆/則亂故治之使辨工下嚴則離故和之使通此禮樂)
(中和之敎也六卿分掌六師而軍政一聽於司馬平正/也姦慝詰之容可赦宥暴亂必刑之矣司空事官而掌)
(邦土居四民時地利蓋凡居于王土者必有職無職則/無王有土則各使以時致其利故工之飭材成此利也)
(賈之阜貨通此利也皆土物也皆邦事也蓋無有不作/而食者司徒地政農為詳園圃藪牧工賈皆不可見司)
(空篇亡農圃藪牧工賈皆當有/政令在司空其敎典在司徒)六卿分職各率其屬以
倡九牧阜成兆民(自王國至侯邦皆/行之九牧監察)六年五服一朝又
六年王乃時廵考制度于四岳諸侯各朝于方岳大明
黜陟(大行人六服差逺近為節序朝京師六歳一周時/見曰㑹也七歳屬象胥諭言語協辭命九歳屬瞽)
(史諭書名聽聲音十有一歳達瑞節同度量成牢禮同/數器修法則十有二歳王廵守殷國殷見曰同也此皆)
(彷舜故事惟五載與十二歳不同耳自武王時邁後見/於經者成岐陽之蒐康酆宮之朝穆塗山之㑹宣圃田)
(之狩皆非時廵也大行人六服此五服者又六年時廵/要服見于方岳不至京師也時廵春東夏南秋西冬北)
王曰嗚呼凡我有官君子欽乃攸司愼乃出令令出惟
行弗惟反以公滅私民其允懐學古入官議事以制政
乃不迷其爾典常作之師無以利口亂厥官蓄疑敗謀
怠忽荒政不學牆面莅事惟煩(孔氏曰有官君子大夫/已上非也是蓋大夫已)
(下大夫以上為卿其下戒爾卿士別出洪範師尹惟日/卿士惟月此師尹也合正長亞旅皆訓之故曰凡我有)
(官君子各司其屬侵官為冒離屬為姦皆為不敬令出/必行而其不善則亦必反亟出亟反則其民惑是故出)
(之必愼旣不可行又不肯反其遂之乎私害政體一人/懐之千萬人怒之公則恱以公滅私自克也先王官皆)
(以學選鄉里書其孝弟睦婣有學者成均使之脩德學/道是也學古乃使入官故能議事以制事之本末源流)
(必學而後知之知其本末源流乃能議而制之不然何/所裁節迷冥而已周公之法詳矣而官司猶使議事以)
(制不盡倚之於法也雖然必有典常為之師茍無規矩/準繩則放矣利口即辨口讒說也變亂是非眩易名實)
(皆利口者之為也利口能亂官張釋之所以諫文帝也/是非不能决皆藏之於心是謂蓄疑蓄疑取舎不定必)
(敗謀蓄疑不明怠荒不敬皆不學之咎不學豈但蓄疑/怠荒而已必且闇然不睹牆之裏蒞事徒紛紛焉耳此)
(庶官之/戒也)戒爾卿士功崇惟志業廣惟勤惟克果斷乃㒺
後艱位不期驕禄不期侈恭儉惟德無載爾偽作德心
逸日休作偽心勞日拙居寵思危罔不惟畏弗畏入畏
推賢讓能庶官乃和不和政龎舉能其官惟爾之能稱
匪其人惟爾不任(卿士六官之長也功無志不立況能/崇乎業非勤不成況能廣乎不克果)
(斷病在暗弱始茍容之其難在後驕侈生於徳之薄也/恭儉本於德之盛也其恭不侮其儉不奪皆非聲音笑)
(貌能為之也載偽而行前闕未蓋後失復彰心勞而日/拙矣雖然拙猶可也巧益難救休安詩曰良士休休或)
(曰美也充實之謂美弗畏入畏惟其驕也不和政龎惟/其吝也事非一人所能自為也為人長而自居其功何)
(以盡人之心哉惟其有之是以似之其為能其為不任/觀其所稱舉可知矣三代官屬皆舉於其長此長官之)
(戒也周公作立政敎成王以官人之法成王於是作周/官凡立政之受敎於周公者皆出以訓迪百官為長為)
(屬曲盡其理怠荒憸利柔闇吝驕昏迷飾偽無非學問/進德之闕成王量已待人為甚悉矣蓋庶幾乎禹湯文)
(武灼知克宅之事周公迪敎其/功可睹此周官所以次立政)王曰嗚呼三事曁大夫
敬爾有官亂爾有政以佑乃辟永康兆民萬邦惟無斁
(三事三公不敢訓也故以終篇同百官勉之/朝廷治則萬邦承德無厭斁夫是為端本)
成王旣伐東夷肅愼來賀王俾榮伯作賄肅愼之命(東/夷)
(淮夷不曰淮夷而曰東夷周始開東略也巢伯來朝南/略肅愼來賀東略因伐淮夷東方夷國始修朝賀之禮)
(周官言六服羣辟㒺不承德至此則蕃國皆禀號令矣/肅愼海外國魏時東夷挹婁通中國云即古肅愼貢楛)
(矢石弩在夫餘東千餘里榮國名芮伯作旅巢命榮伯/作賄肅愼之命王不親命此皆典故賄幣賜謂之賄其)
(禮簡矣送往迎來嘉/善而矜不能也書亡)
周公在豐將没欲葬成周公薨成王葬于畢告周公作
亳姑(沃丁葬伊尹于亳咎單遂訓伊尹事作沃丁成王/葬周公于畢告周公作亳姑伊尹周公皆宗臣故)
(伊尹從湯葬周公從文武葬皆國禮猶後世陪葬山陵/也故作書紀其事以見餘臣不得用此禮也周公欲葬)
(成周謙不敢當之意成王作書獨紀葬何足垂訓咎單/訓伊尹事作沃丁伊尹德業固有以啓迪沃丁矣周公)
(致太平成周道獨欲遷奄君而未果今遂遷之是為周/公輔周之事無不竟者故成王因葬作書告周公名亳)
(姑其間必述周公功德成王憑藉敬保之意伊尹曰惟/尹躬先見于西邑夏自周有終相亦惟終其後嗣王罔)
(克有終相亦罔終君臣際㑹克終難矣春秋書崩薨卒/葬皆著其終也書獨紀伊周之葬則又與常人不同奄)
(君怙終不愎故卒遷之書/亡畢在永興長安縣社中)
　
　
　
　
　
　
　
　尚書説卷六
欽定四庫全書
　尚書說卷七　　　　　　　宋　黄度　撰
　　周書
周公既沒命君陳分正東郊成周作君陳(周人二都通/王畿故成周)
(為東郊近郊五十里逺郊百里是為六鄉六卿分治六/鄉六卿皆在宗周不出君陳獨以分正之職居洛治之)
(正長也長治之洛與/鎬對立故曰分正)
君陳
王若曰君陳惟爾令徳孝恭惟孝友于兄弟克施有政
命汝尹兹東郊敬哉(君陳周公子非也令善孝友善徳/也故亦謂之吉徳召公求賢用吉)
(士其詩曰有孝有徳孔子不在於善而皆在於凶徳指/謂孝友孟子曰仁之實事親義之實從兄君陳推其事)
(親之孝以友兄弟又推其孝友以施於有政善推其所/為者也古者鄉教孝友睦婣任䘏鄉之八刑不孝不睦)
(不婣不弟不任不䘏造言亂民獨施之於鄉故曰鄉/八刑君陳分正東郊以孝友選鄉法之行為可知矣)昔
周公師保萬民民懐其徳往慎乃司兹率厥常懋昭周
公之訓惟民其乂(周禮鄉老二鄉公一人無它職事獨/與鄉大夫興賢能獻其書于王而已)
(以天子三公為鄉老教其民夫是謂之師保教其君教/其民無異道也故伊尹曰使其君為堯舜之君使其民)
(為堯舜之民民懐其徳其教行矣召公甘棠亦若是也/往慎所主之治不必更有作為但率其常典是皆周公)
(之訓惟勉明之而民自治夫雖有周公之訓莫/能明之則泯泯矣日月常明而後蒼生仰照)我聞曰
至治馨香感于神明黍稷非馨明徳惟馨爾尚式時周
公之猷訓惟日孜孜無敢逸豫(至言其為不可加也至/治之馨香猶能感神豈)
(有不能動人者式用一曰法也猷道也用是周/公道訓必日孜孜無敢逸豫悠久無疆則動矣)凡人未
見聖若不克見既見聖亦不克由聖爾其戒哉爾惟風
下民惟草(周公沒未久人固皆嘗見之見聖而不由聖/凡人之情君陳式是猷訓以興起斯民可也)
圖厥政莫或不艱有廢有興出入自爾師虞庶言同則
繹(圖謀也不能無廢興也是以謀之而豈敢易哉凡其/命令之出咨訪之入必於爾衆虞度之庶言同則陳)
(布而行之蓋雖周公/之聖不能違夫衆也)爾有嘉謀嘉猷則入告爾后于内
爾乃順之于外曰斯謀斯猷惟我后之徳嗚呼臣人咸
若時惟良顯哉(成王斯言類若後世人主惡聞其過而/貪名者是必有深意也成王自㓜周公)
(保惠教誨之故周公之言一則曰孺子聽朕教汝于棐/民彝二則曰迪惟前人光施于我沖子是本師道又自)
(大誥至多士皆周公以王命誥是為權冝皆非人臣之/常法也洛土習見其事成王懼其不復能知君令臣行)
(之常分故舉此以訓君陳而動洛人是故不嫌于徇已/也夫人臣招過掠美豈惟不足成其君而其身亦何以)
(居之顧豈能為良顯乎詩曰仲山甫之徳柔嘉維則令/儀令色小心翼翼又曰既明且哲以保其身夙夜匪懈)
(以事/一人)王曰君陳爾惟𢎞周公丕訓無依勢作威無倚法
以削寛而有制從容以和(周公之誥殷民故曰我惟時/其戰要囚之又曰我乃其大)
(罰殛之君陳當識此意無徒泥其言徒泥其言依勢作/威倚法以削矣夫將使之遷善逺罪而不知誠不可以)
(日月為功故其道在寛然不可以無制也從容以和言/殷民日向化尚當徐徐協和之夫此皆所以𢎞周公之)
(訓/也)殷民在辟予曰辟爾惟勿辟予曰宥爾惟勿宥惟厥
中(君陳分洛而殺生之命制于天子統于京師也天子/制命非其中豈得使其臣茍順於已哉成王教君陳)
(將順於其前而又教之正救於其/後是能知為人君為人臣之道矣)有弗若于汝政弗化
于汝訓辟以止辟乃辟(刑一人而天下懲焉猶為/不得已況多殺而不懲乎)狃于
姦宄敗常亂俗三細不宥爾無忿疾于頑無求備于一
夫必有忍其乃有濟有容徳乃大(狃習也習于姦宄有/舊惡嘗赦宥之者也)
(敗常亂俗鄉刑亂民也姦宄亂民三者雖細必罰不宥/非此類也雖頑不受令姑惟教之無忿疾惷愚無知不)
(能自同於衆人故謂之一夫則寛饒之無求備觀殷民/屢叛周公不殺而誥教之則知忍能濟事有容之為大)
(也/)簡厥修亦簡其或不修進厥良以率其或不良(鄉法/自閭)
(胥至州長嵗時讀法書其徳行道藝戒令糾禁備焉修/不修皆于此簡别之州長三年大比大攷鄉里賛鄉大)
(夫廢興故有進/良退不肖之法)惟民生厚因物有遷違上所命從厥攸
好爾克敬典在徳時乃罔不變允升于大猷惟予一人
膺受多福其爾之休終有辭于永世(夫所以容忍教迪/之至此以其生本)
(厚也文武興而其民好善幽厲興而其民好暴物能遷/之生亦可反要之必從行而不從令也典常也能敬常)
(厥徳以率之無有不變/者必且信登于道矣)
成王將崩命召公畢公率諸侯相康王作顧命(召公以/太保為)
(冢宰畢公以司馬兼太師畢公序召公下名數不同也/召畢率諸侯為諸侯長也君奭周召相重在師保顧命)
(召畢相重在率諸侯/臨終遺命曰顧命)
顧命
惟四月哉生魄王不懌甲子王乃洮頮水相被冕服憑
玉几乃同召太保奭芮伯彤伯畢公衛侯毛公師氏虎
臣百尹御事(洮盥手頮沃面𤼵大命必齋戒沐浴王疾/洮頮而已冕服尊不使媟御相被之太僕)
(正王服位相盖太僕歟命召畢率諸侯而同召六卿與/百尹六卿百尹朝廷綱紀安得不使與於此也若後世)
(則多屬私臣其事尚密矣太保冢宰芮伯司徒彤伯宗/伯畢公司馬衛侯司宼毛公司空太保稱官三公尊也)
(三公不名此名將攝政嚴君臣之分也畢公兼太師毛/公兼太傅兼官以公見虎臣虎賁氏也百尹百官之長)
(也師氏虎賁氏皆長官而特見之師氏使其屬師四夷/之𨽻各以其兵服守王門虎賁氏國有大故則守王門)
(特見二大夫危疑之際謹門衛也御治也百官之長皆/在其餘有治事乃召彤姒姓國在青州北海縣衞侯康)
(叔春秋傳曰康叔為司宼毛公/史記有毛叔鄭曰畿内國考)王曰嗚呼疾大漸惟幾
病日臻既彌留恐不獲誓言嗣兹予審訓命汝(漸進幾/微有安)
(危之兆焉甚曰病臻至彌甚病甚日至久留不去齋戒/致敬臨之以鬼神是為誓言今病恐不獲誓言嗣子事)
(故此審訓命汝/審謂不亂也)昔君文王武王宣重光奠麗陳教則肄
肄不違用克達殷集大命(宣布重繼光明也奠定麗附/肄習達通文武布繼明之徳)
(定民所附敷陳其教民無不肄習者民習/其教順從不違用能通代殷而集大命)在後之侗敬
迓天威嗣守文武大訓無敢昬逾今天降疾殆弗興弗
悟(侗稚無知成王自謂也迓迎昬亂逾越/殆危弗能興起弗能省悟是將死矣)爾尚明時朕
言用敬保元子釗𢎞濟于艱難柔逺能邇安勸小大庶
邦思夫人自亂于威儀爾無以釗冒貢于非幾(釗康王/名勸進)
(也使進於善也威儀心術之著也紂燕喪威儀厲王荒/湛衞武公教之敬愼威儀冐昩貢進幾者動之㣲吉之)
(先見者也吉之先見為幾不吉為非幾猶曰是不當嚮/用者也昩昩而行雖其視聴言動盖有不知其所自者)
(而况安危理亂之分乎是故能自治其威儀則必不昩/進于非幾矣𢎞濟艱難柔遠能邇安勸庶邦其要則在)
(於光明不昩非幾之動早辨速悟不使墮乎其中而能/自反悠久不息動容周旋莫不中禮矣爾無以謂嗣子)
(之不能自昭明徳冐進危幾則為汝輔相者使之也春/秋傳能左右之曰以安勸庶邦召畢率諸侯實任之而)
(必當正其本無徒事其末此成王臨終付托之言謂之/顧命者也夫豈獨不惑於死生之際哉成王顧命漢文)
(帝遺詔皆闕知道者成王有問學之功言皆協于道足/以詒謀燕翼文帝不能至也然薄𦵏短喪後世猶以為)
(法惜乎其未嘗受教於伊周也使其/頗嘗聞伊周之訓豈當在成王下)兹既受命還出綴
衣于庭(羣臣既受命各還治所以聴事綴衣/帷幄出之于庭示變且俟供張也)越翼日乙
丑王崩太保命仲桓南宫毛俾爰齊侯吕伋以二干戈
虎賁百人逆子釗于南門之外延入翼室恤宅宗(王崩/冢宰)
(攝政於是出命仲桓南宫毛二大夫也虎賁氏下大夫/齊侯吕伋太公子來朝京師㑹王崩而留遂使二大夫)
(就之將命逆太子太子侍疾王崩乃出南門外使甥舅/闕諸侯虎臣嚴衞而迎之定民志也禮君行則二執戈)
(者在前太子未即位用君禮示變也書子釗著其位也/吕伋仲桓南宫毛書姓書名謹之也伋書國書爵殊之)
(于大夫也南門路門翼室路寢夾室在兩旁故/曰翼於是而為倚廬焉恤憂宅居宗主主喪也)丁卯命
作冊度越七日癸酉伯相命士須材(丁卯王崩之三日/禮三日而斂未斂)
(則不敢死其親故斂而後作冊度將書顧命𫝊位焉量/字作冊故曰冊度天子七日而殯殯之明日乃成服主)
(與來日也又明日為癸酉召公畢公以三公為原闕六/字    故曰伯相士虞人也須材備葬用也禮君薨虞)
(人致百祀之木可為棺槨者斬之於是殯斂之事/畢為葬備二相命所統虞人各致其材以待須)狄設
黼扆綴衣牖間南嚮敷重篾席黼純華玉仍几西序東
嚮敷重厎席綴純文貝仍几東序西嚮敷重豐席畫純
彫玉仍几西夾南嚮敷重筍席𤣥紛純漆仍几越玉五
重陳寳赤刀大訓𢎞璧琬琰在西序大玉夷玉天球河
圖在東序𦙍之舞衣大貝鼖鼓在西房兊之戈和之弓
垂之竹矢在東房大輅在賔階面綴輅在阼階面先輅
在左塾之前次輅在右塾之前(䘮禮備乃𫝊位事之序/也狄樂官之賤者大䘮)
(掌設階復魂於是使設几筵宫室之制正處曰堂堂内/曰室室南東户西牖其兩夾曰翼室亦曰夾室堂東西)
(廂曰序廂之室曰房堂之東階曰阼階西曰賔階門側/有室其東曰右塾西曰左塾户牖之間設屏曰扆又設)
(幄帳象平生白與黒繡之曰黼案司几筵正位設筦筵/紛純加繅席畫純加次席黼純諸侯祭祀席蒲筵繢純)
(加筦席紛純昨席筦筵紛純加繅席畫純此牖間篾席/盖次席也鄭氏曰桃枝次列成文西序厎席葢筦席也)
(厎言其密緻也東序豐席蓋繅席也鄭氏曰削蒲蒻展/之編以五采豐言文采豐盛也筍竹皮司几筵筦席紛)
(純此厎席綴純筍席紛純則皆稍變矣天子之席三重/并筵數此重席筵不數也純縁也綴雜綵畫施五彩古)
(紛米字為粉綵𤣥紛𤣥帛繡粉也華玉五色玉文貝貝/有文者彫刻鏤吉事變几凶事仍几因生時几用之也)
(古說牖間朝覲之坐西序聴政之坐東序養老燕饗之/坐西夾親屬燕私之坐皆象生時并設之東夾不設倚)
(廬在焉玉五重𢎞璧琬琰為二重大玉夷玉天球為三/重古玉鎮也越於也於列玉之次陳寳焉赤刀大訓之)
(屬先代之𫝊寳也𢎞璧大璧也琬圭以治徳以結好琰/圭以易行以除慝夷玉東夷美玉醫無閭之珣玗琪是)
(也天球玉磬之天成者舜樂鳴球也赤刀鄭氏謂武王/誅紂時刀以赤為飾或曰赤銅為之其色赤漢赤仄錢)
(銅赤色大訓三皇五帝之書掌在外史河圖八卦𦙍夏/后氏諸侯其國所為舞衣大貝伏生書𫝊曰如大車渠)
(散冝生於江淮間得之以免文王者鼓長八尺謂之鼖/鼖鼓鼓軍事孔氏曰商周寳之兊和古巧者垂舜工官)
(赤刀王迹所起大訓河圖帝王道統所傳故與玉鎮陳/之於序其器物之合於法定者陳於房屋大輅玉綴輅)
(金先輅象次輅木象稱先玉祀金賔不常乘故自為次/序象朝夕燕出入一曰道車木以田以鄙一曰游車常)
(乗故自為序綴聨次亞也賔阼階面南向左右塾前北/向革輅軍容不陳几筵王位寳玉鎮守車輅法儀於是)
(悉𫝊之陳器先西後東/殯宫在西𫝊授所從也)二人雀弁執恵立于畢門之内
四人綦弁執戈上刃夾兩階戺一人冕執劉立于東堂
一人冕執鉞立于西堂一人冕執戣立于東垂一人冕
執瞿立于西垂一人冕執銳立于側階(畢門路寢南門/也階之亷曰戺)
(夾堂立堂上故曰東堂西堂垂居上居髙臨下故曰垂/側階未詳孔氏曰北下階雀弁韋弁也綦弁皮弁也其)
(色青黒皆士服也冕大夫服也惠三隅予劉鉞斧或曰/□美金因金名斧蓋黄鉞也劉鉞天子所仗故立于堂)
(若今所謂御器械者戣瞿皆㦸屬陳/衞先東後西嗣王在東衛衛王也)王麻冕黼裳由賔
階隮卿士邦君麻冕蟻裳入即位太保太史太宗皆麻
冕彤裳太保承介圭上宗奉同瑁由阼階隮太史秉書
由賔階隮御王冊命曰皇后憑玉几道揚末命命汝嗣
訓臨君周邦率循大卞燮和天下用答揚文武之光訓
(麻三十升以為冕黼裳王衮冕裳四章獨畫黼也詩曰/𤣥衮及黼舉黼以見其餘黼黻文之盛也與此異王升)
(由賔階不敢當主且殯在西階也卿士六卿蟻裳𤣥裳/也彤裳纁裳也皆不畫王裳獨畫黼太保卿士𤣥不畫)
(示變也太宗宗伯也序太史於宗伯之上太史奉冊命/也太保太宗升自阼階受命於先王也太史升自賔階)
(將御王册也介圭天子之命圭葢鎮圭也尺有二寸同/爵也瑁四寸王執之以朝諸侯古說以齊瑞信瑁取冒)
(覆天下之義御進也道揚猶稱揚也末命將没之遺言/也嗣先王訓言臨君周邦以撫綏諸侯大卞大法也)
王再拜興荅曰眇眇予末小子其能而亂四方以敬忌
天威乃受同瑁王三宿三祭三咤上宗曰饗(王受圭乃/拜受册眇)
(眇小貌自恐不能治四方則何以敬忌天威荅畢乃受/同瑁不言受圭受册同瑁因祭而見圭册為可知也三)
(同一瑁太宗以次授王王饗執瑁宿止也王受同置之/止不敢飲既又取祭之或曰宿肅古字通特牲宿尸注)
(宿讀為肅宿進也或曰肅手至地若今撎也受册而拜/受爵而宿祭酹酒也禮飲必祭𫝊訓咤為奠爵非咤噴)
(聲字亦作吒項籍喑嗚叱吒悲不敢哭聲噴而止也上/宗小宗伯小宗伯中大夫二人肆師下大夫四人小宗)
(伯一人賛饗餘當以次奉同瑁宗大宗伯/也必饗者諸侯始封受冊命饗醴禮也)太保受同降
盥以異同秉璋以酢授宗人同拜王荅拜太保受同祭
嚌宅授宗人同拜王荅拜(太保受同王授太保使饗也/太保𫝊顧命一心同體王能)
(承用先王之訓嗣守大業則召公與受其福矣太保受/同降易同盥手洗同食酒秉璋以酢易同嫌也半圭曰)
(璋臣所奉也酢報祭太保將拜故以同授宗人乃秉璋/拜宗人肄師士王荅拜太保𫝊顧命居洛誥周公復辟)
(成王亦拜荅周公𫝊謂太保拜殯非王命太保饗故拜/王嚌酒至齒不飲王祭不嚌大保義服哀殺也宅授宗)
(人同謂將拜不離其處以同授宗人或/曰宅咤字脱其旁亦謂一不敢哭也)太保降收諸侯
出廟門俟(收有司撒器卿士不出諸侯出廟門/外俟見王殯宫稱廟鬼神之依也)
康王既尸天子遂誥諸侯作康王之誥(既尸天子以傳位也於/是出誥令哉曰遂誥諸)
(侯志晉之變也周人大封諸侯重監牧之權齊魯衛晉/土壤廣斥當時固有翼衞之效數𫝊之後事體必變周)
(公成王見其幾矣故二書變禮皆為/訓飭諸侯夫子之序表其大要焉)
康王之誥
王出在應門之内太保率西方諸侯入應門左畢公率
東方諸侯入應門右皆布乗黄朱賔稱奉圭兼幣曰一
二臣衞敢執壤奠皆再拜稽首王義嗣徳荅拜(應門在/路門之)
(外治朝在應門内不曰朝而曰應門内非行朝禮也召/公畢公各以所領諸侯入見西方入左東方入右各從)
(其長也皆朝見諸侯與赴國䘮者也布陳乗四馬黄朱/騂庭實也小行人合六幣圭以馬賔諸侯也圭贄幣篚)
(朝以圭饗以幣奉圭兼幣略用朝饗之禮而並行之一/二非一也臣衞蕃衞之臣壤土物執土物奠獻拜送幣)
(進禮首至地王答拜受幣非/常禮新嗣先徳未敢當主也)太保暨芮伯咸進相揖皆
再拜稽首曰敢敬告天子皇天改大邦殷之命惟周文
武誕受羑若克恤西土惟新陟王畢協賞罰戡定厥功
用敷遺後人休今王敬之哉張皇六師無壊我髙祖寡
命(太保冢宰及司徒咸進相揖咸皆也謂自司徒以下/羣卿皆進相揖同戒王也羑羹古字今作誘敎也敎)
(迪而順於道康王所謂皇天用訓厥道也克恤西土本/王業之所由始也陟升也天子崩曰升遐新陟王成王)
(也未諡故稱之曰新陟王畢協賞罰故能戡定文武之/功以敷遺後人王必敬之薄言震之莫不震疊張皇六)
(師也使刑政修明六師常有張皇之勢則可以無壊髙/祖文王之命矣王公自稱孤寡不穀故曰寡命諸侯初)
(見嗣王公卿進戒如此此成王命二伯率諸侯相康王/之本意也天下乂安諸侯軌道陟明黜幽賞罰固不可)
(廢又至於强梗恣肆不式王命則六師出矣故立政終/篇曰其克詰爾戎兵方行天下以陟禹之迹至於海表)
(罔有不服/與此意同)王若曰庶邦侯甸男衛惟予一人釗報誥昔
君文武丕平富不務咎厎至齊信用昭明于天下則亦
有熊羆之士不二心之臣保乂王家用端命于上帝皇
天用訓厥道付畀四方乃命建侯樹屏在我後之人今
予一二伯父尚胥暨顧綏爾先公之臣服于先王雖爾
身在外乃心罔不在王室用奉恤厥若無遺鞠子羞(王/順)
(羣卿之戒以告諸侯其稱名新嗣謙也至公不偏平也/積盛豐美富也咎惡不務隱惡揚善也底致齊信用昭)
(明于天下光明溥照也文武之徳如是而猶有忠力之/臣保乂王家故能正天命商周之際天命為危疑矣非)
(文武奚能正之天用是訓廸以道付畀四方命之建侯/國樹藩屏其垂創固為我後之人是必諸侯相與顧念)
(綏安爾先公之臣服于我先王者而順承之胥相暨及/也中外一體其孰不為王事者乃心王室則必能奉憂)
(其所當順者不遺天子羞矣鞠子稚子或曰鞠窮也亦/在喪困苦之稱也成王命召公畢公率諸侯相康王則)
(以天下安危之勢在諸侯也公卿進戒乃以為特在畢/協賞罰張皇六師是固為有司之職康王以為徳意未)
(加而威怵之敎訓不施而勢壓之豈先王所以待諸侯/哉沔水曰邦人諸友莫敢念亂誰無父母誠使諸侯不)
(能奉順其上或至於不免用兵行師上之無以推廣文/武平富不務咎之徳下之無以綏保先公臣服先王之)
(功業是皆為吾涼薄致此遺吾羞矣盛哉忠厚長者之/言能為人君矣成王召公始變𫝊位之禮而成王付托)
(之命如彼康王報誥之辭如此足為父子之懿克紹文/武述作蓋光周徳矣賈誼言三王教世子有道信乎其)
(有道也晉武帝謂衛瓘曰太子勝前唐太宗/曰青雀投我懐口雖不盡言心固憂懼矣)羣公既皆
聽命相揖趨出王釋冕反喪服(觀二書之變古者六君/薨聽於冢宰而六卿百)
(官同受顧命一也成服𫝊位二也以吉服見諸侯三也/遂出誥命四也在喪稱子康王自稱予一人史亦稱之)
(曰王五也其見羣臣拜稱名六也先儒或曰是得已而/不已二公之過度竊論之成王力疾顧命與設几筵陳)
(寳出車輅盛𫝊位之儀君臣相見告戒反復前此書傳/皆未有今而行之殆有憂心焉此不獨為當時慮將使)
(後世遂以為法夫周公之攝天下幾變君薨冢宰攝政/在三代非創見之事而羣叔皆至親骨肉而不能知周)
(公之心豈非時異事殊人情之漸漓薄歟後世柩前即/位蓋本於顧命之書然漢立昭帝郭廣意為九卿而猶)
(不能知其事乃曰殿中讙言上崩諸將軍共立太子為/帝年八九嵗燕王旦由此有反謀此事不幸時或有之)
(成王召公親見周公之狼狽救亂矣是故成王道揚末/命托嗣子於六卿百官事已稍變古二公量事制宜因)
(顧命而廣之逆太子傳册書是諸侯皆不俟踰年使天/下遂知嗣君之正位鎮危疑之心消姦慝之變此其意)
(深矣雖然是固有所因襲而損益之也古者踰年即位/即位必朝廟即位朝廟皆當用吉服伊訓太甲元年伊)
(尹奉嗣王祗見厥祖是也伊尹於是作書訓王頌有嗣/王朝廟謀訪進戒之詩是則朝廟羣臣見嗣王有訓戒)
(嗣王亦當有報誥是皆因於古禮而行之耳或曰先王/之命不可不𫝊當以喪服受之諸侯喪服入哭殯官見)
(王於次王喪服受教諫可乎曰册命果可以喪服受而/亦可以喪服𫝊乎不可以喪服𫝊則君服臣不服豈可)
(哉諸侯喪服見王弔也弔不以哭踊而進諫又可哉曽/子問君薨而世子生三日名之太宰太宗太祝皆禆冕)
(鄭康成曰接神則祭服古之禮也叔向辭諸侯何如曰/不同諸侯之殯非弔何見乎故叔向曰是重受弔其言)
(是/也)
康王命作册畢分居里成周郊作畢命(畢公本以司馬/兼太師為東伯)
(於是以太師東伯保釐東郊専為保釐𤼵册其事重也/保釐與分正不同分正分使長治之保釐以師保領治)
(之殷民遷洛歴年久生齒日繁於是使分居為比閭族/黨州鄉悉用鄉法始成周郊周禮鄉為閭遂為里合則)
(通故鄉大夫曰大攷周禮/司諫以攷鄉里之治是也)
畢命
惟十有二年六月庚午朏越三日壬申王朝歩自宗周
至于豐以成周之衆命畢公保釐東郊王若曰嗚呼父
師惟文王武王敷大徳于天下用克受殷命惟周公左
右先王綏定厥家毖殷頑民遷于洛邑密邇王室式化
厥訓既歴三紀世變風移四方無虞予一人以寧(畢公/以諸)
(父為成王師故康王稱之曰父師殷民服化而後/四方無虞天子安寧此周公之所為毖殷頑民也)道有
升降政由俗革不臧厥臧民罔攸勸(道非一定之物也/隨時升降是故政)
(必因其俗而更革之易曰通其變使民不倦其知道之/升降歟周公初遷殷民一以寛施之其後成王命君陳)
(則使簡修進良至康王命畢公則旌别淑慝表厥宅里/蓋異乎周公之世矣當殷民初遷教化未施而遽分别)
(淑慝人心必乖沮紛擾周公誠未暇也至此則事體已/定人之為惡者亦少茍無以旌别則惡者不懲王化無)
(由而大同也使猶有一夫弗率則君師之職為不盡/三后行事始終如此故其政有所更革而道日隆焉)惟
公懋徳克勤小物弼亮四世正色率下罔不祗師言嘉
績多于先王予小子垂拱仰成王曰嗚呼父師今予祗
命公以周公之事往哉(君陳分正稱其孝友畢公保釐/稱其克勤小物敦龎老成孝愛)
(謹敬氣象皆可想此豈非吉人常人歟治安之後用人/法當如是克勤小物懋徳也小不謹則累其大矣弼亮)
(四世壽考不忘也正色率下儼然人望而畏之也罔不/祗師言言而世為天下法也先王功業頼公為多康王)
(用是得以垂拱仰成故今悉以周公之事命之太師東/伯保釐皆周公之事也畢公亦為冢宰乎曰不可知也)
(縱不為冢宰要必為卿/於是文武舊臣盡矣)旌别淑慝表厥宅里彰善癉惡
樹之風聲弗率訓典殊厥井疆俾克畏慕申畫郊圻慎
固封守以康四海(致仕者之家謂之宅士相見禮曰宅/者在邦曰市井之臣在郊曰草野之)
(臣里里居也癉病旌别淑慝表其宅里彰其善者使惡/者知所病焉立之風聲以鼓動之如此而猶弗率則又)
(殊厥井疆使知畏罪而慕化鄉法夫三為屋屋三為井/是為井疆郊圻素定今因分居里申畫之鄉皆守法族)
(師聨法相保相受士師掌鄉合州黨族閭比之聨與其/民人之什伍使之相安相受以比追胥之事蓋守法也)
(故鄉大夫國有大故則令民各守其閭相保相受小之/竒衺不作大之姦宄無所容與商邑淫酗暴亂草竊敵)
(讎誠不同矣故謂之成周郊殊厥井疆猶不率則徙之/比長徙于他是也周公之訓多士曰爾曷不忱裕之于)
(爾多方言其自為乖異不能與四方為一也東郊成而/四海康則以為天下純被文王之化矣孔子曰如有王)
(者必世而後/仁非虚言也)政貴有恒辭尚體要不惟好異商俗靡靡
利口惟賢餘風未殄公其念哉(為政無恒辭不體要皆/好異也為政有恒則辨)
(口無所用之靡靡相隨順之貌盤庚曰今汝聒聒又曰/度乃口則商俗尚口舊矣孔子曰惡利口之覆邦家者)
(利口必傾亂戰國之際/敗亡國家者皆辯士也)我聞曰世禄之家鮮克由禮以
蕩陵徳實悖天道敝化奢麗萬世同流兹殷庶士席寵
惟舊怙侈滅義服美于人驕淫矜侉將由惡終雖收放
心閑之惟艱資富能訓惟以永年惟徳惟義時乃大訓
不由古訓于何其訓(以蕩陵徳豈天道之所尚哉奢麗/不循法度必敝化雖歴萬世混然)
(一流怙侈滅義豈美事商士服行之以為美矜尚于人/資富而能訓乃可永年不然驕志矜俗趣其亡耳徳義)
(之在人心與生俱生聖人不能强人所無而訓之也惟/徳惟義是乃大訓古先王皆以是訓今不用古訓而於)
(何訓/之乎)王曰嗚呼父師邦之安危惟兹殷士不剛不柔厥
徳允修惟周公克慎厥始惟君陳克和厥中惟公克成
厥終三后協心同厎于道道洽政治澤潤生民四夷左
衽罔不咸賴予小子永膺多福公其惟時成周建無窮
之基亦有無窮之聞子孫訓其成式惟乂(天下歸周乆/矣雖殷士未)
(服化而豈能遽危周哉其曰邦之安危惟兹殷士豈非/過論乎曰不然懐反覆之心挾辯利之口習矜夸之俗)
(怙寵禄之勢朋連黨附近在郊關之内安危之機豈不/在此是故力屈為易心服為難從令為易蹈道為難不)
(剛不柔自修其徳三后一心乃能同厎于道遷洛之初/危疑多矣非周公莫克應之故曰慎厥始寛而有制從)
(容以和故曰和厥中雖收放心閑之惟難故曰成厥終/道洽則其心識義理矣政治則能循法度矣誠使殷士)
(未能厎道藏釁宿禍自京師不能一日為安而欲澤及/四夷豈不難哉然則康王之言非過也三后能為成周)
(建無窮之基使兩都儷美周/之子孫皆得訓其成式治矣)鳴呼罔曰弗克惟既厥心
罔曰民寡惟慎厥事欽若先王成烈以休于前政(人心/不甚)
(相逺也凡自謂不能者不盡其心者也謂民寡而不慎/其事此心即為不盡盡心慎事使殷士服化天命之歸)
(周始定是為敬順先王成烈以美于周公君陳之政自/泰誓至畢命文武成康取守之道盡在是此周之盛也)
(亦可謂/難矣)
穆王命君牙為周大司徒作君牙(穆王名滿昭王子康/王孫史記昭王南巡)
(狩不返卒于江上周人諱不赴告春秋傳齊桓公問罪/於椘牙名諸侯有司徒司馬司空亦有宗伯司寇故天)
(子司徒以下/稱大以别之)
君牙
王若曰嗚呼君牙惟乃祖乃父世篤忠貞服勞王家厥
有成績紀于太常(篤厚服事勞勤司勲凡有/功者銘書於王之太常)惟予小子
嗣守文武成康遺緒亦惟先王之臣克左右亂四方(思/得)
(如先王之/臣以自輔)心之憂危若蹈虎尾涉于春冰(如知為君之/難也不幾乎)
(一言而可/興邦乎)今命爾予翼作股肱心膂纉乃舊服無忝祖
考(司徒與冢宰對長六卿故曰命爾汝翼大臣股肱心/膂召康公以司徒為西諸侯伯此言左右予既當亦)
(是分/陜歟)𢎞敷五典式和民則爾身克正罔敢弗正民心罔
中惟爾之中夏暑雨小民惟曰怨咨冬祁寒小民亦惟
曰怨咨厥惟艱哉思其艱以圖其易民乃寧(典常也則/法也常故)
(有法要必以其身率之此司徒之職也暑雨祁寒之怨/民心豈能中哉是為艱矣雖然未有學養子而后嫁者)
(也心誠求之雖不中不遠思艱圖易誠有道焉君/君臣臣父父子子夫夫婦婦而天下定其寧矣乎)嗚呼
丕顯哉文王謨丕承哉武王烈啓佑我後人咸以正罔
缺爾惟敬明乃訓用奉若于先王對揚文武之光命追
配于前人(承言武王繼文王而有其功/也啓開文謨武烈莫非訓也)王若曰君牙乃
惟由先正舊典時式民之治亂在兹率乃祖考之攸行
昭乃辟之有乂(乂順其事而申戒之用先正舊典是法/民之治亂何必它求先正由召公而來)
(居此官者皆有舊典君牙祖考嘗服/行之於以昭明汝之君使有治焉)
穆王命伯冏為周太僕正作冏命(伯字冏名以名繫字/王之大夫也正長周)
(禮太僕下大夫二人/猶當以一人為長)
冏命
王若曰伯冏惟予弗克于徳嗣先人宅丕后怵惕惟厲
中夜以興思免厥愆(儆懼至如此/哉豈非賢乎)昔在文武聰明齊聖
小大之臣咸懐忠良其侍御僕從罔匪正人以旦夕承
弼厥辟出入起居罔有不欽𤼵號施令㒺有不臧下民
祗若萬邦咸休(齊一也不以隱顯微著二其心也文武/聰明齊聖矣而又其臣無大小無不忠)
(良侍御君所僕從官無非正人以旦夕承輔其君是故/其君出入起居無不欽𤼵號出令無不善太僕之屬小)
(臣祭僕御僕𨽻僕皆親近朝夕御于王所太僕掌正王/之服位詔法儀故出入起居之有不欽太僕當諫正出)
(入王之大命𤼵號出令之有不臧太僕當論執其於輔/導最切漢太僕為列卿而郎從官扈從天子屬光禄勲)
(飲膳醫藥出入行幸供奉官屬少府太僕獨掌賔賛㳂/流寖逺客館閤門官實行僕卿之職而親近人主者獨)
(宦官耳後漢光武稍更易官制諫大夫議郎/皆文屬光禄勲侍中尚書御史皆文屬少府)惟予一人
無良實賴左右前後有位之士匡其不及繩愆糾謬格
其非心俾克紹先烈今予命汝作大正正于羣僕侍御
之臣懋乃后徳交修不逮(左右前後皆僕官也小臣上/士四人祭僕中士六人御僕)
(下士十二人隸僕下士二人皆士也故為有位之士非/心不格愆謬何由止正長大正通長羣僕小臣御服之)
(等又各有長謂之小尹是也繩愆糾謬諫爭之事也古/者諫無常職百官官箴王闕然近而易入莫如僕御之)
(臣故穆王專責伯冏以諫爭之事漢諫大夫議郎博士/與郎官常從得三代餘意隋唐諫官屬兩省謂之供奉)
(官隨仗入閤/而勢踈逺矣)慎簡乃僚無以巧言令色便辟側媚其惟
吉士僕臣正厥后克正僕臣謏厥后自聖后徳惟臣不
徳惟臣(穆王知作徳之要矣喜諛惡直敗徳之本也同/官為僚三代官屬皆長官舉用世有穆天子𫝊)
(載穆王命造父馭八駿行天下一日千里而左氏傳載/楚右尹子革之言穆王欲肆其心將使天下必皆有車)
(轍馬跡祭公謀父作祈招之詩以止王心王是以獲沒/於祗宫然則造父八駿果有之矣一造父能肆王心一)
(祭公謀父能止王心僕臣正/謏之效皆其身親自見之)爾無昵于憸人充耳目之
官迪上以非先王之典非人其吉惟貨其吉若時瘝厥
官惟爾大弗克祗厥辟惟予汝辜(穆王戒伯冏無昵于/憸人則知所以自免)
(矣人君視聴邪正由之故曰耳目之官惟貨其吉貨取/之也昵其憸巧私其貨財舉用於上以病天下是為弗)
(克敬其君孟子曰其心曰是何足與言仁義也云爾則/不敬莫大乎是正法舉罪其可逃乎漢郎官故事令郎)
(出錢市則用給文書名曰山郎豪富郎或行錢得善部/貨賂流行楊惲為中郎將罷山郎郎疾病休謁洗沭皆)
(以法令從事舉罪薦賢絶請謁貨賂之端/宫殿稱其亷平此事三代時已有之乎)王曰嗚呼欽
哉永弼乃后于彞憲
吕命穆王訓夏贖刑作吕刑(孔氏曰吕命吕侯見命為/天子司宼是也書與序皆)
(摽吕命於其上言自吕侯命為司宼穆王乃訓夏贖刑/是則吕侯將明於其間也故名其書曰吕刑舜流宥鞭)
(扑其最輕者贖夏后氏之世専行贖法成康刑措雖贖/亦不用蓋與舜之世民不犯有司同其美穆王末年姦)
(慝既作遂訓夏后氏贖法用之贖雖/輕法而始用刑矣此輕重之變也)
吕刑
惟吕命王享國百年耄荒度作刑以詰四方(穆王耄而/荒姦宄不)
(勝乃度時之冝作刑以詰四方金罰是也舜雖有贖法/臨時用之無成法也穆王始縁刑制罰而行之案史記)
(穆王即位春秋已五十王道衰㣲穆王憫文武之道缺/乃命伯冏申誡太僕穆王將征犬戎祭公謀父諫王征)
(之得白狼白鹿自是荒服不至諸侯有不睦者甫侯言/於王作修刑辟穆王之書次序如此穆王蓋始勤而終)
(怠歟若蹈虎尾渉于春氷中夜以興思免厥愆皆自廢/其言矣然征伐必非耄嵗事是則用祭公謀殳之諫悔)
(悟亦乆矣而終不免於怠荒年髙倦勤雖聖人亦患之/復上六曰迷復凶有災眚用行師終有大敗以其國君)
(凶至于十年不克征象曰迷復之凶反君道也夫從諫/弗咈改過不吝君之道也惡諫護過迷而後復豈其道)
(哉然迷而不復則遂亡矣秦皇是也迷而能復雖晚猶/庶幾於救敗漢武是也復差早亦差早得力穆王是也)
(穆王接文武成康見聞終是不同案書享國百年史記/言五十始即位是則百五十嵗矣故方士多推言之未)
(必然也史記/之言恐有悮)王曰若古有訓蚩尤惟始作亂延及于平
民罔不寇賊鴟義姦宄奪攘矯䖍苖民弗用靈制以刑
惟作五虐之刑曰法殺戮無辜爰始淫為劓刵椓黥越
兹麗刑并制罔差有辭(穆王訓夏贖刑而原用刑之始/歴言蚩尤三苖之亂與伯夷臯)
(陶典刑之事順於古訓而鑒觀其得失蚩尤炎帝之末/諸侯也黄帝征之寇賊鴟義姦宄奪攘矯䖍古之民淳)
(龎皆無此而蚩尤實創亂平民遂化之至三苖之君弗/能以善率民不勝其亂悉制以刑劓刵椓黥是為五虐)
(古亦無之而苖民命之曰法於此民之麗刑則并制之/一以法施之無差别於其有辭者是為并制求勝其民)
(而已蚩尤始以兵濟亂苗始以刑濟虐鴟惡鳥鴟義言/害義如鴟之摶啄也矯强䖍固靈善椓宫黥墨涅額越)
(於麗附/著也)民興胥漸泯泯棼棼罔申于信以覆詛盟(泯泯/冒也)
(棼棼亂也苖民畏其君之虐故皆興起相漸染為亂俗/不聴於有司之斷制而為詛盟相要質其中無信又傾)
(覆/之)虐威庶戮方告無辜于上上帝監民罔有馨香徳刑
𤼵聞惟腥皇帝哀矜庶戮之不辜報虐以威遏絶苖民
無世在下乃命重黎絶地天通罔有降格(皇帝堯也天/矜于民堯承)
(天心苖虐報之以威絶苖之勢始竄其君又選其民重/黎羲和也苖民為詛盟故有降格之事堯又命羲和絶)
(地天通人神不揉専修人事以定民志/羲和疑即伯夷禮官故使正神人之位)羣后之逮在下
明明棐常鰥寡無蓋皇帝清問下民鰥寡有辭于苖(羣/后)
(諸侯皆能逮其下明明徳以輔常教鰥寡之情得上達/無所蓋藏舜於是清問下民鰥寡獨有辭于苖是則苖)
(殺戮人之父/子夫婦多矣)徳威惟畏徳明惟明乃命三后恤功于民
伯夷降典折民惟刑禹平水土主名山川稷降播種農
殖嘉榖三后成功惟殷于民士制百姓于刑之中以教
祗徳(夫殺戮無辜豈知所謂不怒而威麗刑并制豈知/所謂不察而明三后恤功而堯徳降矣是故其民)
(畏威而不敢犯輸情而不敢欺孔子曰不敎而殺謂之/虐伯夷下典禮逆折民不使陷于刑禹平水土定山川)
(之名民始得平土而居稷下播種之法農生殖嘉榖民/得粒食降典居先三事正徳先於利用厚生與此意同)
(三后成功務殷盛于民然後士官制百姓/于刑之中教民敬徳徳刑之叙可見矣)穆穆在上明
明在下灼于四方罔不惟徳之勤故乃明于刑之中率
乂于民棐彞(穆穆敬也必本於君徳其上穆穆其下明/明以照四方無不惟徳之勤故能明于刑)
(之中率以乂/民而輔常教)典獄非訖于威惟訖于富敬忌罔有擇言
在身惟克天徳自作元命配享在下(訖竟也富厚也堯/之典獄非竟于威)
(虐惟竟于忠厚忌猶戒也敬戒無可擇之言於其身夫/子教我以正夫子未出於正也則民不從非訖于威惟)
(訖于富天徳如是惟克天徳故能自作元命/配天而享其福禄禹稷有天下夷臯有國)王曰嗟四
方司政典獄非爾惟作天牧今爾何監非時伯夷播刑
之迪其今爾何懲惟時苖民匪察于獄之麗罔擇吉人
觀于五刑之中惟時庶威奪貨斷制五刑以亂無辜上
帝不蠲降咎于苖苖民無辭于罰乃絶厥世(主政典獄/之官為天)
(牧民故曰天牧伯夷布刑使民迪德是所當監其麗于/獄必有當察者而苗民不察觀如易觀我生之觀不擇)
(吉人觀之以五刑之中惟是庶威奪貨之人使斷制五/刑以亂無罪是為當懲苖貪冒聚斂不分孤寡不恤窮)
(匱皆豪奪也由秦漢而來行政鮮不奪民者也蠲潔罰/之無所辭故絶世罔非天𦙍倚法恃勢奪其衣食之資)
(而殺戮之/豈得有後)王曰嗚呼念之哉伯父伯兄仲叔季弟幼子
童孫皆聽朕言庶有格命今爾㒺不由慰日勤爾罔或
戒不勤天齊于民俾我一日非終惟終在人爾尚敬逆
天命以奉我一人雖畏勿畏雖休勿休惟敬五刑以成
三徳一人有慶兆民賴之其寧惟永(訓刑嚴宗族之戒/記曰公族之罪雖)
(親不以犯有司正術也所以體百姓也夫教化衰而刑/法興既不能使民不犯于有司而行法輕重異情是猶)
(足以言平一之道哉切戒王族使作徳勿犯若皆能聽/吾言則庻乎其命可以格天下還成康之舊俗穆王耄)
(矣親屬猶有居其上者父固有年卑而行尊者兄則年/皆長矣大抵古人多夀敬老慈㓜人主不敢廢此恩也)
(父兄率徳以訓迪其子弟則誠有望焉由用慰恱安之/使相歆為善也爾今罔不用其相慰勞之情各務修飾)
(偕之大道日致其勤而無或戒不勤天之於民均平齊/矣豈有賢愚之異哉使我一日之力非終為不勤則流)
(而墮於小人矣惟終為勤則企而趨於君子矣非終惟/終則皆在夫人耳非終或作或輟不純一猶曰不克終)
(日也是謂不勤惟終念念相續自朝至暮無間斷猶曰/窮日之力也是之謂勤夫往日惟終來日猶未可保往)
(日非終來日豈可期乎是故勤之當勉不勤之當戒古/𫝊非終句絶非惟終句絶果能由慰日勤矣果能日謹)
(一日而于帝之勸矣如是乃能敬逆天命以奉予一人/由身而家由家而國予一人實承其休美可畏刑也可)
(美徳也刑雖可畏畏而弗為則廢矣徳雖可美美而自/足則堕矣三徳降典治水播種即三事也降典正徳水)
(土平而致用播種厚生敬五刑以成之士制百姓于刑/之中也夫然後一人之慶敷錫兆民無不頼之而其寧)
(惟永昔者麟趾仁厚由是人倫正而朝廷治天下/純被文王之化其事豈不本於王宫邦君室哉)王曰
吁來有邦有土告爾祥刑在今爾安百姓何擇非人何
敬非刑何度非及兩造具備師聽五辭五辭簡孚正于
五刑五刑不簡正于五罰五罰不服正于五過五過之
疵惟官惟反惟内惟貨惟來其罪惟均其審克之(有邦/諸侯)
(有土都邑大夫將頒行贖法故徧告有國有土刑期無/刑善祥莫大焉度量度其情量度之所不及則有隱情)
(是亦不盡其心而已矣何不及之有孟子曰物皆然心/為甚王請度之造至也訟者兩至具備而衆聴之周禮)
(以兩造聴民獄羣士司刑皆在各麗其法以議獄訟是/也因其辭以定刑故曰五辭簡不煩也辭直不煩而又)
(信則正于五刑以施墨劓剕宫大辟正于五刑而辭不/簡有委曲可議之情則正于五罰使出金贖罪正于五)
(罰而又不服則正于五過服猶當也舜曰五刑有服五/過宥之司刺三宥不識過失遺忘此言五過謂以五刑)
(定罪而其過者為當宥也過對故臯陶曰宥過刑故宥/寛也自刑而罰自罰而宥逓降寛之宥之中有疵焉病)
(也謂有司故縱也官謂畏其勢要反謂善惡反覆内謂/内親結連貨謂行貨講求來謂觀望將來吏有疵挾私)
(故縱寛之事雖不同而其/罪惟均必審慎則能之)五刑之疑有赦五罰之疑有
赦其審克之(赦直免之刑罰之疑皆直免之故别出孔/氏曰刑疑赦從罰罰疑赦從免非也上不)
(簡不服皆謂有不盡之情非疑也疑則直免耳與/周禮三赦不同臯陶功疑惟重罪疑惟輕亦别出)簡孚
有衆惟貌有稽無簡不聽具嚴天威(雖簡孚當正刑而/又有聽法小司寇)
(五聽是也一曰辭聽二曰色聽三曰氣聽四曰耳聽五/曰目聽惟貌有稽出辭吐氣耳聽目觀皆其貌之可騐)
(者也稽騐也五聽最難故合衆智雖簡而聽之容有可/生之理也故戒之無有簡而不聽者殆若今獄録問歟)
(雖簡不聽猶為不盡其心代天討罪而不盡其心則/為不嚴天威下將出罰法故先出此刑之當正者)墨
辟疑赦其罰百鍰閱實其罪劓辟疑赦其罰惟倍閱實
其罪剕辟疑赦其罰倍差閱實其罪宫辟疑赦其罰六
百鍰閱實其罪大辟疑赦其罰千鍰閱實其罪(辟正刑/也禮記)
(君曰宥有司曰辟當罪則辟疑則赦罰則使出罰六兩/曰鍰墨百剕倍為二百剕刖足倍而差之為五百刑赦)
(罰皆當/閲實)墨罰之屬千劓罰之屬千剕罰之屬五百宮罰
之屬三百大辟之罰其屬二百五刑之屬三千上下比
罪無僭亂辭勿用不行惟察惟法其審克之(司刑五刑/之屬各五)
(百總二千五百吕刑五刑之屬三千墨劓増於舊宫大/辟減其半刑措之風衰民始犯有司詳其小而寛其大)
(所謂度作刑也上下相比不使輕重相懸絶也僭愆也/無愆於偽亂之辭不行理之不可行者也勿用不可行)
(之理惟察之詳惟法之從必審乃能/之為上下比罪容可出入故戒之)上刑適輕下服下
刑適重上服輕重諸罰有權刑罰世輕世重惟齊非齊
有倫有要(本上刑適有當輕則下服本下刑適有當重/則上服刑随事不同故輕重諸罰亦有權大)
(抵罰與刑相表裏也此其事耳而又有世焉大司寇掌/建邦之三典刑新國用輕典刑平國用中典刑亂國用)
(重典世輕世重亦若斯乎畫一之法何有不齊其情不/同豈可執一必有倫理必有節要不當其理不中其節)
(是烏可/與權哉)罰懲非死人極于病(罰懲之耳非死也使人䝉/其恥而極病之有甚於死)
(者則不待刀鋸鞭扑而皆知恥矣此贖刑之所為用也/不然惠姦多矣茍非先王之澤猶在奚能至此舜流宥)
(大略不死矣故雖四凶亦流穆王罰贖亦然故告之以/用權之理如此舜流宥刑期無刑穆王罰贖自刑措於)
(是始用刑/其事不同)非侫折獄惟良折獄罔非在中察辭于差非
從惟從哀敬折獄明啓刑書胥占咸庶中正其刑其罰
其審克之(佞良之所以異佞恃辯良推情侯可以屈人/之口良足以服人之心佞者常薄良者必厚)
(也佞多遷就故不中良務平實故無不中辭之差毫釐/間耳而從違絶異是故必察焉哀敬折獄而又明啓刑)
(書胥占之胥相人與書相為用也占猶騐也如此乃能/咸庶幾於中正其當刑其當罰無所差忒其審乃克之)
(審克凡四一宥二赦三罰/四用刑有權與折獄惡佞)獄成而孚輸而孚其刑上備
有并兩刑(而汝也獄始成于汝之信終又當輸汝之信/其刑之上備其辭理有并兩刑皆上之以俟)
(裁/决)王曰嗚呼敬之哉官伯族姓朕言多懼朕敬于刑有
徳惟刑今天相民作配在下明清于單辭民之亂罔不
中聽獄之兩辭無或私家于獄之兩辭獄貨非寳惟府
辜功報以庶尤永畏惟罰非天不中惟人在命天罰不
極庶民罔有令政在于天下(官伯師長族姓大家其氣/力皆足以撓獄訟故特戒)
(之吕刑首戒典獄次戒王之宗屬次戒邦國都邑次戒/官伯族姓皆有次序有徳則為天討無徳則為民賊安)
(敢不懼且敬乎君配天者也天佑助斯民置君作配於/其下夫豈使賊之哉獄必比兩辭而聽之不比兩辭是)
(為單辭明照清滌使曲直各得其所民之冶無不由中/於聽獄之兩辭者啣寃抱枉無所赴愬而能為治平私)
(家謂位臨勢廹貨賂請求獄之兩辭皆徇其志而私家/之也單辭無對耳猶未變亂私家兩辭則不復可信矣)
(以獄受貨何能為寳惟聚其罪而成之耳府聚也善不/積不足以成名惡不積不足以滅身善惡必積而後成)
(名滅身皆有其效焉報以庶尤不有人禍必有天殃言/其事非一也其永可畏者惟罰乎穆王将以贖法懲天)
(下故因其羞惡之心而表異之以為庶尤之最可畏者/在此天豈有不中哉其命吉凶惟人耳天降罰不中由)
(今庶民無善政在天下則雖人主猶將不得蒙天之祐/而况官伯族姓其能與國同休哉穆王之訓伯冏曰惟)
(貨其吉其訓贖刑曰獄貨非/寳然則貨賂行於其世矣)王曰嗚呼嗣孫今往何監
非徳于民之中尚明聽之哉哲人惟刑無疆之辭屬于
五極咸中有慶受王嘉師監于兹祥刑(嗣孫嗣其祖者/也言𫝊襲之逺)
(也穆王屬亦尊矣自今而往其將何監豈不在於作徳/于民之中乎智哲之人惟刑立無疆之名伯夷臯陶是)
(也屬附於五常之極立我烝民莫匪爾極也皆協於中/乃有善慶嘉善師衆民無有不善凡臨民上治其獄訟)
(者皆受王之善衆必監于此善祥之刑一納之於仁壽/之域可也夫子定書録穆王三書何也吕刑制作㳂革)
(固當録周策命卿大夫多矣何獨取於君牙伯冏哉曰/穆王三書周之衰也周衰何以録其書以為文武周公)
(之法度紀綱猶在也周公作立政以教成王固以為常/得人以守其法度則天下可以常安王室可以常尊立)
(政大要在于任凖牧而已穆王君牙豈非所謂常任者/歟冏命豈非所謂準人者歟吕刑豈非所謂勿誤于庶)
(獄惟有司之牧夫推其本則自司寇蘇公式敬由獄者/歟然求其實則周道衰矣何以言之主徳多違人材衰)
(息風俗澆漓固皆異於文武成康之世矣而不至于遂/亂者則猶憑藉於周公之紀綱法度而已矣夫子録其)
(書著盛衰之變焉吕刑訓刑與臯陶言徳刑之叙何如/曰絶不同禹臯陶専推明君徳有司聽斷豈足言哉吕)
(刑儆戒司政典獄可謂曲盡/人情之變而於君徳略矣)
平王錫晉文侯秬鬯圭瓉作文侯之命(平王名冝臼幽/王子幽王嬖裦)
(姒逐申后與冝臼申侯召犬戎攻幽王弑之于驪山諸/侯即申侯立冝臼是為平王晉文侯唐叔九世孫犬戌)
(逼平王東遷文侯以兵衛平王平王錫文侯圭瓉秬鬯/案書洛誥成王作洛賜周公秬鬯至詩江漢宣王㑹諸)
(侯于東都用召康公典禮賜召穆公秬鬯周召皆以三/公分陜周制九命作伯錫秬鬯周召侯不為三公而用)
(此禮考其命辭亦非伯非周人舊典其後齊桓公晉文/公皆不為三公而為侯伯晉文公賜秬鬯弓矢乃用文)
(侯故事故曰鄭伯/𫝊王用平禮也)
文侯之命
王若曰父義和丕顯文武克愼明徳昭升于上敷聞在
下惟時上帝集厥命于文王亦惟先正克左右昭事厥
辟越小大謀猷罔不率從肆先祖懐在位(同姓屬為父/義和文侯名)
(史記世本名仇字義和孔氏曰不稱名尊之案諸侯稱/爵大夫稱字固有以名繫爵者亦有以名繫字者諸侯)
(以屬繋字登于策書未有所據也或曰古無二字恐只/是名猷道也從順也懐安也小大之謀必以道故無不)
(順先祖宣王而上由文武而來至宣王皆以君臣合徳/謀猷率從故安寧在位夷厲故不可與於此况幽王乎)
(不忍言之也度嘗論申侯召犬戎攻周/立平王誤天下大計平王盖亦悔之矣)嗚呼閔予小子
嗣造天丕愆殄資澤于下民侵戎我國家純即我御事
罔或耆壽俊在厥服予則罔克曰惟祖惟父其伊恤朕
躬(平王雖立而犬戎横行宗周遂亡愆不在天良由自/造故曰造天丕愆王澤民所資而絶之失民無助故)
(兵戎侵陵國家喪敗純言其禍一往而不反也艱難之/際即我御事茍無耆老俊彦在其服則予何所能為伊)
(誰也祖父并稱祖去古盖近傳聞盖多此言吾同姓豈/無尊屬老成逮事先王之臣而誰恤朕躬者盖甚恨諸)
(侯之不赴救也吁亦甚可悲矣諸侯誠有罪然平王/大義既虧不能感動天下豈非其初謀之不臧哉)嗚
呼有績予一人永綏在位父義和汝克紹乃顯祖汝肇
刑文武用㑹紹乃辟追孝于前文人汝多修扞我于艱
若汝予嘉(歎而言有功於予一人長綏安我在位惟父/義和能繼顯祖唐叔始儀刑文武㑹合其功)
(使乃辟得繼承之追孝于前文人戰功曰多於此修舉/扞衛我于艱若汝者予實嘉之文武大封同姓翼衛王)
(室典章具在於是文侯始儀刑之獨咎同姓戚其兄之/關弓也雖然事之變乆矣故以為成王命召畢率諸侯)
(相康王為/已見其幾)王曰父義和其歸視爾師寧爾邦用賚爾秬
鬯一卣彤弓一彤矢百盧弓一盧矢百馬四匹(周桓公/曰我周)
(之東遷晉鄭焉依鄭武公遂為周司徒執周政晉文侯/不留歸其國其命辭曰其歸視爾師寜爾邦則其國不)
(靖不得留而歸也左氏傳曰魯惠公二十四年晉始亂/封曲沃其亂已久故文侯不得留而歸然則平王非不)
(欲留之也諸侯敵王所愾而獻其功王於是乎賜之彤/弓矢盧弓矢以覺報宴諸侯賜弓矢然後得専征伐崧)
(髙王錫申伯四牡蹻蹻鉤膺濯濯禮錫也又王遣申伯/路車乗馬贈遣也文侯有扞戎之功得賜弓矢或錫或)
(贈皆得賜馬獨秬鬯非三公為侯伯不得/賜故夫子書序表而出之以見典禮之變)父往哉柔逺
能邇惠康小民無荒寧簡恤爾都用成爾顯徳(臨之以/簡而職)
(思其憂使國都無虞以成爾顯徳其言盖危夫子録文/侯之命著周之亡也胡文定公曰詩降於黍離書止於)
(文侯之命於/是春秋作矣)
魯侯伯禽宅曲阜徐夷並興東郊不開作費誓(此成王/伐東夷)
(時也伯禽既封魯宅曲阜而徐夷連衡並起為寇魯東/郊不敢啓關國關在郊成王自洛出師伐淮夷魯侯於)
(是征徐戎徐敗夷亦滅誓衆於費作費誓費今/沂州費縣淮夷淮上諸夷徐戎在泗州臨淮縣)
費誓
公曰嗟人無譁聽命徂兹淮夷徐戎並興善敹乃甲胄
敿乃干無敢不弔備乃弓矢鍜乃戈矛礪乃鋒刃無敢
不善(諸侯在其國稱公將往伐淮夷而徐戎並興徐本/牽制魯使不得會王師伐夷故魯獨出征徐甲鎧)
(胄兜鍪敹謂敹理穿治之敿編/連之也干楯弔至鍜鍊礪磨也)今惟淫舍牿牛馬杜乃
擭敜乃穽無敢傷牿牿之傷汝則有常刑(孔頴逹曰此/戒軍旁之民)
(淫縱舍放牿牢閉也牛馬有牢閑今軍行放牧縱之杜/塞擭機檻敜閉穽穿地陷獸也民本設機穽以捕獸恐)
(傷軍人牛馬今閉塞之不閉塞傷牿有常刑今/律施機槍作坑穽杖傷人畜産償價猶此意也)馬牛其
風臣妾逋逃勿敢越逐祗復之我商賚汝乃越逐不復
汝則有常刑(馬牛風佚臣妾逋逃常時得越逐軍行亦/禁之馬牛臣妾軍民皆有之越逐驚擾且)
(招鬬也必使復之不復之而禁逐為難行祗敬也無利/茍得無尚忿爭故稱祗復或曰祗與亦祗以異之祗同)
(今俗稱只言只當復之禁其執也商度也度其輕重而/賚賜得者無賚强使復人恐其不樂從也此亦軍行權)
(宜民閒逸獸逋臣使還之官為出賞賚畀得者豈常行/之法越逐犯禁不復則為竊攘皆有常刑今律闌遣視)
(盗論臣妾賤者之稱/周禮九職八曰臣妾)無敢寇攘踰垣牆竊馬牛誘臣妾
汝則有常刑(此専禁軍旅獸佚臣逋猶不敢有之况冦攘乎/軍行易縱肆強取和誘皆有常刑凡言常刑在)
(軍在民皆有/常刑之法)甲戌我惟征徐戎峙乃糗糧無敢不逮汝
則有大刑(糗熬米麥而舂之峙積也無敢不及事糗糧/所在積之遺人可攷行則裹賫詩乃裹餱糧)
(大刑死也今/律乏軍興斬)魯人三郊三遂峙乃楨榦甲戌我惟築無
敢不供汝則有無餘刑非殺(魯侯兖牧故征築皆有諸/侯調𤼵之師楨榦主人供)
(之天子六軍故六鄉鄉在郊遂在野六鄉故六遂魯大/國三軍故三郊三遂魯郊遂之民不出征者使供楨榦)
(題曰楨當牆兩端者旁曰榦謂在牆兩邉障土者甲戌/築據其要害攻其腹心且戰且守使敵不知所備也無)
(餘刑殺也非殺則降於殺腐也若/今律稱斬與雜犯死罪代命也)魯人三郊三遂峙乃
芻茭無敢不多汝則有大刑(芻茭不可逺致亦主人供/之糗糧取足不使不逮芻)
(茭必使多焉糗糧緩急可以移致芻/茭不可致也不多而闕事亦為乏興)
秦穆公伐鄭晉襄公帥師敗諸崤還歸作秦誓(秦國嬴/姓益後)
(周孝王邑非子於秦為附庸今秦州天水縣秦谷是也/幽王之亂秦㐮公救周有功平王東遷封襄公為諸侯)
(賜之岐以西之地於是始國至徳公徙都雍今鳯翔是/也鄭國宣王母弟友始封咸林今華州鄭縣是也東遷)
(武公取虢鄶十邑都於祝融之墟今鄭州新鄭縣是也/晉襄公文公子崤在今河南永寧縣三崤山是也崤敗)
(秦伯素服郊次鄉師而/哭悔過自誓告羣臣)
秦誓
公曰嗟我士聽無譁予誓告汝羣言之首古人有言曰
民訖自若是多盤責人斯無難惟受責俾如流是惟艱
哉(羣言之首善言也古人之言有若民訖自若是多盤/與受責如流之為艱皆議論之冠也夫善言尚多穆)
(公取其切於已故以為羣言之首訖終若順盤樂也人/能終順於理則無往而不樂其所以多憂不能自樂則)
(由行險徼倖而已襲鄭之謀出於徼倖秦之老成端良/之士實知之而穆公不能用夫易於責人而不能受責)
(人之患皆然也穆公拒蹇叔曰爾何知中夀爾墓之木/拱矣豈非責人之無難乎􁀿􁀿之聲音顔色距人于千)
(里之外而况責之之易哉穆公知徼倖之敗/謀易於責人之失士困而知悔可以入徳矣)我心之憂
日月逾邁若弗云來惟古之謀人則曰未就予忌惟今
之謀人姑將以為親雖則云然尚猷詢兹黄髮則罔所
愆(日月逾邁若弗云來言往者皆已謬來者或不能以/救過也悔之甚矣古之謀人老成古昔之人也老者)
(持重動顧後患則以為不能成吾事而忌之今之謀人/後生小子也少者輕銳類多快意則姑將試而親近之)
(夫事非百全而姑試以徼倖穆公盖亦年壯氣盛未更/事歟一蹶而悟責已而不咎人脫然無吝過遂非之意)
(其可謂不賢乎往事雖云然茍自今尚當順道詢/謀於老成之人則庻幾於無過此言為蹇叔也)畨畨
良士旅力既愆我尚有之仡仡勇夫射御不違我尚不
欲惟截截善諞言俾君子易辭我皇多有之昩昩我思
之(畨畨老貌旅膂古字通截截一切也諞古辯字畨畨/良士膂力雖過我尚有之為可用仡仡壯勇射御不)
(違雖可用我尚不欲國方尚戰武功豈非所欲哉此言/為孟明也穆公曰吾不以一眚掩大德葢知孟明之為)
(必可用矣其至於敗則由尚勇而不尚謀耳誠使用蹇/叔之謀以御孟明之勇夫奚患不濟截截一切善為辯)
(言能使君子惑之變其初辭如此者我大有之雖然理/不可易也我實昩昩思之不精乃至於此襲鄭蹇叔之)
(謀豈為不盡獨奪於壯勇必往之士貪功一切之言而/遂惑之穆公初必持難而為辯口變其意故自以為昩)
(昩不思之咎此言殆為杞子輩也襲鄭杞子為謀主穆/公不歸咎于杞子而自以為思之不精人之勇决壯健)
(有時而可用也全在審思而後𤼵耳若是則師徒喪敗/無一人坐之者穆公盡任之於己而舍短取長人材無)
(不可用嗚呼用人惟己改/過不吝有湯武之風焉)如有一介臣斷斷猗無他技
其心休休焉其如有容人之有技若己有之人之彦聖
其心好之不啻如自其口出是能容之以保我子孫黎
民亦職有利哉人之有技冒疾以惡之人之彦聖而違
之俾不逹是不能容以不能保我子孫黎民亦曰殆哉
(一介微也斷斷専一之意猗歎辭頌猗歟那歟休休樂/易之意職主也冒媢同此為子桑言也子桑舉孟明而)
(孟明敗穆公懲悔如此子桑其能安乎故終篇稱道人/臣必當好善有容乃可保我子孫而黎民亦主有利媢)
(嫉違聖使不達為不能容不能保子孫黎民亦危殆其/言明達寛大如此則凡薦賢舉土者皆得展布不自沮)
(矣穆公好賢之名聞天下由余舉于戎狄百里夷舉于/奔亡皆天下竒士翕然歸之其度量誠絶人崤敗益自)
(警量己恕人為進/徳之機豈不盛矣)邦之杌隉曰由一人邦之榮懐亦尚
一人之慶(寡謀敗事杌隉不安由我一人茍能改舊圖/新則邦之榮懐亦在一人而已書終於二誓)
(何也費誓見周初牧伯職業秦誓春秋霸國爭雄盛衰/之變也秦自穆公敗崤終阨於晉兵不復出函雍事業)
(若無足言而身修行美權尊分嚴教民耕戰綏服西戎/子孫皆能奉其舊業夫子知其終必得志於天下推其)
(效則自穆公垂創之為可繼故録其書使與費誓自為/後先見周室盛衰之節焉且夫子何以知秦必得志於)
(天下也曰見其禮而知其政聞其樂而知其徳興亡之/效奚而不知也季札觀樂曰夫能夏則大識微見逺之)
(士猶能知之而謂夫子不能知乎定哀之際戰國餘烈/齊晉浸失其序吳楚日相圖吳亡而楚衰秦人治其國)
(益彊盛養数世全力以待山東諸侯之弊其事已可見/是故夫子序書以秦承周以崤誓繼典謨命其㫖微矣)
　
　
　
　
　
　
　
　
　
　
　尚書說卷七
