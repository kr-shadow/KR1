#+TITLE: 東坡易傳-宋-蘇軾
#+DATE: 2018-05-12 10:13:11
#+SOURCE: github.com/kanripo/KR1a0015 master 71c7f140                
欽定四庫全書　　　　經部一
　東坡易傳　　　　　　易類
　　提要
　　　　(臣/)等謹案東坡易傳九卷宋蘇軾撰軾事蹟
　　　　具宋史本傳是書一名毘陵易傳陸游老學
　　　　庵筆記謂其書初遭元祐黨禁不敢顯題軾
　　　　名故稱毘陵先生以軾終於常州故也蘇籀
　　　　欒城遺言記蘇洵作易傳未成而卒属二子
　　　　述其志軾書先成轍乃送所解於軾今蒙卦
　　　　猶是轍解則此書實蘇氏父子兄弟合力為
　　　　之題曰軾撰要其成耳籀又稱洵晚嵗讀易
　　　　玩其爻象得其剛柔逺近喜怒逆順之情故
　　　　朱子謂其惟發明愛惡相攻情偽相感之義
　　　　而議其麤疎胡一桂記晁説之之言謂軾作
　　　　易傳自恨不知數學而其學又襍以禪故朱
　　　　子作襍學辨以軾是書為首然朱子所駁不
　　　　過十九條其中辨文義者四條又一條謂蘇
　　　　説無病然有未盡其説者則朱子所不取者
　　　　僅十四條不過全書百分之一未足以為是
　　　　書病况朱子語類又嘗謂其於物理上亦有
　　　　看得著䖏則亦未嘗竟廢之矣今觀其書如
　　　　解乾卦彖傳性命之理諸條誠不免杳㝠恍
　　　　惚淪於異學至其他推闡理勢言簡意明往
　　　　往足以達難顯之情而深得曲譬之㫖盖大
　　　　體近於王弼而弼之説惟暢元風軾之説多
　　　　切人事其文詞博辨足資啓發又烏可一槩
　　　　屏斥耶李衡作周易義海撮要丁易東作周
　　　　易象義董真卿作周易㑹通皆採録其説非
　　　　徒然也明焦竑初得舊本刻之烏程閔齊伋
　　　　以朱墨板重刻頗為工緻而無所校正毛晉
　　　　又刻入津逮秘書中三本之中毛本最舛如
　　　　漸卦上九併經文皆改為鴻漸於逵則他可
　　　　知矣今以焦本為主猶不甚失其真焉乾隆
　　　　四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　東坡易傳卷一　　　　　宋　蘇軾　撰
䷀(乾下/乾上)
乾元亨利貞初九濳龍勿用
　乾之所以取于龍者以其能飛能潛也飛者其正也
　不得其正而能潛非天下之至健其孰能之
九二見龍在田利見大人
　飛者龍之正行也天者龍之正處也見而在田明其
　可安而非正也
九三君子終日乾乾夕惕若厲元咎
　九三非龍徳歟曰否進乎龍矣此上下之際禍福之
　交成敗之決也徒曰龍者不足以盡之故曰君子夫
　初之所以能潛二之所以能見四之所以能躍五之
　所以能飛皆有待於三焉甚矣三之難處也使三不
　能處此則乾喪其所以為乾矣天下莫大之福不測
　之禍皆萃於我而求決焉其濟不濟間不容髮是以
　終日乾乾至於夕而猶惕然雖危而无咎也
九四或躍在淵无咎
　下之上上之下其為重剛而不中上不在天下不在
　田者均也而至於九四獨躍而不惕者何哉曰九四
　既進而不可復反者也退則入於禍故教之躍其所
　以異於五者猶有疑而已三與四皆禍福雜故有以
　處之然後无咎
九五飛龍在天利見大人
　今之飛者昔之潛者也而誰非大人歟曰見大人者
　皆将有求也惟其處安居正而後可以求得九二者
　龍之安九五者龍之正也
上九亢龍有悔
　夫處此者豈无无悔之道哉故言有者皆非必然者
　也
用九見羣龍无首吉
　見羣龍眀六爻皆然也蔡墨云其姤曰潛龍勿用其
　同人曰見龍在田其大有曰飛龍在天其夬曰亢龍
　有悔其坤曰見羣龍无首吉古之論卦者以不變論爻
　者以變姤者初九之變也同人者九二之變也大有
　者九五之變也夬者上九之變也各指其一而坤則
　六爻皆變吾是以知用九之通六爻也用六亦然
彖曰大哉乾元萬物資始乃綂天
　此論元也元之為徳不可見也其可見者萬物資始
　而已天之徳不可勝言也惟是為能綂之此所以為
　元也
雲行雨施品物流形
　此所以為亨也
大明終始六位時成
　此所以為利也生而成之乾之終始也成物之謂利
　矣
時乘六龍以御天
　飛潛見躍各適其時以用我剛健之徳也
乾道變化各正性命
　此所以為貞也
保合太和乃利貞
　通言之也貞正也方其變化各之於情无所不至反
　而循之各直其性以至於命此所以為貞也世之論
　性命者多矣因是請試言其粗曰古之言性者如告
　瞽者以其所不識也瞽者未嘗有見也欲告之以是
　物患其不識也則又以一物狀之夫以一物狀之則
　又一物也非是物矣彼惟无見故告之以一物而不
　識又可以多物眩之乎古之君子患性之難見也故
　以可見者言性夫以可見者言性皆性之似也君子
　日脩其善以消其不善不善者日消有不可得而消
　者焉小人日脩其不善以消其善善者日消亦有不
　可得而消者焉夫不可得而消者堯舜不能加焉桀
　紂不能亡焉是豈非性也哉君子之至於是用是為
　道則去聖不逺矣雖然有至是者有用是者則其為
　道常二猶器之用於手不如手之自用莫知其所以
　然而然也性至於是則謂之命命令也君之令曰命
　天之令曰命性之至者亦曰命性之至者非命也无
　以名之而寄之命也死生禍福莫非命者雖有聖智
　莫知其所以然而然君子之於道至於一而不二如
　手之自用則亦莫知其所以然而然矣此所以寄之
　命也情者性之動也泝而上至於命沿而下至於情
　无非性者性之與情非有善惡之别也方其散而有
　為則謂之情耳命之與性非有天人之辨也至其一
　而无我則謂之命耳其於易也卦以言其性爻以言
　其情情以為利性以為貞其言也互見之故人莫之
　眀也易曰大哉乾乎剛健中正純粹精也夫剛健中
　正純粹而精者此乾之大全也卦也及其散而有為
　分裂四出而各有得焉則爻也故曰六爻發揮旁通
　情也以爻為情則卦之為性也眀矣乾道變化各正
　性命保合太和乃利貞以各正性命為貞則情之為
　利也亦眀矣又曰利貞者性情也言其變而之乎情
　反而直其性也
首出庶物萬國咸寧
　至於此則无為而物自安矣
象曰天行健君子以自强不息
　夫天豈以剛故能健哉以不息故健也流水不腐用
　器不蠱故君子莊敬日强安肆日婾强則日長婾則
　日消
濳龍勿用陽在下也見龍在田徳施普也終日乾乾反
復道也
　王弼曰居上不驕在下不憂反復皆道也
或躍在淵進无咎也飛龍在天大人造也亢龍有悔盈
不可乆也用九天徳不可為首也
文言曰元者善之長也亨者嘉之會也
　隂陽和而物生曰嘉
利者義之和也貞者事之幹也君子體仁足以長人嘉
會足以合禮利物足以和義貞固足以幹事君子行此
四徳者故曰乾元亨利貞
　禮非亨則偏滯而不合義非利則慘洌而不和
初九曰潛龍勿用何謂也子曰龍徳而𨼆者也不易乎
世
　王弼曰不為世所易
不成乎名遯世无悶不見是而无悶樂則行之憂則違
之確乎其不可拔潛龍也九二曰見龍在田利見大人
何謂也子曰龍徳而正中者也庸言之信庸行之謹閑
邪存其誠善世而不伐徳博而化易曰見龍在田利見
大人君徳也
　堯舜之所不能加桀紂之所不能亡是謂誠凡可以
　閑而去者无非邪也邪者盡去則其不可去者自存
　矣是謂閑邪存其誠不然則言行之信謹蓋未足以
　化也
九三曰君子終日乾乾夕惕若厲无咎何謂也子曰君
子進徳脩業忠信所以進徳也脩辭立其誠所以居業
也
　脩辭者行之必可言也脩辭而不立誠雖有業不居
　矣
知至至之可與㡬也知終終之可與存義也
　至之為言往也終之為言止也乾之進退之決在三
　故可往而往其㡬可止而止其義
是故居上位而不驕在下位而不憂故乾乾因其時而
惕雖危无咎矣九四曰或躍在淵无咎何謂也子曰上
下无常非為邪也進退无恒非離羣也君子進徳脩業
欲及時也故无咎九五曰飛龍在天利見大人何謂也
子曰同聲相應同氣相求水流濕火就燥雲從龍風從
虎聖人作而萬物覩
　燥濕不與水火期而水火即之龍虎非有求于風雲
　而風雲應之聖人非有意於物而物莫不欲見之
本乎天者親上本乎地者親下則各從其𩔖也
　明龍之在天也
上九曰亢龍有悔何謂也子曰貴而无位髙而无民
　王弼曰下无隂也
賢人在下位而无輔
　夫賢人者下之而後為用
是以動而有悔也潛龍勿用下也見龍在田時舎也
　時之所舍故得安於田
終日乾乾行事也或躍在淵自試也飛龍在天上治也
亢龍有悔窮之災也乾元用九天下治也
　王弼曰夫能全用剛直放逺善柔非天下至治未之
　能也
濳龍勿用陽氣潛藏見龍在田天下文明
　以言行化物故曰文明
終日乾乾與時偕行或躍在淵乾道乃革飛龍在天乃
位乎天徳亢龍有悔與時偕極乾元用九乃見天則
　天以无首為則
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻發揮旁通情也時乘六龍以御天也雲行雨施天
下平也君子以成徳為行日可見之行也
　君子度可成則行未嘗无得也故其行也日有所見
　日可見之行也
潛之為言也𨼆而未見行而未成是以君子弗用也君
子學以聚之問以辨之寛以居之仁以行之易曰見龍
在田利見大人君徳也九三重剛而不中上不在天下
不在田故乾乾因其時而惕雖危无咎矣九四重剛而
不中上不在天下不在田中不在人故或之或之者疑
之也故无咎
　或者未必然之辭也其躍也未可必故以或言之非
　以或為惑也
夫大人者與天地合其徳與日月合其明與四時合其
序與鬼神合其吉凶先天而天弗違後天而奉天時天
且弗違而況於人乎況於鬼神乎亢之為言也知進而
不知退知存而不知亡知得而不知喪其唯聖人乎知
進退存亡而不失其正者其唯聖人乎
䷁(坤下/坤上)
坤元亨利牝馬之貞
　龍變化而自用者也馬馴服而用於人者也為人用
　而又牝焉順之至也至順而不貞則陷於邪故利牝
　馬之貞
君子有攸往先迷後得主利西南得朋東北喪朋安貞
吉彖曰至哉坤元萬物資生乃順承天坤厚載物徳合
无疆含𢎞光大品物咸亨牝馬地類行地无疆柔順利
貞君子攸行先迷失道後順得常西南得朋乃與𩔖行
東北喪朋乃終有慶安貞之吉應地无疆
　坤之為道可以為人用而不可以自用可以為和而
　不可以為倡故君子利有攸往往求用也先則迷而
　失道後則順而得主此所以為利也西與南則兌也
　離也以及於巽吾朋也東與北則震也坎也以及於
　乾與艮非吾朋也兩隂不能相用故必離𩔖絶朋而
　求主於東北夫所以離朋而求主者非為邪也故曰
　安貞吉
象曰地勢坤君子以厚徳載物
　坤未必无君徳其所居之勢宜為臣者也書曰臣為
　上為徳為下為民
初六履霜堅冰至象曰履霜堅冰隂始凝也馴致其道
至堅冰也
　始於㣲而終於著者隂陽均也而獨於此戒之者隂
　之為物弱而易入故易以陷人鄭子産曰水弱民狎
　而翫之故多死
六二直方大不習无不利象曰六二之動直以方也不
習无不利地道光也
　以六居二可謂柔矣夫直方大者何從而得之曰六
　二順之至也君子之順豈有他哉循理无私而已故
　其動也為直居中而推其直為方既直且方非大而
　何夫順生直直生方方生大君子非有意為之也循
　理无私而三者自生焉故曰不習无不利夫有所習
　而利則利止於所習者矣
六三含章可貞或從王事无成有終象曰含章可貞以
時發也或從王事知光大也
　三有陽徳茍用其陽則非所以為坤也故有章而含
　之坤之患弱而不可以正也有章則可以為正矣然
　以其可正而遂專之則亦非所以為坤也故從事而
　不造事无成而代有終
六四括囊无咎无譽象曰括囊无咎慎不害也
　夫處上下之交者皆非安地也乾安於上以未至於
　上為危故九三有夕惕之憂坤安於下以始至於上
　為難故六四有括囊之慎隂之進而至於三猶可貞
　也至於四則殆矣故自括結以求无咎无譽咎與譽
　人之所不能免也出乎咎必入乎譽脱乎譽必罹乎
　咎咎所以致罪而譽所以致疑也甚矣无咎无譽之
　難也
六五黄裳元吉象曰黄裳元吉文在中也
　黄中之色也裳下之飾也黄而非裳則君也裳而非
　黄則臣爾非賢臣也六五隂之盛而有陽徳焉故稱
　裳以明其臣稱黄以明其徳夫文生於相錯若隂陽
　之專一豈有文哉六五以隂而有陽徳故曰文在中
　也
上六龍戰於野其血𤣥黄象曰龍戰于野其道窮也
　至於此則非隂之所能安矣隂雖欲不戰而不可得
　故曰其道窮也
用六利永貞象曰用六永貞以大終也
　易以大小言隂陽坤之順進以小也其貞終以大也
文言曰坤至柔而動也剛
　夫物非剛者能剛惟柔者能剛耳畜而不發及其極
　也發之必決故曰沉濳剛克
至静而徳方
　夫物圓則好動故至静所以為方也
後得主而有常含萬物而化光坤道其順乎承天而時
行積善之家必有餘慶積不善之家必有餘殃臣弑其
君子弑其父非一朝一夕之故其所由來者漸矣由辨
之不早辨也易曰履霜堅冰至蓋言順也
　惟其順也故能濟其剛如其不順則辨之乆矣
直其正也方其義也君子敬以直内義以方外敬義立
而徳不孤直方大不習无不利則不疑其所行也
　小人惟多愧也故居則畏動則疑君子必自敬也故
　内直推其直於物故外方直在其内方在其外隱然
　如名師良友之在吾側也是以獨立而不孤夫何疑
　之有
隂雖有美含之以從王事弗敢成也地道也妻道也臣
道也地道无成而代有終也天地變化草木蕃天地閉
賢人隱易曰括囊无咎无譽蓋言謹也
　方其變化雖草木猶蕃及其閉也雖賢人亦隱
君子黄中通理正位居體美在其中而暢於四支發於
事業美之至也
　黄中之色也通是理然後有是色也君子之得位如
　人之有四體為已用也有手而不能執有足而不能
　馳神不宅其體也
隂疑於陽必戰為其嫌於无陽也故稱龍焉猶未離其
𩔖也故稱血焉夫𤣥黄者天地之雜也天𤣥而地黄
　嫌也疑也皆似之謂也隂盛似陽必戰方其盛也似
　无陽焉故雖隂而稱龍然猶未離其隂陽之類也故
　稱血以明其雜若隂已變而為陽則无復𤣥黄之雜
　矣
䷂(震下/坎上)
屯元亨利貞勿用有攸往利建侯
　因世之屯而務往以求功功可得矣而争功者滋多
　天下之亂愈甚故勿用有攸往雖然我則不往矣而
　天下之欲往者皆是也故利建侯天下有侯人各歸
　安其主雖有往者夫誰與為亂
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
　屯有四隂屯之義也其二隂以无應為屯其二隂以
　有應而不得相從為屯故曰剛柔始交而難生物之
　生未有不待雷雨者然方其作也充滿潰亂使物不
　知其所從若將害之霽而後見其功也天之造物也
　豈物物而造之蓋草略茫昧而已聖人之求民也豈
　人人而求之亦付之諸侯而已然以為安而易之則
　不可
象曰雲雷屯君子以經綸初九盤桓利居貞利建侯象
曰雖盤桓志行正也以貴下賤大得民也
　初九以貴下賤有君之徳而无其位故盤桓居貞以
　待其自至惟其无位故有從者有不從者夫不從者
　彼各有所為貞也初九不爭以成其貞故利建侯以
　明不專利而爭民也民不從吾而從吾所建猶從吾
　耳
六二屯如邅如乘馬班如匪宼婚媾女子貞不字十年
乃字象曰六二之難乘剛也十年乃字反常也
　志欲從五而内忌於初故屯邅不進也夫初九屯之
　君也非宼也六二之貞於五也知有五而已苟異於
　五者則吾宼矣吾焉知其徳哉是故以初為宼曰吾
　非與宼為婚媾者也然且不爭而成其貞則初九之
　徳至矣
六三即鹿无虞惟入于林中君子㡬不如舍往吝象曰
即鹿无虞以從禽也君子舍之往吝窮也
　勢可以得民從而君之者初九是也因其有民從而
　建之使牧其民者九五是也苟不可得而强求焉非
　徒不得而已後必有患六三非陽也而居於陽无其
　徳而有求民之心將以求上六之隂譬猶无虞而以
　即鹿鹿不可得而徒有入林之勞故曰君子㡬不如
　舎之㡬殆也
六四乘馬班如求婚媾往吉无不利象曰求而往明也
　方未知所從也而初來求婚從之吉可知矣
九五屯其膏小貞吉大貞凶象曰屯其膏施未光也
　屯无正主惟下之者為得民九五居上而專於應則
　其澤施於二而已夫大者患不廣博小者患不貞一
　故專於應為二則吉為五則凶
上六乘馬班如泣血漣如象曰泣血漣如何可長也
　三非其應而五不足歸也不知五之不足歸惑於近
　而不早自附於初九故窮而至於泣血也
䷃(坎下/艮上)
蒙亨匪我求童蒙童蒙求我初筮告再三瀆瀆則不告
利貞彖曰蒙山下有險險而止蒙蒙亨以亨行時中也
匪我求童蒙童蒙求我志應也初筮告以剛中也再三
瀆瀆則不告瀆蒙也蒙以養正聖功也
　蒙者有蔽於物而已其中固自有正也蔽雖甚終不
　能没其正將戰於内以求自達因其欲達而一發之
　迎其正心彼将沛然而自得焉苟不待其欲達而强
　發之一發不達以至於再三雖有得非其正矣故曰
　匪我求童蒙童蒙求我彼將内患其蔽即我而求達
　我何為求之夫患蔽不深則求達不力求達不力則
　正心不勝正心不勝則我雖告之彼无自入焉故初
　筮告者因其欲達而一發之也再三瀆瀆則不告者
　發之不待其欲達而至於再三也蒙亨以亨行者言
　其一通而不復塞也夫能使之一通而不復塞者豈
　非時其中之欲達而一發之乎故曰時中也聖人之
　於蒙也時其可發而發之不可則置之所以養其正
　心而待其自勝也此聖人之功也
象曰山下出泉蒙君子以果行育徳
　果行者求發也育徳者不發以養正也
初六發蒙利用刑人用説桎梏以往吝象曰利用刑人
以正法也
　所以發蒙者用於未發既發則无用既發而用者瀆
　蒙也桎梏者用於未刑既刑則説既刑而不説者瀆
　刑也發蒙者慎其初不可使至瀆故於初云爾
九二包蒙吉納婦吉子克家象曰子克家剛柔接也
　童蒙若无能為也然而容之則足以為助拒之則所
　喪多矣明之不可以无蒙猶子之不可以无婦子而
　无婦不能家矣
六三勿用取女見金夫不有躬无攸利象曰勿用取女
行不順也
　王弼曰童蒙之時隂求於陽上不求三而三求上女
　先求男者也女之為體正行以待命者也見剛夫而
　求之故曰不有躬也施之於女行不順矣
六四困蒙吝象曰困蒙之吝獨逺實也
　實陽也
六五童蒙吉象曰童蒙之吉順以巽也
　六五之位尊矣恐其不安於童蒙之分而自强於明
　故教之曰童蒙吉
上九擊蒙不利為宼利禦宼象曰利用禦宼上下順也
　以剛自高而下臨弱故至於用擊也發䝉不得其道
　而至於用擊過矣故有以戒之王弼曰為之捍禦則
　物咸附之若欲取之則物咸叛矣
䷄(乾下/坎上)
需有孚光亨貞吉利涉大川彖曰需須也險在前也剛
健而不陷其義不困窮矣需有孚光亨貞吉位乎天位
以正中也
　謂九五也乾之欲進凡為坎者皆不樂也是故四與
　之抗傷而後避上六知不可抗而敬以求免夫敬以
　求免猶有疑也物之不相疑者亦不以敬相攝矣至
　於五則不然知乾之不吾害知己之足以御之是以
　内之而不疑故曰有孚光亨貞吉光者物之神也盖
　出於形器之表矣故易凡言光光大者皆其見逺知
　大者也其言未光未光大者則隘且陋矣
利涉大川往有功也
　見險而不廢其進斯有功矣
象曰雲上於天需君子以飲食宴樂
　乾之剛為可畏也坎之險為不可易也乾之於坎逺
　之則无咎近之則致宼坎之於乾敬之則吉抗之則
　傷二者皆莫能相懷也惟得廣大樂易之君子則可
　以兼懷而兩有之故曰飲食宴樂
初九需於郊利用恒无咎象曰需于郊不犯難行也利
用恒无咎未失常也
　尚逺於坎故稱郊處下不忘進者乾之常也逺之不
　惰近之不躁是為不失常也
九二需於沙小有言終吉象曰需於沙衍在中也雖小
有言以吉終也
　衍廣衍也
九三需於泥致宼至象曰需於泥災在外也自我致宼
敬慎不敗也
　漸近則為沙逼近則為泥於沙則有言於泥則致宼
　坎之為害也如此然於其言也告之以終吉於其致
　宼也告之以敬慎不敗則乾以見險而不廢其進為
　吉矣
六四需於血出自穴象曰需於血順以聽也
　需於血者抗之而傷也出自穴者不勝而避也
九五需於酒食貞吉象曰酒食貞吉以中正也
　敵至而不忌非有餘者不能夫以酒食為需去備以
　相待者非二隂之所能辦也故九五以此待乾乾必
　心服而為之用此所以正而獲吉也
上六入於穴有不速之客三人來敬之終吉象曰不速
之客來敬之終吉雖不當位未大失也
　乾已克四而達於五矣其勢不可復抗故入穴以自
　固謂之不速之客者明非所願也以不願之意而固
　守以待之可得為安乎其所以得免於咎者特以敬
　之而已故不如五之當位而猶愈於四之大失也
䷅(坎下/乾上)
訟有孚窒惕中吉終凶利見大人不利渉大川彖曰訟
上剛下險險而健訟訟有孚窒惕中吉剛來而得中也
終凶訟不可成也
　初六信於九四六三信於上九而九二塞之故曰有
　孚窒而九四上九亦不能置而不爭此訟之所以作
　也故曰上剛下險險而健訟九二知懼則猶可以免
　故曰惕中吉剛來而得中也言其來則息訟而歸矣
　終之則凶
利見大人尚中正也
　謂九五也
不利涉大川入於淵也
　夫使川為淵者訟之過也難未有不起於爭今又欲
　以爭濟之是使相激為深而已
象曰天與水違行訟君子以作事謀始
　王弼曰聽訟吾猶人也必也使无訟乎夫无訟在於
　謀始契之不明訟之所以生也故有徳司契而訟自
　息矣
初六不永所事小有言終吉
　九二處二隂之間欲兼有之初不予而强爭焉初六
　有應於四不永事二而之四以為從强求之二不若
　從有應之四也二雖有言而其辨則明故終吉
象曰不永所事訟不可長也雖小有言其辨明也
　若事二則相從於訟无已也
九二不克訟歸而逋其邑人三百戸无眚象曰不克訟
歸逋竄也自下訟上患至掇也
　初六六三本非九二之所當有也二以其近而强有
　之以為邑人力征而心不服我克則來不克遂往以
　我卜也故九二不克訟而歸則初六六三皆棄而違
　之失衆知懼猶可少安故无眚眚災也其曰逋其邑
　人三百户者猶曰亡其邑人三百户云爾
六三食舊徳貞厲終吉或從王事无成象曰食舊徳從
上吉也
　六三與上九為應二與四欲得之而强施徳焉夫六
　三之應於上九者天命之所當有也非為其有徳於
　我也雖二與四之徳不能奪之矣是以食舊徳以從
　其配食者食而忘之不報之謂也猶曰食言云爾與
　二陽近而不報其徳故厲而後吉或從王事无成者
　有討於其舊從之可也成之過矣
九四不克訟復即命渝安貞吉象曰復即命渝安貞不
失也
　九四命之所當得者初六而已近於三而强求之故
　亦不克訟然而有初之應退而就其命之所當得者
　自改而安於貞則猶可以不失其有也
九五訟元吉象曰訟元吉以中正也
　處中得位而无私於應故訟者莫不取曲直焉此所
　以為元吉也
上九或錫之鞶帶終朝三褫之象曰以訟受服亦不足
敬也
　六三上九之配也二與四甞有之矣不克訟而歸於
　上九上九之得之也譬之鞶帶奪諸其人之身而已
　服之於人情有赧焉故終朝三褫之既服之矣則又
　褫之愧而不安之甚也二與四訟不勝者也然且終
　於无眚與吉也上九訟而勝者也然且有三褫之辱
　何也曰此止訟之道也夫使勝者自多其勝以夸其
　能不勝者自恥其不勝以遂其惡則訟之禍吾不知
　其所止矣故勝者褫服不勝者安貞无眚止訟之道
　也
䷆(坎下/坤上)
師貞丈人吉无咎
　丈人詩所謂老成人也夫能以衆正有功而无後患
　者其惟丈人乎故彖曰吉又何咎矣
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　用師猶以藥石治病故曰毒天下
象曰地中有水師君子以容民畜衆
　兵不可一日无然不可觀也祭公謀父曰先王耀徳
　而不觀兵夫兵戢而時動動則威觀則翫翫則无震
　故地中有水師言兵當如水行於地中而人不知也
初六師出以律否臧凶象曰師出以律失律凶也
　師出不可不以律也否則雖臧亦凶夫以律者正勝
　也不以律者竒勝也能以竒勝可謂臧矣然其利近
　其禍逺其獲小其喪大師休之曰乃見之矣故曰凶
九二在師中吉无咎王三錫命
　夫師出不先得主於中雖有功患隨之矣九二有應
　於五是以吉而无復有咎
象曰在師中吉承天寵也王三錫命懷萬邦也
　賞有功而萬邦懐之則其所賞皆以正勝者也
六三師或輿尸凶象曰師或輿尸大无功也
　九二體剛而居柔體剛則威居柔則順是以无專權
　之疑而有錫命之寵六三體柔而居剛體柔則威不
　足居剛則勢可疑是以不得專其師而為或者之衆
　主之也故凶而无功
六四師左次无咎象曰左次无咎未失常也
　王弼曰得位而无應无應則不可以行得位則可以
　處故左次无咎行師之法欲左皆高故左次
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
　夫以隂柔為師之主不患其好勝而輕敵也患其弱
　而多疑爾故告之曰禽㬥汝田執之有辭矣何咎之
　有既使長子帥師又使弟子與衆主之此多疑之故
　也臣待命而行可謂正矣然將在軍則不可故曰貞
　凶
上六大君有命開國承家小人勿用象曰大君有命以
正功也小人勿用必亂邦也
　夫師始終之際聖人之所甚重也師出則嚴其律師
　休則正其功小人无自入焉小人之所由入者常自
　不以律始惟不以律然後能以竒勝夫能以竒勝者
　其人豈可與居安哉師休之日將録其一勝之功而
　以為諸侯大夫則亂自是始矣聖人之師其始不求
　苟勝故其終可以正功曰是君子之功邪小人之功
　邪
䷇(坤下/坎上)
比吉原筮元永貞无咎不寧方來後夫凶彖曰比吉也
比輔也下順從也原筮元永貞无咎以剛中也
　比吉比未有不吉者也然而比非其人今雖吉後必
　有咎故曰原筮筮所從也原再也再筮慎之至也元
　始也始既已從之矣後雖欲變其可得乎故曰元永
　貞始既已從之則終身為之貞知將終身貞之故再
　筮而後從孰為可從者非五歟故曰以剛中也
不寧方來上下應也
　不寧方來謂五隂也五隂不能自安而求安於五
後夫凶其道窮也
　窮而後求比其誰親之
象曰地上有水比先王以建萬國親諸侯初六有孚比
之无咎有孚盈缶終來有他吉
　五隂皆求比於五初六最處其下而上无應急於比
　者也夫急於求人者必盡其誠故莫如初六之有信
　也五以其急於求人也而忽之則來者懈矣故必比
　之然後无咎是有信者其初甚㣲且約也其小盈缶
　而已然而因是可以致來者故曰終來有他吉
象曰比之初六有他吉也
　言致他者初六之功也
六二比之自内貞吉象曰比之自内不自失也
　以應為比故自内於二可謂貞吉不自失者於五則
　陋矣
六三比之匪人象曰比之匪人不亦傷乎
　近者皆隂而逺无應故曰匪人
六四外比之貞吉象曰外比於賢以從上也
　上謂五也非應而比故曰外比
九五顯比王用三驅失前禽邑人不誡吉象曰顯比之
吉位正中也舎逆取順失前禽也邑人不誡上使中也
　王弼曰為比之主而有應在二顯比者也比而顯之
　則所親者狹矣夫无私於物惟賢是與則去之與來
　皆无失也三驅之禮禽逆來趨已則舎之背已而走
　則射之愛於來而惡於去也故其所施常失前禽也
　以顯比而居王位用三驅之道者也故曰王用三驅
　失前禽也用其中正征討有常伐不加邑動必討叛
　邑人无虞故不誡也此可以為上之使非為上之道
　也
上六比之无首凶象曰比之无首无所終也
　无首猶言无素也窮而後比是无素也
䷈(乾下/巽上)
小畜亨密雲不雨自我西郊彖曰小畜柔得位而上下
應之曰小畜
　謂六四也六四之謂小矣五陽皆為六四之所畜是
　以大而畜於小也
健而巽剛中而志行乃亨
　未畜而亨則巽之所以畜乾者順之而已
密雲不雨尚徃也自我西郊施未行也
　乾之為物難乎其畜之者也畜之非其人則乾不為
　之用雖不為之用而眷眷焉不決去之卒受其病者
　小畜是也故曰密雲不雨自我西郊夫陽施於隂則
　為雨乾非不知巽之不足以任吾施也然其為物也
　健而急於用故進而嘗試焉既已為密雲矣能為密
　雲而不能為雨豈真不能哉不欲雨也雨者乾之有
　為之功也不可以輕用用之於非其人則喪其所以
　為乾矣乾知巽之不足以任吾施也是以遲疑而重
　發之欲之於巽而未决故次於我之西郊君子是以
　知乾之終病也既以為雲矣則是欲雨之道也能終
　不雨乎既已次於郊矣則是欲往之勢也能終不往
　乎雲而不雨將安歸哉故卦以為不雨而爻不免於
　雨者勢也君子之於非其人也望而去之況與之為
　雲乎既已為雲矣又可反乎乾知巽之不足與雨矣
　而猶往從之故曰密雲不雨尚往也
象曰風行天上小畜君子以懿文徳
　夫畜已而非其人則君子不可以有為獨可以雍容
　講道如子夏之在魏子思之在魯可也
初九復自道何其咎吉象曰復自道其義吉也九二牽
復吉象曰牽復在中亦不自失也九三輿説輻夫妻反
目象曰夫妻反目不能正室也
　陽之畜乾也厲而畜之厲而畜之者非以害之也將
　盈其氣而作之爾隂之畜乾也順而畜之順而畜之
　者非以利之也將即其安而縻之爾故大畜將以用
　乾而小畜將以制之乾進而求用則可進而受制則
　不可故大畜之乾以之艮為吉小畜之乾以之巽為
　凶乾之欲去於巽必自其交之未深也去之則易初
　九復自道何其咎吉進而嘗之知其不可反循故道
　而復其所則无咎九二交深於初九矣故其復也必
　自引而後脱蓋已難矣然猶可以不自失也至於九
　三其交益深而不可復則脱輻而與之處與之處可
　也然乾終不能自革其健而與巽乆處而无尤也故
　終於反目
六四有孚血去惕出无咎象曰有孚惕出上合志也九
五有孚攣如富以其鄰象曰有孚攣如不獨富也
　凡巽皆隂也六四固隂矣九五上九其質則陽其志
　則隂也以隂畜乾乾知其不可也易以質陽而志隂
　者畜乾乾知其不可也難何則不知其志而見其類
　也六四有孚血去惕出无咎六四之所孚者初九也
　初九欲去之六四欲畜而留之隂陽不相能故傷而
　去懼而出也以其傷且懼是以知隂之畜乾其欲害
　乾之意見於外也如此以其為害也淺而乾去之速
　故无咎若夫九五之畜乾也則不然所孚者既已去
　我矣我且挽援而留之若中心誠好之然此乾之所
　以眷眷而不悟自引而後脱二者皆欲畜乾而制之
　顧力不能是以六四與上合志而九五以其富附其
　鄰幷力以畜之鄰上九也
上九既雨既處尚徳載婦貞厲月幾望君子征凶象曰
既雨既處徳積載也君子征凶有所疑也
　小畜之世宜不雨者也九三之於上九其勢不得不
　雨者以密雲之不可反而舎上九則无與雨也既已
　與之雨則為其人矣可不為之處乎乾非徳不止九
　五上九質陽而志隂故能尚徳以載乾尚徳者非真
　有徳之謂也九五上九知乾之難畜故積徳而共載
　之此陽也而謂之婦明其實隂也以上畜下故貞乾
　不心服故厲以隂勝陽故月㡬望君子之征自其交
　之未合則无咎既已與之雨矣而去之則彼疑我矣
　疑則害之故凶
䷉(兌下/乾上)
履虎尾不咥人亨彖曰履柔履剛也説而應乎乾是以
履虎尾不咥人亨剛中正履帝位而不疚光眀也
　履之所以為履者以三能履二也有是物者不能自
　用而无者為之用也乾有九二乾不能用而使六三
　用之九二者虎也虎何為用於六三而莫之咥以六
　三之應乎乾也故曰説而應乎乾是以履虎尾不咥
　人亨應乎乾者猶可以用二而乾親用之不可何哉
　曰乾剛也九二亦剛也兩剛不能相下則有爭有爭
　則乾病矣故乾不親用而授之以六三六三以不校
　之柔而居至寡之地故九二樂為之用也九二為三
　用而三為五用是何以異於五之親用二哉五未甞
　病而有用二之功故曰履帝位而不疚光明也夫三
　與五合則三不見咥而五不病五與三離則五至於
　危而三見咥卦綂而論之故言其合之吉爻别而觀
　之故見其離之凶此所以不同也
象曰上天下澤履君子以辨上下定民志初九素履往
无咎象曰素履之往獨行願也
　履六爻皆上履下也所履不同故所以履之者亦異
　初九獨无所履則其所以為履之道者行其素所願
　而已君子之道所以多變而不同者以物至之不齊
　也如不與物遇則君子行願而已矣
九二履道坦坦幽人貞吉象曰幽人貞吉中不自亂也
　九二之用大矣不見於二而見於三三之所以能視
　者假吾目也所以能履者附吾足也有目不自以為
　眀有足不自以為行者使六三得坦途而安履之豈
　非才全徳厚隱約而不慍者欺故曰幽人貞吉
六三眇能視跛能履履虎尾咥人凶武人為于大君象
曰眇能視不足以有眀也跛能履不足以與行也咥人
之凶位不當也武人為于大君志剛也
　眇者之視跛者之履豈其自能哉必將有待於人而
　後能故言跛眇者以眀六三之无能而待於二也二
　虎也所以為吾用而不吾咥者凡以為乾也六三不
　知其眇而自有其明不量其跛而自與其行以虎為
　畏已而去乾以自用虎見六三而不見乾焉斯咥之
　矣九二有之而不居故為幽人六三无之而自矜故
　為武人武人見人之畏已而不知人之畏其君是以
　有為君之志也
九四履虎尾愬愬終吉象曰愬愬終吉志行也
　愬愬懼也九二之剛用於六三故三雖隂而九二之
　虎在焉則三亦虎爰雖然非誠虎也三為乾用而二
　輔之四履其上可无懼乎及其去乾以自用而九二
　叛之則向之所以為虎者亡矣故始懼終吉以九四
　之終吉知六三之衰也六三之衰則九四之志得行
　矣
九五夬履貞厲象曰夬履貞厲位正當也
　九二之剛不可以剛勝也惟六三為能用之九五不
　付之於三而自以其剛決物以此為履危道也夫三
　與五之相離也豈獨三之禍哉雖五亦不能无危其
　所以猶得為正者以其位君也
上九視履考祥其旋元吉象曰元吉在上大有慶也
　三與五其始合而成功其後離而為凶至於上九歴
　見之矣故視其所履考其禍福之祥知二者之不可
　以一日相離也而復其舊則元吉旋復也
　
　
　
　
　
　
　
　
　
　東坡易傳卷一
欽定四庫全書
　東坡易傳卷二　　　　　宋　蘇軾　撰
䷊(乾下/坤上)
泰小往大來吉亨彖曰泰小往大來吉亨則是天地交
而萬物通也上下交而其志同也内陽而外隂内健而
外順内君子而外小人君子道長小人道消也
　陽始於復而至於泰泰而後為大壯大壮而後為夬
　泰之世不若大壯與夬之世小人愈衰而君子愈盛
　也然而聖人獨安夫泰者以為世之小人不可勝盡
　必欲迫而逐之使之窮而无歸其勢必至於爭爭則
　勝負之勢未有決焉故獨安夫泰使君子居中常制
　其命而小人在外不為无措然後君子之患无由而
　起此泰之所以為最安也
象曰天地交泰后以財成天地之道輔相天地之宜以
左右民
　財材也物至於泰極矣不可以有加矣故因天地之
　道而材成之即天地之宜而輔相之以左右民使不
　入扵否而已否未有不自其已甚者始故左右之使
　不失其中則泰可以常保也
初九拔茅茹以其彚征吉象曰拔茅征吉志在外也
　王弼曰茅之為物拔其根而相連引者也茹相連之
　貌也三陽同志俱志於外初為類首舉則類從故曰
　以其彚征吉
九二包荒用馮河不遐遺朋亡得尚于中行象曰包荒
得尚于中行以光大也
　陽皆在内據用事之處而擯三隂於外此隂之所不
　能堪也隂不能堪必疾陽疾陽斯争矣九二陽之主
　也故包荒用馮河馮河者小人之勇也小人之可用
　惟其勇者荒者其無用者也有用者用之無用者容
　之不遐棄也此所以懐小人爾以君子而懐小人其
　朋以為非也而或去之故曰朋亡然而得配於六五
　有大援於上君子所以愈安也雖亡其朋而卒賴以
　安此所以為光大也
九三无平不陂无往不復艱貞无咎勿恤其孚于食有
福象曰无往不復天地際也
　乾本上也坤本下也上下交故乾居於内而坤在外
　苟乾不安其所而務進以迫坤則夫順者將至於逆
　故曰无平不陂坤不獲安於上則将下復以奪乾乾
　之往適所以速其復也故曰無往不復當是時也坤
　已知難而貞於我則可以无咎之矣九三之所孚者
　初與二也以其所孚者為樂進以迫坤而重違之則
　危矣故教之以勿恤其孚而安于食是以有泰之福
六四翩翩不富以其鄰不戒以孚象曰翩翩不富皆失
實也不戒以孚中心願也
　王弼曰乾樂上復坤樂下復四處坤首六五上六皆
　失其故處而樂下者故翩翩相從不必富而能用其
　鄰不待戒而自孚
六五帝乙歸妹以祉元吉象曰以祉元吉中以行願也
　妹女之少者也易女少而男長則權在女六五以隂
　居尊位有帝乙歸妹之象焉坤樂下復下復而奪乾
　乾則病矣而亦非坤之利也乾病而疾坤坤亦將傷
　焉使乾不病坤不傷莫如以輔乾之意而行其下復
　之願如帝女之歸其夫者帝女之歸也非求勝其夫
　將以祉之坤之下復非以奪乾將以輔之如是而後
　可
上六城復于隍勿用師自邑告命貞吝象曰城復于隍
其命亂也
　取土於隍而以為城封而髙之非城之利以利人也
　泰之所以厚坤於外者非以利坤亦以衛乾爾坤之
　在上而欲復於下猶土之為城而欲復於隍也有城
　而不能固之使復於隍非城之罪人之過也故勿用
　師上失其衛則下思擅命故自邑告命邑非所以出
　命也然既以失之矣從而懐之則可正之則吝
䷋(坤下/乾上)
否之匪人不利君子貞大徃小来彖曰否之匪人不利
君子貞大往小來則是天地不交而萬物不通也上下
不交而天下无邦也内隂而外陽内柔而外剛内小人
而外君子小人道長君子道消也
　春秋傳曰不有君子其能國乎君子道消雖有國與
　无同矣
象曰天地不交否君子以儉徳辟難不可榮以禄初六
拔茅茹以其彚貞吉亨象曰拔茅貞吉志在君也
　自泰為否也易自否為泰也難何也隂陽易位未有
　不志於復而其既復未有不安其位者也故泰有征
　而否旡征夫苟无征則是終无泰也而可乎故坤處
　内而不忘貞於乾斯所以為泰之漸矣故亨
六二包承小人吉大人否亨象曰大人否亨不亂羣也
　隂得其位欲包羣陽而以承順取之上説其順而不
　知其害此小人之吉也大人之欲濟斯世也苟出而
　争之上則君莫之信下則小人之所疾故莫如否大
　人否而退使君子小人之羣不相亂以為邪之勝正
　也常於交錯未定之間及其羣分類别正未有不勝
　者也故亨
六三包羞象曰包羞位不當也
　三本陽位故包承羣陽而知羞之矣
九四有命无咎疇離祉象曰有命无咎志行也
　君子之居否患无以自行其志爾初六有志於君而四
　之應苟有命我无庸咎之矣故君子之疇獲離其福
　疇類也
九五休否大人吉其亡其亡繫於苞桑象曰大人之吉
位正當也
　九五大人之得位宜若甚安且强者也然其實制在
　於内席其安强之勢以與小人争而求勝則不可故
　曰休否大人吉恃其安强之勢而不虞小人之内勝
　亦不可故曰其亡其亡繫於苞桑休否者所謂大人
　否也小人之不吾敵也審矣惟乗吾急則有以幸勝
　之利在於急不在於緩也苟否而不争以休息之必
　有不吾敵者見焉故大人吉
上九傾否先否後喜象曰否終則傾何可長也
　否至於此不可復因非傾蕩埽除則喜無自至矣
䷌(離下/乾上)
同人於野亨利涉大川利君子貞彖曰同人柔得位得
中而應乎乾曰同人
　此專言二也
同人曰同人於野亨
　此言五也故别之
利涉大川乾行也
　野者无求之地也立於無求之地則凡從我者皆誠
　同也彼非誠同而能從我於野哉同人而不得其誠
　同可謂同人乎故天與人同物之能同於天者蓋寡
　矣天非求同於物非求不同於物也立乎上而天下
　之能同者自至焉其不能者不至也至者非我援之
　不至者非我拒之不拒不援是以得其誠同而可以
　涉川也故曰同人于野亨利涉大川乾行也苟不得
　其誠同與之居安則合與之涉川則潰矣渉川而不
　潰者誠同也
文眀以健中正而應君子正也唯君子為能通天下之
志象曰天與火同人君子以類族辨物
　水之於地為比火之與天為同人同人與比相近而
　不同不可不察也比以无所不比為比而同人以有
　所不同為同故君子以類族辨物
初九同人于門无咎象曰出門同人又誰咎也
　初九自内出同於上上九自外入同於下自内出故
　言門自外入故言郊能出其門而同於人不自用者
　也
六二同人于宗吝象曰同人于宗吝道也
　凡言媾者其外應也凡言宗者其同體也九五為媾
　九三為宗從媾正也從宗不正也六二之所欲從者
　媾也而宗欲得之正者逺而不相及不正者近而足
　以相困苟不能自力於難而安於易以同乎不正則
　吝矣
九三伏戎於莽升其髙陵三歳不興象曰伏戎于莽敵
剛也三歳不興安行也九四乘其墉弗克攻吉象曰乘
其墉義弗克也其吉則困而反則也
　六二之欲同乎五也歴三與四而後至故三與四皆
　欲得之四近於五五乘其墉其勢至迫而不可動是
　以雖有争二之心而未有起戎之迹故猶可知困而
　不攻反而獲吉也若三之於五也稍逺而肆焉五在
　其陵而不在其墉是以伏戎于莽而伺之既已起戎
　矣雖欲反則可得乎欲興不能欲歸不可至於三歲
　行將安入故曰三嵗不興安行也
九五同人先號咷而後笑大師克相遇象曰同人之先
以中直也大師相遇言相克也
　子曰君子之道或出或處或黙或語二人同心其利
　斷金同心之言其臭如蘭由此觀之豈以用師而少
　五哉夫以三四之强而不能奪始於號咷而卒達於
　笑至於用師相克矣而不能散其同此所以知二五
　之誠同也二隂也五陽也隂陽不同而為同人是以
　知其同之可必也君子出處語黙不同而為同人是
　以知其同之可必也苟可必也則雖有堅强之物莫
　能間之矣故曰其利斷金蘭之有臭誠有之也二五
　之同其心誠同也故曰其臭如蘭
上九同人於郊无悔象曰同人於郊志未得也
　物之同於乾者已寡矣今又處乾之上則同之者尤
　難以其无所苟同則可以无悔以其莫與共立則志
　未得也
䷍(乾下/離上)
大有无亨彖曰大有柔得尊位大中而上下應之曰大
有
　謂五也大者皆見有於五故曰大有
其徳剛健而文眀應乎天而時行是以元亨象曰火在
天上大有君子以遏惡揚善順天休命
　以健濟眀可以進退善惡順天之休命也
初九无交害匪咎艱則无咎
　二應於五三通於天子四與上近焉獨立无交者惟
　初而已雖然无交之為害也非所謂咎也獨立无恃
　而知難焉何咎之有
象曰大有初九无交害也
　明惟初九為然也
九二大車以載有攸往无咎象曰大車以載積中不敗
也
　大車虚而有容者謂五也九二足以有為矣然非六
　五虚而容之雖欲往可得乎積中明虚也
九三公用亨於天子小人弗克象曰公用亨于天子小
人害也
　九三以陽居陽其勢足以通於天子以小人處之則
　敗矣
九四匪其彭无咎象曰匪其彭无咎眀辨晳也
　彭三也九四之義知有五而已夫九三之剛非强也
　六五之柔非弱也惟眀者為能辨此
六五厥孚交如威如吉象曰厥孚交如信以發志也威
如之吉易而无備也
　處羣剛之間而獨用柔无僃之甚者也以其无僃而
　物信之故歸之者交如也此柔而能威者何也以其
　无備知其有餘也夫僃生於不足不足之形見於外
　則威削
上九自天祐之吉无不利象曰大有上吉自天祐也
　曰祐曰吉曰无不利其為福也多矣而終不言其所
　以致福之由而象又因其成文无所復説此豈真无
　説也哉盖其所以致福者逺矣夫兩剛不能相用而
　獨隂不可以用陽故必居至寡之地以隂附陽而後
　衆予之履之六三大有之六五是也六三附於九五
　六五附於上九而羣陽歸之二隂既因羣陽而有功
　九五上九又得以坐受二隂之成績故履有不疚之
　光而大有有自天之祐此皆聖賢之高致妙用也故
　孔子曰天之所助者順也人之所助者信也履信思
　乎順又以尚賢也是以自天祐之吉无不利信也順
　也尚賢也此三者皆六五之徳也易而无僃六五之
　順也厥孚交如六五之信也羣陽歸之六五之尚賢
　也上九特履之爾我之所履者能順且信又以尚賢
　則天人之助將安歸哉故曰聖人无功神人无名而
　大有上九不見致福之由也
䷎(艮下/坤上)
謙亨君子有終彖曰謙亨天道下濟而光眀地道卑而
上行
　此所以為謙亨也
天道虧盈而益謙地道變盈而流謙鬼神害盈而福謙
人道惡盈而好謙謙尊而光卑而不可踰君子之終也
　此所以為君子有終也不於其終觀之則争而得謙
　而失者盖有之矣惟相要於究極然後知謙之必勝
　也
象曰地中有山謙君子以裒多益寡稱物平施
　裒取也謙之為名生於過也物過然後知有謙使物
　不過則謙者乃其中爾過與中相形而謙之名生焉
　聖人即世之所名而名之而其實則歸于中而已矣地
　過乎卑山過乎高故地中有山謙君子之居是也多
　者取之謙也寡者益之亦謙也
初六謙謙君子用涉大川吉象曰謙謙君子卑以自牧
也
　此最處下是謙之過也是道也无所用之用於涉川
　而已有大難不深自屈折則不足以致其用牧者養
　之以待用云爾
六二鳴謙貞吉象曰鳴謙貞吉中心得也
　雄鳴則雌應故易以隂陽唱和寄之於鳴謙之所以
　為謙者三也其謙也以勞故聞其風被其澤者莫不
　相從於謙六二其鄰也上九其配也故皆和之而鳴
　於謙而六二又以隂處内卦之中雖微九三其有不
　謙乎故曰鳴謙又曰貞吉鳴以言其和於三貞以見
　其出於性也
九三勞謙君子有終吉象曰勞謙君子萬民服也
　勞功也謙五隂一陽待是而後為謙其功多矣艮之
　制在三而三親以艮下坤其謙至矣故曰勞謙勞而
　不伐有功而不徳非獨以自免而已又將以及人是
　得謙之全者也故彖曰君子有終而三亦云
六四无不利撝謙象曰无不利撝謙不違則也
　是亦九三之所致也二近其内有配之象故曰鳴四
　近其外三之所向故稱撝以柔居柔而當三之所向
　三之所撝四之所趨也以謙撝謙孰不利者故曰无
　不利
六五不富以其鄰利用侵伐无不利象曰利用侵伐征
不服也
　直者曲之矯也謙者驕之反也皆非徳之至也故兩
　直不相容兩謙不相使九三以勞謙而上下皆謙以
　應之内則鳴謙外則撝謙其甚者則謙謙相追於无
　窮相益不已則夫所謂裒多益寡稱物平施者將使
　誰為之若夫六五則不然以為謙乎則所據者剛也
　以為驕乎則所處者中也惟不可得而謂之謙不可
　得而謂之驕故五謙莫不為之使也求其所以能使
　此五謙者而无所有故曰不富以其鄰至於侵伐而
　不害為謙故曰利用侵伐莫不為之用者故曰无不
　利
上六鳴謙利用行師征邑國象曰鳴謙志未得也可用
行師征邑國也
　其為鳴謙一也六二自得於心而上六志未得者以
　其所居非安於謙者也特以其配之勞謙而强應焉
　貌謙而實不至則所服者寡矣故雖其邑國而猶叛
　之夫實雖不足而名在於謙則叛者不利叛者不利
　則征者利矣王弼曰吉凶悔吝生乎動者也動之所
　起興於利者也故飲食必有訟訟必有衆起未有居
　衆人之所惡而為動者所害處不競之地而為争者
　所奪是以六爻雖有失位无應乘剛而皆无凶咎悔
　吝者以謙為主也
䷏(坤下/震上)
豫利建侯行師
　豫之言暇也暇以樂之謂豫建侯所以豫豫所以行
　師也故曰利建侯行師有民而不以分人雖欲豫可
　得乎子重問晉國之勇欒鍼曰好以暇是故惟暇者
　為能師
彖曰豫剛應而志行順以動豫豫順以動故天地如之
　言天地亦以順動也
而况建侯行師乎天地以順動故日月不過而四時不
忒聖人以順動則刑罰清而民服
　上以順動則凡入於刑罰者皆民之過也
豫之時義大矣哉
　卦未有非時者也時未有无義亦未有无用者也苟
　當其時有義有用焉往而不為大故曰時義又曰時
　用又直曰時者皆適遇其及之而已從而為之説則
　過矣如必求其説則凡不言此者皆當求所以不言
　之故无乃不勝異説而厭棄之歟盍取而觀之因其
　言天地以及聖人王公則多有是言因其所言者大
　而後及此者則其言之勢也是説也且非獨此見天
　地之情者四利見大人者五其餘同者不可勝數也
　又可盡以為異於他卦而曲為之説歟
象曰雷出地奮豫先王以作樂崇徳殷薦之上帝以配祖
考初六鳴豫凶象曰初六鳴豫志窮凶也
　所以為豫者四也而初和之故曰鳴已无以致樂而
　恃其配以為樂志不逺矣因人之樂者人樂亦樂人
　憂亦憂志在因人而已所因者窮不得不凶
六二介于石不終日貞吉象曰不終日貞吉以中正也
　以隂居隂而處二隂之間晦之極静之至也以晦觀
　眀以静觀動則凡吉凶禍福之至如長短黑白陳乎
　吾前是以動静如此之果也介于石果於静也不終
　日果於動也是故孔子以為知㡬也
六三盱豫悔遲有悔象曰盱豫有悔位不當也
　以陽居陽猶力人之馭健馬也有以制之夫三非六
　之所能馭也乗非其任而聴其所之若是者神亂於
　中而目盱於外矣據静以觀物者見物之正六二是
　也乗動以逐物者見物之似六三是也物之似福者
　誘之似禍者劫之我且睢盱而赴之既而非也則後
　雖有誠然者莫敢赴之矣故始失之疾而其終未嘗
　不以遲為悔也
九四由豫大有得勿疑朋盍簮象曰由豫大有得志大
行也
　盍何不也簮固結也五隂莫不由四而豫故大有得
　豫有三豫二貞三豫易懐而二貞難致難致者疑之
　則附者皆以利合而已夫以利合亦以利散是故來
　者去者觀望而不至者舉勿疑之則吾朋何有不固
　者乎
六五貞疾恒不死象曰六五貞疾乘剛也恒不死中未
亡也
　二與五皆貞者也貞者不志於利故皆不得以豫名
　之其貞同其所以為貞者異故二以得吉五以得疾
　也二之貞非固欲不從四也可則進否則退其吉也
　不亦宜乎五之於四也其質則隂其居則陽也質隂
　則力莫能較居陽則有不服之心焉夫力莫能較而
　有不服之心則其貞足以為疾而已三豫者皆内喪
　其守而外求豫者也故小者悔吝大者凶六五之貞
　雖以為疾而其中之所守者未亡則恒至於不死君
　子是以知貞之可恃也
上六㝠豫成有渝无咎象曰㝠豫在上何可長也
　㝠者君子之所宜息也豫至上六宜息矣故曰㝠豫
　成有渝者盈輒變也盈輒變所以為无窮之豫也
䷐(震下/兌上)
隨元亨利貞无咎彖曰隨剛來而下柔動而説隨大亨
貞无咎而天下隨時隨時之義大矣哉
　大時不齊故隨之世容有不隨者也責天下以人人
　隨已而咎其貞者此天下所以不説也是故大亨而
　利貞者貞者无咎而天下隨時時者上之所制也不
　從已而從時其為隨也大矣
象曰澤中有雷隨君子以嚮晦入宴息
　雷在澤中伏而不用故君子晦則入息
初九官有渝貞吉出門交有功象曰官有渝從正吉也
出門交有功不失也
　物有正主之謂官九五者六二之正主也二以逺五
　而苟隨於初五以其隨初而疑之則官有變矣官有
　變初可以有獲也而非其正故官雖有變而以從正
　不取為吉也初之取二也得二而失五初之不取二
　也失二而得五何也可取而不取歸之於正主初信
　有功於五矣五必徳之失門内之配而得門外之交
　是故捨其近配而出門以求交於其所有功之人其
　得也必多故君子以為未嘗失也
六二係小子失丈夫象曰係小子弗兼與也
　小子初也丈夫五也兼與必兩失
六三係丈夫失小子隨有求得利居貞象曰係丈夫志
舍下也
　四為丈夫初為小子三无適應有求則得之矣然而
　從四正也四近而在上從上則順與近則固故係丈
　夫而利居貞
九四隨有獲貞凶有孚在道以明何咎象曰隨有獲其
義凶也有孚在道明功也
　六三固四之所當有也不可以言獲獲者取非其有
　之辭也二之往配於五也厯四而後至四之勢可以
　不義取之取之則於五為凶不取則於五為有功二
　之從五也甚難初處其鄰而四當其道處其鄰不忘
　貞當其道不忘信使二得從其配者初與四之功也
　故皆言功居可疑之地而有功足以自明其誰咎之
九五孚于嘉吉象曰孚於嘉吉位正中也
　嘉謂二也傳曰嘉偶曰配而昏禮為嘉故易凡言嘉
　者其配也隨之時隂急於隨陽者也故隂以不苟隨
　為貞而陽以不疑其叛已為吉六二以逺五而貳於
　初九五不疑而信之則初不敢有二不敢叛故吉
上六拘係之乃從維之王用亨于西山象曰拘係之上
窮也
　居上无應而不下隨故拘係之而後從從而又維之
　明强之而後從也强之而後從則其從也不固故教
　之曰當如王之通于西山王文王也西山西戎也文
　王之通西戎也待其自服而後從之不强以從也
䷑(巽下/艮上)
蠱元亨利渉大川先甲三日後甲三日彖曰蠱剛上而
柔下巽而止蠱蠱元亨而天下治也利渉大川往有事
也先甲三日後甲三日終則有始天行也
　器乆不用而蟲生之謂之蠱人乆宴溺而疾生之謂
　之蠱天下乆安无為而弊生之謂之蠱易曰蠱者事
　也夫蠱非事也以天下為无事而不事事則後將不
　勝事矣此蠱之所以為事也而昧者乃以事為蠱則
　失之矣器欲常用體欲常勞天下欲常事事故曰巽
　而止蠱夫下巽則莫逆上止則无為下莫逆而上无
　為則上下大通而天下治也治生安安生樂樂生媮
　而衰亂之萌起矣蠱之災非一日之故也必世而後
　見故爻皆以父子言之明父養其疾至子而發也人
　之情无大患難則日入於媮天下既已治矣而猶以
　渉川為事則畏其婾也蠱之與巽一也上下相順與
　下順而上止其為婾一也而巽之所以不為蠱者有
　九五以幹之而蠱无是也故蠱之彖曰先甲三日後
　甲三日終則有始而巽之九五曰无初有終先庚三
　日後庚三日吉陽生於子盡於已隂生於午盡於亥
　陽為君子君子為治隂為小人小人為亂夫一日十
　二干相值支五干六而後復世未有不知者也先甲
　三日後甲三日則世所謂六甲也先庚三日後庚三
　日則世所謂六庚也甲庚之先後隂陽相反故易取
　此以寄治亂之勢也先甲三日子戌申也中盡於己
　而陽盈矣盈將生隂治將生亂故受之以後甲後甲
　三日午辰寅也寅盡於亥然後隂極而陽生蠱無九
　五以幹之則其治亂皆極其自然之勢勢窮而後變
　故曰終則有始天行也夫巽則不然初雖失之後必
　有以起之譬之於庚先庚三日午辰寅也後庚三日
　子戌申也庚之所後甲之所先也故先庚三日盡於
　亥後庚三日盡於已先隂而後陽先亂而後治故曰
　无初有終又特曰吉不言之於巽彖而言之於九五
　者明此九五之功非巽之功也
象曰山下有風蠱君子以振民育徳
　鼔之舞之之謂振振民使不惰育徳使不竭
初六幹父之蠱有子考无咎厲終吉象曰幹父之蠱意
承考也
　蠱之為災非一日之故也及其微而幹之初其任也
　見蠱之漸子有改父之道其始雖危終必吉故曰有
　子考无咎言无是子則考有咎矣孝愛之深者其迹
　有若不順其迹不順其意順也
九二幹母之蠱不可貞象曰幹母之蠱得中道也
　隂之為性安无事而惡有為是以為蠱之深而幹之
　尤難者寄之母也正之則傷愛不正則傷義以是為
　至難也非九二其孰能任之故責之二也二以陽居
　隂有剛之實而无用剛之迹可以免矣
九三幹父之蠱小有悔无大咎象曰幹父之蠱終无咎
也
　九三之徳與二无以異也特不知所以用之二用之
　以隂而三用之以陽故小有悔而无大咎
六四裕父之蠱往見吝象曰裕父之蠱往未得也
　六四之所居與二无以異也而无其徳斯益其疾而
　已裕益也
六五幹父之蠱用譽象曰幹父用譽承以徳也
　父有蠱而子幹之猶其有疾而砭藥之也豈其所樂
　哉故初以獲厲三以獲悔六五以柔居中雖有幹蠱
　之志而无二陽之決故反以是獲譽譽歸於己則疾
　歸於父矣父之徳惟不可承也使其可承則非蠱矣
　蠱而承徳是以无巽九五後庚之吉也
上九不事王侯髙尚其事象曰不事王侯志可則也
　君子見蠱之漸則渉川以救之及其成則不事王侯
　以逺之蠱之成也良醫不治君子不事事
䷒(兌下/坤上)
臨元亨利貞至於八月有凶彖曰臨剛浸而長説而順
剛中而應大亨以正天之道也至于八月有凶消不乆
也
　復而陽生凡八月而二隂至則臨之二陽盡矣方長
　而慮消者戒其速也
象曰澤上有地臨君子以教思无窮容保民无疆
　澤所以容水而地又容澤則无不容也故君子為无
　窮之教保无疆之民記曰君子過言則民作辭過動
　則民作則故言必慮其所終而行必稽其所弊
初九咸臨貞吉象曰咸臨貞吉志行正也
　有應者為咸臨咸感也感以臨則其為臨也易故咸
　臨所以行正也
九二咸臨吉无不利象曰咸臨吉无不利未順命也
　二陽在下方長而未盛也四隂在上雖危而尚强也
　九二以方長之陽而臨衆隂隂負其强而未順命從
　而攻之隂則危矣而陽不能无損故九二以咸臨之
　而後吉陽得其欲而隂免於害故无不利
六三甘臨无攸利既憂之无咎象曰甘臨位不當也既
憂之咎不長也
　樂而受之謂之甘陽進而隂莫逆甘臨也甘臨者居
　於不爭之地而後可以居於陽陽猶疑之拒之固傷
　不拒猶疑之進退無所利者居之過也故六三之咎
　位不當而已咎在其位不在其人則憂懼可以免矣
六四至臨无咎象曰至臨无咎位當也
　以隂居隂而應於初陽至而遂順之故曰至臨
六五知臨大君之宜吉象曰大君之宜行中之謂也
　見於未然之謂知臨之世陽未足以害隂而其勢方
　鋭隂尚可以抗陽而其勢方郤苟以其未足以害我
　而不内以吾尚足以抗之而不受則陽将忿而攻隂
　六五以柔居尊而應於二方其未足而收之故可使
　為吾用方吾有餘而柔之故可使懐吾徳此所以為
　知也天子以是服天下之强者則可小人以是畜君
　子則不可故曰大君之宜吉惟大君為宜用是也大
　君以是行其中小人以是行其邪
上六敦臨吉无咎象曰敦臨之吉志在内也
　敦益也内下也六五既已應九二矣上六又從而附
　益之謂之敦臨復之六四既已應初九矣六五又從
　而附益之謂之敦復其義一也
䷓(坤下/巽上)
觀盥而不薦有孚顒若彖曰大觀在上順而巽中正以
觀天下觀盥而不薦有孚顒若下觀而化也觀天之神
道而四時不忒聖人以神道設教而天下服矣
　无器而民趨不言而物喻者觀之道也聖人以神道
　設教則賞爵刑罰有設而不用者矣寄之宗廟則盥
　而不薦者也盥者以誠薦者以味
象曰風行地上觀先王以省方觀民設教初六童觀小
人无咎君子吝象曰初六童觀小人道也
　大觀在上故四隂皆以尚賔為事初六童而未仕者
　也急於用以自衒賈惟器小而夙成者為无咎君子
　則吝矣
六二闚觀利女貞象曰闚觀女貞亦可醜也
　六二逺且弱宜處而未宜賔者也譬之於女利貞而
　不利行者也苟以此為觀則是女不待禮而闚以相
　求貞者之所醜也
六三觀我生進退象曰觀我生進退未失道也
　六三上下之際也故當自觀其生以卜進退夫欲知
　其君則觀其民故我之生則君之所為也知君之所
　為則進退決矣進退在我故未失道也
六四觀國之光利用賔於王象曰觀國之光尚賔也
　進退之決在六三故自三以下利退而不利進自三
　以上利進而不利退進至於四決不可退矣故利用
　賔于王
九五觀我生君子无咎象曰觀我生觀民也上九觀其
生君子无咎象曰觀其生志未平也
　此二觀所自言之者不同其實一也觀我生讀如觀
　兵之觀觀其生讀如觀魚之觀九五以其至顯觀之
　於民以我示民故曰觀我生上九處於至高而下觀
　之自民觀我故曰觀其生今夫乗車於道負者皆有
　不平之心聖人以其一身擅天下之樂厚自奉以觀
　示天下而天下不怨夫必有以大服之矣吾以吾可
　樂之生而觀之人人亦觀吾生可樂則天下之争心
　將自是而起故曰君子无咎君子而後无咎難乎其
　无咎也
　
　
　
　
　
　
　
　
　東坡易傳卷二
欽定四庫全書
　東坡易傳卷三　　　　　宋　蘇軾　撰
䷔(震下/離上)
噬嗑亨利用獄
　道之衰也而物至於相噬以求合教化則已晚矣故
　利用獄
彖曰頥中有物曰噬嗑
　所以為噬嗑者四也否則為頥矣
噬嗑而亨剛柔分動而眀
　噬嗑之時噬非其𩔖而居其間者也陽欲噬隂以合
　乎陽隂欲噬陽以合乎隂故曰剛柔分動而明也
雷電合而章柔得中而上行雖不當位利用獄也
　謂五也
象曰雷電噬嗑先王以眀罰勅法初九屨校滅趾无咎
象曰屨校滅趾不行也
　居噬嗑之時六爻未有不以噬為事者也自二與五
　反覆相噬猶能戒以相存也惟初與上内噬三隂而
　莫或噬之貪得而不戒故始於小過終於大咎聖人
　於此兩者寄小人之始終於彼四者明相噬之得喪
六二噬膚滅鼻无咎象曰噬膚滅鼻乗剛也
　以隂居隂至柔而不拒者也故初九噬之若噬膚然
　至於滅鼻而不知止也夫滅鼻而不知止者非初之
　利也非初之利則二无咎矣
六三噬腊肉遇毒小吝无咎
　腊肉乾胏乾肉皆難噬者也凡易以隂居陽則不純
　乎柔中有剛矣故六三六五皆有難噬之象夫勢之
　必不能拒也則君子以不拒為大六二是也六三之
　於九四力不能敵而懐毒以待之則已陋矣故曰小
　吝出於見噬而不能堪也故非其咎
象曰遇毒位不當也
　若以隂居隂則无復有毒矣
九四噬乾胏得金矢
　取其堅而可畏
利艱貞吉象曰利艱貞吉未光也六五噬乾肉得黄金
　取其居中而貴
貞厲无咎象曰貞厲无咎得當也
　九四居二隂之間六五居二陽之間皆處争地而致
　交噬者也夫不能以徳相懐而以相噬為志者惟常
　有敵以致其噬則可以少安苟敵亡矣噬将无所施
　不㡬於自噬乎由此觀之无徳而相噬者以有敵為
　福矣九四噬乾胏得金矢六五噬乾肉得黄金九四
　之難噬是六三六五之得也六五之難噬是九四上
　九之得也得之為言猶曰賴此以存云爾利艱貞吉
　貞厲无咎皆未可以居安而享福也惟有徳者為能
　居安而享福夫豈賴有敵而後存邪故曰未光也得
　當者當於二陽之間也
上九何校滅耳凶象曰何校滅耳聰不眀也
　滅趾者止其行而已不行猶可以无咎滅耳則廢其
　聰矣无及也故凶
䷕(離下/艮上)
賁亨小利有攸往彖曰賁亨柔來而文剛故亨分剛上
而文柔故小利有攸往天文也文眀以止人文也
　剛不得柔以濟之則不能亨柔不附剛則不能有所
　往故柔之文剛剛者所以亨也剛之文柔柔者所以
　利往也乾之為離坤之為艮隂陽之勢數也文眀以
　止離艮之徳也勢數推之天其徳以為人易有剛柔
　往来上下相易之説而其最著者賁之彖也故學者
　沿是争推其所從變曰泰變為賁此大惑也一卦之
　變為六十三豈獨為賁也哉學者徒知泰之為賁又
　烏知賁之不為泰乎凡易之所謂剛柔相易者皆本
　諸乾坤也乾施一陽於坤以化其一隂而生三子皆
　一陽而二隂凡三子之卦有言剛来者眀此本坤也
　而乾来化之坤施一隂於乾以化其一陽而生三女
　皆一隂而二陽凡三女之卦有言柔來者眀此本乾
　也而坤來化之故凡言此者皆三子三女相值之卦
　也非是卦也則无是言也凡六蠱之彖曰剛上而柔
　下賁之彖曰柔来而文剛分剛上而文柔咸之彖曰
　柔上而剛下恒之彖曰剛上而柔下損之彖曰損下
　益上益之彖曰損上益下此六者適遇而取之也凡
　三子三女相值之卦十有八而此獨取其六何也曰
　聖人之所取以為卦亦多術矣或取其象或取其爻
　或取其變或取其剛柔之相易取其象天水違行訟
　之𩔖是也取其爻六三履虎尾之𩔖是也取其變頥
　中有物曰噬嗑之類是也取其剛柔之相易賁之類
　是也夫剛柔之相易其所取以為卦之一端也遇其
　取者則言不取者則不言也又可以盡怪之歟
觀乎天文以察時變觀乎人文以化成天下象曰山下
有火賁君子以明庶政无敢折獄
　眀庶政眀也无敢折獄止也
初九賁其趾舍車而徒象曰舍車而徒義弗來也
　文剛者六二也初九九三見文者也自六二言之則
　初九其趾九三其須也初九之應在四六二之文初
　九之所不受也車者所以養趾為行文也初九為趾
　則六二之所以文初九者為車矣初九自潔以答六
　四之好故義不乗其車而徒行也
六二賁其須象曰賁其須與上興也
　六二施隂於二陽之間初九有應而不受九三无應
　而内之无應而内之者正也是以仰賁其須須者附
　上而與之興也
九三賁如濡如永貞吉象曰永貞之吉終莫之陵也
　初九之正配四也而九三近之九三之正配二也而
　初九近之見近而不貞則失其正故九三不貞於二
　而貳於四則其配亦見陵於初九矣初九亦然何則
　无以相賁也自九三言之賁我者二也濡我者四也
　我可以兩獲焉然而以永貞於二為吉也
六四賁如皤如白馬翰如匪寇婚媾象曰六四當位疑
也匪寇婚媾終无尤也
　六四當可疑之位者以近三也六二以其賁賁初九
　而初九全其潔皤然也初九之所以全其潔者凡以
　為四也四可不以潔答之乎是以潔其車馬翼然而
　往從之以三為寇而莫之媾也此四者危疑之間交
　争之際也然卒免於侵陵之禍者以四之无不貞也
六五賁於丘園束帛戔戔吝終吉象曰六五之吉有喜
也
　丘園者僻陋无人之地也五无應于下而上九之所
　賁也故曰賁于丘園而上九亦无應者也夫兩窮而
　无歸則薄禮可以相縻而長乆也是以雖吝而有終
　可不謂吉乎彼苟有以相喜則吝而吉可也戔戔小
　也
上九白賁无咎象曰白賁无咎上得志也
　夫柔之文剛也往附於剛以賁從人者也剛之文柔
　也柔来附之以人從賁者也以賁從人則賁存乎人
　以人從賁則賁存乎已此上九之所以得志也陽行
　其志而隂聴命惟其所賁故曰白賁受賁莫若白
䷖(坤下/艮上)
剝不利有攸往彖曰剝剝也柔變剛也不利有攸往小
人長也順而止之觀象也
　見可而後動
君子尚消息盈虚天行也象曰山附於地剝上以厚下
安宅
　身安而民與之則剝者自衰不與之校也
初六剝牀以足蔑貞凶象曰剝牀以足以滅下也六二
剝牀以辨蔑貞凶象曰剝牀以辨未有與也
　陽在上故君子以上三爻為已載已者牀也故下為
　牀隂之長猶水之溢也故曰蔑辨足之上也牀與足
　之間故曰辨君子之於小人不疾其有邱山之惡而
　幸其有毫髪之善剝牀以足且及其辨矣猶未直以
　為凶也曰蔑貞而後凶小人之於正也絶蔑无餘而
　後凶可必也若猶有餘則君子自其餘而懐之矣故
　曰剝牀以辨未有與也小人之為惡也有人與之然
　後自信以果方其未有與也則其愧而未果之際也
六三剝之无咎象曰剝之无咎失上下也
　王弼曰羣隂剝陽已獨協焉雖處於剝可以无咎上
　下各有二隂應陽則失上下也
六四剝牀以膚凶象曰剝牀以膚切近災也
　剝牀以膚始及已矣雖欲懐之而不可得矣故直曰
　凶
六五貫魚以宫人寵无不利象曰以宫人寵終无尤也
　觀之世幾於剝矣而言不及小人者其主陽也六五
　剝之主凡剝者皆其類也聖人不能使之无寵於其
　類故擇其害之淺者許之四以下貫魚之象也自上
　及下施寵均也夫寵均則勢分勢分則害淺矣以宫
　人之寵寵之不及以政也不及以政豈惟自安亦以
　安之故無不利聖人之教人也容其或有而去其太
　甚庶㡬從之如責之以必无則彼有不從而已矣
上九碩果不食君子得輿小人剝廬象曰君子得輿民
所載也小人剝廬終不可用也
　果未有不見食者也碩而不見食必不可食者也智
　者去之愚者眷焉上九之失民乆矣五隂之勢足以
　轢而取之然且獨存於上者彼特存我以為名爾與
　之合則存不與之合則亡君子以為是不可食之果
　也而亟去之彼得志於上必食其下故君子去其上
　而出其下可以得民載於下謂之輿庇於上謂之廬
　廬者既剝之餘也豈可復用哉
䷗(震下/坤上)
復亨出入无疾朋來无咎反復其道七曰來復利有攸
往彖曰復亨剛反動而以順行是以出入无疾
　自坤為復謂之入自復為乾謂之出疾病也
朋來无咎反復其道七日來復天行也
　坤與初九為七
利有攸往剛長也復其見天地之心乎
　見其意之所向謂之心見其誠然謂之情凡物之將
　亡而復者非天地之所予者不能也故陽之消也五
　存而不足及其長也甫一而有餘此豈人力也哉傳
　曰天之所壊不可支也其所支亦不可壊也違天不
　祥必有大咎
象曰雷在地中復先王以至日閉闗商旅不行后不省
方
　復者變易之際也聖人居變易之際静以待其定不
　可以有為也故以至日閉闗眀之下至於商旅不行
　上至於后不省方
初九不逺復无祗悔元吉象曰不逺之復以脩身也
　去其所居而復歸亡其所有而復得謂之復必嘗去
　也而後有歸必嘗亡也而後有得无去則无歸无亡
　則无得是故聖人无復初九未嘗見其有過也然而
　始有復矣孔子曰顔氏之子其殆庶㡬乎有不善未
　嘗不知知之未嘗復行也
六二休復吉象曰休復之吉以下仁也
　休初九也以隂居隂不争之至也退而休之使復者
　得信謂之休復
六三頻復厲无咎象曰頻復之厲義无咎也
　以隂居陽力不得抗而中不願故頻於初九之復也
　外順而内不平者危則无咎頻蹙也
六四中行獨復象曰中行獨復以從道也
　獨與初應
六五敦復无悔象曰敦復无悔中以自考也
　憂患未至而慮之則无悔六五隂之方盛也而内自
　度其終不足以抗初九故因六四之獨復而附益之
　以自託焉
上六迷復凶有災眚用行師終有大敗以其國君凶至
于十年不克征象曰迷復之凶反君道也
　乗極盛之末而用之不已不知初九之已復也謂之
　迷復災眚者在天之罰也初九之復天也衆莫不予
　而已獨迷焉用之於敵則災其國用之於國則災其
　身極盛必衰驟勝故敗在其終也國敗君凶至於十
　年而不復者明其用民之過而師競之甚也
䷘(震下/乾上)
无妄元亨利貞其匪正有眚不利有攸往彖曰无妄剛
自外來而為主於内
　謂初九
動而健剛中而應
　謂九五
大亨以正天之命也
　无妄者天下相從於正也正者我也天下從之者天
　也聖人能必正不能使天下必從故以无妄為天命
　也
其匪正有眚不利有攸往无妄之往何之矣天命不祐
行矣哉
　无故而為惡者天之所甚疾也世之妄也則其不正
　者容有不得已焉无妄之世正則安不正則危棄安
　即危非人情故不正者必有天災
象曰天下雷行物與无妄
　妄者物所不與也
先王以茂對時育萬物
　茂勉也對濟也傳曰寛以濟猛猛以濟寛天下既已
　无妄矣則先王勉濟斯時容養萬物而已
初九无妄往吉象曰无妄之往得志也
　所以為无妄者震也所以為震者初九也无妄之權
　在初九故往得志也
六二不耕穫不葘畬則利有攸往象曰不耕穫未富也
六三无妄之災或繫之牛行人之得邑人之災象曰行
人得牛邑人災也九四可貞无咎象曰可貞无咎固有
之也九五无妄之疾勿藥有喜象曰无妄之藥不可試
也
　善為天下者不求其必然求其必然乃至於盡喪无
　妄者驅人而内之正也君子之於正亦全其大而已
　矣全其大有道不必乎其小而其大斯全矣古之為
　過正之行者皆内不足而外慕者也夫内足者恃内
　而略外不足者反之隂之居隂安其分者也六二是
　也而其居陽也不安其分而外慕者也六三是也陽
　之居陽致其用者也九五是也而其居隂也内足而
　藏其用者也九四是也六二妄其分是故不敢為過
　正之行曰不耕穫不葘畬則利有攸往夫必其所耕
　而後穫必其所葘而後畬則是揀髪而櫛數米而炊
　擇地而蹈之充其操者蚓而後可將有所往動則躓
　矣故曰於義可穫不必其所耕也於道可畬不必其
　所葘也不害其為正而可以通天下之情故利有攸
　往所惡於不耕而穫者惡富之為害也如取之不失
　其正雖欲富可得乎故曰不耕穫未富也六三不安
　其分而外慕其名自知其不足而求詳於无妄故曰
　无妄之災或繫之牛行人之得邑人之災或者繫其
　牛於此而為行道者之得之也行者固不可知矣而
　欲責得於邑人宜其有无辜而遇禍者此无妄之所
　以為災也失其牛於此而欲必求之於此此其意未
　始不以為无妄也然卒至于大妄則求詳之過也九
　五以五用九極其用矣用極則憂廢故戒之曰无妄
　之疾勿藥有喜无妄之世而有疾焉是大正之世而
　未免乎小不正也天下之有小不正是養其大正也
　烏可藥哉以无妄為藥是以至正而毒天下天下其
　誰安之故曰无妄之藥不可試也九四内足而藏其
　用詘其至剛而用之以柔故曰可貞无咎可以其貞
　正物而无咎者惟四也其象曰固有之固有之者生
　而性之非外掠而取之也
上九无妄行有眚无攸利象曰无妄之行窮之災也
　无妄之世有大妄者六三也而上九應之六三外慕
　於正而竊取其名三以苟免可也至於上九窮且敗
　矣
䷙(乾下/艮上)
大畜利貞不家食吉利渉大川彖曰大畜剛健篤實輝
光日新其徳
　剛健者乾也篤實者艮也輝光者二物之相磨而神
　眀見也乾不得艮則素健而已矣艮不得乾則徒止
　而已矣以止厲健以健作止而徳之變不可勝窮也
剛上而尚賢能止健大正也
　大者正也謂上九也故謂之賢賢者見畜於上九所
　以為大畜也
不家食吉養賢也利涉大川應乎天也
　乾之健艮之止其徳天也猶金之能割火之能熱也
　物之相服者必以其天魚不畏網而畏鵜鶘畏其天
　也故乾在艮下未有不止而為之用也物之在乾上
　者常有忌乾之心而乾常有不服之意需之上六小
　畜之上九是也忌者生於不足以服人爾不足以服
　人而又忌之則人之不服也滋甚今夫艮自知有以
　畜乾故不忌其健而許其進乾知艮之有以畜我而
　不忌故受其畜而為之用不家食者以艮為主也利
　渉大川者用乾之功也
象曰天在山中大畜君子以多識前言往行以畜其徳
　孔子論乾九二之徳曰君子學以聚之問以辨之是
　以知乾之健患在於不學漢高帝是也故大畜之君
　子將以用乾亦先厚其學
初九有厲利已象曰有厲利已不犯災也
　小畜之畜乾也順而畜之故始順而終反目大畜之
　畜乾也厲而畜之故始厲而終亨君子之愛人以徳
　小人之愛人以姑息見徳而慍見姑息而喜則過矣
　初九欲進之意无已也至於六三遇厲而止六四之
　厲我所謂徳也使我知戒而終身不犯於災者六四
　也
九二輿説輹象曰輿説輹中无尤也
　小畜之説輹不得已也故夫妻反目大畜之説輹其
　心願之故中无尤也
九三良馬逐利艱貞曰閑輿衛利有攸往象曰利有攸
往上合志也
　三乾竝進故曰良馬逐馬不憂其不良而憂其輕車
　易道以至泛軼也故利艱貞九三乾之殿也故相與
　飭戒閑習其車徒則利有攸往上上九也上利在不
　忌三利在必戒
六四童牛之牿元吉象曰六四元吉有喜也六五豶豕
之牙吉象曰六五之吉有慶也
　童牛初九也牿角械也童牛无所用牿然且不敢廢
　者自其童而牿之迨其壯雖不牿可也此愛其牛之
　至也豶豕羠豕也九二之謂也有牙而不鷙者羠豕
　也不鷙則可畜矣大畜之畜乾也始厲而終亨初九
　陽之㣲者也而遂牿之故至於九二雖有牙而可畜
　也其始牿之其漸可畜其終雖進之天衢可也童而
　牿之愛以徳也故有喜不惡其牙而畜之將求其用
　也故有慶凡物有以相徳曰喜施徳獲報曰慶孔子
　曰積善之家必有餘慶
上九何天之衢亨象曰何天之衢道大行也
　天衢者上之所履而不與下共者也徳有以守之雖
　以予人而莫敢受苟无其徳雖吾不予夫將有取之
　者上九之徳足以自固是以无忌於乾而大進之其
　曰何天之衢者何天衢之有而不汝進也夫惟以天
　衢進之而乾大服矣
䷚(震下/艮上)
頥貞吉觀頥自求口實彖曰頥貞吉養正則吉也觀頥
觀其所養也
　謂上九
自求口食觀其自養也
　謂初九
天地養萬物聖人養賢以及萬民頥之時大矣哉象曰
山下有雷頥君子以慎言語節飲食
　上止下動有頥之象故君子治所以養口者人之所
　共知而難能者慎言語節飲食也言語一出而不可
　復入飲食一入而不可復出者也
初九舍爾靈龜觀我朶頥凶象曰觀我朶頥亦不足貴
也
　爾初九也我六四也龜者不食而壽无待於物者也
　養人者陽也養於人者隂也君子在上足以養人在
　下足以自養初九以一陽而伏於四隂之下其徳足
　以自養而无待於物者如龜也不能守之而觀於四
　見其可欲朶頥而慕之為隂之所致也故凶所貴於
　陽者貴其養人也如養於人則亦不足貴矣
六二顛頥拂經于丘頥征凶象曰六二征凶行失𩔖也
　從下為顛過擊曰拂經厯也丘空也豫之六五失民
　而九四得之則九四為由豫頥之六五失民而上九
　得之則上九為由頥六二有養人之位而无養人之
　徳則丘頥也夫由丘二者皆非相安者也丘以其位
　由以其徳兩立而不相忌者未之有也六二六三之
　求養於上九也皆厯五而後至焉夫有求於人者必
　致怨於其所忌以求説此人之情也故六二六三之
　過五也皆擊五而後過非有怨於五也以悦其所求
　養者也由頥者利之所在也丘頥者位之所在也見
　利而蔑其位君子以為不義也故曰顛頥拂經于丘
　頥征凶六二可以下從初九而求養也然且不從而
　過擊五以求養於上九无故而陵其主故征凶征凶
　者眀顛頥之吉也二隂也五亦隂也故稱𩔖也
六三拂頥貞凶十年勿用无攸利象曰十年勿用道大
悖也
　拂頥者拂經于丘頥也六二已詳言之矣因前之辭
　故略其實一也拂頥之為不義二與三均也然二有
　初可從而三不得不從上也故曰貞凶雖貞於其配
　而於義為凶由頥之興丘頥之廢可坐而待也其勢
　不過十年盍待其定而從之故戒之曰十年勿用用
　於十年之内則大悖之道也夫擊其主而悦其配雖
　其配亦不義也故无攸利
六四顛頥吉虎視眈眈其欲逐逐无咎象曰顛頥之吉
上施光也
　四於初為上自初而言之則初之見養於四為凶自
　四言之則四之得養初九為吉初九之剛其始若虎
　之眈眈而不可馴也六四以其所欲而致之逐逐焉
　而來六四之所施可謂光矣
六五拂經居貞吉不可涉大川象曰居貞之吉順以從上
也
　六五既失其民為六二六三之所拂而過也慍而起
　争之則亡矣故以順而從上居貞為吉失民者不可
　以犯難故曰不可渉大川
上九由頥厲吉利涉大川象曰由頥厲吉大有慶也
　莫不由之以得養者故曰由頥有其徳而无其位故
　厲而後吉无位而得衆者必以身犯難然後衆與之
　也
䷛(巽下/兌上)
大過棟橈利有攸往亨彖曰大過大者過也棟橈本末
弱也剛過而中巽而説行利有攸往乃亨
　二五者用事之地也陽自内出據用事之地而擯隂
　於外謂之大過大者過也隂自外入據用事之地而
　囚陽於内謂之小過小者過也過之為言偏盛而不
　均之謂也故大過者君驕而无臣之世也易之所貴
　者貴乎陽之能御隂不貴乎陽之陵隂而蔑之也人
　徒知夫隂之過乎陽之為禍也豈知夫陽之過乎隂
　之不為福也哉立隂以養陽也立臣以衛君也隂衰
　則陽失其養臣弱則君棄其衛故曰大過大者過也
　棟橈本末弱也四陽者棟也初上者棟之所寄也弱
　而見擯則不任寄矣此棟之所以橈也棟橈吾將壓
　焉故大過之世利有事而忌安居君侈已甚而國无
　憂患則上益張而下不堪其禍可待也故利有攸往
　所利於往者利其有事也有事則有患有患則急人
　患至而人急則君臣之勢可以少均故曰剛過而中
　巽而説行利有攸往乃亨
大過之時大矣哉象曰澤滅木大過君子以獨立不懼
遯世无悶
　初六宜不懼上六宜遯
初六藉用白茅无咎象曰藉用白茅柔在下也
　白茅初六也所藉者九二也茅之為物賤而不足收
　也然吾有所甚愛之器必以藉之非愛茅也愛吾器
　也初之於二彊弱之勢固相絶矣其存亡不足以為
　損益然二所以得安養於上者以有初之藉也棄茅
　而不收則器措諸地棄初而不録則二親其勞矣故
　孔子曰茅之為物薄而用可重也
九二枯楊生稊老夫得其女妻无不利象曰老夫女妻
過以相與也
　卦合而言之則大過者君驕之世也爻别而觀之則
　九五當驕而九二以陽居隂不驕者也盛極將枯而
　九二獨能下收初六以自助則生稊者也老夫九二
　也女妻初六也凡人之情夫老而妻少則妻倨而夫
　恭妻倨而夫恭則臣難進而君下之之謂也故无不
　利大過之世患在亢而无與故曰老夫女妻過以相
　與也
九三棟橈凶象曰棟橈之凶不可以有輔也九四棟隆
吉有他吝象曰棟隆之吉不橈乎下也
　卦合而言之則本末弱棟橈者也爻别而觀之則上
　六當棟橈初六弱而能立以遇九二不橈者也初上
　非棟也棟之所寄而已所寄在彼而隆橈見於此初
　六不橈於下則九四棟隆上六不足以相輔則九三
　之棟橈以其應也九四專於其應則吉有他則吝矣
　棟之隆也非初之福而四享其利及其橈也上亦不
　與而三受其名故大過之世智者以為陽宜下隂而
　愚者以為隂宜下陽也
九五枯楊生華老婦得其士夫无咎无譽象曰枯楊生
華何可乆也老婦士夫亦可醜也
　盛極將枯而又生華以自耗竭而不能乆矣稊者顛
　而復蘖反其始也華者盈而畢發速其終也九五以
　陽居陽汰侈已甚而上六乗之力不能正祗以速禍
　故曰老婦得其士夫无咎无譽老婦上六也士夫九
　五也夫壯而妻老君厭其臣之象也故教之以无咎
　无譽以求免於斯世咎所以致罪譽所以致疑也
上六過涉滅頂凶无咎象曰過涉之凶不可咎也
　過涉至於滅頂將有所救也勢不可救而徒犯其害
　故凶然其義則不可咎也
䷜(坎下/坎上)
習坎
　坎險也水之所行而非水也惟水為能習行於險其
　不直曰坎而曰習坎取於水也
有孚維心亨行有尚彖曰習坎重險也水流而不盈
　險故流流故不盈
行險而不失其信
　萬物皆有常形惟水不然因物以為形而已世以有
　常形者為信而以无常形者為不信然而方者可斵
　以為圜曲者可矯以為直常形之不可恃以為信也
　如此今夫水雖無常形而因物以為形者可以前定
　也是故工取平焉君子取法焉惟无常形是以迕物
　而无傷惟莫之傷也故行險而不失其信由此觀之
　天下之信未有若水者也
維心亨乃以剛中也
　所遇有難易然而未嘗不志於行者是水之心也物
　之窒我者有盡而是心无已則終必勝之故水之所
　以至柔而能勝物者維不以力爭而以心通也不以
　力爭故柔外以心通故剛中
行有尚往有功也
　尚配也方圜曲直所遇必有以配之故无所往而不
　有功也
天險不可升也地險山川丘陵也王公設險以守其國
　朝廷之儀上下之分雖有彊㬥而莫敢犯此王公之
　險也
險之時用大矣哉象曰水洊至習坎君子以常徳行習
敎事
　事之待教而後能者教事也君子平居常其徳行故
　遇險而不變習為教事故遇險而能應
初六習坎入于坎窞凶象曰習坎入坎失道凶也
　六爻皆以險為心者也夫苟以險為心則大者不能
　容小者不能忠无適而非寇也惟相與同患其勢有
　以相待然後相得而不叛是故居坎之世其人可與
　同處患而不可與同處安九二九五二險之不相下
　者也而六三六四其蔽也夫有事於敵則敵者先受
　其害故九二之於六三九五之於六四皆相與同患
　者也是以相得而不叛至於初上處内外之極最逺
　於敵而不被其禍以為足以自用而有餘是以各挾
　其險以待其上初不附二上不附五故皆有失道之
　凶焉君子之習險將以出險也習險而入險為寇而
　已
九二坎有險求小得象曰求小得未出中也
　險九五也小六三也九二以險臨五五亦以險待之
　欲以求五焉可得哉所可得者六三而已二所以能
　得三者非謂其徳足以懐之徒以二者皆未出於險
　中相待而後全故也
六三來之坎坎險且枕入于坎窞勿用象曰來之坎坎
終无功也
　之往也枕所以休息也來者坎也往者亦坎也均之
　二坎来則得主往則得敵遇險於外而休息於内也
　故曰險且枕六三知其不足以自用用必无功故退
　入于坎以附九二相與為固而已
六四樽酒簋貳用缶納約自牖終无咎象曰樽酒簋貳
剛柔際也
　樽酒簋貳用缶薄禮也納約自牖簡陋之至也夫同
　利者不交而歡同患者不約而信四非五无與為主
　五非四无與為蔽餽之以薄禮行之以簡陋而終不
　相咎者四與五之際也
九五坎不盈祗既平无咎象曰坎不盈中未大也
　祗猶言適足也九五可謂大矣有敵而不敢自大故
　不盈也不盈所以納四也盈者人去之不盈者人輸
　之故不盈適所以使之既平也
上六係用徽纆寘于叢棘三嵗不得凶象曰上六失道
凶三歲也
　夫有敵而深自屈以致人者敵平則汰矣故九五非
　有徳之主也无徳以致人則其所致者皆有求於我
　者也上六維无求於五故徽纆以係之叢棘以固之
　上六之所恃者險爾險窮則亡故三歲不得凶也
䷝(離下/離上)
離
　火之為物不能自見必麗於物而後有形故離之象
　取於火也
利貞亨畜牝牛吉彖曰離麗也日月麗乎天百穀草木
麗乎土
　言萬物各以其𩔖麗也
重眀以麗乎正乃化成天下柔麗乎中正故亨是以畜
牝牛吉也
　六麗二五是柔麗中正也物之相麗者不正則易合
　而難乆正則難合而終必固故曰利貞亨欲知其所
　畜視其主有是主然後可以畜是人也有其人而无
　其主雖畜之不為用故以柔為主則所畜者惟牝牛
　為吉
象曰眀兩作離大人以繼眀照于四方
　火得其所附則一炬可以傳千萬明得其所寄則一
　耳目可以盡天下天下之續吾明者衆矣
初九履錯然敬之无咎象曰履錯之敬以辟咎也
　六爻莫不以相附離為事而火之性炎上者也故下
　常附上初九附六二者也以柔附剛者寧倨而无諂
　以剛附柔者寧敬而无凟凟其所附則自棄者也故
　初履聲錯然敬之以辟相凟之咎
六二黄離元吉象曰黄離元吉得中道也
　黄中也隂不動而陽來附之故元吉
九三日昃之離不鼓缶而歌則大耋之嗟凶象曰日昃
之離何可乆也
　火得其所附則傳不得其所附則窮初九之於六二
　六五之於上九皆得其所附者以隂陽之相資也惟
　九三之於九四不得其傳而遇其窮如日之昃如人
　之耋也君子之至此命也故鼓缶而歌安以俟之不
　然咨嗟而不寧則凶之道也
九四突如其來如焚如死如棄如象曰突如其來如无
所容也
　九三无所附九四人莫附之皆窮者也然九三之窮
　則咨嗟而已九四見五之可欲而不度其義之不可
　得故其來突如其炎焚如六五拒而不納故窮而无
　所容夫四之欲得五是與上九爭也而上九離之王
　公也是以死而衆棄之也
六五出涕沱若戚嗟若吉象曰六五之吉離王公也
　王公上九也六五上附上九而九四欲得之故出涕
　戚嗟以眀不貳也六五不貳於四則上九離之矣故
　吉
上九王用出征有嘉折首獲匪其醜无咎象曰王用出
征以正邦也
　凡在下者未免離於人也惟上九離人而不離於人
　故其位為王其徳可以正人各安其所離矣而有亂
　羣者焉則王之所征也嘉者六五也非其𩔖者九四
　也六爻皆无應故近而附之者得稱嘉也其嘉之所
　以能克其非類者以上九與之也
　
　
　
　
　
　
　
　
　
　
　
　
　
　
　東坡易傳卷三
欽定四庫全書
　東坡易傳卷四　　　　　宋　蘇軾　撰
䷞(艮下/兌上)
咸亨利貞取女吉彖曰咸感也柔上而剛下二氣感應
以相與止而説男下女是以亨利貞取女吉也
　下之而後得必貞者也取而得貞取者之利也
天地感而萬物化生聖人感人心而天下和平觀其所
感而天地萬物之情可見矣
　情者其誠然也雲從龍風從虎无故而相從者豈容
　有偽哉
象曰山上有澤咸君子以虛受人初六咸其拇象曰咸
其拇志在外也
　外四也咸其拇者以是為咸也咸者以神交夫神者
　將遺其心而况於身乎身忘而後神存心不遺則身
　不忘身不忘則神忘故神與身非兩存也必有一忘
　足不忘屨則屨之為累也甚於桎梏要不忘帶則帶
　之為虐也甚於縲紲人之所以終日躡屨束帶而不
　知厭者以其忘之也道之可名言者皆非其至而咸
　之可分别者皆其粗也是故在卦者咸之全也而在
　爻者咸之粗也爻配一體自拇而上至於口當其處
　者有其徳徳有優劣而吉凶生焉合而用之則拇履
　腓行心慮口言六職竝舉而我不知此其為卦也離
　而觀之則拇能履而不能捉口能言而不能聴此其
　為爻也方其為卦也見其咸而不見其所以咸猶其
　為人也見其人而不見其體也六體各見非全人也
　見其所以咸非全徳也是故六爻未有不相應者而
　皆病焉不凶則吝其善者免於悔而已
六二咸其腓凶居吉象曰雖凶居吉順不害也
　順九三也
九三咸其股執其隨往吝象曰咸其股亦不處也志在
隨人所執下也
　執牽也下二也體静而神交者咸之正也艮止也而
　所以為艮者三也三之徳固欲止而初與二莫之聴
　者往從其配也見配而動雖三亦然是故三雖欲止
　而不免於隨也附於足而足不能禁其動者拇也附
　於股而股不能已其行者腓也初與二者艮之體而
　艮不能使之止也拇雖動足未必聴故初之於四有
　志而已腓之所之无不隨者以動静之制在焉故可
　以凶可以吉也股欲止而牽於腓三欲止而牽於二
　不信已而信人是以往吝也
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
　九四之所居心之所在也方其為卦也四𨼆而不見
　心與百體竝用而不知是以无悔无朋及其表之以
　四也而心始有所在心有所在而物疑矣故憧憧往
　來以求之正則吉不正則不吉既感則悔亡未感則
　害我者也其朋則從非其朋則不從也
九五咸其脢无悔象曰咸其脢志末也
　拇之動腓之行股之隨心之憧憧往来皆有為之病
　也懲其病而舉不為者是无為之病也五之所在者
　脢也而脢者體之不動而无事者也畏其有事之勞
　而咸於无事求无悔而已志已卑矣
上六咸其輔頰舌象曰咸其輔頰舌滕口説也
　上六之所在者口也夫有以為咸者口未必不用而
　恃口以為咸則不可
䷟(巽下/震上)
恒亨无咎利貞利有攸往彖曰恒乆也剛上而柔下雷
風相與巽而動剛柔皆應恒恒亨无咎利貞乆於其道
也
　所以為恒者貞也而貞者施於既亨无咎之後者也
　上下未交恩澤未渥而驟用其貞此危道也故將為
　恒其始必有以深通之其終必有以大正之方其通
　物也則上下之分有相錯者矣以錯致亨亨則悦悦
　故无我咎者无咎而後貞貞則可恒故恒非一日之
　故也惟乆於其道而無意於速成者能之
天地之道恒乆而不已也利有攸往終則有始也
　物未有窮而不變者故恒非能執一而不變能及其
　未窮而變爾窮而後變則有變之形及其未窮而變
　則无變之名此其所以為恒也故居恒之世而利有
　攸往者欲及其未窮也夫能及其未窮而往則終始
　相受如環之旡端
日月得天而能乆照
　照者日月也運之者天也
四時變化而能乆成
　將明恒乆不已之道而以日月之運四時之變明之
　明其未窮而變也陽至於午未窮也而隂已生隂
　至於子未窮也而陽已萌故寒暑之際人安之如待
　其窮而後變則生物無𩔖矣
聖人乆於其道而天下化成觀其所恒而天地萬物之
情可見矣
　非其至情者乆則厭矣
象曰雷風恒君子以立不易方
　雷風非天地之常用也而天地之化所以无常者以
　有雷風也故君子法之以能變為恒立不易方而其
　道運矣
初六浚恒貞凶无攸利象曰浚恒之凶始求深也
　恒之始陽宜下隂以求亨及其終隂宜下陽以明貞
　今九四不下初六故有浚恒之凶上六不下九三故
　有振恒之凶二者皆過也易地而後可下沈曰浚上
　奮曰振初六以九四不見下故求深自藏以逺之使
　九四雖田而無獲可謂貞矣然隂陽否而不亨非所
　以為恒之始也故凶始不亨而用貞終必兩廢故无
　攸利夫恒之始宜亨而未宜貞
九二悔亡象曰九二悔亡能乆中也
　艮兌合而後為咸震巽合而後為恒故卦莫吉於咸
　恒者以其合也及離而觀之見已而不見彼則其所
　以為咸恒者亡矣故咸恒无完爻其美者不過悔亡
　恒之世惟四宜下初自初以上皆以隂下陽為正故
　九二九三六五上六皆非正也以中者用之猶可以
　悔亡以不中者用之則无常之人也故九三不恒其
　徳
九三不恒其徳或承之羞貞吝象曰不恒其徳无所容
也
　傳曰人而无恒不可作巫醫子曰不占而已矣夫无
　常之人與之為巫醫且不可而况可與有為乎人惟
　有常故其善惡可以外占而知无常之人方其善也
　若可與有為及其變也冰解潦竭而吾受其羞故與
　是人遇者去之吉貞之吝善惡各有徒惟无常者旡
　徒故曰不恒其徳无所容也
九四田无禽象曰乆非其位安得禽也
　九四居非其位而重下初六初六其所欲得也故曰
　无禽上亢而下沉欲以獲初難矣
六五恒其徳貞婦人吉夫子凶象曰婦人貞吉從一而
終也夫子制義從婦凶也
　恒以隂從陽為正六五下即二則婦人之正也九二
　上從五則夫子之病也
上六振恒凶象曰振恒在上大无功也
　恒之終隂宜下陽者也不安其分而奮於上欲求有
　功而非其時矣故凶
䷠(艮下/乾上)
遯亨小利貞彖曰遯亨遯而亨也
　隂盛於否而至於剥君子未嘗不居其間也遯以二
　隂而伏於四陽之下隂猶未足以勝陽而君子遂至
　於遯何也曰君子之遯非直棄去而不復救也以為
　有亨之道焉今夫二隂在内遯之主也其勢至鋭而
　其朋至寡鋭則其終必勝寡則其心常欲得衆君子
　及其未勝而遯則隂无與處而思求陽隂思求陽而
　後陽可以處故曰遯亨遯而亨也
剛當位而應與時行也
　時當遯雖有應不得不逝也
小利貞浸而長也遯之時義大矣哉
　浸而後長則今猶㣲也㣲而忘貞則廢矣
象曰天下有山遯君子以逺小人不惡而嚴
　山有企天之意而不可及隂有慕陽之志而不可追
　遯之象也
初六遯尾厲勿用有攸往象曰遯尾之厲不往何災也
　遯者皆外向故初六為尾首之所趣尾所不能禁也
　遯而不能禁逝者衆矣衆逝則我無與處故𫝑危不
　能禁而往迫之則陽怒而為災故不利有攸往
六二執之用黄牛之革莫之勝説象曰執用黄牛固志
也
　六二遯之主而與五為應則有以固執之矣方陽之
　遯其所以執而留之者非出於款誠至意陽不顧也
　故必有如牛革之堅者而又用其黄焉則忠確之至
　也
九三係遯有疾厲畜臣妾吉象曰係遯之厲有疾憊也
畜臣妾吉不可大事也
　九三雖陽而與隂同體是為以隂止陽徒欲止之而
　无應於上止之不由其道蓋係之而已彼欲去矣而
　以力係之我惟无疾而後可一日有疾則彼皆舍我
　而去爾何則所以係之者恃力也故曰畜臣妾吉係
　者畜臣妾之道而非所以畜君子也
九四好遯君子吉小人否象曰君子好遯小人否也
　九四有初六之好舎其好而遯則君子吉而小人否
　也
九五嘉遯貞吉象曰嘉遯貞吉以正志也
　六二九五配也舍其配而遯故曰嘉遯猶懼其懐也
　故戒之以貞吉
上九肥遯无不利象曰肥遯无不利无所疑也
　无應於下沛然而去遯之肥也夫九三牽於二隂而
　為之止我不知勢之不可以不遯而止之非其利也
　然則上九之肥遯非獨以利我亦以利三也
䷡(乾下/震上)
大壯利貞彖曰大壯大者壯也剛以動故壮大壯利貞
大者正也正大而天地之情可見矣
　以大者為正天地之至情也
象曰雷在天上大壮君子以非禮弗履
　所以全其勇壮也
初九壯于趾征凶有孚象曰壯于趾其孚窮也
　乾施壯于震者也壯者為羊所施為藩故五以二為
　羊三以六為藩以𩔖推之則初九之壯施於九四九
　四藩決不羸則初九亦觸四之羊也以其最下而用
　壮故曰壯於趾自下之四故曰征衆皆觸非其𩔖已
　獨觸其𩔖觸其𩔖則有孚於非其𩔖矣不孚於方壮
　之陽而孚於已窮之隂故雖有孚而不免於凶者其
　孚窮而不足賴也
九二貞吉象曰九二貞吉以中也
　初九以觸陽凶九三以觸隂厲皆失中者也九二之
　於五也進不觸之退不助之安貞而已中也
九三小人用壮君子用罔貞厲羝羊觸藩羸其角象曰
小人用壯君子罔也
　羊九三也藩上六也羸廢也九三之壯施於上六上
　六窮隂也九三壯陽也以壯陽觸窮隂其勢若易易
　然然而陽壯則輕敵隂窮則深謀故小人以是為壮
　而君子以是為罔已也以陽觸隂正也而危道也是
　以君子不觸也
九四貞吉悔亡藩決不羸壯于大輿之輹象曰藩決不
羸尚往也
　九四有藩是以知初九之觸也欲進而消二隂者九
　四之貞吉也外有二隂之敵而内有初九之觸此九
　四之所以有悔也忿其觸而羸其角則是敵未亡而
　内自戰四以是為病也故見觸不校即而懐之以為
　其徒則可以悔亡故曰藩決不羸壮于大輿之輹九
　四自決其藩而不以羸初九之角則向之觸我者止
　而為吾用適所行以壮吾輹爾臨敵而輹壯可以往
　矣
六五喪羊於易无悔象曰喪羊於易位不當也
　羊九二也六五者九二施壮之地也以隂居陽則不
　純乎隂有志於助陽矣是以釋九二之羊而縱之故
　曰喪羊于易位不當也人皆為藩以禦羊而已獨无
　有豈非易之至也歟有藩者羸其角而易者喪之羸
　其角者无攸利則喪之者无悔豈不眀哉
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　羊九三也藩上六也自三言之三不應觸其藩自上
　言之上不應羸其角二者皆不計其後而果於發者
　三之觸我我既已罔之矣方其前不得遂而退不得
　釋也豈獨羊之患雖我則何病如之且未有羊羸角
　而藩不壊者也故无攸利均之為不利也則以知難
　而避之為吉
䷢(坤下/離上)
晉康侯用錫馬蕃庶晝日三接彖曰晉進也眀出地上
順而麗乎大眀柔進而上行是以康侯用錫馬蕃庶晝
日三接也
　晉以離為君坤為臣坤之為物廣大博厚非特臣爾
　乃諸侯也故曰康侯君以是安諸侯也夫坤順而離
　眀以順而進趨於眀无有逆而不受者故曰錫馬馬
　所以進也錫之馬而使蕃之許其進之甚也一日三
　接喜其来之至也
象曰眀出地上晉君子以自昭眀徳初六晉如摧如貞
吉罔孚裕无咎象曰晉如摧如獨行正也裕无咎未受
命也
　三隂皆進而之離九四居於其衝欲幷而有之衆之
　所不與也初六有應於四将以衆適四故進而衆摧
　之也夫初六之適四正也其以衆適四不正也已獨
　行而不以衆則得其正矣故曰貞吉我雖正矣而衆
　莫吾信故裕之而後无咎裕之而後无咎者衆未肯
　受吾命也
六二晉如愁如貞吉受茲介福於其王母象曰受茲介
福以中正也
　将進而之五而四欲得之故晉如愁如我守吾正雖
　四為拒不能終閉也故受福于王母六五之謂王母
　也以其為王母故二雖隂亦可得而歸之矣
六三衆允悔亡象曰衆允之志上行也
　将適上九而近於四悔也雖與之近而衆信其不與
　也故悔亡
九四晉如鼫䑕貞厲象曰鼫䑕貞厲位不當也
　求得而未必能者鼫䑕也六二六三非其所當得也
　因其過我欲兼有之而衆不聴故曰晉如鼫鼠九四
　之有初六正也非其正者固不可得矣而正者猶危
　則位不當之故也
六五悔亡失得勿恤往吉无不利象曰失得勿恤徃有
慶也
　四奪其與悔也然而衆不與四是以悔亡夫以五之
　尊而下與四爭其所附則陋矣故雖失所當得勿恤
　而往則吉夫下與四争必来來者争也則往者不争
　之至也五猶不爭而四何敢不置之故其所失終亦
　必得而已矣苟終於得則其不争非獨四之利也
上九晉其角維用伐邑厲吉无咎貞吝象曰維用伐邑
道未光也
　剛之上窮者角也晉其角者以是為晉也以角為晉
　必有所用其觸三吾應也而四閉之則上九之所伐
　者四也四與上同體故為邑也邑人而閉吾應无以
　令之而至於用兵道不光矣此正也而吝道也故知
　戒於危然後其吉可以无咎
䷣(離下/坤上)
眀夷利艱貞彖曰眀入地中眀夷内文明而外柔順以
蒙大難文王以之利艱貞晦其明也内難而能正其志
箕子以之象曰明入地中明夷君子以蒞衆用晦而明
　王弼曰顯明於外乃所辟也
初九明夷于飛垂其翼君子于行三日不食有攸往主
人有言象曰君子於行義不食也
　明夷之主在上六二與五皆其用事之地而九三勢
　均於其主力足以正之此三者皆有責於明夷之世
　者也夫君子有責於斯世力能救則救之六二之用
　拯是也力能正則正之九三之南狩是也既不能救
　又不能正則君子不敢辭其辱以私便其身六五之
　箕子是也君子居明夷之世有責必有以塞之无責
　必有以全其身而不失其正初九六四无責於斯世
　故近者則入腹獲心于出門庭而逺者則行不及食
　也明夷者自夷以全其明也将飛而舉其翼必見縻
　矣故垂其翼所以示不飛之形也方其未去也垂其
　翼緩之至也及其去也三日不遑食亟之至也是何
　也則懼不免也明夷之主既已失其民矣我有所適
　所適必其敵也去主而適敵主且以我為謀之故曰
　主人有言主人上六也
六二明夷夷于左股用拯馬壮吉象曰六二之吉順以
則也
　爻言左右猶言内外也在我之上則於我為左矣明
　夷之世坤君也而将廢也離臣也而方壮也自離言
　之坤之廢左股之傷也六二忠順之至故往用拯之
　愛其忠而憂其不濟也故戒之曰徒往不足拯也馬
　壯而後吉馬所以載傷者也
九三明夷于南狩得其大首不可疾貞象曰南狩之志
乃大得也
　六二所居者順而不失人臣之則故可以拯不明之
　君有功而不見疑是以吉也至於九三其勢逼矣雖
　欲拯之而不可得故南狩以正之明夷始自晦也南
　狩發其眀之地也以陽用陽戒在於速故大首既獲
　則不可疾貞
六四入於左腹獲明夷之心于出門庭象曰入于左腹
獲心意也
　近不明之君而位非用事之地雖以遜免可也是故
　入其左腹獲其心意而君子莫之咎者以去其門庭
　之速也君子之居此懼不免爾既免未有不去者既
　免而不去懐其門庭將以有求則吾罪大矣
六五箕子之明夷利貞象曰箕子之貞明不可息也
　六五之於上六正之則勢不敵救之則力不能去之
　則義不可此最難處者也如箕子而後可箕子之處
　於此身可辱也而明不可息者也
上六不明晦初登于天後入于地象曰初登于天照四
國也後入于地失則也
　六爻皆晦也而所以晦者不同自五以下明而晦者
　也若上六不明而晦者也故曰不明晦言其實晦非
　有託也明而晦者始晦而終明不明而晦者强明而
　實晦此其辨也
䷤(離下/巽上)
家人利女貞彖曰家人女正位乎内
　謂二也
男正位乎外
　謂五也
男女正天地之大義也家人有嚴君焉父母之謂也父
父子子兄兄弟弟夫夫婦婦而家道正正家而天下定
矣象曰風自火出家人君子以言有物而行有恒
　火之所以盛者風也火盛而風出焉家之所以正者
　我也家正而我與焉
初九閑有家悔亡象曰閑有家志未變也
　家人之道寛則傷義猛則傷恩然則是无適而可乎
　曰君子以言有物而行有恒至矣言之有物也行之
　有恒也雖有悍婦暴子弟莫敢不肅然而未嘗廢恩
　也此所以為至也曾子曰君子所貴乎道者三動容
　貌斯逺㬥慢矣正顏色斯近信矣出辭氣斯逺鄙倍
　矣如是何閑之有初九用剛於家之始九三用剛於
　家之成是以皆有悔也夫所以至於閑者惟徳不足
　故也徳既不足而又忘閑焉則志變矣及其未變而
　閑之故悔亡
六二无攸遂在中饋貞吉象曰六二之吉順以巽也
　有中饋无遂事婦人之正也
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
　以陽居陽過於用剛故悔且危也人見其悔且危也
　而矯之以寛則家敗矣故告之以斯人之終吉戒之
　以失節之終吝
六四富家大吉象曰富家大吉順在位也
　家人有四陽二隂而隂皆不失其位以聴於陽陽為
　政而隂聴之家欲不治不可得也富者治之極也故
　六二貞吉其治也六四富家其極也以治極致富則
　其富可乆此之謂大吉
九五王假有家勿恤吉象曰王假有家交相愛也
　假至也王至有家則是家也大矣王者以天下為一
　家家人之家近而相凟天下之家逺而相忘知其患
　在於相凟也故推嚴别逺以存相忘之意知其患在
　於相忘也故簡易勿恤以通相愛之情家人四陽惟
　九五有人君之徳故稱其徳論天下之家焉君臣欲
　其如父子父子欲其如君臣聖人之意也
上九有孚威如終吉象曰威如之吉反身之謂也
　上九之所信者三也家人之无應者惟三與上而已
　人皆剛柔相與而已獨兩剛相臨是以終身不忘畏
　也畏威如疾民之上也故畏人者人亦畏之慢人者
　人亦慢之此之謂反身凡言終者其始未必然也婦
　子嘻嘻其始可樂威如之吉其始苦之
䷥(兌下/離上)
睽小事吉彖曰睽火動而上澤動而下二女同居其志
不同行説而麗乎明柔進而上行得中而應乎剛
　謂五也
是以小事吉
　有同而後有睽同而非其情睽之所由生也説之麗
　明柔之應剛可謂同矣然而不可大事者以二女之
　志不同也
天地睽而其事同也男女睽而其志通也萬物睽而其
事類也睽之時用大矣哉
　人苟惟同之知若是必睽人苟知睽之足以有為若
　是必同是以自其同者言之則二女同居而志不同
　故其吉也小自其睽而同者言之則天地睽而其事
　同故其用也大
象曰上火下澤睽君子以同而異
　同而異晏平仲所謂和也
初九悔亡喪馬勿逐自復見惡人无咎象曰見惡人以
辟咎也
　睽之不相應者惟初與四也初欲適四而四拒之悔
　也四之拒我逸馬也惡人也四往无所適无歸之馬
　也馬逸而无歸其勢自復馬復則悔亡矣人惟好同
　而惡異是以為睽故美者未必婉惡者未必狠從我
　而來者未必忠拒我而逸者未必貳以其難致而捨
　之則從我者皆吾疾也是相率而入於咎爾故見惡
　人所以辟咎也
九二遇主于巷无咎象曰遇主于巷未失道也
　主所主也有所適必有所主九二之進則主五矣巷
　者二五往来相從之道也使二決從五則見主於其
　室五決從二則見主於其門所以相遇於巷者皆有
　疑也何疑也疑四之為寇也然而猶可以无咎者皆
　未失相從之道也特未至爾
六三見輿曵其牛掣其人天且劓无初有終象曰見輿
曵位不當也无初有終遇剛也
　三非六之所宜據譬之乘輿而非其人也非其人而
　乘其器无人則肆有人則怍矣故六三見上九曵其
　輪而不進掣其牛而去之夫六三配上九而近於九
　四九四其寇也无所應而噬之未達於配而噬於寇
　是以天且劓也乗非其位而汙非其配可以獲罪矣
　然上九猶脱弧而納之上九則大矣有是大者容之
　故无初有終
九四睽孤遇元夫交孚厲无咎象曰交孚无咎志行也
　睽之世陽惟升隂惟降九二升而遇五故為遇主九
　四上九升而无所遇故為睽孤元夫初九也夫兩窮
　而後相遇者不約而交相信是以雖危而无咎也
六五悔亡厥宗噬膚往何咎象曰厥宗噬膚往有慶也
　六五之配九二也九二之宗九四也二與四同功故
　亦曰宗膚六三也自五言二之宗故曰厥宗六五之
　所以疑而不適二者疑四之為寇也故告之曰四已
　噬三矣夫既已噬三則不暇寇我我往從二何咎之
　有
上九睽孤見豕負塗載鬼一車先張之弧後説之弧匪
寇婚媾往遇雨則吉象曰遇雨之吉羣疑亡也
　上九之所見者六三也汙非其配負塗之豕也載非
　其人載鬼之車也是以張弧而待之既而察之曰是
　其所居者不得已非與寇為媾者也是以説弧而納
　之隂陽和而雨也天下所以睽而不合者以我求之
　詳也夫苟求之詳則孰為不可疑者今六三之罪猶
　且釋之羣疑之亡也不亦宜哉
䷇(艮下/坎上)
蹇利西南不利東北利見大人貞吉彖曰蹇難也險在
前也見險而能止知矣哉蹇利西南往得中也不利東
北其道窮也
　艮東北也坎北也難在東北則西南者无難之地也
　君子将有意乎犯難以靖人必先靖其身是故立於
　无難之地以觀難之所在勢之可否見可而後赴之
　是以往則得中也難之所在我亦在焉則求人之不
　暇其道窮矣然此非為大人者言也初六九三六四
　上六皆因其勢之逺近時之可否以斷其往来之吉
　凶故西南之利東北之不利為是四者言也若九五
　之大人則不然
利見大人往有功也當位貞吉以正邦也
　當位而正五也五之謂大人大人者不擇其地而安
　是以立於險中而能正邦也是豈惡東北而樂西南
　者哉得見斯人而與之往其有功旡疑也上六當之
蹇之時用大矣哉象曰山上有水蹇君子以反身修徳
初六往蹇來譽象曰往蹇來譽宜待也
　九五以大蹇為朋来之主以中正為往來之節未及
　於五難未艾也犯之有咎過五以上難衰而可乗矣
　故上六往蹇来碩而六四以下皆以往蹇為病而其
　來有先後之差焉見難而往難不可犯窮而後反人
　不以窮而後反者為有讓以其不得已也惟初六涉
　難未深而遽反不待其窮是以有譽也
六二王臣蹇蹇匪躬之故象曰王臣蹇蹇終无尤也
　初六九三六四上六彼四者或逺或近皆視其勢之
　可否以為往来之節獨六二有應於五君臣之義深
　矣是以不計逺近不慮可否无往无来蹇蹇而已君
　子不以為不智者以其非身之故也
九三往蹇來反象曰往蹇來反内喜之也六四往蹇來
連象曰往蹇來連當位實也
　夫勢不可往者非徒往而无獲亦将来而失其故也
　何則險難在前不慮可否而輕以身赴之苟前不得
　進則必有議吾後者矣九三往蹇而其來也得反其
　位則内喜之也内之二隂不能自立於險難之際待
　我而為捍蔽是故完位以復我我之所以得反者幸
　也至於六四則九三躡而襲之矣外難未夷而歸遇
　難故曰往蹇來連連者難之相仍也實陽也九三以
　陽居陽其有乗虚而不敢者乎故曰當位實也
九五大蹇朋来象曰大蹇朋來以中節也
　險中者人之所避也而已獨安焉此必有以任天下
　之大難也是以正位不動无往无来使天下之濟難
　者朋来而取節焉謂之大人不亦宜乎
上六往蹇来碩吉利見大人象曰往蹇来碩志在内也
利見大人以從貴也
　六爻可以往者惟是也故獨享其利天下有大難彼
　三人者皆不能濟而我濟之既濟而天下不吾宗者
　未之有也故曰往蹇來碩利見大人者明上六之有
　功由九五為之節也内與貴皆五之謂也
䷧(坎下/震上)
解利西南无所往其來復吉有攸往夙吉彖曰解險以
動動而免乎險解解利西南往得衆也其来復吉乃得
中也有攸往夙吉往有功也
　所以為解者震也坎也震東也坎北也解者在此所
　解在彼東北解者之所在則西南所解之地也在難
　而思解處安而惡擾者物之情也方其在難我往則
　得衆故利西南及其无難我往則害物故来復吉復
　者復東北也東北有時而當復是以不言其不利也
　来復之為吉者夙所往之時也苟有攸往非夙不可
　有攸往而不夙則難深而不可解矣
天地解而雷雨作雷雨作而百果草木皆甲拆解之時
大矣哉象曰雷雨作解君子以赦過宥罪初六无咎象
曰剛柔之際義无咎也
　解有二陽九二有應於六五而九四有應於初六各
　得其正而分定矣惟六三者无應而處於二陽之間
　兼與二陽而解始有爭矣故解之所疾者莫如六三
　也六三欲以其不正亂人之正故初與五皆其所疑
　而咎之以其疑而咎之也故特眀其无咎曰此與九
　四剛柔之際也於義无咎
九二田獲三狐得黄矢貞吉象曰九二貞吉得中道也
　九二之所當得者六五也近而可取者初六六三也
　此之謂三狐三狐皆可取而以得六五為貞吉也此
　之謂黄矢黄中也矢直也直其所當得也是以六五
　為黄矢釋其所不當得之三狐而取其所當得之一
　矢息爭之道也
六三負且乗致寇至貞吝象曰負且乗亦可醜也自我
致戎又誰咎也
　三於四為負於二為乘乘而不負若負而不乗猶可
　以免於寇寇之所伐者負且乗也夫三苟與四而不
　與二則四不伐與二而不與四則二不攻所以致寇
　者由兼與也二與四皆非其配雖貞於一猶吝也而
　況兼與乎醜之甚也
九四解而拇朋至斯孚象曰解而拇未當位也
　拇六三朋九二也三來附已解而不取則二信之未
　當位者明勢不可以爭也
六五君子維有解吉有孚于小人象曰君子有解小人
退也
　六五九二之配也而近於四六三欲附於二與四故
　疑而疾之夫以六五之中直豈與六三争所附者哉
　而六三以小人之意度君子之心故六五維有解吉
　維有解者无所不解之謂也近則解四逺則解二是
　以六三釋然而退也
上六公用射隼於髙墉之上獲之无不利象曰公用射
隼以解悖也
　隼者六三也墉者二陽之間也悖者争也二陽之所
　以争而不已者以六三之不去也孰能去之将使二
　與四乎二與四固欲得之将使初與五乎則初與五
　二陽之配三之所疑也夫欲斃所争而解交鬭惟不
　涉其黨者能之故髙墉之隼惟上六為能射而獲也
　隼獲争解二與四无不利者
䷨(兌下/艮上)
損有孚元吉无咎可貞利有攸往曷之用二簋可用享
彖曰損損下益上其道上行
　自陽為隂謂之損自隂為陽謂之益兌本乾也受坤
　之施而為兑則損下也艮本坤也受乾之施而為艮
　則益上也惟益亦然則損未嘗不益益未嘗不損然
　其為名則取一而已何也曰君子務知逺者大者損
　下以自益君子以為自損自損以益下君子以為自
　益也
損而有孚元吉无咎
　損下而下信之必有道矣孟子曰以佚道使民雖勞
　不怨以生道殺民雖死不怨殺者使民知所以損我
　者凡以益我也則信之矣損者下之所患也然且不
　顧而為之則其利必有以輕其所患者矣利不足以
　輕其所患益不足以償其所損則損且有咎是故可
　以无咎者惟元吉也上之所以損我者豈徒然哉盖
　吉之元者也如此而後无咎
可貞利有攸往曷之用二簋可用享二簋應有時損剛
益柔有時損益盈虚與時偕行
　有孚元吉无咎為上卦言也可貞利有攸往曷之用
　二簋可用享為下卦言也損下益上其道上行然而
　下不可以无貞也以損之道為上行而舉不可貞則
　過矣故損有可貞之道九二是也皆貞而不往則无
　上皆往而不貞則无下故可貞利有攸往有往者有
　貞者故曰曷之用曷之者擇之也二簋兑之二陽也
　兑本乾也而六三以身徇上故自陽而變為隂初九
　九二意則向之而身不徇故自如而不變也祭祀之
　設簋也亦以其意而已我豈予之神豈取之哉君子
　之益人也盖亦有无以予之而人不勝其益者也然
　此二陽皆有應於上者也初九遄往而九二征凶故
　曰二簋應有時言雖應而往有時也
象曰山下有澤損君子以懲忿窒欲初九已事遄往无
咎酌損之象曰已事遄往尚合志也
　彖曰損益盈虚與時偕行則損益視盈虚以為節者
　也初九陽之未損則方盈也六四隂之未益則猶虚
　也下方盈而上猶虚則其往也不可後矣故我雖有
　事當且已之而遄往也其往也自我則損之多少我
　得酌之若盤桓不進迫於上之勢而後往則雖欲酌
　之不可得矣其損必多故勢不可以不損者惟遄往
　可以无咎
九二利貞征凶弗損益之象曰九二利貞中以為志也
　初九已損矣六四已益矣則九二之於六五不可復
　往故利貞征凶其迹不往其心往也故弗損益之言
　九二以无損於己者益六五也兑之三爻未有不以
　益上為志者初九迹與心合故曰尚合志也九二則
　其心向之而已故曰中以為志也夫以損己者益人
　則其益止於所損以无損於己者益人則其益无
　方故損之六三益之六四皆以損己者益人而損之
　九二益之九五皆以无損於己者益之以其无損於
　己故受其益者皆獲十朋之龜也
六三三人行則損一人一人行則得其友象曰一人行
三則疑也
　兌之三爻皆以益上為志故曰三人行卒之損己以
　益上者六三而已故曰損一人且曰一人行也友九
　二也六三以身徇上使九二得以不征此九二之所
　深徳也故曰一人行則得其友以心言之則三人皆
　行以迹言之則一人而已君子之事上也心同而迹
　異故上不疑苟三人皆行則上且以我為有求而來
　進退之義輕矣
六四損其疾使遄有喜无咎象曰損其疾亦可喜也
　遄者初九也下之所損者有限而上之求益者无已
　此下之所病也我去是病則夫遄者喜我矣自初言
　之已事遄往則四之求我也寡故酌損之自四言之
　損其疾則初之從我也易故遄有喜
六五或益之十朋之龜弗克違元吉象曰六五元吉自
上祐也
　六五者受益之主而非受益之地也以受益之主而
　不居受益之地不求益者也不求益而物自益之故
　曰或或者我不知其所從來之辭也十朋之龜則九
　二弗損之益也龜之益人也豈有以予人而人亦豈
　有所取之我亦效其智而已六五之於九二无求也
　自上祐之而二自效其智雖欲避之而不可以其不
　可避知其非求也故元吉
上九弗損益之无咎貞吉利有攸往得臣无家象曰弗
損益之大得志也
　上九者受益之地不可以有損而六三之徳不可以
　无報也故以无損於己者益之則大得其志矣六三
　忘家而狥我我受其莫大之益苟安居而无所往則
　是以其益厚已而已故利有攸往然後有以受之而
　无愧也
䷩(震下/巽上)
益利有攸往利涉大川彖曰益損上益下民説无疆自
上下下其道大光利有攸往中正有慶利涉大川木道
乃行
　六四自損以益下巽之致用未有如益者也故曰木
　道乃行涉川者用木之道也
益動而巽日進无疆天施地生其益无方
　天施乾為巽也地生坤為震也
凡益之道與時偕行
　君子之視民與己一也益者要有所損爾故時然後
　行
象曰風雷益君子以見善則遷有過則改
　懲忿窒慾則上之為損也少改過遷善則下之蒙益
　也多矣
初九利用為大作元吉无咎象曰元吉无咎下不厚事
也
　益之下損之上也故知損則知益矣逆而觀之益之
　初九則損之上九也自初已上无不然者惟其上下
　内外不同故其迹不能无少異若所以盡初之情處
　事之宜則損益一也損之上九益之初九皆正受益
　者也彼之所以自損而專以益我者豈以利我哉将
　以厚責我也我必有以塞之故上九利有攸往而初
　九利用為大作上之有為也其勢易有功則其利倍
　有罪則其責薄故損之上九僅能无咎而已正且吉
　矣下之有為也其勢難有功則利歸於上有罪則先
　受其責故益之初九至於元吉然後无咎何則其所
　居者非厚事之地也
六二或益之十朋之龜弗克違永貞吉王用享於帝吉
象曰或益之自外来也
　益之六二則損之六五也六五所獲之龜則九二弗
　損之益也六二所獲之龜則九五恵心之益也是受
　益者臣也則以永貞於五為吉王也則以享帝為吉
　皆受益而不忘報者也
六三益之用凶事无咎有孚中行告公用圭象曰益用
凶事固有之也
　益之六三則損之六四也或益之者人益我也益之
　者我益人也六四之於初九損其疾以益之六三之
　於上九用凶事以益之其實一也君子之遇凶也惡
　衣糲食致觳以自貶上九雖吾應然使其自損以益
　我彼所不樂也故六三致觳以自貶然後能固而有
　之彼以我為得其益而不以自厚也則信我而來矣
　故曰有孚中行益以六二為王則初與三皆得為公
　告者有以語之益之也禮之用圭也卒事則反之故
　圭非所以為賄所以致信也上九之益六三以信而
　已非有以予之而六三亦享其信而无所取也則上
　九樂益之矣
六四中行告公從利用為依遷國象曰告公從以益志
也
　益之六四則損之六三也皆以身為益者也六四中
　行而益初九豈特如上九用圭而已哉非徒告之乃
　以身從之夫能捐身以徇人者此以益為志也初九
　本隂也六四本陽也而相易也故初九為遷國也六
　四自損而初受其益初九之遷六四資之故初九利
　用依我而遷也
九五有孚惠心勿問元吉有孚惠我徳
　益之九五則損之九二也惠之以心則惠而不費九
　二益之以弗損之益而九五恵之以不費之惠其實
　一也夫不費之惠其有擇哉故勿問元吉我惟信二
　也故二信我我惟徳二也故二徳我有孚惠我徳永
　貞之報也
象曰有孚惠心勿問之矣惠我徳大得志也
　大得六二之志也
上九莫益之或擊之立心勿恒凶象曰莫益之偏辭也
或擊之自外也
　益之上九則損之初九也二者皆不樂為益者也故
　損其疾用凶事而後能致之初九在下勢不得已故
　已事遄往而上九則益不益在我者也且損上益下
　君子之所樂而小人之所戚也故至於上九特以莫
　益勿恒之凶戒之莫益之者非无以益我固曰莫益
　之勿恒者非不可恒我固曰勿恒莫與勿者我之偏
　見不廣之辭也衆莫不益下所謂恒也我特立是心
　而勿恒之凶其宜矣上者獨高之位下之所疾也而
　莫吾敢擊者畏吾與也莫益則无與矣孔子曰无交
　而求則民不與莫之與則傷之者至矣故或擊之上
　九之致擊如六二之致益徒有是心而物自有以應
　之故皆曰或或者物自外来而吾不知也
　
　
　
　
　
　
　東坡易傳卷四
欽定四庫全書
　東坡易傳卷五　　　　　宋　蘇軾　撰
䷪(乾下/兌上)
夬揚於王庭孚號有厲告自邑不利即戎利有攸往彖
曰夬決也剛決柔也健而説決而和揚于王庭柔乘五
剛也孚號有厲其危乃光也
　五陽而一隂隂至寡弱而皆乘於決者以其得所附
　也上六之所乘者九五之剛所謂王也欲決上六必
　㬥揚之於王之庭此其勢有不便者故五陽雖相信
　而不忘警以為有危道焉號者所以警也在强而知
　危所以光也
告自邑不利即戎所尚乃窮也
　邑者民之所在也與小人處必先附其民彼无民將
　无與立戎上六也五陽之强足以即之有餘然而不
　即也此所以不窮也自以為不足雖弱有餘自以為
　足雖强有所止矣故其所尚乃所以窮也
利有攸往剛長乃終也
　陽盈則憂溢溢則憂覆故利有攸往往則有所施用
　所以求不盈也
象曰澤上於天夬君子以施禄及下居徳則忌
　君子之於禄利欲其在人徳業欲其在己孔子曰脩
　辭立其誠所以居業也澤上於天其勢不居故君子
　以施禄不以居徳
初九壯於前趾往不勝為咎象曰不勝而往咎也
　大壯之長則為夬故夬之初九與大壯之初九无異
　也大壯之初九曰壯於趾而夬之初九曰壯於前趾
　二者皆有羊之象見於其所施壯之爻是以知其无
　異也曰前者通大壯之辭也必通大壯而為辭者明
　其所壯同而所遇異也大壯之初九施壯於震震吾
　朋也觸而遇其朋是以決藩而遂之因以為用夬之
　初九施壯於兑兌非吾朋也苟不能勝則往見牽矣
　豈復決藩而遂我哉君子之動見勝而後往故勝在
　往前不能必勝而往宜其為咎也
九二惕號莫夜有戎勿恤象曰有戎勿恤得中道也
　戎上六也惕號莫夜警也有戎勿恤靜也能靜而不
　忘警能警而不用得中道矣與大壯九二貞吉同故
　皆稱其得中
九三壯於頄有凶君子夬夬獨行遇雨若濡有慍无咎
象曰君子夬夬終无咎也
　初九為趾故九三為頄與小人處而壯見于面顔有
　凶之道矣易凡稱其尤者申言之乾乾謙謙蹇蹇之
　類是也九三之所以見壯於面顔者避私其配之嫌
　也故告之以不然曰九三之君子以陽居陽夬之尤
　者也何嫌於私其配也哉苟舎其朋而獨行以荅其
　配使上六之隂和洽而為雨以至於濡雖有不知我
　心而慍者然終必无咎
九四臀无膚其行次且牽羊悔亡聞言不信象曰其行
次且位不當也聞言不信聰不眀也
　九四上六之所謂臀也困之六三據于蒺蔾故初六
　之臀困於株木夬之上六見夬故九四之臀无膚皆
　謂其同體之末者為臀也與衆陽處而同體者見夬
　故其行次且而不安也羊者初九也初九之觸則我
　之悔也而能牽之故悔亡雖能悔亡而聰不明矣孰
　與大壯九四既悔亡而得壯輹哉夫君子惟能釋怨
　而收士故為之聰眀者衆大壯之九四是也今初九
　觸我我牽而縻之莫肯釋則懼者衆矣雖其左右前
　後將无不可疑故聞言不信
九五莧陸夬夬中行无咎象曰中行无咎中未光也
　上六之不足夬如莧陸也九五以陽居陽夬之尤者
　也於所不足夬用夬之尤雖中而未光故中行无咎
　中行者反與四陽處而釋上六也此與上六為同體
　者與九四均爾然不至於次且者以其剛之全也剛
　之全者則不戚其同體之傷矣故九四之象以為位
　不當也
上六无號終有凶象曰无號之凶終不可長也
　无號者不警也陽不吾警則吾或有以乗之矣然終
　亦必凶
䷫(巽下/乾上)
姤女壯勿用取女彖曰姤遇也柔遇剛也勿用取女不
可與長也
　姤者所遇而合无適意之謂也故其女不可與長
天地相遇品物咸章也
　姤者乾之末坤之始也故曰天地相遇以四時言之
　則建午之月品物咸章之際也易曰萬物相見乎離
剛遇中正天下大行也姤之時義大矣哉
　剛者二也中正者五也隂之長自九二之亡而後為
　遯始无臣也自九五之亡而後為剝始无君也姤之
　世上有君下有臣君子之欲有為无所不可故曰剛
　遇中正天下大行也
象曰天下有風姤后以施命誥四方初六繫於金柅貞
吉有攸往見凶羸豕孚蹢躅象曰繫於金柅柔道牽也
　剛而能止物者謂之金柅九二是也初六之勢足以
　兼獲五陽然其始遇而合者九二也既合於二若捨
　而之他則終身无所容矣故以繫二而貞為吉有所
　往見為凶初六者羸豕也雖羸而不可信者以權在
　焉以其羸而信之則蹢躅而不可制矣
九二包有魚无咎不利賓象曰包有魚義不及賓也
　魚者初六也包者魚之所不能脱也賓者九四也姤
　者主求民之時非民求主之時也故近而先者得之
　遠而後者不得也不論其應與否也嫌其若有咎故
　曰无咎
九三臀无膚其行次且厲无大咎象曰其行次且行未
牽也
　以姤之初六為夬之上六則姤之九三夬之九四也
　故其象同九三之所謂臀者初六初六剝陽而進者
　也處衆陽之間而同體者有剝陽之隂宜其次且而
　不安也夬之九四下牽初九之羊故有聰不明之咎
　而九三无是也故雖危无大咎而象曰行未牽也
九四包无魚起凶象曰无魚之凶遠民也
　既已失民起而爭之則凶
九五以杞包瓜含章有隕自天象曰九五含章中正也
有隕自天志不舍命也
　金柅也包也杞也皆九二也豕也魚也瓜也皆初六
　也杞枸檵也木之至庳者也包瓜者籠而有之也瓜
　之為物得所附而後止不得所附則攀援而求无所
　不至幸而遇喬木則雖欲抑之不可得矣故授之以
　杞則杞能籠而有之杞之所至瓜之所及也九五者
　姤之主也知初六之勢將至於剝盡而後止故授之
　以九二九二之所至初六之所及也姤者隂長之卦
　而九五以至陽而勝之故曰含章凡隂中之陽為章
　隂長而消陽天之命也有以勝之人之志也君子不
　以命廢志故九五之志堅則必有自天而隕者言人
　之至者天不能勝也
上九姤其角吝无咎象曰姤其角上窮吝也
　剛之上窮者角也姤其角以是為姤也以角為姤物
　之所不樂遇也小人雖不能合而君子亦无自入焉
　故吝无咎
䷬(坤下/兌上)
萃亨王假有廟利見大人亨利貞用大牲吉利有攸往
彖曰萃聚也順以説剛中而應故聚也王假有廟致孝
亨也利見大人亨聚以正也
　易曰方以類聚物以羣分有聚必有黨有黨必有爭
　故萃者爭之大也盍取其爻而觀之五能萃二四能
　萃初近四而无應則四能萃三近五而无應則五能
　萃上此豈非其交爭之際也哉且天下亦未有萃於
　一者也大人者惟能因其所萃而即以付之故物有
　不萃於我而天下之能萃物者非我莫能容之其為
　萃也大矣順以説剛中而應者二與五而已而足以
　為萃乎曰足矣有餘矣從我者納之不從者付之其
　所欲從此大人也故萃有二亨萃未有不亨者而其
　未見大人也則亨而不正不正者爭非其有之謂也
　故曰利見大人亨聚以正也大人者為可以聚物之
　道而已王至於有廟而盡其孝享非安且暇不能物
　見其安且暇安得不聚而歸之此聚之正也
用大牲吉利有攸往順天命也
　易之言薦盥禴享非正言也皆有寄焉用大牲者猶
　曰用大利禄云爾易曰何以聚人曰財所聚者大則
　所用者不可小矣天之命我為是物主非以厚我也
　坐而享之則過矣故利有攸往順天命也
觀其所聚而天地萬物之情可見矣
　不期而聚者必其至情也
象曰澤上於地萃君子以除戎器戒不虞
　王弼曰聚而無防則衆生心
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　初六之所應者九四也九四有信之者而不終六三
　是也始以无應而萃於四終以四之有應咨嗟而去
　之故其象曰萃如嗟如此志亂而苟聚者也若號一
　握為笑者號且笑也一握者其聲也號笑雜也君子
　之於禍福審矣故笑則不號號則不笑先否而後通
　則先號而後笑未有號笑雜者也此其志已亂焉能
　為我寇哉故勿恤往无咎
六二引吉无咎孚乃利用禴象曰引吉无咎中未變也
　隂之從陽以難進為吉六二得位而安其中不急於
　變志以從上者也故九五引之而後從引之而後從
　則其聚也固是以吉而无復有咎禴者禮之薄者也
　故用於既信之後上以利禄聚之下豈以利禄報之
　哉故上用大牲而下用禴以為有重於此者矣
六三萃如嗟如无攸利往无咎小吝象曰往无咎上巽
也
　六三之萃於四四與我與初皆不利也去而之上上
　亦无應巽而納我者也故雖小吝而无咎
九四大吉无咎象曰大吉无咎位不當也
　非其位而有聚物之權五之所忌也非大吉則有咎
　矣
九五萃有位无咎匪孚元永貞悔亡象曰萃有位志未
光也
　九五萃之主也萃有四隂而九四分其二以位為心
　者未有能容此者也故曰萃有位无咎挾位以忌四
　為无咎而已志不光矣惟大人為能忘位以任四夫
　能忘位以任四則四且為吾用而二隂者獨何往哉
　匪孚者非其所孚也元者始也元永貞者始既以從
　之則終身為之貞也自六二之外皆非我之所孚也
　非我之所孚則我不求聚使各得永貞於其始之所
　從悔亡之道也
上六齎咨涕洟无咎象曰齎咨涕洟未安上也
　未安上者不樂在五上也
䷭(巽下/坤上)
升元亨用見大人勿恤南征吉彖曰柔以時升巽而順
剛中而應是以大亨用見大人勿恤有慶也
　巽之為物非能破堅達强者也幸而遇坤故能升其
　升也有時故曰柔以時升坤既順之五又應之是以
　大亨大人之於物也危者安之易者懼之下巽而上
　順質柔而遇易志得而輕進以此見大人所畏者也
　故不曰利雖不利不可不見也見而知畏其為利也
　大矣利之遠者曰慶以其有慶故雖有畏勿恤也
南征吉志行也
　彖曰巽而順剛中而應是以大亨而六五為升階由
　此觀之非獨巽之上即坤亦坤之下援巽也巽之求
　坤坤之求巽皆㑹於南南征吉二者相求之謂也
象曰地中生木升君子以順徳積小以髙大初六允升
大吉象曰允升大吉上合志也
　所以為升者巽也所以為巽者初也升之制在初故
　初六雖隂柔而其於升也蓋誠能之故曰允升隂升
　而遇陽若陽升而遇隂皆得其所升者也初六以誠
　能之資而遇九二宜其為吉之大者矣
九二孚乃利用禴无咎象曰九二之孚有喜也
　九二升而遇九三蓋升而窮者也雖窮於三而配於
　五窮而之五五亦无所升而納之故薄禮可以相縻
　而无咎也
九三升虛邑象曰升虚邑无所疑也
　九三以陽用陽其升也果矣六四以隂居隂其避之
　也審矣故曰升虛邑无所疑也不言吉者以至强克
　至弱其為禍福未可知也存乎其人而已
六四王用亨於歧山吉无咎象曰王用亨於歧山順事
　也
　上有所適下升而避之失於此而償於彼雖不爭
　可也今六四下為三之所升而上不為五之所納
　此人情必爭之際也然且不爭而虛邑以待之非
　仁人其孰能為此太王避狄於豳而亨於岐方其
　去豳也豈知百姓之相從而不去哉亦以順物之勢
　而已以此獲吉夫何咎之有
六五貞吉升階象曰貞吉升階大得志也
　貞者貞於九二也巽之所以能升者以六五之應也
　曰此升之階也階者有可升之道焉我惟為階故人
　升之我不為階而人何自升哉木之生也克土而後
　能升而土以生木為功未有木生而土不願者也故
　階而升巽則六五為得志矣
上六㝠升利於不息之貞象曰㝠升在上消不富也
　㝠者君子之所息也升至上六宜息也然而不息則
　消之道也施於不息之正者則可孟子曰求則得之
　舍則失之求在我者此不息之正者也求之有道得
　之有命求在外者此不息之不正者也
䷮(坎下/兌上)
困亨貞大人吉无咎有言不信彖曰困剛揜也
　九二為初六六三之所揜九四九五為六三上六之
　所揜故困困者坐而見制无能為之辭也隂之害陽
　者多矣然皆有以侵之夫惟侵之是以陽不能堪而
　至於戰戰者有危道也而无所謂困困之世惟不見
　侵而見揜隂有以消陽而陽无所致其怒其為害也
　深矣
險以説困而不失其所亨其惟君子乎貞大人吉以剛
中也
　剛中者二也二之謂大人貞於大人而後吉者五也
有言不信尚口乃窮也象曰澤无水困君子以致命遂
志
　水潤下者也在澤上則居在澤下則逝矣故水在澤
　下為澤无水命與志不相謀者也故各致其極而任
　其所至也
初六臀困於株木入於幽谷三歲不覿象曰入於幽谷
幽不眀也
　初六揜九二者也揜者非一人之所能故初六之揜
　九二必將有待於六三六三固以初為臀也臀得其
　所據而後其身能有所為今六三之所據者蒺蔾也
　則臀已困於株木身且廢矣株木也蒺蔾也皆非臀
　之所據者也夫以柔助剛則其幽可明以柔揜剛其
　誰眀之入谷者也有配在四而不善二是以三歳不
　得見也
九二困於酒食朱紱方來利用亨祀征凶无咎象曰困
於酒食中有慶也
　困之世利以柔用剛二與五皆剛者也二以柔用之
　而五以剛用之天下之易懐者惟小人也方其見揜
　也爭之以力雖刀鋸有不足而將懐之也則酒食有
　餘矣故九二困於酒食所以懐小人也九五則不然
　揜我下者我劓之揜我上者我刖之輕用其威威窮
　而物不服乃大困也既困而无助則雖欲不求二不
　可得矣赤紱者所以爵命二也故曰困於赤紱五以
　赤紱為困而二以是為方來言此五之所困而二之
　所不求而至也困而求二乃徐有説以其用説為已
　晚矣説於未困則其所以為説者小故九二之所困
　者酒食而已説於已困則其所以為説者重故九五
　之所困者爵命也祭祀者人之求神而神无求也祭
　之者人也享之者神也五求二故祭之二不求五故
　享之而已享之者固不征而征以求之故凶雖然其
　義則不可咎以其所從者君也
六三困於石據於蒺蔾入於其宫不見其妻凶象曰據
於蒺蔾乗剛也入於其宫不見其妻不祥也
　六三上揜四下揜二者也堅而不可勝者石也四之
　謂石傷而不可據者蒺蔾也二之謂蒺蔾六三隂也
　而居於陽自以為陽而求配於上六不祥也三之應
　在上而上六非其應也宮則是矣而非其妻故曰入
　於其宫不見其妻凶小人易合而難乆故困之三隂
　其始相與締交而揜剛其終初六之臀困六三之妻
　亡
九四來徐徐困於金車吝有終象曰來徐徐志在下也
雖不當位有與也
　初六我之配二之所惡也二剛而在下載已者也故
　為金車欲下從初六而困於二故其來徐徐不急於
　配配之所怨剛之所與也故雖吝而有終
九五劓刖困於赤紱乃徐有説利用祭祀
　其曰赤紱正也朱紱嚴之也下受上之辭也
象曰劓刖志未得也乃徐有説以中直也利用祭祀受
福也
　用九二也
上六困於葛藟於臲卼曰動悔有悔征吉
　柔而牽己者葛藟也三之謂葛藟剛而難乘者臲卼
　也五之謂臲卼上六困於此二者而不能去則謀全
　之過也曰不可動動且有悔而不知其不動乃所以
　有悔也上无揜我者則吉莫如征也而不征何哉以
　柔用剛則乘之者至以為蒺蔾以剛用剛則乘之者
　以為臲卼而已
象曰困於葛藟未當也
　上六足以為配而六三未足以當也
動悔有悔吉行也
䷯(巽下/坎上)
井改邑不改井无喪无得往來井井汔至亦未繘井羸
其瓶凶彖曰巽乎水而上水井井養而不窮也改邑不
改井乃以剛中也汔至亦未繘井未有功也羸其瓶是
以凶也
　食者往也不食者來也食不食存乎人所以為井者
　存乎己存乎人者二存乎己者一故曰往來井井汔
　燥也至井而未及水曰汔至得水而未出井曰未繘
　井井未嘗有得喪繘井之為功羸瓶之為凶在汲者
　爾
象曰木上有水井君子以勞民勸相
　人之於井未有錮之者也故君子推是道以勞民勸
　相
初六井泥不食舊井无禽象曰井泥不食下也舊井无
禽時舍也
　易以所居為邪正然不可必也惟井為可必井未有
　在潔而不清處穢而不濁者也故即其所居而邪正
　決矣孔子曰君子惡居下流天下之惡皆歸焉初六
　惡之所鍾也君子所受於天者无幾養之則日新不
　養則日亡擇居所以養也彖曰井養而不窮所以養
　井者豈有他哉得其所居則潔潔則食食則日新日
　新故不窮升泥者无禽之漸也泥而不食則廢矣舊
　井廢井也其始无人其終无禽无人猶可治也无禽
　不可治也所以為井者亡矣故時皆舎之
九二井谷射鮒甕敝漏象曰井谷射鮒无與也
　九二居非其正故无應於上則趨下而已下趨者
　谷之道也失井之道而為谷故曰井谷九二之所趨
　者初六也初六之謂鮒井而有鮒則人惡之矣然猶
　得志於甕何也彼有利器而肯以我汙之歟此必敝
　漏之甕非是甕不汲是井也
九三井渫不食為我心惻可用汲王眀竝受其福象曰
井渫不食行惻也求王眀受福也
　渫潔也九三居得其正井潔者也井潔而不食何哉
　不中也不中者非邑居之所會也故不食井未有以
　不食為戚者也凡為我惻者皆行道之人爾故曰行
　惻行惻者明人之惻我而非我之自惻也是井則非
　敝漏之甕所能容矣故擇其所用汲者曰孰可用者
　哉其惟器之潔者乎器之潔則王之明者也器潔王
　眀則受福者非獨在我而已
六四井甃无咎象曰井甃无咎脩井也
　脩潔也陽為動為實隂為静為虛泉者所以為井也
　動也實也井者泉之所寄也靜也虚也故三陽為泉
　三隂為井初六最下故曰泥上六最上故曰收六四
　居其間而不失正故曰甃甃之於井所以禦惡而潔
　井也井待是而潔故无咎
九五井洌寒泉食象曰寒泉之食中正也
　此其正與九三一也所以食者中也
上六井收勿幕有孚元吉象曰元吉在上大成也
　收者甃之上窮也收非所以為井而井之權在收夫
　苟幕之則下雖有寒泉而不達上雖有汲者而不獲
　故勿幕則有孚元吉
䷰(離下/兌上)
革已曰乃孚元亨利貞悔亡彖曰革水火相息二女同
居其志不相得曰革已日乃孚革而信之文眀以説大
亨以正革而當其悔乃亡
　水火則有男女之象然後能相生此非水火也二女
　同居而已二女同居則暌所以不暌者兌欲下而遇
　離離欲上而遇兌雖欲相違而不能也既不相得又
　不相違則不能无相攻攻而不已必有一勝勝者斯
　革之矣火能革金離革兌者也故曰革火者金之所
　畏也而金非火則无以就器用器成而後知火之利
　也故夫革不信於革之日而信於已革之日以其始
　之不信是以知悔者革之所不能免也特有以亡之
　爾
天地革而四時成湯武革命順乎天而應乎人革之時
大矣哉象曰澤中有火革君子以治歷明時
　歷者天事也時者人事也
初九鞏用黄牛之革象曰鞏用黃牛不可以有為也
　以卦言之則離革兌者也以爻言之則陽革隂者也
　六爻皆以陽革隂故初九九三九四九五四者所以
　革人而六二上六者人革之初九九三所以為革者
　火也而六二者火之所附初九九三之所欲革者也
　火以有所附為利而所附者以得火為災故初九九
　三常願六二之留而不去也夫六二苟留而不去其
　見革也无日矣六二之欲去如遯之九三之欲遯也
　故初九當用遯之六二所以執九三者固而留之六
　二之所以去者以我有革之之意也故不可以有為
　有為則革之之意見矣
六二已日乃革之征吉无咎象曰已日革之行有嘉也
　初九之所以固我非愛我也畏我去之故未見其革
　爾徒見其今之固我而不我革以為可信而與之處
　則及矣君子見幾而作彼今日不革已日必革之故
　征吉為初九計則宜留自為計則宜征六二之所謂
　嘉者五也五之所以為革者與初異矣捨初從五其
　吉也豈復有咎哉
九三征凶貞厲革言三就有孚象曰革言三就又何之
矣
　九三有應於上故其意常欲征也六二之所以不得
　去者以我乗之也捨之而征則二去矣二苟去之則
　我與初九无所施其革二陽相灼而喪其所附則窮
　之道也故征凶貞厲貞者不征之謂也不征則與六
　二處而不相得以相革者也故危雖危而不凶言者
　以也革言三就猶曰革以三成三者相持而成革眀
　二之不可去也二存則初與三相信二去則初與三
　相疑此必然之勢也故曰革言三就有孚
九四悔亡有孚改命吉象曰改命之吉信志也
　下之二陽以火為革者也故見革者惟欲去之此徳
　不足者也徳不足而革則所革者亡革者亦凶故初
　九九三皆以六二之留為吉也上之二陽則不然其
　革也以説革而人莫不説非有徳者其孰能之九四
　未當位者也未當位而革故悔革而説故悔亡有孚
　也改命者始受命也雖未當位而志自信矣
九五大人虎變未占有孚象曰大人虎變其文炳也
　易曰雲從龍風從虎虎有文而能神者也豹有文而
　不能神者也故大人為虎君子為豹非大人而革者
　皆毁人以自成廢人以自興故人之從之也必占其
　可從而後信若大人之革也則在我而已炳然日新
　天下之所謂文者自廢矣此豈待占而後信者哉
上六君子豹變小人革面征凶居貞吉象曰君子豹變
其文蔚也小人革面順以從君也
　上六見革於大人者也此見革者君子也則其向之
　未革乃其避世之遇爾豹生而有文豈其无素而能
　為之哉若小人也則革面而已朝為寇讎莫為腹心
　无足怪者下之二陽徳不足者也故六二以征為吉
　上之二陽大人也故上六以征為凶
䷱(巽下/離上)
鼎元吉亨彖曰鼎象也
　象者可見之謂也天之生物不可見既生而剛强之
　者可見也聖人之創業其所以創之者不可見其成
　就熟好使之堅凝而不壞者可見也故象曰君子以
　正位凝命革所以改命而鼎所以凝之也知革而不
　知鼎則上下之分不眀而位不正雖其所受於天者
　流泛而不可知矣
以木巽火亨飪也聖人亨以享上帝而大亨以養聖賢
　大器非器也大亨非亨也取鼎之用而施之天下謂
　之大亨鼎之用極於亨帝而已以其道養聖賢則亨
　之大者也國有聖賢則君位定而天命固矣
巽而耳目聰眀柔進而上行得中而應乎剛是以元亨
　元亨所謂元吉亨也柔進而上行者五也五得中而
　應乎剛則所以為耳目者巽也
象曰木上有火鼎君子以正位凝命初六鼎顚趾利出
否得妾以其子无咎象曰鼎顚趾未悖也利出否以從
貴也
　六爻皆鼎也當其處者有其象故以初為趾二與三
　四為腹而實在焉五與上為耳初六上應九四顛趾
　之象也夫鼎聖人將以正位凝命亨而熟之至於可
　食而後已苟有不善者在焉則善與不善皆亨而竝
　熟而善者棄矣鼎於是未有實也故及其未有實而
　顚之以出其不善如待其有實則夫不善已汙之矣
　實非吾之所欲棄也於是焉而顚之以其所欲棄出
　其所不欲棄則天下之亂或自是起矣故曰鼎顚趾
　未悖也顛趾而出否盡去之道也盡去之則患鼎无
　實聖人之於人也責其身不問其所從論其今不考
　其素苟騂且角犂牛之子可也鼎雖以出否為利而
　擇之太詳求之太備天下无完人故曰得妾以其子
　无咎從其子之為貴則其出於妾者可忘也
九二鼎有實我仇有疾不我能即吉象曰鼎有實慎所
之也我仇有疾終无尤也
　九二始有實者仇者六五也所謂耳也九二之實六
　五之所舉也故其象曰鼎黄耳中以為實也仇有疾
　而不能即我畏九四也鼎以耳行故耳能即之則食
　不能即之則不食之道也始有實者以不食為吉惡
　其未足而輕用之也故曰鼎有實慎所之也
九三鼎耳革其行塞雉膏不食方雨虧悔終吉象曰鼎
耳革失其義也
　耳上九也九三之實上九之所舉也熟物之謂革鼎
　之熟物以腹不以耳而上九離之極火之所炎以耳
　革者也耳之受炎也足以廢塞其行而不足以革故
　曰鼎耳革失其義也九三實之將盈者也於是可食
　矣而其行廢故雖有雉膏而不食也耳以兩舉者也
　六五之耳可鉉而上九之耳不可鉉則六五雖欲獨
　舉得乎隂欲行而陽欲留其為悔也大矣故至於雨
　然後悔虧而終吉雨者隂陽之和玉鉉之功也
九四鼎折足覆公餗其形渥凶象曰覆公餗信如何也
　鼎之量極於四其上則耳矣受實必有餘量以為溢
　地也故九三以不食為憂眀不可復加也至於九四
　溢則覆矣故孔子曰徳薄而位尊知小而謀大力少
　而任重鮮不及矣方其未及也必有告之者而不信
　及其已信則无如之何矣
六五鼎黄耳金鉉利貞象曰鼎黄耳中以為實也上九
鼎玉鉉大吉无不利象曰玉鉉在上剛柔節也
　六五上九皆所謂耳也上九之耳見於九三故不復
　出也在炎而不灼者玉也金則廢矣六五之為耳也
　中而不亢柔而有容故曰黄耳則其所以為鉉者以
　金足矣上九之為耳也炎而灼不可以迫故曰耳革
　則其所以為鉉者玉而後可金鉉可以及五而不可
　以及上玉鉉則可以兩及矣可以兩及則上九之剛
　六五之柔我為之節也九二之實利在於不食故六
　五之耳利在於貞而不行九三之實以不食為憂故
　上九之耳得玉鉉則大吉无不利无不利者上與五
　與三之所利也以鼎熟物人皆能之至於鼎盈而憂
　溢耳炎而不可舉非玉鉉不能此鼎之所以養聖賢
　也
䷲(震下/震上)
震亨震來虩虩笑言啞啞震驚百里不喪匕鬯彖曰震
亨震來虩虩恐致福也笑言啞啞後有則也震驚百里
驚遠而懼邇也出可以守宗廟社稷以為祭主也
　震者陽徳之先震隂而達陽者也故亨震驚百里言
　其及遠也不喪匕鬯言其和也若震而不和則必有
　僵仆隕墜者矣匕鬯祭器也必取祭器者以見震長
　子也若威而不猛則可以為祭主矣出之為言見也
象曰洊雷震君子以恐懼修省初九震來虩虩後笑言
啞啞吉
　二陽震物者也四隂見震者也震之為道以威達徳
　者也故可試而不可遂試則養而无窮遂則玩而不
　終初九試而不遂者也以虩虩之震而繼之以啞啞
　之笑明其不常用也惟其不常用故二隂莫敢犯其
　鋒皆以逃避而後免也
象曰震來虩虩恐致福也笑言啞啞後有則也
　以其威之不常用故知其所以震物者非以害之欲
　其恐而致福也有則者言其不遂也
六二震來厲億喪貝躋於九陵勿逐七日得象曰震來
厲乘剛也
　初九之威不可犯也來則危往則安故雖喪貝而勿
　逐躋於九陵以避之以初九之不遂其震而繼之以
　笑言也故七日可以得所喪也喪貝以眀初九之威
　七日得以眀初九之不以威窮物也
六三震蘇蘇震行无眚象曰震蘇蘇位不當也
　六三不鄰於震矣而猶蘇蘇然懼也行而避之然後
　无眚以眀初九之威能及逺也
九四震遂泥象曰震遂泥未光也
　震於已震之後遂而不知止者也故泥泥者以言其
　不能及逺也故二隂皆以處而不避為吉
六五震往來厲億无喪有事象曰震往來厲危行也其
事在中大无喪也
　九四以其遂泥之威加於六五非六五之所當畏其
　衰可坐而待也夫九四雖未可乘然往而避之則過
　矣故曰往來厲往來皆危則以處為安矣九四之威
　旣已泥矣豈復能如初九一震而喪六二之貝哉以
　六五居中處而待之非獨无喪億將有功故曰億无
　喪有事
上六震索索視矍矍征凶震不於其躬於其鄰无咎婚
媾有言象曰震索索中未得也雖凶无咎畏鄰戒也
　九四至此其實不能為徒襲其餘威以加上六上六
　未得其已衰之情故猶索索矍矍而畏之苟畏之不
　已而征以避之則四張而不可止矣故凶聖人知其
　不足避也故告之曰震不於其躬於其鄰言九四之
　威僅可以及五而不及上可以戒而无咎无庸征也
　九四始欲以威加物及其泥而物莫之畏也則其及
　於上六者有言而已衰之甚也六爻皆无應故九四
　兼有二隂得稱婚媾也六二喪貝而五无喪六三震
　行无眚而上六征凶九四之不及初也逺矣
䷳(艮下/艮上)
艮其背不獲其身行其庭不見其人无咎彖曰艮止也
時止則止時行則行動靜不失其時其道光眀艮其止
止其所也上下敵應不相與也是以不獲其身行其庭
不見其人无咎也
　所貴於聖人者非貴其靜而不交於物貴其與物皆
　入於吉凶之域而不亂也故夫艮聖人將有所施之
　艮止也止與靜相近而不同方其動而止之則靜之
　始也方其靜而止之則動之先也故曰時止則止時
　行則行動靜不失其時其道光眀此言艮之得其所
　施者也施之於天下之至動是以為頥施之於天下
　之至健是以為大畜今夫兼山艮是施之於背而已
　背固已止矣艮何加焉所以為柅者為輪也所以為
　防者為水也今也不然為輿為柅為山為防不亦近
　於固歟故曰艮其止止其所也此所以不獲其身也
　上下敵應不相與也此所以行其庭不見其人也物
　各止於其所是果能止也哉背止於身身與之動而
　背不知也今我施止於物之所止有大於是物者則
　挾而與之趨矣我焉得知之故曰艮其背不獲其身
　其庭未嘗无人也有六人焉敵應而不相與則如无
　人是道也非向之所謂光眀者也以為无咎而已
象曰兼山艮君子以思不出其位初六艮其趾无咎利
永貞象曰艮其趾未失正也六二艮其腓不拯其隨其
心不快象曰不拯其隨未退聴也
　自趾而上至於輔當其處者有其徳與咸一也咸以
　上六為輔而五為脢艮之輔在五而脢不取何也脢
　則背也艮皆取於動者而已艮則何為皆取於動者
　也曰卦合而觀之見兩艮焉見其施艮於止故取其
　體之靜者而配之曰艮其背爻别而觀之不見艮之
　所施而各見其所遇之位位有不同而吉凶悔吝生
　焉故取其體之動者而不取其靜以為其靜者已見
　於卦矣上止而用下下止而聽於上此艮之正也趾
　能動而聽於腓者也艮其趾不害於腓之動也趾不
　自動而已止而聽其上上止則止上行則行此艮之
　正者也故利永貞腓能動而不聽於股者也或曰咸
　其股執其隨隨者股之德也故謂股為隨艮其腓則
　股雖欲行而不能矣下止而不聽於上上雖有憂患
　而莫之救則上之所不快也以是為失其正矣故曰
　艮其趾未失正也
九三艮其限列其夤厲薰心象曰艮其限危薰心也
　三不艮於股而艮於限亦取諸動者也限者上下之
　際所以俛仰之節也夤者自上而屬於下者也艮於
　下之極則其自上而下者絶矣上下絶心之憂也心
　在六四故憂之及心也謂之薰
六四艮其身无咎象曰艮其身止諸躬也
　咸之九四曰朋從爾思則四者心之所在也施之於
　一體則艮止於所施所不施者不及也施之於心則
　无所不及矣故曰艮其身艮得其要故无咎
六五艮其輔言有序悔亡象曰艮其輔以中正也
　口欲止言欲寡
上九敦艮吉象曰敦艮之吉以厚終也
　敦益也艮至於輔極矣而又止之故曰敦艮梏者不
　忘釋痿者不忘起物之情也在止之極而不忘於動
　非天下之至厚其孰能之
䷴(艮下/巽上)
漸女歸吉利貞彖曰漸之進也女歸吉也進得位往有
功也進以正可以正邦也其位剛得中也
　此文轉以次相釋也漸之中有進者則女歸之吉也
　而利於正正者孰謂謂得位而有功可以正邦者也
　其得位者何也剛中者也由此觀之女則二與四所
　歸則五也
止而巽動不窮也
　止而巽有所觀望而後進者故不窮
象曰山上有木漸君子以居賢徳善俗
　雲上於天天所不能居故君子不以居徳木生於山
　山能居之山以有木為髙故君子以是居徳業善風
　俗
初六鴻漸於干小子厲有言无咎象曰小子之厲義无
咎也
　鴻陽鳥而水居在水則以得陸為安在陸則以得水
　為樂者也故六爻雖有隂陽之異而皆取於鴻也初
　六鴻之在水者也逺則无應近則遇二以隂適隂故
　曰鴻漸於干干水涯也兩隂不能相容故為小子之
　所厲以至於有言雖然其所適非志於利也則未至
　於六三之凶无咎可也
六二鴻漸於磐飲食衎衎吉象曰飲食衎衎不素飽也
　六二鴻之在水者也近則遇三逺則遇五无適而不
　得其欲故擇其尤可恃者從之二之從三也雖近而
　難信其從五也雖逺而可恃二陽皆陸也在陸而尤
　可恃以安者磐也九五之謂磐六二知五之可恃不
　漸於三而漸於五則食且樂如是衎衎樂也素飽徒
　飽也夫飲食何為若是樂也豈非以五之足恃而不
　徒飽歟苟為徒飽而已則雖三可從夫苟從三則飲
　食未終而憂繼之矣
九三鴻漸於陸夫征不復婦孕不育凶利禦寇象曰夫
征不復離羣醜也婦孕不育失其道也利用禦寇順相
保也
　九三鴻之在陸者也而上九非其應故曰鴻漸於陸
　无應於上而近於四見四之可欲則離類絶朋而趨
　之故曰夫征不復六二之從我非正也將視我而進
　退者也上之所為下必有甚者九三適四而不反則
　難以令於二矣故曰婦孕不育凶四順於五者而三
　寇之言禦寇之利以明三之不利也
六四鴻漸於木或得其桷无咎象曰或得其桷順以巽
也
　六四鴻之在水者也近於五而非其應故曰鴻漸於
　木木生於陸而非鴻之所安也鴻之為物也足不能
　握其漸於木而无咎盖得其大而有容如桷者焉九
　五之謂也或者幸而得之之辭也无應而從非其配
　非巽順何以相保乎
九五鴻漸於陵婦三歲不孕終莫之勝吉象曰終莫之
勝吉得所願也
　九五鴻之在陸者也進而遇上九上九陵也陵者陸
　之又髙者也進而之陵動乎无嫌故六二之為婦也
　三歲不孕而終莫之勝夫以陸之陵以為不得其願
　矣而婦為之貞如此則願孰大焉故曰進以正可以
　正邦也不求之人而求之身雖服天下可也
上九鴻漸於陸其羽可用為儀吉象曰其羽可用為儀
吉不可亂也
　上九鴻之在逵者也上无所適而三非其應故曰鴻
　漸於逵漸有三陽其二為隂之所溷非其有應則近
　而慕之惟上九不然夫无累於物則其進退之際雍
　容而可觀矣
䷵(兑下/震上)
歸妹征凶无攸利彖曰歸妹天地之大義也天地不交
而萬物不興歸妹人之終始也説以動所歸妹也
　説少者人之情也故説以動其所歸者妹也天地之
　所以交必天降也男女之所以合必男下也若女長
　而男少則大過之所謂老婦士夫烏肯下之夫苟不
　下則天地不交男女不合矣故歸妹者女少而男長
　女用事而男下之之謂也夫所以下之者豈一日之
　故哉將相與終始故也
征凶位不當也无攸利柔乘剛也
　歸妹之爻男女皆易位柔皆乘剛此男所以説女而
　致其情者權以濟事一用而止可也以此而征則凶
　且男女皆不利也
象曰澤上有雷歸妹君子以永終知敝
　歸妹女之方盛者也凡物之有敝者必自其方盛而
　慮之迨其衰則无及矣
初九歸妹以娣跛能履征吉象曰歸妹以娣以恒也跛
能履吉相承也九二眇能視利幽人之貞象曰利幽人
之貞未變常也
　歸妹以隂為君在兑則六三是也而初與二其娣也
　在震則六五是也而四其娣也所以為兑者三也故
　權在君所以為震者四也故權在娣權之在君也則
　君雖不才而娣常為之用權之在娣也則娣雖无能
　為損益猶要其君六三不中而居非其位跛眇者也
　其所以能履且視者以初與二屈而為之娣也二者
　各致其能於六三故初九曰歸妹以娣跛能履征吉
　已有能履之才不以自行而安為娣使跛者得之以
　征何哉豈非上下之常分有不可易者邪故其象曰
　歸妹以娣以恒也而九二之象亦曰未變常也九二
　亦娣也其不言娣何也因初九之辭也且跛眇者一
　人而為之視履者二人是二人者豈可以廢一歟故
　其象曰跛能履吉相承也是以知其皆娣也已有其
　能而不自用使无能者亨其名則九二非幽人而何
　哉
六三歸妹以須反歸以娣象曰歸妹以須未當也
　古者謂賤妾為須故天文有須女六三不知其託行
　於初九而自以為能履不知其借明於几二而自以
　為能視是以棄娣而用須未足以當娣也失二娣之
　助則以跛眇見黜而歸矣歸然後知用娣故曰反歸
　以娣
九四歸妹愆期遲歸有時象曰愆期之志有待而行也
　九四六五之娣也以為權在己故愆期不行以要其
　君君猶待之有時焉而後歸此其志以為吾君必有
　所待而後能行者也
六五帝乙歸妹其君之袂不如其娣之袂良月㡬望吉
象曰帝乙歸妹不如其娣之袂良也其位在中以貴行
也
　歸妹未有如六五之貴者也故曰帝乙歸妹以帝乙
　之妹而履得其中則其袂之良否不足以為損益非
　若跛者之託行眇者之借眀也而九四欲以袂之良
　而加之夫袂之良豈足以加其君哉月㡬望者隂疑
　於陽易之所惡也然至於娣之欲加其君則以月㡬
　望為吉以為寧月之幾望而无寧娣之加其君也
上六女承筐无實士刲羊无血无攸利象曰上六无實
承虚筐也
　歸妹男女皆易位柔皆乘剛此豈永終无敝者哉上
　六則敝之所終也天地之情正大而已大者不正非
　其至情其終必有名存實亡之禍女承筐无實食不
　績之蠶也士刲羊无血用已死之牲也皆實亡之禍
　也彖曰歸妹征凶无攸利上六處其終故受其凶之
　全也
　
　
　
　東坡易傳卷五
欽定四庫全書
　東坡易傳卷六　　　　　宋　蘇軾　撰
䷶(離下/震上)
豐亨王假之勿憂宜日中彖曰豐大也眀以動故豐王
假之尚大也勿憂宜日中宜照天下也日中則􁀈月盈
則食天地盈虛與時消息而況於人乎況於鬼神乎
　豐者極盛之時也天下既平其勢必至於極盛故曰
　王假之勿憂宜日中者不憂其不至而憂其已至也
　宜日之中而不宜其既中也既盈而虧天地鬼神之
　所不免也而聖人何以處此曰豐者至足之辭也足
　則餘餘則溢聖人處之以不足而安所求餘故聖人
　无豐豐非聖人之事也
象曰雷電皆至豐君子以折獄致刑
　傳曰為刑罰威獄以類天之震曜故易至於雷電相
　遇則必及刑獄取其明以動也至於離與艮相遇則
　曰无折獄无留獄取其眀以止也
初九遇其配主雖旬无咎往有尚象曰雖旬无咎過旬
災也
　凡人智生於憂患而愚生於安佚豐之患常在於闇
　故爻皆以眀闇為吉凶也初九六二九三三者皆離
　也而有眀徳者也九四六五上六則所謂豐而闇者
　也離火也日也以下升上其性也以眀發闇其徳也
　故三離皆上適於震初九適四其配之所在也而九
　四非其配故曰配主旬之為言猶曰周浹云爾尚配
　也九四以陽居隂不安於闇者也方其患蔽而求發
　則雖兩剛可以相受故曰往有尚言其與配同也及
　其闇去而眀全離之功既周浹矣則當去之既浹而
　不去則有相疑之災九四之為人可與共憂患而不
　可與同安樂者也
六二豐其蔀日中見斗往得疑疾有孚發若吉象曰有
孚發若信以發志也九三豐其沛日中見沬折其右肱
无咎象曰豐其沛不可大事也折其右肱終不可用也
　蔀覆也蔽之全者也見斗闇之甚也沛斾也蔽之不
　全者也沬小眀也眀闇雜者也六五之謂蔀上六之
　謂沛何也二者皆隂也而六五處中居闇以求眀上
　六處髙强眀以自用六二之適五也適於全蔽而甚
　闇者也夫蔽全則患蔽也深闇甚則求眀也力六五
　之闇不發則已發之則眀矣故曰往得疑疾有孚發
　若吉以隂適隂其始未有不疑者也六二雖隂而所
　以為離眀之所自出也故始疑而終信也若夫九三
　之適上六則適於眀闇雜者也用人則不能自用則
　不足故不可以大事也君子不畏其蔽而畏其雜以
　為无時而可發也為之用乎則不可不為之用乎則
　不敢故折其右肱以示必不可用而後免也
九四豐其蔀日中見斗遇其夷主吉象曰豐其蔀位不
當也日中見斗幽不眀也遇其夷主吉行也
　夷等夷也初九之謂夷主不得其配而得其類也幽
　不眀者以言其闇之甚而不雜吉行者言初九之不
　可以乆留也
六五來章有慶譽吉象曰六五之吉有慶也
　六五以隂居陽有章者也而能來六二之明故曰來
　章借眀於人而譽歸於己君子予之
上六豐其屋蔀其家闚其户閴其无人三歲不覿凶象
曰豐其屋天際翔也闚其戸閴其无人自藏也
　上六翔於天際自以為明之至也而其闇則足以蔽
　其身而已故曰豐其屋蔀其家九三自折其右肱而
　莫為之用豈真无人哉畏我而自藏也三歲不覿其
　自以為眀者窮矣故凶
䷷(艮下/離上)
旅小亨旅貞吉彖曰旅小亨柔得中乎外而順乎剛止
而麗乎眀是以小亨旅貞吉也旅之時義大矣哉
　旅六二六五二隂據用事之地而九三九四上九三
　陽寓於其間所以為旅也小者為主而大者為旅為
　主者以得中而順乎剛為亨故曰小亨為旅者以居
　貞而不取為吉故曰旅貞吉止而麗乎明則居貞而
　不取之謂也貞吉者指三陽非二隂為主者之事也
　故特曰旅貞吉
象曰山上有火旅君子以眀慎用刑而不留獄初六旅
瑣瑣斯其所取災象曰旅瑣瑣志窮災也
　羈旅之世物无正主近則相依自六二至上九皆隂
　陽相隣而初獨孑然處六二之下其細已甚故曰旅
　瑣瑣也斯隷也六二近於九三三之所取也初六窮
　而无依隷於六二役於九三三焚二次幷以及初故
　曰斯其所取災也
六二旅即次懷其資得童僕貞象曰得童僕貞終无尤
也
　六二九三之所即以為次也因三之資以隷初六故
　曰得童僕貞初六雖四之應而四為三所隔終无尤
　之者也
九三旅焚其次喪其童僕貞厲象曰旅焚其次亦以傷
矣以旅與下其義喪也
　下初六也六二我之次也而初隷於二懐二而幷有
　之則初亦我之童僕矣九三以剛居上見得而忘義
　焚二以取初則一舉而兩失之矣
九四旅於處得其資斧我心不快象曰旅於處未得位
也得其資斧心未快也
　資斧所以除荆棘治次舎也九四剛而失位所乘者
　九三有資斧而无地者也故處而心不快
六五射雉一矢亡終以譽命象曰終以譽命上逮也
　居二陽之間可以德懷不可以力取如以一矢射兩
　雉理无兼獲得四則失上矣若不志於取亡矢而不
　射則夫二陽者皆可以其功譽而爵命之非獨得四
　可以及上也
上九鳥焚其巢旅人先笑後號咷喪牛於易凶象曰以
旅在上其義焚也喪牛於易終莫之聞也
　九三次於六二之上上九巢於六五之上皆以剛臨
　柔六二六五皆无應而在我下其勢必與我上九九
　三知其无應而必我與也故易而取之九三焚其次
　上九焚其巢其為不義一也而三止於貞厲上至於
　號咷之凶者六五旅之主也離之彖曰畜牝牛吉六
　五之謂牛矣易五以喪牛終莫之聞者驕亢之罪也
䷸(巽下/巽上)
巽小亨利有攸往利見大人彖曰重巽以申命
　君子和而不同以巽繼巽小人之道也无施而可故
　用於申命而已
剛巽乎中正而志行柔皆順乎剛是以小亨利有攸往
利見大人
　所以為巽者初與四也二五雖據用事之地而權不
　在焉故曰剛巽乎中正而志行言必用初與四而後
　得志也權雖在初與四而非用事之地故曰柔皆順
　乎剛是以小亨言必順二五而後亨也利有攸往為
　二五用也利見大人見九五也有其權而无其位非
　九五之大人孰能容之
象曰隨風巽君子以申命行事
　申重也兩風相因是謂隨風申命之象也古之為令
　者必反覆申明之然後事必行
初六進退利武人之貞象曰進退志疑也利武人之貞
志治也
　初六有其權而无其位九二九三之所病故疑而進
　退也小人而權在焉則易謂之武人武人負其力而
　不貞於君志亂也及其治也則以貞於其君為利
九二巽在牀下用史巫紛若吉无咎象曰紛若之吉得
中也
　九二以陽居隂能下人者也知權在初六故巽於牀
　下下之而求用也初六武人也方且進退我則下之
　而求其用故求者紛然而用者不力譬之用史巫將
　以求福於神神之降福未可知而史巫先享其利也
　故吉而後无咎紛然而求人者非吉之道也其所以
　吉者居得其中用事之地也
九三頻巽吝象曰頻巽之吝志窮也
　九三以陽居陽而非用事之地也知權之在初六也
　下之則心不服制之則力不能故頻蹙以待之復之
　六三不能止初九之為復也故頻復巽之九三不能
　止初六之為巽也故頻巽
六四悔亡田獲三品象曰田獲三品有功也
　六四有其權而无其位者與初六均也蓋亦居可疑
　之地矣而有九五以為之主坦然以正待之故悔亡
　九五不求而六四自求用故其用也力譬之於田田
　者盡力以獲禽而利歸於君一為乾豆二為賓客三
　為充君之庖君子不勞而獲三品其與史巫之功亦
　逺矣
九五貞吉悔亡无不利无初有終先庚三日後庚三日
吉象曰九五之吉位正中也
　九五履中正之位進不頻蹙以忌四退不過巽以下
　之蓋貞而已矣此四所以心服而為之用也是以吉
　且悔亡而无不利无不利者四與五皆利也九五之
　德如此故有後庚之終吉
上九巽在牀下喪其資斧貞凶象曰巽在牀下上窮也
喪其資斧正乎凶也
　九二以陽居隂上九處巽之極故皆巽於牀下而上
　九陽亢於上非能下人者也九二之巽將以用初六
　而上九之巽將以圖六四也有用斧之意焉特以處
　於无位之地故喪其斧也以上下言之則正以勢言
　之則凶
䷹(兌下/兌上)
兌亨利貞彖曰兌説也剛中而柔外説以利貞是以順
乎天而應乎人説以先民民忘其勞説以犯難民忘其
死説之大民勸矣哉
　小惠不足以勸民
象曰麗澤兌君子以朋友講習
　取其樂而不流者也
初九和兌吉象曰和兑之吉行未疑也九二孚兌吉悔
亡象曰孚兌之吉信志也
　和而不同謂之和兌信於其類謂之孚兌六三小人
　而初九九二君子也君子之説於小人將以有所濟
　非以為利也初九以逺之而无嫌至九二則初九疑
　之矣故必有以自信於初九者而後悔亡文予而實
　不予所以信於初九也
六三來兌凶象曰來兌之凶位不當也九四商兌未寧
介疾有喜象曰九四之喜有慶也
　九五兑之主也上有上六下有六三皆其疾也傳曰
　美疢不如惡石九四介於其間以剛輔五而議二隂
　者也故曰商兌未寧介疾有喜言疾去而後有喜也
　疾去而後有喜則易之所謂慶也
九五孚於剝有厲象曰孚於剝位正當也上六引兌象
曰上六引兌未光也
　六三上六皆兌之小人以隂為質以説為事者均也
　六三履非其位而處於二陽之間以求説為兑者故
　曰來兌言初與二不招而自來也其心易知其為害
　淺故二陽皆吉而六三凶上六超然於外不累於物
　此小人之託於无求以為兌者也故曰引兑言九五
　引之而後至也其心難知其為害深故九五孚於剝
　剝者五隂而消一陽也上六之害何至於此曰九五
　以正當之位而孚於難知之小人其至於剝豈足怪
　哉雖然其心蓋不知而賢之非説其小人之實也使
　知其實則去之矣故有厲而不凶然則上六之所以
　不光何也曰難進者君子之事也使上六引而不兌
　則其道光矣
䷺(坎下/巽上)
渙亨王假有廟利涉大川利貞彖曰渙亨剛來而不窮
柔得位乎外而上同王假有廟王乃在中也利涉大川
乘木有功也
　世之方治也如大川安流而就下及其亂也潰溢四
　出而不可止水非樂為此蓋必有逆其性者泛溢而
　不已逆之者必衰其性必復水將自擇其所安而歸
　焉古之善治者未甞與民爭而聴其自擇然後從而
　導之渙之為言天下流離渙散而不安其居此宜經
　營四方之不暇而其彖曰王假有廟其象曰先王以
　亨於帝立廟何也曰犯難而爭民者民之所疾也處
　危而不婾者衆之所恃也先王居渙散之中安然不
　爭而自為長乆之計宗廟既立亨帝之位定而天下
　之心始有所繫矣剛來而不窮者九二也柔得位乎
　外而上同者六四也渙之得民惟是二者此所以亨
　也然猶未免乎渙王假有廟謂五也王至於有廟而
　後可以涉大川於是渙始有所歸矣有所歸而後有
　川有川而後可涉乘木乘舟也舟之所行川之所在
　也
象曰風行水上渙先王以亨於帝立廟初六用拯馬壯
吉象曰初六之吉順也
　九二在險中得初六而安故曰用拯馬壯吉眀夷之
　六二有馬不以自乗而以拯上六之傷渙之初六有
　馬不以自乘而以拯九二之險故象皆以為順言其
　忠順之至也
九二渙奔其机悔亡象曰渙奔其机得願也
　得初六而安是謂机也
六三渙其躬无悔象曰渙其躬志在外也
　渙之世民无常主六三有應於上志在外者也而近
　於九二二者必爭焉故渙其躬无所適從惟有道者
　是予而後安
六四渙其羣元吉渙有丘匪夷所思象曰渙其羣元吉
光大也
　上九之有六三者以應也九五之有六四九二之有
　初六者以近也皆有以羣之渙而至於羣天下始有
　可收之漸其徳大者其所羣也大其徳小者其所羣
　也小小者合於大大者合於一是謂渙其羣也近五
　而得位則四之所羣者最大也因君以得民有民以
　自封殖是謂丘也夷平也民之蕩蕩焉未有所適從
　者也彼方不知其所從而我則為丘以聚之豈夷者
　之所思哉民之所思思夫有徳而爭民者也
九五渙汗其大號渙王居无咎象曰王居无咎正位也
　汗取其周浹而不反也宗廟既立亨帝之位定而大
　號令出焉其曰渙王居何也彖曰王假有廟王乃在
　中也渙然之中不知其孰為臣孰為主至於有廟而
　天下始知王之所在矣故曰渙王居言渙之中有王
　居矣
上九渙其血去逖出无咎象曰渙其血遠害也
　上九求六三必與九二爭而傷焉渙其血不爭也九
　二剛來而不窮不可與爭者也雖不爭而處爭之地
　猶未免也故去而逺出然後无咎
䷻(兌下/坎上)
節亨苦節不可貞彖曰節亨剛柔分而剛得中
　剛柔分者兌下而坎上也剛得中者謂二五也此所
　以為節亨也
苦節不可貞其道窮也
　謂六三也
説以行險當位以節中正以通
　謂九二也兌施節於坎故曰説以行險
天地節而四時成節以制度不傷財不害民象曰澤上
有水節君子以制數度議徳行
　數度者其政事也徳行者其教化也皆所以為民物
　之節也
初九不出户庭无咎象曰不出戸庭知通塞也九二不
出門庭凶象曰不出門庭凶失時極也
　節者事之會也君子見吉凶之㡬發而中其會謂之
　節詩東方未眀刺无節也其詩曰不能晨夜不夙則
　莫言无節者不識事之會或失則早或失則莫也澤
　上有水節以澤節水者也虚則納之滿則流之其權
　在澤初九九二六三澤也節人者也六四九五上六
　水也節於人者也節之於初九則太早節之於六三
　則太莫故九二者施節之時當發之會也水之始至
　澤當塞而不當通既至當通而不當塞故初九以不
　出戸庭為无咎言當塞也九二以不出門庭為凶言
　當通也至是而不通則失時而至於極六三是也是
　禍福之交成敗之决也故孔子曰君不密則失臣臣
　不密則失身㡬事不密則害成
六三不節若則嗟若无咎象曰不節之嗟又誰咎也
　咨嗟而節之以為不可不節也九二之節節於未滿
　節之者樂見節者丼焉六三之節節於既溢節之者
　嗟見節者苦焉苦節者人之所不能堪而人終莫之
　咎者知六三之不得已也嗟者不得已之見於外者
　也
六四安節亨象曰安節之亨承上道也
　六四承節於九五在其上不在其身故六四安焉
九五甘節吉往有尚象曰甘節之吉居位中也
　畜而至於極然後節之其節也必爭九二施節於不
　爭之中此九五之所樂也故曰甘節樂則流丼則壞
　故以往適上六隂陽相配甘苦相濟為吉也
上六苦節貞凶悔亡象曰苦節貞凶其道窮也
　易有凶而无咎者大過之上六困之九二是也則未
　有凶而能悔亡者亦如人之未有既死而病愈者也
　上六貞凶悔亡者何也凶者六三悔亡者上六也是
　以知節者在坎而見節者之在兌也六三施苦節於
　我出於不得已則无咎以是為正則凶矣而我悔亡
䷼(兌下/巽上)
中孚豚魚吉利涉大川利貞彖曰中孚柔在内而剛得
中說而巽孚乃化邦也
　中孚信也而謂之中孚者如羽蟲之孚有諸中而後
　能化也羽蟲之孚也必柔内而剛外然則頥曷為不
　中孚也曰内无陽不生故必柔内而剛外且剛得中
　然後為中孚也剛得中則正而一柔在内則靜而乆
　此羽蟲之所以孚天之道也君子法之行之以説輔
　之以巽而民化矣
豚魚吉信及豚魚也
　信之及民容有偽其及豚魚不容有偽也至於豚魚
　皆吉則其信也至矣
利涉大川乗木舟虛也
　易至於巽在上而云涉川者其言必及木益之彖曰
　木道乃行渙之彖曰乗木有功中孚之彖曰乗木舟
　虚以眀此巽之功也以巽行兌乗天下之至順而行
　於人之所説必无心者也舟虚者无心之謂也
中孚以利貞乃應乎天也
　天道不容僞
象曰澤上有風中孚君子以議獄緩死
　化邦之時不可以用刑
初九虞吉有它不燕象曰初九虞吉志未變也
　虞戒也燕安也六四初九之應也而近於五為五所
　攣所謂它也六四不專於應而有心於五其色不安
　此必變者也初九及其未變而戒之不輕往應則遠
　於爭矣故吉
九二鳴鶴在隂其子和之我有好爵吾與爾靡之象曰
其子和之中心願也
　此中孚也而爻未有能中孚者也中孚者必正而一
　靜而乆而初九六四六三上九有應而相求九五无
　應而求人者也皆非所謂正而一靜而乆者也惟九
　二以剛履柔伏於二隂之下端慤无求而物自應焉
　故曰鳴鶴在隂其子和之鶴鳴而子和者天也未有
　能使之者也我有好爵吾與爾靡之有爵者求我之
　辭也彼求我而我不求之之謂也
六三得敵或鼓或罷或泣或歌象曰或鼓或罷位不當
也
　六三履非其位雖應在上九而上九非下我者也上
　不求三而三求之求之必過五五无應而寇我故曰
　得敵也得敵而躁躁而失常故或鼔或罷或泣或歌
　也
六四月幾望馬匹亡无咎象曰馬匹亡絶類上也
　初九以應而從我九五以近而攣我一隂而當二陽
　之求盛之至也故曰月㡬望月㡬望者非四之所任
　也故必捨五而從初如有二馬而亡其一然後无咎
　類五也四與五皆巽也故得稱類
九五有孚攣如无咎象曰有孚攣如位正當也
　有孚者六四也自五言之則以得四為无咎非應而
　求從必攣而後固特以其位當是以无咎也
上九翰音登於天貞凶象曰翰音登於天何可長也
　翰音飛且鳴者也凡羽蟲之飛且鳴者其飛不長雉
　雞之類是也處外而居上非中孚之道飛而求顯鳴
　而求信者也故曰翰音登於天九二在隂而子和上
　九飛鳴而登天其道蓋相反也惟不下從隂得陽之
　正故曰貞凶
䷽(艮下/震上)
小過亨利貞可小事不可大事飛鳥遺之音不宜上宜
下大吉彖曰小過小者過而亨也
　隂自外入據用事之地而囚陽於内謂之小過小過
　者君弱而臣强之世也小者過而亨則大者失位而
　否矣
過以利貞與時行也
　彖之所謂利貞則象之所謂過乎恭儉與哀者時當
　然也
柔得中是以小事吉也剛失位而不中是以不可大事
也
　小過者臣强而專小事雖專之可也
有飛鳥之象焉飛鳥遺之音不宜上宜下大吉上逆而
下順也
　小過有鳥之象四隂據用事之地其翼也二陽囚於
　内其腹背也翼欲往腹背不能止翼欲止腹背不能
　作也故飛鳥之制在翼鳥之飛也上窮而忘返其身
　遠矣而獨遺其音臣之僣也必孤其君遠其民使其
　君如飛鳥之上窮使其民聞君之聲不見其形也而
　後得志故曰飛鳥遺之音不宜上宜下大吉上逆而
　下順也小過之世其臣則逆而其民順故不宜上宜
　下上則无民而主孤下則近民而君强也
象曰山上有雷小過居子以行過乎恭喪過乎哀用過
乎儉
　小過之君弱是以臣子痛自貶以張君父也
初六飛鳥以凶象曰飛鳥以凶不可如何也
　大過之棟小過之飛鳥皆以為一卦之象而其於爻
　也皆寄之於初上者本末之地也春秋傳曰凡師能
　左右之曰以飛鳥見以於翼欲左而左欲右而右莫
　如之何也故凶
六二過其祖遇其妣不及其君遇其臣无咎象曰不及
其君臣不可過也
　卦合而言之小過者臣强之世也爻别而觀之六五
　當强臣六二以隂居隂臣强而不僣者也大過以夫
　妻為君臣而小過寄之祖與妣者大過君驕故自君
　父言之而小過臣强故為臣子之辭其義一也曰不
　幸而過其祖矣而猶遇其妣妣未有不助祖者也不
　幸而不及其君矣而猶遇其臣臣未有不忠於其君
　者也故小過之世君弱而不能為政臣得專之者惟
　六二也然而於祖曰過於君曰不及者以見臣之不
　可過其君也
九三弗過防之從或戕之凶象曰從或戕之凶如何也
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
　小過陽失位而不中故其君在三四三之所臣者初
　與二也四之所臣者五與上也春秋臣弑其君故曰
　弑或曰戕弑者其所從來有漸而戕者一朝一夕之
　故也六二强臣也而未之過九三剛而不中莫能容
　也故曰弗過防之從或戕之凶言六二弗過而九三
　疑之故或從而戕其君謂之戕者以眀二本无意於
　逆咎在三也九四以陽居隂可謂无咎矣然而失位
　自卑臣雖弗過我則開之遇逢也臣未僣而逢其惡
　故曰弗過遇之往厲必戒勿用永貞言九四失位而
　往從五危而非正不可長也
六五密雲不雨自我西郊公弋取彼在宂象曰密雲不
雨已上也
　已上者其勢不可復下之辭也六五之權足以為密
　雲而終不為雨次於西郊而不行豈真不能哉其謀
　深也强臣之欲為變也憂在内是故見利而不為見
　益而不取縕畜以自厚持滿而不發者凡皆以遂其
　深謀也當是時也必有宂其間而為之用者故戒之
　曰公弋取彼在宂君子之居此苟无意於為盜莫若
　取其在宂者以自眀於天下而天下信之矣
上六弗遇過之飛鳥離之凶是謂災眚象曰弗遇過之
已亢也
　至於是則亢而不可復返也故曰弗遇過之言君雖
　不逢其惡而臣自僣也離遭也君失其政而臣得之
　其所從來逺矣而憂患集於我非我失政而遭其凶
　者天禍也故曰飛鳥離之凶是謂災眚
䷾(離下/坎上)
既濟亨小利貞初吉終亂彖曰既濟亨小者亨也
　凡隂陽各安其所則靜而不用將發其用必有以蘊
　之者水在火上火欲炎而不達此火之所以致其怒
　也隂皆乗陽陽欲進而不遂此陽之所以奮其力也
　火致其怒雖險必達陽奮其力雖難必遂此所以為
　既濟也故曰既濟亨小者亨也言小者皆在上而亨
　大者皆在下而否也
利貞剛柔正而位當也
　坎上而離下剛柔正也隂皆居隂陽皆居陽位當也
　剛柔正而位當則小者不可復進以貞為利也
初吉柔得中也終止則亂其道窮也
　柔皆乘剛非正也以濟則可既濟則當變而反其正
　以此終焉止而不變則亂矣
象曰水在火上既濟君子以思患而豫防之
　既濟者難平而安樂之世也憂患常生於此
初九曵其輪濡其尾无咎象曰曳其輪義无咎也
　濟者皆自内適外故既濟未濟皆以初為尾以上為
　首曵者欲行而未進之象也初九方行於險未畢濟
　者也故无咎
六二婦喪其茀勿逐七日得象曰七日得以中道也
　安樂之世人不思亂而小人開之開之有端必始於
　爭爭則動動則无所不至君子居之以至靜受之以
　廣大雖有好亂樂禍之人欲開其端而人莫之予蓋
　未嘗不旋踵而敗也既濟爻爻皆有應六二六四居
　二陽之間在可疑之地寇之所謀而六二居中九五
　之配也或者欲間之故竊其茀茀者婦之蔽也婦喪
　其茀其夫必怒而求之求未必得而婦先見疑近其
　婦者先見詰怨怒竝生而憂患之至不可以勝防矣
　故凡竊吾茀者利在於吾之逐之也吾恬而不逐上
　下晏然非盜者各安其位而盜者敗矣故曰勿逐七
　日得
九三髙宗伐鬼方三年克之小人勿用象曰三年克之
憊也
　未濟方其未出于難也上下一心譬如胡越同舟而
　遇風雖厲民以犯難可也及其既濟已出於難則上
　之用其民也易以致怨而下之為其上用也易以致
　疑故未濟之九四震用伐鬼方三年有賞於大國而
　既濟之九三以是為憊也未濟之主在六五而九四
　為之臣有震主之威者也其威不用之於主而用之
　於伐鬼方雖三年之乆未見其克不克也而猶賞之
　以大國者以難未平也若出於難則臣必用其威於
　主而主亦疑其臣矣既濟之九三以九五為主臣主
　皆强故曰髙宗伐鬼方以見三之為五用也雖以髙
　宗之賢三年而後克之者既濟之世民安於无事而
　不可用也未濟之賞以大國也豈甞問其君子小人
　哉有功斯國之矣而既濟則小人勿用蓋已疑其臣
　矣
六四繻有衣袽終日戒象曰終日戒有所疑也
　繻當作濡衣袽所以備舟隙也四居二陽之間而不
　相得故備且戒如是也卦以濟為事故取於舟
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
　東西者彼我之辭也祭未有不殺牛者而云殺牛不
　如禴祭何也曰禴祭時祭也國之常事而殺牛者非
　時特殺而祭以求福者也小人以為禴祭常事不足
　以致福故以非時殺牛而求之而不知時祭之福不
　求而大來也人之情在難則厭事而无難之世常不
　能安有其福故聖人以為既濟之主在於守常安法
　而已求功名於法度之外則易之所謂殺牛也
上六濡其首厲象曰濡其首厲何可乆也
　既濟之上六畢濟之時也而以隂居之未免於危也
䷿(坎下/離上)
未濟亨小狐汔濟濡其尾无攸利彖曰未濟亨柔得中
也
　謂六五也
小狐汔濟未出中也濡其尾无攸利不續終也
　未濟陽皆乗隂上下之分定未可以有為也汔涸也
　坎在離上則水溢而火怒於下必進之象也是以雖
　溢而可以濟坎在離下則水涸而火安於上不進之
　象也是以雖涸而不可以濟君子見其逺者大者小
　人見其小者近者初六六三小人也見水之涸以為
　可濟也是謂小狐汔濟而九二君子也以為不可曵
　其輪而不進則小狐安能獨濟哉是謂未出中也二
　隂輕進而九二不予是以六三征凶初六濡其尾雖
　九二亦病矣故无攸利見易而輕犯之遇難而退雖
　有智者不能善其後故曰不續終也
雖不當位剛柔應也
　易二三四五皆失位惟未濟與歸妹也故皆无攸利
　而歸妹又征凶者剛柔不應也
象曰火在水上未濟君子以慎辨物居方
　上下方安其位而不樂於進取則君子慎靜其身而
　辨物居方以待其會
初六濡其尾吝象曰濡其尾亦不知極也
　水火相射極乃致用故濟必待其極汔濟非其極也
九二曵其輪貞吉象曰九二貞吉中以行正也
　外若不行中以行正也
六三未濟征凶利涉大川象曰未濟征凶位不當也
　未濟非不濟也有所待之辭也蓋將畜其全力一用
　之於大難大難既平而小者隨之矣故曰利涉大川
　六三見水之涸幸其易濟而驟用之後有大川則其
　用廢矣故曰征凶見涸而濟者初與三均也初吝而
　已三至於凶位不當也
九四貞吉悔亡震用伐鬼方三年有賞於大國象曰貞
吉悔亡志行也
　九四有震主之威苟不用於鬼方則无所行其志矣
　震主者悔也貞於主而用於敵所以悔亡也
六五貞吉无悔君子之光有孚吉象曰君子之光其暉
吉也
　光出於形之表而不以力用君子之廣大者也下有
　九二其應也旁有九四上九其鄰也險難未平三者
　皆剛莫能相用將求用於我之不暇非謀我者也故
　六五信是三者則三者為之盡力而我无為此貞吉
　无悔君子之光也
上九有孚於飲酒无咎濡其首有孚失是象曰飲酒濡
首亦不知節也
　節事之會也是是時也至於是而不濟終不濟也故
　未濟之可以濟者惟是也險難未平六五信我將以
　用我也我則飲酒而已何也將安以待其會也故无
　咎上九之謂首濡其首者可濟之時也若不赴其節
　飲酒於可濟之時則信我者失是時矣
　
　
　
　
　
　
　
　
　
　東坡易傳卷六
欽定四庫全書
　東坡易傳卷七　　　　　宋　蘇軾　撰
繫辭傳上
天尊地卑乾坤定矣卑髙以陳貴賤位矣動靜有常剛
柔斷矣
　苟非其常則剛而靜柔而動者有之矣
方以類聚物以羣分吉凶生矣
　方本異也而以類故聚此同之生於異也物羣則其
　勢不得不分此異之生於同也有成而後有毁有廢
　而後有興是以知吉凶之生於相形也
在天成象在地成形變化見矣
　天地一物也隂陽一氣也或為象或為形所在之不
　同故在云者明其一也象者形之精華發於上者也
　形者象之體質留於下者也人見其上下直以為兩
　矣豈知其未嘗不一邪繇是觀之世之所謂變化者
　未嘗不出於一而兩於所在也自兩以往有不可勝
　計者矣故在天成象在地成形變化之始也
是故剛柔相摩八卦相盪鼔之以雷霆潤之以風雨日
月運行一寒一暑乾道成男坤道成女
　天地之間或貴或賤未有位之者也卑髙陳而貴賤
　自位矣或剛或柔未有斷之者也動靜常而剛柔自
　斷矣或吉或凶未有生之者也類聚羣分而吉凶自
　生矣或變或化未有見之者也形象成而變化自見
　矣是故剛柔相摩八卦相盪雷霆風雨日月寒暑更
　用迭作於其間雜然施之而未嘗有擇也忽然成之
　而未嘗有意也及其用息而功顯體分而名立則得
　乾道者自成男得坤道者自成女夫男者豈乾以其
　剛强之徳為之女者豈坤以其柔順之道造之哉我
　有是道物各得之如是而已矣聖人者亦然有惻隠
　之心而未嘗以為仁也有分别之心而未嘗以為義
　也所遇而為之是心著於物也人則從後而觀之其
　惻隠之心成仁分别之心成義
乾知大始坤作成物乾以易知坤以簡能
　上而為陽其漸必虚下而為隂其漸必實至虛極於
　无至實極於有无為大始有為成物夫大始豈復有
　作哉故乾特知之而已作者坤也乾无心於知之故
　易坤无心於作之故簡易故无所不知簡故无所不
　能
易則易知簡則易從
　易簡者一之謂也凡有心者雖欲一不可得也不一
　則无信矣夫无信者豈不難知難從哉乾坤惟无心
　故一一故有信信故物知之也易而從之也不難
易知則有親易從則有功有親則可乆有功則可大可
乆則賢人之徳可大則賢人之業
　知之與作易之與簡易知之與易從有親之與有功
　可乆之與可大徳之與業皆有隱顯之别矣此乾坤
　之辨也不可以不知也古之言賢人者賢於人之人
　也猶曰君子云爾夫賢於人者豈有極哉聖人與焉
　而世乃曰聖人无徳業德業賢人也夫德業之名聖
　人之所不能免也其所以異於人者特以其无心爾
　見其謂之聖人則隆之見其謂之賢人則降之此近
　世之俗學古无是論也
易簡而天下之理得矣天下之理得而成位乎其中矣
　夫无心而一一而信則物莫不得盡其天理以生以
　死故生者不德死者不怨无怨无徳則聖人者豈不
　備位於其中哉吾一有心於其間則物有僥倖夭枉
　不盡其理者矣僥倖者德之夭枉者怨之德怨交至
　則吾任重矣雖欲備位可得乎
聖人設卦觀象繫辭焉而明吉凶
　繇此觀之繫辭則彖象是也以上下繫為繫辭失之
　矣雖然世俗之所安也而无害於易故因而不改也
剛柔相推而生變化
　得之則吉失之則凶此理之常者以為未足以盡吉
　凶之變也故又曰剛柔相推而生變化變化一生則
　吉凶之至亦多故矣是以有宜若吉而凶宜若凶而
　吉者
是故吉凶者失得之象也悔吝者憂虞之象也
　失得未決則為憂虞及其已決則為吉凶
變化者進退之象也剛柔者晝夜之象也
　夫剛柔相推而變化生變化生而吉凶之理无定不
　知變化而一之以為无定而兩之此二者皆過也天
　下之理未嘗不一而一不可執知其未嘗不一而莫
　之執則㡬矣是以聖人既明吉凶悔吝之象又明剛
　柔變化本出於一而相摩相盪至於无窮之理曰變
　化者進退之象也剛柔者晝夜之象也象者以是觀
　之之謂也夫出於一而至於无窮人之觀之以為有
　无窮之異也聖人觀之則以為進退晝夜之間耳見
　其今之進也而以為非向之退者可乎見其今之眀
　也而以為非向之晦者可乎聖人以進退觀變化以
　晝夜觀剛柔二觀立无往而不一也
六爻之動三極之道也
　未極則為三既極則動動則為六三六无異道也
是故君子所居而安者易之序也所樂而玩者爻之辭
也是故君子居則觀其象而玩其辭動則觀其變而玩
其占是以自天祐之吉无不利
　至於占則君子之慮周矣故祐且吉无不利者也
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也是故列
貴賤者存乎位齊小大者存乎卦
　隂陽各有所綂御謂之齊夫卦豈可以爻别而觀之
　彼小大有所齊矣得其所齊則六爻之義未有不貫
　者吾論六十四卦皆先求其所齊之端得其端則其
　餘脈分理解无不順者蓋未嘗鑿而通也
辨吉凶者存乎辭憂悔吝者存乎介
　介小疵也
震无咎者存乎悔是故卦有小大辭有險易辭也者各
指其所之
　辭爻辭也卦有成體小大不可易而爻无常辭隨其
　所適之險易故曰彖者言乎象爻者言乎變夫爻亦
　未嘗无小大而獨以險易言者眀不在乎爻而在乎
　所適也同是人也而賢於此愚於彼所適之不同也
　如此
易與天地凖故能彌綸天地之道
　凖符合也彌周浹也綸經緯也所以與天地凖者以
　能知幽眀之故死生之説鬼神之情狀也
仰以觀於天文俯以察於地理是故知幽眀之故
　此與形象變化一也
原始反終故知死生之説
　人所以不知生死之説者駭之耳故原始反終者使
　之了然而不駭也
精氣為物遊魂為變是故知鬼神之情狀
　必其所見而後知則聖人之所知者寡矣是故聖人
　之學也以其所見者推至其所不見者天文地理物
　之終始精氣遊魂可見者也故聖人以是三者舉之
　物鬼也變神也鬼常與體魄俱故謂之物神无適而
　不可故謂之變精氣為魄魄為鬼志氣為魂魂為神
　故禮曰體魄則降志氣在上鄭子産曰其用物也𢎞
　矣其取精也多矣古之達者已知此矣一人而有二
　知无是道也然而有魄者有魂者何也衆人之志不
　出於飲食男女之間與凡養生之資其資厚者其氣
　强其資約者其氣㣲故氣勝志而為魄聖賢則不然
　以志一氣清眀在躬志氣如神雖禄之以天下窮至
　於匹夫无所損益也故志勝氣而為魂衆人之死為
　鬼而聖賢為神非有二知也志之所在者異也
與天地相似故不違
　天地與人一理也而人常不能與天地相似者物有
　以蔽之也變化亂之禍福劫之所不可知者惑之變
　化莫大於幽眀禍福莫烈於死生所不可知者莫深
　於鬼神知此三者則其他莫能蔽之矣夫苟无蔽則
　人固與天地相似也
知周乎萬物而道濟天下故不過
　知之未極道之不全是以有過故箕子以極為中眀
　夫極則不過也知周萬物可謂極矣道濟天下可謂
　全矣
旁行而不流樂天知命故不憂
　避礙故旁行
安土敦乎仁故能愛
　使物各安其所然後厚之以仁不然雖欲愛之不能
　也
範圍天地之化而不過
　範圍䂓摹也
曲成萬物而不遺通乎晝夜之道而知
　晝夜相反而能通之則不為變化之所亂可以知矣
故神无方而易无體
一隂一陽之謂道繼之者善也成之者性也
　隂陽果何物哉雖有婁曠之聰明未有得其彷彿者
　也隂陽交然後生物物生然後有象象立而隂陽隱
　矣凡可見者皆物也非隂陽也然謂隂陽為无有可
　乎雖至愚知其不然也物何自生哉是故指生物而
　謂之隂陽與不見隂陽之彷彿而謂之无有者皆惑
　也聖人知道之難言也故借隂陽以言之曰一隂一
　陽之謂道一隂一陽者隂陽未交而物未生之謂也
　喻道之似莫密於此者矣隂陽一交而生物其始為
　水水者有无之際也始離於无而入於有矣老子識
　之故其言曰上善若水又曰水幾於道聖人之徳雖
　可以名言而不囿於一物若水之无常形此善之上
　者㡬於道矣而非道也若夫水之未生隂陽之未交
　廓然无一物而不可謂之无有此真道之似也隂陽
　交而生物道與物接而生善物生而隂陽隱善立而
　道不見矣故曰繼之者善也成之者性也仁者見道
　而謂之仁智者見道而謂之智夫仁智聖人之所謂
　善也善者道之繼而指以為道則不可今不識其人
　而識其子因之以見其人則可以為其人則不可故
　曰繼之者善也學道而自其繼者始則道不全昔者
　孟子以善為性以為至矣讀易而後知其非也孟子
　之於性蓋見其繼者而已夫善性之效也孟子不及
　見性而見夫性之效因以所見者為性性之於善猶
　火之能熟物也吾未嘗見火而指天下之熟物以為
　火可乎夫熟物則火之效也敢問性與道之辨曰難
　言也可言其似道之似則聲也性之似則聞也有聲
　而後有聞邪有聞而後有聲邪是二者果一乎果二
　乎孔子曰人能𢎞道非道𢎞人又曰神而明之存乎
　其人性者其所以為人者也非是无以成道矣
仁者見之謂之仁知者見之謂之知百姓日用而不知
故君子之道鮮矣
　夫屬目於无形者或見其意之所存故仁者以道為
　仁意存乎仁也智者以道為智意存乎智也賢者存
　意而妄見愚者日用而不知是以知君子之道成之
　以性者鮮矣
顯諸仁藏諸用
　仁者其已然之迹也用者其所以然也
鼓萬物而不與聖人同憂
　人見聖人之憂也豈知其中有不憂者未嘗與其所
　見者同哉
盛徳大業至矣哉富有之謂大業
　我未常有即物而有故富如使已有則其富有畛矣
日新之謂盛徳
　富有者未甞有日新者未甞新吾心一也新者物耳
生生之謂易成象之謂乾效法之謂坤
　相因而有謂之生生夫苟不生則无得无䘮无吉无
　凶方是之時易存乎其中而人莫見故謂之道而不
　謂之易有生有物物轉相生而吉凶得喪之變備矣
　方是之時道行乎其間而人不知故謂之易而不謂
　之道聖人之作易也不有所設則无以交於事物之
　域而盡得喪吉凶之變是以因天下之至剛而設以
　為乾因天下之至柔而設以為坤乾坤交而得喪吉
　凶之變紛然始起矣故曰成象之謂乾效法之謂坤
　效見也言易之道至乾而始有成象至坤而始有可
　見之法也
極數知來之謂占通變之謂事隂陽不測之謂神
　生生之極則易成矣成則惟人之所用以數用之謂
　之占以道用之謂之事夫豈惟是將天下莫不用之
　用極而不勌者其惟神乎故終之曰隂陽不測之謂
　神使隂陽而可測則其用廢矣
夫易廣矣大矣以言乎逺則不禦以言乎邇則靜而正
　逺邇猶深淺也得其深者雖為聖人有餘而其淺者
　不失為君子
以言乎天地之間則備矣夫乾其靜也専其動也直是
以大生焉夫坤其靜也翕其動也闢是以廣生焉
　至剛之徳果至柔之徳深果則其靜也絶意於動而
　其動也不可復回深則其靜也斂之无餘而其動也
　發之必盡絶意於動專也不可復回直也斂之无餘
　翕也發之必盡闢也夫小生於雜隘生於疑故專直
　生大翕闢生廣
廣大配天地變通配四時隂陽之義配日月易簡之善
配至徳
　眀乾坤非專以為天地也天地得其廣大四時得其
　變通日月得其隂陽之義至徳得其易簡之善
子曰易其至矣乎夫易聖人所以崇徳而廣業也知崇
禮卑崇效天卑法地
　易之言徳業有隱顯之别而徳之㣲者莫若智業之
　著者莫若禮故又以其尤者明之
天地設位而易行乎其中矣
　天地位則徳業成而易在其中矣以眀无别有易也
成性存存道義之門
　性所以成道而存存也堯舜不能加桀紂不能亡此
　真存也存是則道義所從出也
聖人有以見天下之賾而擬諸其形容象其物宜是故
謂之象聖人有以見天下之動而觀其㑹通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也
　賾喧錯也古作嘖從口從臣一也春秋傳曰嘖有煩
　言象卦也物錯之際難言也聖人有以見之擬諸其
　形容象其物宜而畫以為卦剛柔相交上下相錯而
　六爻進退屈信於其間其進退屈信不可必其順之
　則吉逆之則凶者可必也可必者其㑹通之處也見
　其㑹通之處則典禮可行矣故卦者至錯也爻者至
　變也至錯之中有循理焉不可惡也至變之中有常
　守焉不可亂也
擬之而後言議之而後動擬議以成其變化
　變化之間不容毫釐然且擬之而後言議之而後動
　則虚以一物雍容之至也
鳴鶴在隂其子和之我有好爵吾與爾靡之子曰君子
居其室出其言善則千里之外應之況其邇者乎居其
室出其言不善則千里之外違之況其邇者乎言出乎
身加乎民行發乎邇見乎逺言行君子之樞機樞機之
發榮辱之主也言行君子之所以動天地也可不慎乎
同人先號咷而後笑子曰君子之道或出或處或黙或
語二人同心其利斷金同心之言其臭如蘭初六藉用
白茅无咎子曰苟錯諸地而可矣藉之用茅何咎之有
慎之至也夫茅之為物薄而用可重也慎斯術也以徃
其无所失矣勞謙君子有終吉子曰勞而不伐有功而
不徳厚之至也語以其功下人者也德言盛禮言恭謙
也者致恭以存其位者也亢龍有悔子曰貴而无位髙
而无民賢人在下位而无輔是以動而有悔也不出戸
庭无咎子曰亂之所生也則言語以為階君不密則失
臣臣不密則失身㡬事不密則害成是以君子慎密而
不出也子曰作易者其知盜乎易曰負且乘致寇至負
也者小人之事也乘也者君子之器也小人而乘君子
之器盜思奪之矣上慢下㬥盜思伐之矣慢藏誨盜冶
容誨淫易曰負且乘致寇至盜之招也
　夫論經者當以意得之非於句義之間也於句義之
　間則破碎牽蔓之説反能害經之意孔子之言易如
　此學者可以求其端矣
天一地二天三地四天五地六天七地八天九地十天
數五地數五五位相得而各有合
　合而相因則為五十
天數二十有五地數三十凡天地之數五十有五
　分而各數則為五十有五
此所以成變化而行鬼神也大衍之數五十
　五行蓋交相成也水火木金不得土土不得是四者
　皆不能成夫五行之數始於一而至於五足矣自六
　以往者相因之數也水火木金得土而後成故一得
　五而成六二得五而成七三得五而成八四得五而
　成九土无定位无成名无專氣水火木金四者成而
　土成矣故得水之一得火之二得木之三得金之四
　而成十言十則一二三四在其中而言六七八九則
　五在其中矣大衍之數五十者五不特數以為在六
　七八九之中也一二三四在十之中然而特數者何
　也水火木金特見於四時而土不特見言四時足以
　舉土而言土不足以舉四時也水曰潤下火曰炎上
　木曰曲直金曰從革皆有以名之而土爰稼穡曰於
　是稼穡而已五藏六府无胃脈則死而脾脈不可見
　如雀之啄如水之漏下是脾之衰見也故曰土无定
　位无成名无專氣
其用四十有九
　易有太極是生兩儀分而為二以象兩則其一不用
　太極之象也
分而為二以象兩掛一以象三揲之以四以象四時歸
奇於扐以象閏五歳再閏故再扐而後掛
　分而為二一也掛一二也揲之以四三也歸奇於扐
　四也
乾之策二百一十有六坤之策百四十有四凡三百有
六十當期之日二篇之䇿萬有一千五百二十當萬物
之數也是故四營而成易十有八變而成卦八卦而小
成
　四營而一變三變而一爻六爻為十八變也三變之
　餘而四數之得九為老陽得六為老隂得七為少陽
　得八為少隂故曰乾之䇿二百一十有六坤之策百
　四十有四取老而言也九六為老七八為少之説未
　之聞也或曰陽極於九其次則七也極者為老其次
　為少則隂當老於十而少於八曰隂不可加於陽故
　十不用十不用猶當老於八而少於六也則又曰陽
　順而上其成數極於九隂逆而下其成數極於六自
　下而上隂陽均也穉於子午而壯於己亥始於復姤
　而終於乾坤者隂猶陽也曷嘗有進陽而退隂與逆
　順之别乎且此自然而然者天地且不能知而聖人
　豈得與於其間而制其予奪哉惟唐一行之學則不
　然以為易固已言之矣曰十有八變而成卦八卦而
　小成則十八變之間有八卦焉人莫之思也變之扐
　有多少其一變也不五則九其二與三也不四則八
　八與九為多五與四為少少多者竒偶之象也三變
　皆少則乾之象也乾所以為老陽而四數其餘得九
　故以九名之三變皆多則坤之象也坤所以為老隂
　而四數其餘得六故以六名之三變而少者一則震
　坎艮之象也震坎艮所以為少陽而四數其餘得七
　故以七名之三變而多者一則巽離兌之象也巽離
　兑所以為少隂而四數其餘得八故以八名之故七
　八九六者因餘數以名隂陽而隂陽之所以為老少
　者不在是而在乎三變之間八卦之象也此唐一行
　之學也
引而伸之觸類而長之天下之能事畢矣
　此生生之極也
顯道神徳行
　道神而不顯徳行顯而不神故易以顯道神徳行
是故可與酬酢
　應對萬物之求
可與佑神矣
　助成神化之功
子曰知變化之道者其知神之所為乎
　神之所為不可知也觀變化而知之爾天下之至精
　至變與聖人之所以極深研幾者毎以神終之是以
　知變化之間神无不在因而知之可也指以為神則
　不可
易有聖人之道四焉以言者尚其辭以動者尚其變以
制器者尚其象以卜筮者尚其占
　聖人之道求之而莫不皆有取之而莫不皆獲者也
　以四人者之各有獲於易也故曰易有聖人之道四
　焉而昧者乃指此以為道則過矣
是以君子將有為也將有行也問焉而以言其受命也
如嚮无有逺近幽深遂知来物非天下之至精其孰能
與於此
　此筮占之類
參伍以變錯綜其數
　世之通於數者論三五錯綜則以九宫言之九宫不
　經見見於乾鑿度曰太一行九宫九宫之數以九一
　三七為四方以二四六八為四隅而五為中宫經緯
　四隅交絡相値无不得十五者隂陽老少皆分取於
　十五老陽取九餘六以為老隂少陽取七餘八以為
　少隂此與一行之學不同然吾以為相表裏者二者
　雖不經見而其説皆不可廢也
通其變遂成天地之文極其數遂定天下之象非天下
之至變其孰能與於此
　此厯術之類
易无思也无為也寂然不動感而遂通天下之故非天
下之至神其孰能與於此夫易聖人之所以極深而研
㡬也唯深也故能通天下之志唯㡬也故能成天下之
務
　深者其理也㡬者其用也
唯神也故不疾而速不行而至子曰易有聖人之道四
焉者此之謂也
　至精至變者以數用之也極深研㡬者以道用之也
　止於精與變也則數有時而差止於㡬與深也則道
　有時而窮使數不差道不窮者其唯神乎故曰極數
　知來之謂占變通之謂事隂陽不測之謂神而此二
　者亦各以神終之既以神終之又曰易有聖人之道
　四焉眀彼四者之所以得為聖人之道者以此也
子曰夫易何為者也夫易開物成務冒天下之道如斯
而已者也
　所謂斯者指此十者而學者不以此十者求之則過
　矣水至隂也必待天一加之而後生者隂不得陽則
　終不得烝而成也火至陽也必待地二加之而後生
　者陽不得隂則无所傳而見也五行皆然莫不生於
　隂陽之相加陽加隂則為水為木為土隂加陽則為
　火為金苟不相加則雖有隂陽之資而无五行之用
　夫易亦然人固有是材也而渾沌朴鄙不入於器易
　則開而成之然後可得而用也天下各治其道術自
　以為至矣而支離專固不適於中易以其道被之然
　後可得而行也是故乾剛而不折坤柔而不屈八卦
　皆有成徳而不窳不然則天下之物皆棄材也天下
　之道皆棄術也
是故聖人以通天下之志以定天下之業以斷天下之
疑是故蓍之徳圓而神卦之徳方以知六爻之義易以
貢
　蓍有无窮之變故其徳圓而象知來之神卦著已然
　之迹故其徳方而配藏往之智以圓適方以神行智
　故六爻之義易以告也
聖人以此洗心退藏於密
　以神行智則心不為事物之所塵垢使物自運而已
　不與斯所以為洗心退藏於密也
吉凶與民同患神以知来知以藏往
　其迹不出於吉凶之域故與民同患神以知來智以
　藏往故其實无患來者應之謂之知來已行者莫見
　其迹謂之藏往
其孰能與於此哉古之聰眀睿知神武而不殺者夫
　莊子曰賊莫大於徳有心而心有眼夫能洗心退藏
　則雖用武而未嘗殺況施徳乎不然則雖施徳有殺
　人者矣況用武乎
是以眀於天之道而察於民之故是興神物以前民用
　天者死生禍福之制而民之所最畏也是故明天之
　道察民之故而作蓍龜蓍龜之於民用也其實何能
　益亦前之而已以虚器前之而實用者得完是故禮
　義亷恥以前賞罰則賞罰設而不用矣
聖人以此齋戒以神明其徳夫
　齋戒所以前祭祀也
是故闔戸謂之坤闢户謂之乾一闔一闢謂之變往來
不窮謂之通
　同是户也闔則謂之坤闢則謂之乾闢闔之間而二
　物出焉故變者兩之通者一之不能一則往者窮於
　伸來者窮於屈矣
見乃謂之象形乃謂之器制而用之謂之法利用出入
民咸用之謂之神
　象而後器器而後用此徳業之叙也而神常終之
是故易有太極是生兩儀兩儀生四象四象生八卦
　太極者有物之先也夫有物必有上下有上下必有
　四方有四方必有四方之間四方之間立而八卦成
　矣此必然之勢无使之然者
八卦定吉凶吉凶生大業
　入於吉凶之域然後大業可得而見
是故法象莫大乎天地變通莫大乎四時縣象著眀莫
大乎日月崇髙莫大乎富貴備物致用立成器以為天
下利莫大乎聖人探賾索隱鉤深致逺以定天下之吉
凶成天下之亹亹者莫大乎蓍龜
　天地四時日月天事也天事所不及富貴者制之富
　貴者所不制聖人通之聖人所不通蓍龜决之
是故天生神物聖人則之天地變化聖人效之天垂象
見吉凶聖人象之河出圖洛出書聖人則之易有四象
所以示也繫辭焉所以告也定之以吉凶所以斷也
　天生神物聖人則之則之者則其无心而知吉凶也
　天地變化聖人效之效之者效其體一而周萬物也
　天垂象見吉凶聖人象之象之者象其不言而以象
　告也河圖洛書其詳不可得而聞矣然著於易見於
　論語不可誣也而今學者或疑焉山川之出圖書有
　時而然也魏晉之間張掖出石圖文字粲然時无聖
　人莫識其義爾河圖洛書豈足怪哉且此四者聖人
　之所取象以作易也當是之時有其象而无其辭示
　人以其意而已故曰易有四象所以示也聖人以後
　世為不足以知也故繫辭以告之定吉凶以斷之聖
　人之憂世也深矣
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也子曰書不盡言言不盡意然則
聖人之意其不可見乎子曰聖人立象以盡意
　聖人非不欲正言也以為有不可勝言者惟象為能
　盡之故孟軻之譬喩立象之小者也
設卦以盡情偽
　情偽臨吉凶而後見吉凶至則情者自如而偽者敗
　矣卦者起吉凶之端也
繫辭以盡其言
　辭約而義廣故能盡其言
變而通之以盡利
　既變之復通之則反復於萬物之間无遺利矣
鼔之舞之以盡神
　孰鼓之歟孰舞之歟莫適為之則謂之神
乾坤其易之縕邪乾坤成列而易立乎其中矣乾坤毁
則无以見易易不可見則乾坤或㡬乎息矣
　縕蓄也隂陽相縕而物生乾坤者生生之祖也是故
　為易之縕乾坤之於易猶日之於歲也除日而求歳
　豈可得哉故乾坤毁則易不可見矣易不可見則乾
　為獨陽坤為獨隂生生之功息矣
是故形而上者謂之道形而下者謂之器化而裁之謂
之變推而行之謂之通
　道者器之上達者也器者道之下見者也其本一也
　化之者道也裁之者器也推而行之者一之也
舉而措之天下之民謂之事業是故夫象聖人有以見
天下之賾而擬諸其形容象其物宜是故謂之象聖人
有以見天下之動而觀其會通以行其典禮繫辭焉以
斷其吉凶是故謂之爻極天下之賾者存乎卦鼓天下
之動者存乎辭化而裁之存乎變推而行之存乎通神
而眀之存乎其人默而成之不言而信存乎德行
　有其具而无其人則形存而神亡有其人而脩誠无
　素則我不能黙成而民亦不能默喩也
　
　
　
　
　
　
　
　東坡易傳卷七
欽定四庫全書
　東坡易傳卷八　　　　　宋　蘇軾　撰
繋辭傳下
八卦成列象在其中矣因而重之爻在其中矣剛柔相
推變在其中矣繫辭焉而命之動在其中矣吉凶悔吝
者生乎動者也
　有辭可繫未有非動者故雖括囊介石皆有為於世
　者也如必運行而後為動則吉凶悔吝未有不生於
　動者也
剛柔者立本者也變通者趣時者也吉凶者貞勝者也
　貞正也一也老子曰王侯得一以為天下貞夫貞之
　於天下也豈求勝之哉故勝者貞之衰也有勝必有
　負而吉凶生矣
天地之道貞觀者也日月之道貞明者也天下之動貞
夫一者也
　不以貞為觀者自大觀之則以為小自髙觀之則以
　為下不以貞為眀者意之所及則眀所不及則不眀
　故天地无異觀日月无異明者以其正且一也
夫乾確然示人易矣夫坤隤然示人簡矣爻也者效此
者也象也者像此者也
　剛而无心者其徳易其形確然柔而无心者其徳簡
　其形隤然論此者明八卦皆以徳發於中而形著於
　外也故爻效其德而象像其形非獨乾坤也
爻象動乎内吉凶見乎外
　動者我也而吉凶自外應之
功業見乎變
　未甞无功業也因變而見
聖人之情見乎辭
　其性不可容言也
天地之大徳曰生聖人之大寳曰位何以守位曰仁何
以聚人曰財理財正辭禁民為非曰義
　位之存亡寄乎民民之死生寄乎財故奪民財者害
　其生者也害其生者賊其位者也甚矣斯言之可畏
　也以是亡國者多矣夫理財者疏理其出入之道使
　不壅爾非取之也正辭者正名也孔子曰名不正則
　言不順言不順則事不成事不成則刑罰不中刑罰
　不中則民无所措手足故君子名之必可言也言之
　必可行也无道之世唯不正名故上有愧於民而民
　不直其上令之不行誅之不止其禍皆出於財故聖
　人之言理財必與正名俱曰理財正辭以此二者為
　一言猶醫之用毒必與其畏者俱也名一正上之所
　行皆可以名言則財之出入有道而民之為非者可
　得而禁也民不為非則上之用財也約矣又安以多
　取為哉
古者包犧氏之王天下也仰則觀象於天俯則觀法於
地觀鳥獸之文與地之宜近取諸身逺取諸物於是始
作八卦以通神明之德以類萬物之情作結繩而為網
罟以佃以漁蓋取諸離包犧氏沒神農氏作斵木為耜
揉木為耒耒耨之利以教天下蓋取諸益日中為市致
天下之民聚天下之貨交易而退各得其所蓋取諸噬
嗑神農氏沒黄帝堯舜氏作通其變使民不倦神而化
之使民宜之易窮則變變則通通則乆是以自天祐之
吉无不利黄帝堯舜垂衣裳而天下治蓋取諸乾坤刳
木為舟剡木為楫舟楫之利以濟不通致逺以利天下
蓋取諸渙服牛乘馬引重致逺以利天下蓋取諸隨重
門擊柝以待㬥客蓋取諸豫斷木為杵掘地為臼臼杵
之利萬民以濟蓋取諸小過弦木為弧剡木為矢弧矢
之利以威天下蓋取諸睽上古穴居而野處後世聖人
易之以宫室上棟下宇以待風雨蓋取諸大壯古之葬
者厚衣之以薪葬之中野不封不樹喪期无數後世聖
人易之以棺椁蓋取諸大過上古結繩而治後世聖人
易之以書契百官以治萬民以察蓋取諸夬
　易有聖人之道四焉以制器者尚其象故凡此皆象
　也以義求之則不合以象求之則獲
是故易者象也象也者像也彖者材也爻也者效天下
之動者也是故吉凶生而悔吝著也
　孔子之述彖象也蓋自為一篇而題其首曰彖曰象
　也歟其初无彖曰象曰之文而後之學者散之卦爻
　之下故以彖曰象曰别之然孔子所謂彖者蓋謂卦
　辭如乾元亨利貞之類是也其所謂象者有大小其
　大象指八卦震為雷巽為風之類是也其小象指一
　爻濳龍勿用之類是也初不謂已所述者為彖象也
　而近世學者失之乃指孔子之言為彖象不可以不
　辨也象者像也像之言似也其實有不容言者故以
　其似者告也達者因似以識眞不達則又見其似似
　者而日以逺矣彖者豕也爻者折俎也古者謂折俎
　為爻其文蓋象折俎之形後世以易有六爻也故加
　肉為肴以别之彖則何為取於豕也曰彖者材也八
　卦相值材全而體備是以為豕也爻則何為取於折
　俎也爻者效天下之動分卦之材裂卦之體而適險
　易之變也
陽卦多隂隂卦多陽其故何也陽卦奇隂卦偶其徳行
何也陽一君而二民君子之道也隂二君而一民小人
之道也
　陽卦以陽為君隂卦以隂為君其曰隂二君而一民
　何也曰陽宜為君者也隂宜為民者也以民道而任
　君事此所以為小人也
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
　致極也極則一矣其不一者蓋未極也四海之水同
　一平也胡越之繩墨同一直也故致一而百慮皆得
　也夫何思何慮
日往則月來月往則日來日月相推而眀生焉寒往則
暑來暑往則寒來寒暑相推而歳成焉往者屈也來者
信也屈信相感而利生焉尺蠖之屈以求信也龍蛇之
蟄以存身也
　易將眀乎一未有不用變化晦明寒暑往來屈信者
　也此皆二也而以眀一者惟通二為一然後其一可
　必故曰在天成象在地成形又曰變化者進退之象
　剛柔者晝夜之象又曰闔户謂之坤闢户謂之乾皆
　所以明一也
精義入神以致用也利用安身以崇徳也
　精義者窮理也入神者盡性以至於命也窮理盡性
　以至於命豈徒然哉將以致用也譬之於水知其所
　以浮知其所以沉盡水之變而皆有以應之精義者
　也知其所以浮沉而與之為一不知其為水入神者
　也與水為一不知其為水未有不善游者也而況以
　操舟乎此之謂致用也故善游者之操舟也其心閒
　其體舒是何故則用利而身安也事至於身安則物
　莫吾測而徳崇矣
過此以往未之或知也窮神知化徳之盛也
　恐天下沿其末流而不知反其宗故寄之不知以為
　无窮恐天下相追於无窮而不已故指其盛徳以為
　蓺極
易曰困於石據於蒺藜入於其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得而見邪易曰公用射隼於高墉之
上獲之无不利子曰隼者禽也弓矢者器也射之者人
也君子藏器於身待時而動何不利之有動而不括是
以出而有獲語成器而動者也子曰小人不恥不仁不
畏不義不見利不勸不威不懲小懲而大誡此小人之
福也易曰屨校滅趾无咎此之謂也善不積不足以成
名惡不積不足以滅身小人以小善為无益而弗為也
以小惡為无傷而弗去也故惡積而不可揜罪大而不
可解易曰何校滅耳凶子曰危者安其位者也亡者保
其存者也亂者有其治者也是故君子安而不忘危存
而不忘亡治而不忘亂是以身安而國家可保也易曰
其亡其亡繫於苞桑子曰德薄而位尊知小而謀大力
小而任重鮮不及矣易曰鼎折足覆公餗其形渥凶言
不勝其任也子曰知幾其神乎君子上交不諂下交不
凟其知幾乎幾者動之㣲吉之先見者也君子見幾而
作不俟終日易曰介於石不終日貞吉介如石焉寧用
終日斷可識矣
　夫无守於中者不有所畏則有所忽也忽者常失於
　太早畏者常失於太後既失之又懲而矯之則終身
　未嘗及事之會矣知㡬者不然其介也如石之堅上
　交不諂无所畏也下交不凟无所忽也上无畏下无
　忽事至則發而已矣
君子知㣲知彰知柔知剛萬夫之望
　知幾者衆之所望以為進退之候也
子曰顔氏之子其殆庶幾乎有不善未甞不知知之未
嘗復行也
　其心至靜而清眀故不善觸之未嘗不知知之故未
　甞復行知之而復行者非眞知也世所以不食烏喙
　者徒以知之審也如使知不善如知烏喙則世皆顔
　子矣所以不及聖人者猶恃知爾詩曰不識不知順
　帝之則
易曰不逺復无祗悔元吉天地絪縕萬物化醇男女搆
精萬物化生易曰三人行則損一人一人行則得其友
言致一也子曰君子安其身而後動易其心而後語定
其交而後求君子脩此三者故全也危以動則民不與
也懼以語則民不應也无交而求則民不與也莫之與
則傷之者至矣易曰莫益之或擊之立心勿恒凶子曰
乾坤其易之門邪
　闢闔以生變化易之所自出也
乾陽物也坤隂物也隂陽合德而剛柔有體以體天地
之撰以通神眀之德其稱名也雜而不越
　隂陽二物也其合也未嘗不雜其分也乾道成男坤
　道成女未嘗雜也故曰隂陽合徳而剛柔有體隂陽
　合徳故雜剛柔有體故不越
於稽其類其衰世之意邪夫易彰往而察來
　至靜而明故物之往來屈信者无遁形也
而㣲顯闡幽
　顯道神徳行
開而當名辨物正言斷辭則備矣
　此解剝至道自𤣥適著之叙也夫道之大全也未始
　有名而易實開之賦之以名以名為不足而取諸物
　以寓其意以物為不足而正言之以言為不足而斷
　之以辭則備矣名者言之約者也辭者言之悉者也
其稱名也小其取類也大
　夫名者取衆人之所知以況其所不知
其旨逺
　不得不逺
其辭文
　不得不文
其言曲而中其事肆而隱因貳以濟民行以明失得之
報
　兼三才而兩之所謂貳也夫道一而已然易之作必
　因其貳者貳而後有内外有内外而後有好惡有好
　惡而後有失得故孔子以易為衰世之意而興於中
　古者以其因貳也一以自用貳以濟民
易之興也其於中古乎作易者其有憂患乎是故履德
之基也
　基者厚下以自全也履之九五待六三而不疚六三
　待九二而能履故和則至乖則廢矣
謙徳之柄也
　旁出而起物者柄也謙之為道偏矣而徳非謙莫能
　起者
復徳之本也恒徳之固也損徳之脩也
　脩之為言長也逺也民見其損之患而未見其終以
　為益之效故先難而後易此徳之逺者也
益徳之裕也困徳之辨也
　困則真偽别
井徳之地也
　地者所在之謂也老子曰埏埴以為器當其无有器
　之用夫井亦然以其无有故徳在焉
巽徳之制也
　无忤於物而能勝物者風也故徳之制在巽而可以
　行權
履和而至謙尊而光復小而辨於物
　雖㣲也而其為陽物也審矣
恒雜而不厭
　雷風相與故雜雜故不厭如使專一則厭而遷矣
損先難而後易益長裕而不設
　有孚惠心何設之有
困窮而通井居其所而遷
　内足者不求於物而物求之
巽稱而隱
　稱舉也舉而人莫見者風也
履以和行謙以制禮復以自知恒以一德損以逺害
　居憂患之世而有得民之形則害之者衆矣故損以
　逺害
益以興利困以寡怨
　致命遂志故不怨天不尤人尤人者人亦尤之則多
　怨矣
井以辨義
　居有常所則分義眀矣
巽以行權
　此九卦者為憂患者言也其意以屬文王歟孔子之
　於文王也見其禮樂讀其易考其行事而得其為人
　其必有以合此九卦者而世莫足以知之也
易之為書也不可逺
　凡言為書者皆論其已造於形器者也其書可以指
　見口授不當逺索於文辭之外也其道則逺矣
為道也屢遷變動不居周流六虛
　六虛六位也此六者虛器爾吉凶悔吝存乎其人
上下無常剛柔相易不可為典要唯變所適
　此所謂屢遷屢遷者其道也非其書也
其出入以度外内使知懼
　卦所以有内外爻所以有出入者為之立敵而造憂
　患之端使知懼也有敵而後懼懼而後用法此物之
　情也
又眀於憂患與故
　憂患之來苟不眀其故則人有苟免之志而怠於避
　禍矣故易明憂患又明其所以致之之故
无有師保如臨父母
　去父母逺師保而不敢忘畏者知内外之懼眀憂患
　之故也
初率其辭而揆其方既有典常
　此所謂不可逺不可逺者其書也非其道也不可以
　逺索故循其辭度其所向而已初者為未達者言也
　未達者治其書用其出入之度審其内外之懼明其
　憂患之故而蹈其典常可以寡過達者行其道无出
　无入无内无外周流六位无往不適雖為聖人可也
　故曰以言乎逺則不禦以言乎邇則靜而正
苟非其人道不虛行
　戒非其人而學其道者非其人而學其道則无所不
　至矣
易之為書也原始要終以為質也
　吉凶成敗非要終不得其實質實也
六爻相雜唯其時物也
　各以其時物之
其初難知其上易知本末也
　非固欲為難易本末之勢然也
初辭擬之卒成之終若夫雜物撰徳辨是與非則非其
中爻不備
　物雜而徳可撰者以有中爻也
噫亦要存亡吉凶則居可知矣
　不必在中爻故又以存亡吉凶要之
知者觀其彖辭則思過半矣
　彖者常論其用事之爻故觀其彖則其餘皆彖爻之
　所用者也
二與四同功而異位其善不同二多譽四多懼近也
　四近於五也有善之名而近於君則懼矣故二之善宜
　著四之善宜隱
柔之為道不利逺者其要无咎其用柔中也
　柔者有依而後能立二逺无依而免於咎者中也
三與五同功而異位三多凶五多功貴賤之等也
　三與五者厚事之地也故大者先享其利而小者先
　受其害
其柔危其剛勝邪
　以剛居之則勝柔則危自此以上皆典要之粗也皆
　非必然者也從其多者言之爾
易之為書也廣大悉備有天道焉有人道焉有地道焉
兼三才而兩之故六六者非他也三才之道也道有變
動故曰爻爻有等故曰物
　等類也凡乾之類皆陽物坤之類皆隂物
物相雜故曰文文不當故吉凶生焉
　物之不齊物之情也故吉凶者勢之所不免也
易之興也其當殷之末世周之盛徳邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　得其大者縱横逆順无施不可而天下无廢物矣得
　其小者懼以終始猶可以无咎
夫乾天下之至健也德行恒易以知險夫坤天下之至
順也德行恒簡以知阻
　已險而能知險已阻而能知阻者天下未甞有也夫
　險阻在躬則天下莫不備之天下莫不備之則其所
　備者衆矣又何暇知人哉是故處下以傾髙則髙者
　畢赴用晦以求明則眀者必見易簡以觀險阻則險
　阻无隱情矣
能説諸心能研諸侯之慮
　侯之衍文也吾心和易則可以究盡萬物之慮也
定天下之吉凶成天下之亹亹者
　向以此言蓍龜者重見於此誤也
是故變化云為吉事有祥象事知器占事知來
　言易簡者无不知也禮曰至誠之道可以前知國家
　將興必有禎祥國家將亡必有妖孽見乎蓍龜動乎
　四體禍福將至必先知之故至誠如神
天地設位聖人成能人謀鬼謀百姓與能
　言易簡者取諸物而足也萬物自生自成故天地設
　位而已聖人无能因天下之已能而遂成之故人為
　我謀之明鬼為我謀之幽百姓之愚可使與知焉書
　曰謀及卿士謀及庶人謀及卜筮
八卦以象告爻彖以情言剛柔雜居而吉凶可見矣變
動以利言
　以利言之則有變動而道固自如也
吉凶以情遷
　順其所愛則謂之吉犯其所惡則謂之凶夫我之所
　愛彼有所甚惡則我之所謂吉者彼或以為凶矣故
　曰吉凶以情遷
是故愛惡相攻而吉凶生
　在我為吉則是天下未甞有凶在彼為凶則是天下
　未嘗有吉然而吉凶如此其紛紛者是生於愛惡之
　相攻也
遠近相取而悔吝生
　悔吝者生於不𢎞通者也天下孰為真遠自其近者
　觀之則逺矣孰為眞近自其逺者觀之則近矣逺近
　相資以為别也因其别也而各挾其有以自異則或
　害之矣或害之者悔吝之所從出也
情偽相感而利害生
　信其人則舉以為利己不信則舉以為害己此情偽
　之蔽也
凡易之情近而不相得則凶或害之悔且吝
　此眀凶與悔吝輕重之差也近而不相得則相害故
　凶或害之者非我之罪也然亦有以致之矣
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
　微之顯誠之不可掩也如此故或害之者我必有以
　見於外也
　
　
　
　
　
　東坡易傳卷八
欽定四庫全書
　東坡易傳卷九　　　　　宋　蘇軾　撰
説卦傳
昔者聖人之作易也幽賛於神明而生蓍
　介紹以傳命謂之賛天地鬼神不能與人接也故以
　蓍龜為之介紹
參天兩地而倚數
　天數五地數五其曰三兩何也自一至五天數三地
　數二眀數之止於五也自五以往非數也皆相因而
　成者也故曰倚數以是知大衍之數五十孔子論之
　已悉豈容有異説焉
觀變於隂陽而立卦發揮於剛柔而生爻和順於道徳
而理於義窮理盡性以至於命昔者聖人之作易也將
以順性命之理是以立天之道曰隂與陽立地之道曰
柔與剛立人之道曰仁與義兼三才而兩之故易六畫
而成卦分隂分陽迭用柔剛故易六位而成章天地定
位山澤通氣雷風相薄水火不相射八卦相錯數往者
順知來者逆是故易逆數也
　何為順何為逆曰道德之變如江河之日趨於下也
　沿其末流至於生蓍倚數立卦生爻而萬物之情備
　矣聖人以為立於其末則不能識其全而盡其變是
　以泝而上之反從其初道者其所行也德者其行而
　有成者也理者道德之所以然而義者所以然之説
　也君子欲行道德而不知其所以然之説則役於其
　名而為之爾夫苟役於其名而不安其實則大小相
　害前後相陵而道德不和順矣譬如以機發木偶手
　舉而足發口動而鼻隨也此豈若人之自用其身動
　者自動止者自止曷嘗調之而後和理之而後順哉
　是以君子貴性與命也欲至於性命必自其所以然
　者泝而上之夫所以食者為饑也所以飲者為渇也
　豈自外入哉人之於飲食不待學而能者其所以然
　者明也盍徐而察之饑渇之所從出豈不有未甞饑
　渇者存乎於是性可得而見也有性者有見者孰能
　一是二者則至於命矣此之謂逆聖人既得性命之
　理則順而下之以極其變率一物而兩之以開生生
　之門所謂因貳以濟民行者也故兼三才設六位以
　行於八卦之中天地山澤雷風水火紛然相錯盡八
　物之變而邪正吉凶悔吝憂虞進退得失之情不可
　勝窮也此之謂順斷竹為籥竅而龡之唱和往來之
　變清濁緩急之節師曠不能盡也反而求之有五音
　十二律而已五音十二律之初有哮然者而已哮然
　者之初有寂然者而已古之作樂者其必立於寂然
　者之中乎是以自性命而言之則以順為往以逆為
　來故曰數往者順知來者逆六十四卦三百八十四
　爻皆據其末而反求其本者也故易逆數也
雷以動之風以散之雨以潤之日以晅之艮以止之兌
以説之乾以君之坤以藏之
　於是方以四時言也八卦之用於四時也震巽坎離
　各以其物故曰雷曰風曰雨曰日而不言其德也天
　地山澤各以其德故曰乾曰坤曰艮曰兌而不言其
　物也
帝出乎震齊乎巽相見乎離致役乎坤説言乎兌戰乎
乾勞乎坎成言乎艮
　古有是説也
萬物出乎震震東方也齊乎巽巽東南也齊也者言萬
物之潔齊也離也者眀也萬物皆相見南方之卦也聖
人南面而聴天下嚮明而治蓋取諸此也坤也者地也
萬物皆致養焉故曰致役乎坤兌正秋也萬物之所説
也故曰説言乎兑戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮神也者妙萬物而為言者也
　此孔子從而釋之也曰是萬物之盛衰於四時之間
　者也皆其自然莫或使之而謂之帝者萬物之中有
　妙於物者焉此其神也而謂之帝云爾震木也兌金
　也離火也坎水也故各位於其方巽亦木也故從震
　而位於東南乾亦金也故從兑而位於西北坤與艮
　皆土也坤位於西南季夏之位也艮位於東北蓋從
　坎也艮則曷為從坎季夏土十一月水其律皆黄鍾
　傳曰夫水土衍而民用也古之達者其有以知此矣
　坤不言其方何也所謂致養者取於地非獨取於季
　夏也二言字衍文也當云説乎兌成乎艮古者兌説通
　无從言者或從而加之故遂以為説言而離誠以為
　二也記曰誠者物之終始不誠无物内躁而外靜内
　柔而外剛蓋有之矣至於死生終始之際其情必得
　艮終始萬物者也亦不容偽也
動萬物者莫疾乎雷撓萬物者莫疾乎風燥萬物者莫
熯乎火説萬物者莫説乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
　此各以其物言也而不及乾坤者乾坤不可物六子
　之功顯而乾坤之德存乎其中艮亦不言其物何也
　艮之物山山之用坤兼之矣故艮亦不得以物言也
乾健也坤順也震動也巽入也坎陷也離麗也艮止也
兌説也
　循萬物之理无往而不自得謂之順執柔而不爭无
　往而不見納謂之入
乾爲馬坤爲牛震為龍巽為雞坎為豕離為雉艮為狗
兌為羊乾為首坤為腹震為足巽為股坎為耳離為目
艮為手兌為口乾天也故稱乎父坤地也故稱乎母震
一索而得男故謂之長男巽一索而得女故謂之長女
坎再索而得男故謂之中男離再索而得女故謂之中
女艮三索而得男故謂之少男兌三索而得女故謂之
少女乾為天為圜為君為父為玉為金為寒為冰為大
赤為良馬為老馬為瘠馬為駁馬為木果坤為地為母
為布為釡為吝嗇為均為子母牛為大輿為文為衆為
柄其於地也為黑震為雷為龍為𤣥黄為旉為大塗為
長子為决躁為蒼筤竹為萑葦其於馬也為善鳴為馵
足為作足為的顙其於稼也為反生其究為健為蕃鮮
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦坎為水為溝瀆為隱伏為矯
輮為弓輪其於人也為加憂為心病為耳痛為血卦為
赤其於馬也為美脊為亟心為下首為薄蹄為曵其於
輿也為多眚為通為月為盜其於木也為堅多心離為
火為日為電為中女為甲胄為戈兵其於人也為大腹
為乾卦為鼈為蠏為蠃為蚌為龜其於木也為科上槁
艮為山為徑路為小石為門闕為果蓏為閽寺為指為
狗為䑕為黔喙之屬其於木也為堅多節兌為澤為少
女為巫為口舌為毁折為附决其於地也為剛鹵為妾
為羊
　凡八卦之所為至於俚俗雜亂无所不有其説固不
　可盡知蓋用於占筮者而已意不止於此將使人以
　類求之歟不然則有亡逸不全者矣易有聖人之道
　四焉以卜筮者尚其占是以得見於此矣
序卦傳
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也
　義有不盡於名者履為禮蠱為事臨為大解為緩之
　類是也故曰蒙者蒙也屯者屯也比者比也剝者剝
　也皆義盡於名者也
物之穉也物穉不可不養也故受之以需需者飲食之
道也飲食必有訟故受之以訟訟必有衆起故受之以
師師者衆也衆必有所比故受之以比比者比也比必
有所畜故受之以小畜
　大畜小畜皆取於畜而已大過小過皆取於過而已
　不復論其大小也故序卦之論易或直取其名而不
　本其卦者多矣若賦詩斷章然不可以一理求也
物畜然後有禮故受之以履履而泰然後安故受之以
泰泰者通也物不可以終通故受之以否物不可以終
否故受之以同人與人同者物必歸焉故受之以大有
有大者不可以盈故受之以謙有大而能謙必豫故受
之以豫豫必有隨故受之以隨以喜隨人者必有事故
受之以蠱
　以喜隨人者溺於燕安者也故至於蠱蠱則有事矣
蠱者事也有事而後可大故受之以臨臨者大也物大
然後可觀故受之以觀可觀而後有所合故受之以噬
嗑嗑者合也物不可以苟合而已故受之以賁賁者飾
也
　君臣父子夫婦朋友之際所謂合也直情而行謂之
　苟禮以飾情謂之賁苟則易合易則相瀆相瀆則易
　以離賁則難合難合則相敬相敬則能乆
致飾然後亨則盡矣故受之以剝
　飾極則文勝而實衰故剝
剝者剝也物不可以終盡剝窮上反下故受之以復復
則不妄矣故受之以无妄有无妄然後可畜
　有无妄者不能必之以皆无妄之辭也
故受之以大畜物畜然後可養故受之以頥頥者養也
不養則不可動故受之以大過
　養而不用其極必動動而不已其極必過
物不可以終過故受之以坎坎者陷也陷必有所麗故
受之以離離者麗也有天地然後有萬物有萬物然後
有男女有男女然後有夫婦有夫婦然後有父子有父
子然後有君臣有君臣然後有上下有上下然後禮義
有所錯夫婦之道不可以不乆也故受之以恒
　夫婦者咸與恒也則男女者坎與離也有男女然後
　有夫婦明咸恒之所以次坎離也六子皆男女而獨
　取於坎離何也艮兑為少非少无以相感震巽為長
　非長无以能乆是故少者為咸長者為恒而以其中
　者為男女之正
恒者乆也物不可以乆居其所故受之以遯遯者退也
物不可以終遯故受之以大壯物不可以終壯故受之
以晉
　晉以柔進也
晉者進也進必有所傷故受之以眀夷夷者傷也傷於
外者必反其家故受之以家人
　人窮則反本疾痛則呼父母故傷則反於家
家道窮必乖故受之以睽睽者乖也乖必有難故受之
以蹇蹇者難也物不可以終難故受之以解解者緩也
緩必有所失故受之以損損而不已必益故受之以益
益而不已必決故受之以夬夬者決也決必有所遇故
受之以姤
　施決於壅己者故有所遇也
姤者遇也物相遇而後聚故受之以萃萃者聚也聚而
上者謂之升故受之以升
　聚而无主則亂故必有相推而上之者
升而不已必困故受之以困困乎上者必反下故受之
以井井道不可不草故受之以革
　不革則穢
革物者莫若鼎故受之以鼎主器者莫若長子故受之
以震震者動也物不可以終動止之故受之以艮艮者
止也物不可以終止故受之以漸漸者進也進必有所
歸故受之以歸妹
　漸女歸吉也
得其所歸者必大故受之以豐豐者大也窮大者必失
其居故受之以旅旅而无所容故受之以巽巽者入也
入而後説之故受之以兌兌者説也說而後散之故受
之以渙渙者離也物不可以終離故受之以節節而信
之故受之以中孚有其信者必行之故受之以小過
　君子之信也物信之而已不有故時行時止未甞必
　也有其信而必行之則過矣
有過物者必濟故受之以既濟
　權以濟物有時而過也
物不可窮也故受之以未濟終焉
　未濟所以為无窮也以雜卦觀之六十四卦皆兩不
　相從非覆則變也變者八乾坤也頥大過也坎離也
　中孚小過也覆變具者八泰否也隨蠱也漸歸妹也
　既濟未濟也其餘四十八皆覆也卦本以覆相從不
　得已而從變也何為其不得已也變者八皆不可覆
　者也雜卦皆相反序卦皆相因此理也而有二變者
　八覆變具者八覆者四十八此數也而有三然則六
　十四卦之叙果何義也曰理二曰數三五者无不可
　此其所以為易也步歴而厯協吹律而律應考之人
　事而人事契循乎天理而行无往而不相值也且非
　獨此五者而已將世之所有莫不咸在是故從孔子
　之言則既有二説矣曰物不可終過故受之以坎坎
　者陷也陷必有所麗故受之以離又曰有男女然後
　有夫婦方其為男女則所謂陷與麗者不取也自是
　以往吾豈敢一之哉
雜卦傳
乾剛坤柔比樂師憂
　有親則樂動衆則憂
臨觀之義或與或求
　以我臨物故曰與物來觀我故曰求
屯見而不失其居
　君子以經綸故曰見盤桓利居貞故曰不失其居
蒙雜而著
　蒙以養正蒙正未分故曰雜童蒙求我求人以自眀
　故曰著雜則不見著則不居
震起也艮止也損益盛衰之始也大畜時也无妄災也
　以艮畜乾而可者時也以乾行震而不可者災也六
　三行人得牛邑人之災又曰无妄之藥不可試也
萃聚而升不來也
　易以上為往下為來澤上於地萃聚於下也地中生
　木升升於上也
謙輕而豫怠也
　輕者鋭於有為怠者安於无事折節以下人必鋭於
　有為者也知樂而不憂必安於无事者也
噬嗑食也賁无色也
　噬嗑自二至五皆以相噬為事躁於食者也賁自初
　至四皆賁而不受汙安於无色者也
兌見而巽伏也
　柔在外則見在内則伏
隨无故也蠱則飾也
　隨以隨時為安故其象曰君子以嚮晦入宴息蠱以
　婾安為危故其象曰君子以振民育德故事也飾修
　也
剝爛也復反也
　爛者非一日之故而不可反者也
晉晝也眀夷誅也
　晝日三接故曰晝得其大首故曰誅
井通而困相遇也
　井居其所而人即之困欲行而遇剛揜也
咸速也恒乆也渙離也節止也解緩也蹇難也暌外也
家人内也否泰反其類也大壯則止遯則退也
　大壯小人止而遯則君子退
大有衆也同人親也
　親則於衆有所擇也
革去故也鼎取新也小過過也中孚信也
　隂在外據用事之地故為小過隂在内不據用事之
　地故為中孚
豐多故也親寡旅也
　豐以盛大而多憂旅以寡弱而相親
離上而坎下也小畜寡也履不處也
　小畜之卦不雨其爻雨履之卦不咥人其爻咥人皆
　以一隂而遇五陽故曰寡小畜六四居隂而履六三
　居陽有為君之志故曰不處
需不進也訟不親也
　天水相迫故不進相違故不親
大過顛也姤遇也柔遇剛也漸女歸待男行也頥養正
也既濟定也歸妹女之終也未濟男之窮也夬決也剛
決柔也君子道長小人道憂也
　雜卦自乾坤以至需訟皆以兩兩相從而眀相反之
　義自大過以下則非相從之次蓋傳者失之也凡八
　卦今改而正之曰頥養正也大過顛也姤遇也柔遇
　剛也夬決也剛決柔也君子道長小人道憂也漸女
　歸待男行也歸妹女之終也既濟定也未濟男之窮
　也其説日初上者本末之地也以陽居之則正以隂
　居之則顛故曰頥養正也大過顛也艮下巽上為漸
　男下女非其正也故曰漸女歸待男行也兌下震上
　為歸妹男女之正也當以是終故曰歸妹女之終也
　離下坎上為既濟男女之正也故曰旣濟定也坎下
　離上為未濟男失其位窮之道也故曰未濟男之窮
　也如此而相從之次相反之義煥然若合符節矣
　
　
　
　
　
　
　
　
　
　
　
　
　東坡易傳卷九
