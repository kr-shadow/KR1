#+TITLE: 周易稗疏-清-王夫之
#+DATE: 2016-06-11 12:19:54
#+SOURCE: github.com/kanripo/KR1a0120 master 15e7440a                
欽定四庫全書　　　　　經部一
　周易稗疏　　　　　　　易𩔖
　　提要
　　　　(臣/)等謹案周易稗疏四卷附考異一卷
　　　國朝王夫之撰夫之字而辳號薑齋漢陽人前
　　　　明舉人是編乃其讀易之時隨筆劄記故每
　　　　條但舉經文數字標目不全載經文又遇有
　　　　疑義乃為考辨故不逐卦逐爻一一盡為之
　　　　說大㫖不信陳摶之學亦不信京房之術于
　　　　先天諸圖緯書襍說皆排之甚力而亦不空
　　　　談元妙附合老莊之㫖故言必徵實義必切
　　　　理于近時說易之家為最有根據其中如解
　　　　訟卦鞶帶云帶無鞶名鞶者鞶纓車飾也帶
　　　　所以繫佩繸及芾者考左傳后之鞶鑑杜預
　　　　訓鞶為帶說文鞶字許慎亦注為大帶安得
　　　　曰帶無鞶名又何天之衢梁武帝解何為荷
　　　　見于經典釋文夫之雖亦以為負荷之義乃
　　　　引莊子負雲氣為證而不援梁武之說亦偶
　　　　然失考至于舊井無禽訓禽為𫉬尤不免于
　　　　穿鑿附㑹然如引禮人君至命士黄裳下士
　　　　襍裳以證黄裳之美引左傳班馬證乗馬班
　　　　如當讀乗為去聲引兵法前左下後右高證
　　　　師左次與論帝乙非紂父王用亨于西山非
　　　　文王以及臨之八月復之七日易之逆數河
　　　　圖蓍䇿之辨皆具有條理卷帙雖少固不失
　　　　為徵實之學焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)　陸　費　墀
欽定四庫全書
　周易稗疏卷一
　　　　　　　　　　　　漢陽王夫之撰
　上經
括囊　有底曰囊囊之口在中兩頭著底今之被帒也
其一頭著底者則鄭司農所謂直囊也四居上下二象
之中如囊之口隂柔縮結故為括囊之象
黄裳　本義云黄中色裳下飾然則象傳所云美在中
者黄為中豈裳為美乎衣裳之制衣上揜裳際復有黻
佩帶紳加其上是衣著於外裳藏於内故曰在中黄裳
者元端服之裳自人君至命士皆服之若下士則雜裳
不成章美故以黄為美飾五位中而純隂不雜以居之
斯以為在中之美也
磐桓　磐大石之平者桓植兩木而交相午貫公圭脊
上雙紋似之檀弓所謂桓楹是也一陽在下堅立以載
羣隂上承九五故有磐石桓木安貞建立之象舊説以
為躊躇不進之象非也俗有盤還之語還本音旋俗訛
讀如環桓音完音義各别震體動而屯不寜非可客其
盤還游衍者於義不通
乗馬班如　班列也馬相别而鳴曰班春秋傳有班馬
之聲相别則非一馬且非竝駕而行之馬故乗當音剰
四馬也一乗之馬相别而行則税駕之象也故又曰邅
如卦有四隂為四馬或從初或從五上下異嚮故二四
上皆言班馬
蒙　蔓草加於草木之上曰蒙詩曰葛生蒙楚而爾雅
云蒙玉女玉女女蘿也女蘿附草而蒙其上故有蒙名
弱蔓之卓必有所附童子弱昧必依附先生以强立故
曰童蒙此卦陽蒙隂上以忘險故取象焉舊釋未明
不利為冦　舉兵攻人曰冦冦非賊之謂也書言冦賊
謂來冦之賊耳孟子齊冦越冦皆敵國也若賊則豈待
蒙之上九始不利哉
雲上于天　易之取象必兩間實有此象故水不可加
於天而需之坎曰雲言天者自地以上皆天也故雲與
澤得上之澤雨也火得有於其上者光燭於空也雷出
地而震於空聲乃壯矣至山則曰天在山中山中之空
即天也若天與水違行則以經里之天而言經星之天
左旋而水石行以歸於海故曰違行莫非自然之象苟
非自然則俗肓卜人軌革卦影獸頭人身男冠婦袂以
惑世誣民者豈聖人立誠之辭也哉
不速之客　不速需也自初至三皆見險在前遲囘不
進于郊于沙于泥皆不敏速疾行之象世俗以醼客之
晨再請曰速乃似驅使廹促之辭不恭莫甚焉葢讀易
不審而誤耳宿客之宿當作宿見儀禮需卦本坎延乾
進之象何云不召之客四隂速𩔖徒言三者六四坎體
非外至之客也
鞶帶　帶無鞶名鞶者鞶纓車飾也帶所以繫佩繸及
芾者書曰車服以庸車之等視其服故再命賜服不言
賜車言服則車在其中象傳徙言受服以此
否藏　否馬鄭王肅皆音方有反韓康伯讀作否㤗之
否於義不通否不然也謂以律為不臧則必黷武致敗
也晁氏謂先儒多音不不知不自有否音
左次　兵法前左下後右高高者在後據險以結屯下
者在前馳野而趨利前左不行則後右皆止不言前而
言左者軍雖不進前軍猶必逺哨以防敵唯左則屯聚
以止耳
不寧方來　不寧方謂不寧之方猶詩言幹不庭方非
未然而且然之辭不寧志不定也自二而外皆非五之
正應故恐五之不受已而懐疑懼然以𩔖上比莫敢不
來也
自我西郊　所從來曰自自西郊者自西而鄉東也凡
雲鄉東行乃不雨之徵諺所謂雲鄉東一塲空也葢乾
位西北隂雖上行而至陽之氣驅之以行故不得雨若
上九重陽上覆隂不得升則又降而為雨矣此亦文王
之德將欲東行三州而不得之象故曰我
何其咎　舊説以何為語助詰問之詞若云何咎之有則不
當云何其若云何其咎之甚也則𧰼傳不得云其義吉凡言
无咎則吉在其中先言吉後可言无咎吉者未必其无咎
也己言无咎則不復言吉无咎則吉矣雖有不吉君子
不以為凶也何字之義本訓擔也負也从人从可人所
可勝之任則擔負以行也正音胡可反讀如夥轉讀如
賀其借為誰何之何者乃人負物以來詰問其所何者
為何物轉音何者語急之聲也俗專用何為誰何字而
於負何之何加草作荷華之荷始自傳冩論語者之誤
相承不改若易何校詩何蓑則仍本字此云何其咎者
以小畜本陽盛之卦乾德欲行而為六四之隂所阻初
乃與四為應而受畜則不能无咎特以初德在潛以反
歸不進為道獨任其咎而不以累二五是善則歸君過
則歸已之義故曰其義吉也與姤九二義不及賓之義同
履虎尾　凡彖皆先目言卦名後乃繫以𧰼占之辭
此獨連虎尾為句則卦名履者省文也實則履虎尾為
卦之名義也履者踐所欲行之路而措之足順而安也
履乃憂患之卦孤隂進躡得位之剛則但言履其詞平
其義安非此卦之象必言履虎尾而後其詞危其義險
也與同人于野必言于野以見非徒二之同五而五陽
皆其所同否之匪人非天上地下之為否唯三四失位
人道不交陽往而之於非人之道乃有此象艮其背陽
升而隂得中非有艮止之情特以孤陽居上更無可行
之地不得不止故徒言同人否艮不足以肖卦徳必合
下文而後其義顯也
㧞茅茹　舊以拔茅為句茹字連下以其彚為句於文
義不通茅茹二草名茹藘也一名茅蒐今謂之茜草其
草蔓生與茅俱枝莖堅韌拔之不絶必連其根彚而抜
之㤗之三陽否之三隂皆三連成體而無間斷故有此
象茹平聲讀如如與茹菜之茹上聲讀如汝者不同
帝乙歸妹　舊説謂帝乙為紂父而本義云帝乙歸妹
之時亦筮得此爻而後𫉬祉文王作周易周公繫爻辭
與商筮之用歸藏者象占各異安得沿襲商筮以占吉
凶況歸妹爻辭亦云帝乙歸妹又何説邪元亨利貞穆
姜筮之即凶帝乙之吉非其位非其時者安能吉也抑
按史稱帝乙元妃無子早没故微子之母為媵妾元妃
没乃攝内主而生紂為嫡子帝乙之妃既夭而無出帝
乙又一傳而殷以喪亡何凶如之安得以祉元吉邪殷
之天子皆以十幹為號其號乙者湯稱天乙又有祖乙
小乙不但紂父之為乙則必有得淑女廣繼嗣以受天
祜者非紂父明矣其云歸妹者乃陽下於隂之辭二為
帝五為妹陽反居中於内隂反正位乎外男來就女之
象婚姻之禮至周始定自周以前男來就女如今之贅
壻雖天子之貴亦或用此制故曰歸妹言往歸於妹與
漸之言女歸者異㤗有此象王氏曰女處尊位降身下
二是帝乙之女歸夫家非歸妹也考古者必以其時於
易而得周以前之婚禮焉周禮定而秦漢益嚴故有贅
壻謫戍之法至唐宋以下而又亂今則子舎父母而事
他人冒他姓者倫愈斁矣
苞桑　苞枹木也爾雅枹遒木魁廆郭璞曰樹木叢生
根枝節目盤結磈磊葢桑田之桑分畦而種枝幹條達
雖為柔韌之木而枝弱尚易折斷惟當道而生者本幹
癭磈繫風馬逸牛於其幹則必不能逸大人居否世而
固本自强得賢為輔之象似之
匪其彭明晢　許愼説彭鼔聲也彭以聚衆而進之四
居三陽之上而近於五似將統率前進以逼六五之孤
隂乃為退爻而與離為體愈近於君其志愈下非敢尸
號召之任者故曰匪其彭知分義之宜然故曰明辨晢
也晢與晳字相近俗讀徃徃誤合為一晳从析从白白
也晢从折从日明也音折
殷薦之上帝以配祖考　殷舊釋盛也乃連薦為文不
云作盛樂而云盛薦於文義不安郊祀之禮事天以誠
不以文未聞極其盛美後世用大樂備宫縣梁武帝博
考禮文訂正改撤是也唯大雩用盛樂者以隂陽不和
而不雨故樂極其盛以感召和氣既非以崇德且雩祭
徧祀山川百神不止上帝按堯典以殷中春殷中也郊
以日至乃冬氣之中祖考之祭亦在四仲之月故曰殷
雷之出地在仲春亦中候也以配祖考舊説以祖考配
帝亦非是郊之配唯祖而考不得與且祖配帝非帝配
祖當云配以祖考薦之上帝不應云以配祖考葢配之
為言合也樂以象德所以象祖考之徳感以其志氣而
合漠故曰以配凡此𩔖皆順文求之斯得其解不可屈
文義以就已説則無不可通矣
王用享于西山　文王之稱王周公制禮而追王之文
王固受殷鈇鉞之賜為西伯以事殷終身安於侯服其
謂文王受命稱王者乃為公羊之學董仲舒何休蔡邕
之徒曲相附㑹之邪説宋儒辨之詳矣何本義至此而
又以為文王邪且周人之稱文王必連諡稱之葢連諡
以稱則明其為追王若舎諡而直言王若書所言王若
曰之𩔖則必其王天下者未嘗徑以王稱文王也本義
又云文王郊祀於岐山筮得此爻尤為曲説當殷命未
訖之日而郊祀曹操劉裕之所不敢為而文王為之乎
且升之六四辭亦云然豈文王之享西山既筮得隨又
筮得升乎况王者之大祀卜而不筮少牢以下乃筮禮
有明文何容爚亂筮之設也人皆可就決疑故曰以前
民用即令文王享祀偶筮得此亦不可執一事之吉凶
以槩天下後世尊卑常變之通用則其為象非以己占
之驗言之明矣謂西山為岐山者亦非也文王治岐岐
山正在其封内不得云西言西者中國之山唯西為高
王有天下者之通稱謂九五西山居至髙之地謂上六
也卦以陽隨隂為義上處天位之上人無足以當之者
其唯鬼神乎而上六體隂山本地𩔖五以陽剛履中位
而曲意盡誠以隨上六故其象如此此以贊九五之德
而在上六則為窮無可隨下聽人隨之象不純乎吉使
祀而筮得此爻亦鬼神不康不歆之兆故象傳曰上窮
義愈著矣
先甲後甲(先庚後庚附/)鄭氏以為先甲三日辛也後甲
三日丁也取自新丁寜之義而本義因之王氏以為甲
者創制之令若漢之有令甲令乙孔穎逹兩取其義要
皆求解不得而曲取後代之枝説以附㑹之其以辛為
新者説出於劉熈釋名熈書皆迂謬不足取辛本五味
之一書從革作辛其字从䇂(音愆/)辠之䇂又為金剛觸
人痛楚泣出之義本無自新之意丁之為丁寧者鉦也
鉦之聲丁丁寧寧然借為告戒重複之意者以鉦所以
警衆於行陣者也徒言丁而不言寜其不可作詳勉教
戒之詞明矣以歇後語作隠謎俗謬莫甚焉康成易注
純用緯書故其誖誕如此王氏言創制近之矣而以漢
令甲令乙證之則亦非也令甲令乙者令之卷帙次序
之名也甲者卷之首耳何有於創制之義漢人以縑紙
代竹簡故有此名非可引以證文王之經文且抑何以
通之於巽之先庚後庚邪以實言之甲者事之始庚者
時之變先者先事而告戒後者後事而申飭皆巽風申
命之謂蠱風始出山當事之始言創建功於事未起而
先命之事已行而又戒之也重巽而居外卦之中為庚
改後圖之象故言庚庚於時為秋乃寒暑生殺變易之
候先庚後庚言未庚以前己庚之後申命以善始終也
云三日者誓戒以三日為期也義自昭然何待摭拾瑣
説以巧為附㑹哉
至于八月有凶　舊説或以八月為遯卦値位者以康
節所傳陳摶之圓圖遯居正西也或以八月為値觀卦
者以魏伯陽參同契之卦氣觀居酉位也二説皆出自
緯書京房學宗讖緯始以卦配月而黄冠假之為丹術
為君子術者所不屑道且以遯為臨之錯卦觀為臨之
綜卦皆以相反之義言之若以錯綜相反言吉凶則㤗
當云至于否而凶屯當至于鼎而定至于蒙而亨何獨
臨之至于遯觀而凶乎臨六爻皆變而始成遯初二五
上四爻變而始成觀相去懸逺不大變不至于彼彖為
静而不變之占何得豫憂其至于遯觀之月邪卦之有
錯綜猶人之有生死也豈於方生之時而曰至於死之
日有凶乎足知二説之皆謬矣八月兑位正西八月秋
中兑道之成也臨之内卦為兑自初至三皆為兊體而
成乎兑者六三之隂也初二以陽臨隂雖體兊而以感
應為道則皆吉者未成乎兊故免乎凶也至于三而兊
成則為甘臨於是乎凶言有者憂之則可不凶不憂而
甘則凶其所必有矣即爻論彖即卦體以論占明白簡
易崇經絀緯則易道大明經之亂讖緯亂之京房陳摶
之流相襲而成詖辭如此𩔖者不可不亟為辨正
滅趾滅鼻滅耳　滅猶沒也如水淹物湮沒其中而不
見也内則渉滅鼎及大過過渉滅頂皆隠沒不見之謂
屨校足械今徒罪人所著者何校猶今之枷也屨校著
於脛從上視之則不見趾何校在項從下視之則不見
耳膚大臠無骨貪食無狀捧而齧之則上揜其鼻舊未
注明疑於絶滅則噬膚何至劓其鼻過渉何至斷其首
邪
得金矢　周禮大司冦以兩造兩劑禁民獄訟入束矢
鈞金然後聽之者謂民之獄訟不繇鄉遂縣方違司冦
之禁徑詣於鼂如今越訴笞五十之律非凡獄訟者皆
納金與矢而後聽也管仲治齊乃令凡訟者皆令出金
與箭以供軍用乃使富者可恣其告訐貧民含冤而不
能理此覇國之亂政非先王之法也本義引以釋此爻
誤矣且噬嗑强合不合而初上有被刑之象四五乃理
直而得伸者原非聽訟之人若大象云明罰勑法自别
一義凡經中爻辭俱與彖通周公祖述文王之㫖也其
不與大象通者周公非豫為孔子釋也爻辭為占易者
言大象為學易者言故屯之經綸蒙之果行育德爻辭
不申此義不可以大象釋爻明矣九四方被齧合之累
安得聽人之訟而受金矢且幸得曰得不幸而得亦曰
得法所宜受不可曰得納鈞金束矢既為常法則不當
曰得豈幸民之訟而利其得乎以實求之金矢者以金
為鏃之矢也古有茀矢枉矢殺矢之别唯殺矢則金鏃
其他或不用金如今骲箭之𩔖初上强欲齧合九四剛
不受齧故操矢相嚮初上以矢射四四𫉬其矢而反射
之故初上得凶而四得吉以卦象求之其義自見勿容
雜引曲説以害意也
七日來復　舊説謂自姤而來歴遯否觀剝坤至復為
七日此以卦變徇卦氣而言之也乃卦氣之見於參同
契者一卦一月而非一日一卦若卦變則因已成之卦
一爻變動如噬嗑之於頥是也一爻移易如損益之於
㤗否是也未有相反之甚如姤與復而可云自彼而來
復卦自二以上本純坤之體唯初爻得陽則來復者自
坤而言也坤一變而即得復故四不逺復不逺則非歴
七卦明矣葢七者少陽之數坤為老隂乾為老陽故乾
曰用九坤曰用六不用七八數至於純坤而無可消矣
於是其復速疾而七起焉言日者一晝一夜數極則反
之謂積隂至於六日則必復寒暑隂晴之常也而不正
之氣化抑不盡然故唯速反於七為天行之正而唯顔
子能見之彼流連於遯否觀剝者葢迷而不復至於十
年而不克者耳卦氣之説沙随程氏斥其出自緯書是
也則又烏足信哉
至日閉闗商旅不行后不省方　言至日者槩乎至日
以後之辭也若但長至之一日閉闗而止商旅則行人
姑待於旅舎為戲而已省方非一日之事吉行五十里
則一日往返不出郊關何得云方葢自至日以迄乎雷
出於地驚蟄之後(古歴驚蟄正月中/)而後啟闗以聽商
旅之行后乃出行以省方日至以後兩月之中純隂固
結於上復之象也於時寒氣方盛民當入室以息老慈
幼若任商旅之嗜利奔馳則觸寒威以傷生而廢父子
兄弟歲時聚順之好后若省方則車徒䟦渉吏民迎候
履氷踐雪怨咨繁興皆非以保養孤陽而順天行故兩
月之中下静處之令以法復卦之徳今制臘月十五日
起至正月十五日止非軍國大事急須奉報者皆停止
猶其遺意也
曰閑輿衞　鄭氏云曰當作日本義因之按曰日二字
隸文相近而篆文大異此爻未有每日皆閑之義輿同
車春秋傳所謂輿臣臺也衞徒之從軍者君行師從卿
行旅從皆衞也閑習其事也曰猶爰也有告戒之意猶
詩豈不曰戒之曰良馬方逐申戒僕從以素所閑習者
護車而勿敗績斯以為艱貞之吉
何天之衢　舊於何字皆置不解若以為贊歎之辭則
與之衢二字文義不相通足知何亦負何之何負天之
衢者猶莊子所謂負雲氣背青霄也凡經文何字皆上
聲
朶頥　本義云朶垂也欲食之貌夫下頷曰頥賤丈夫
之欲食者亦唯垂涎頥固不可下垂也且經云舎爾靈
龜觀我朶頥則朶頥者我也觀之者爾也豈自朶頥而
自觀乎朶之本訓樹木之垂朶朶也謂枝葉華實纍纍
然其多也此言貪躁之人見我饌具之豐注目而視驚
詫而覬分其潤咎不在朶頥而在觀雖未忮求而情已
淫故曰亦不足貴若垂涎則賤甚豈但不足貴哉
藉用白茅　古者席地而坐别無食牀(今之桌子/)其爵
爼豆籩皆措於地無藉之者禮文具可攷徵唯郊祀上
帝禮無其文則此以茅之白莠鋪地而藉葢郊也故繫
傳曰㣲物而重用之郊壇地狹登降獻薦執事者趨蹌
於側慮易傾仄故以茅藉之而使安妥君與執事䖍恪
將享萬不至於傾覆而猶必藉之故曰慎之至所以用
茅者事天以質不敢以人為之美薦也初六載三陽以
上事九五之天位故其象如此
樽酒簋貳用缶　樽酒簋貳四字為句象傳既有明文
而晁氏以貳字連下用缶為句謂象傳簋字為衍文徒
以私意改經文而文義不通本義從之過已樽以盛酒
簋以食黍稷於樽言酒而以簋字連之為句則豈簋亦
酒器乎而缶又何所盛邪缶瓦也樽或鑄金或刻木而
加飾簋刻木施丹漆或加玉飾用缶言樽簋皆用陶器
非彫琢金木之美貳間也酒燕禮簋則食禮以盛食(音/)
(嗣/)者燕食不同日而舉詳見周禮儀禮今既設燕禮之
樽又陳食禮之簋相間以待賓且樽簋不用美飾之禮
器而用陶器約之甚矣飲食賓於室薦酒食者不從戸
入而從牖入其簡愈甚疑有咎矣以其柔順承剛之誠
則物㣲禮簡而情則篤故終無咎徵實以攷證文義自
明不然則有樽有簋以盛酒食缶何盛邪割裂經文徒
滋爚亂奚當哉
　
　
　
　
　
　
　
　
　周易稗疏卷一
欽定四庫全書
　周易稗疏卷二
　　　　　　　　　　　　漢陽王夫之撰
　下經
咸其腓　腓在脛上股下或行或止一聽於股而不自
動此近驗之身而灼知之者舊説云腓欲行則先動欲
行者心也先動者股也腓豈欲行又豈先動者乎六二
本静爻又為艮體無先動之象故曰凶居吉能静而不
自動則雖凶居而亦吉凶字自連居字為句猶言處危
而象曰順不害言能順乎股也舊説失之
滕口説也　舊説滕與騰通按騰者駿馬趨驤之謂使
口説如之則亦卓絶之偉論矣滕字从水水涌出曰滕
叔繡之封以為國名者地近汶水洑流坌涌不擇地而
汜濫故地以滕名此云滕口説者乃聞感即應無所擇
而務口給所謂波濤之口也不當作騰驤之騰
錫馬蕃庶晝日三接　錫義有二有自上賜下者如春
秋來錫公命是也有自下獻上者如書九江納錫大龜
是也天子既有以康諸侯矣用是而諸侯皆效順以修
職貢馬者享禮之庭實也三隂連𩔖以進莫不來享故
其馬蕃庶而天子勤於晋接以嘉受之三接者三隂皆
接也王接諸侯之禮凡三等在殷則爵三等公也侯也
子也在周則同姓異姓庶姓也舊釋未明
愁如　王母　愁音鋤侯反釋作憂者乃六朝以後之
字義古音子油反鄉飲酒義秋之為言愁也愁堅固也
二與五正應晉之尤篤者故曰愁如王母舊以為天子
之母古無此稱王之為言大也王母大母也生謂之王
父母没謂之祖妣隂居尊位大母之象
嗃嗃嘻嘻　嘻嘻舊以為嬉笑之嬉嘻乃歎聲本無嬉
義而九三以剛居剛亦無戲渝柔諧之象按嗃嗃嘻嘻
皆取喻於火聲詩多將熇熇猛烈之狀火始然之聲也
春秋傳赫赫譆譆譆譆乗赫赫之餘火將息之聲也九
三以剛處剛離道方成故曰嗃嗃而上承六四風將散
之故曰嘻嘻所以失與不失兼有其𧰼
以辟咎也　辟舊音避者非當音必亦反禳也除也去也避
咎者咎已成而逃之小人之幸免也辟者咎未成而除之君
子之大用也孟子曰患有所不辟豈詭遇惡人以逃禍責乎
九二以上失位之爻皆惡人也初九以剛制之於早見
之乃以治之故除其不祥於未亂而得无咎
蹇利西南不利東北　先儒以臆度而為之釋曰西南
平易東北險阻以寔攷之域中之名山大川其險皆在
西南山則崑崙葱嶺峨睂點蒼水則弱水流沙三峽盤
江皆西南也東北青兖平衍千里何得云西南平易東
北險阻哉蹇之為卦得位可行而初上皆柔而不行是
畏難已甚濡滯而不敏非本不可行也故在險而蹇則
利己出險而嚮平衍之地而猶蹇則不利此所以宜於
西南不宜於東北也解之彖曰利西南者以柔道解散
失位之悖則隨行皆順故雖西南不易解者亦利若東
北之利則不待言也以其失位無東北平易之象故不
言東北以卦義及事理推之知舊説之非矣
益之用凶事告公用圭　周禮大宗伯以凶禮哀邦國
之憂凶事者凶禮之事也凶禮有五以喪禮哀死亡以
荒禮哀凶札以弔禮哀禍災以禬禮哀圍敗以恤禮哀
冦亂凡國有凶事則上告之天子下告之友邦而受其
賻襚歸餫之益春秋許不告災則君子知其先亡告亦
必有將往之儀如臧文仲以紀甗玉磬告糴於齊是也
用圭則尤其重者六三以隂求益於陽求益者近於利
非君子之道唯凶事則可耳故无咎公謂四也六四曰
告公從四從三告也舊釋未明
莧陸夬夬　馬鄭王肅皆以莧陸為商陸陸徳明邱光
庭以莧為今之莧菜陸為商陸乃商陸小草他不經見
尤不可獨謂之陸且此二草於夬夬之義無當按莧字
當从卝而不从艸音胡官反山羊細角者也陸平原也
兊之象羊夬卦五陽上戴一隂其隂纎弱而爻象分岐
故為細角羊行於高平之陸得草而自恣欲行不決為
夬夬夬夬者遲疑舒緩之詞九四從下而速其行如牽
羊之鞭其後然至於平原則地散而愈不速矣莧即四
所牽之羊也五得位而安故曰陸莧莧字相近故傳注
相承而誤
順徳積小以高大　本義云順當作愼今按地中生木
無有愼象而自本逹莖以生枝葉則其積之也順坤順
也㢲亦順以入也君子之徳下學而上逹順徳之序也
若急圖高大而忽其小則躐等而逆矣自當如字
改邑不改井　井之為字篆本作井其外四畫相交而
成九區田之畛域也其中一點穴地以逹泉也司馬法
四井為邑以積為邱甸而出賦此兵制也三代封建沿
革不一人民登耗不恒故分此邑之餘以補彼邑互相
推移而改邑若井以分田制稅公田之中廬舎之間當
中作井而九百畆之田環之溝洫隧路塍埓視以為經
界之準而永無所改經界既正無餘無欠此井無所喪
彼井無可混得居中之井永為標準也葢經界之設必
有表識使民不得混亂木既易朽石亦可移絫土為封
歲乆亦且崩坍北方土厚水深穴井及泉動逾數仞永
難堙塞此先王立法之精而井卦一隂間以一陽又一
陽間以一隂南北異嚮邑有推移而井終不亂以絶吏
民之爭亂得喪兩忘之象故彖辭云然釋易者於此不
察以彖辭為亡實之設言是軌革卦影之邪妄豈聖人
之言而若此哉
舊井無禽　舊以禽為鳥獸者非是井非鳥獸栖止之
地藉令有之正惟荒廢之井人迹不至鳥或暫集而日
汲之新井所必無若云水濁而禽亦不飲鳥獸豈擇清
泉而後飲哉按禽獲也汲而得水以獲為利今此井泥
人不食之因無復治之者日乆淤塞泉脉不通則雖往
汲而亦無所獲矣始則尚有水而人不食乆則雖欲汲
而終無水故曰時舎以舎之故遂至於無也
射鮒　鮒鰂也今謂之鯽凡魚皆待積水深廣而後可
以活唯鯽魚得少水霑濡而足或以濕紙裹之可行數
十里復畜之池從旁注之曰射井谷者井一面崩塌若
谷水不能停涓涓細流旁出唯可以注射鮒魚而已
已日乃孚　辰巳之已與已止之已字畫無異皆音詳
里反亦無異音俗冩辰已字屈下畫使短不鈎嚮上及
已止之已音羊里反而辰巳之已音自皆塾師之謬也
已之轉訓為止為既者以陽氣至已而盡出至午則隂
生矣故許慎曰陽氣已出隂氣已盡此言已日乃孚者
謂日在禺中六陽出地之時也當革之初人心猶多疑
貳必王道大行昭著於天下如日之加已然後無不從
乃者難詞也二為離明之主而得位故與彖同
得妾以其子　已所生之男女通謂之子禮所謂女子
子也詩大邦有子齊侯之子皆女子也以如春秋蔡侯
以吳子之以以卑用尊而能左右之也詩侯疆侯以亦
有相携相助之意六五以柔居中位而貴離為中女則
少也嫡所生之女子子也㢲為長女而一隂在下位處
乎卑妾也初六能以柔順佐佑六五使安位於外故有
妾賢而能提携贊襄其女子子以婦道之象舊説未詳
似謂得妾而生子爻無此象於文義亦不能通
終莫之勝吉　莫之勝吉猶言不勝其吉也勝平聲故
象傳連五字為句若於勝字絶句則是婦之不孕者終
不能孕何以得吉而又何以云得所願也不孕者不相
接也待三年而始孕貞静之至也得婦如此其吉無涯
量矣舊説未詳
承筐无實刲羊无血　筐非奩具也士昏禮所謂笲也
織竹為之實榛栗棗脩以贄見舅姑者刲羊者合卺之
牢鼎士而用大夫之少牢攝禮也无血之羊非特殺者
士女皆以吝而廢禮惡俗也故无攸利舊説未詳
渙奔其杌　程傳以杌為机机與几同見春秋傳几所
據以為安九來居二而得中義亦可通然卦自否變否
四之陽越三而來二故曰奔奔入險中以為坎主則非
平易可安之地非几象也杌者伐木不盡之莖幹礙人
之行險象也入險以消否本無避難之情故曰得願也
悔亡與无悔異无悔者本無悔也悔亡者疑有悔而能
亡也杌非可安故疑於有悔得願故亡
我有好爵　爵所以行獻酬者好去聲好爵相好之爵
燕禮請安於賓徹俎而薦羮無算爵以盡歡者也靡
與縻通留也六三隂柔躁於前行故二與初相和而以
歡好留之陽自相孚而後以孚異𩔖如酬爵之行主自
飲而後送於賓也舊釋未詳
過其祖　過遇不及之義舊說總未分曉小過小者過
也過字之義如師也過之過與不及為對非經過之過
如過我門之過以卦名義觀之可見過者乘盈而勝彼
不及者欲企及而不逮遇則恰與之合也故曰臣不可
過言臣之功名權勢不可勝其君勝其君則恃功凌上
為不道之臣矣弗過言不能過也遇之相得而道合也
弗遇過之過已甚而驕亢故凶
宻雲不雨自我西郊　此與小畜彖同而卦象本不相
肖故邱光庭謂小畜隂氣少小過陽氣少不能和而為
不雨其説近是然此卦之象尤為顯著不待深求重隂
在上為陽氣所隔不能與初二之隂相接故雲宻而雨
不降象曰已上義取諸此
東鄰殺牛不如西鄰之禴祭　本義謂此乃文王與紂
之事按文王在殷盡服事之忱受鈇鉞之賜不得與殷
相伍而相鄰周公豈以掩文王之至德而亢言之且紂
之於文王以徳言之則聖狂逈異以福言之則興喪懸
隔豈待相較而云不如文王之徳雖儉而非儉於事神
紂雖奢淫而非特豐於祀足知本義之疎矣自上臨下
上者左而下者右左為東右為西禮文每以此言東西
鄰者九五之鄰上六其東鄰六四其西鄰也上六已濟
而驕六四求濟而慎故五之福之獨施於四衣袽之戒
禴祀之誠也濡首之厲殺牛之不順也禴為四時之正
祭雖不如蒸嘗之備物而亦必用太牢則禴未嘗無牛
獨言殺牛者特牛之祭郊也上六躋於至高之位僭行
郊禮故神不享而福不降禴祭以愼受福亦非以儉而
勝豐以禮文考之以文王之德思之則本義之不當從
明矣
　
　
　
　
　
　
　
　
　
　
　
　
　
　周易稗疏卷二
欽定四庫全書
　周易稗疏卷三
　　　　　　　　　　　　漢陽王夫之撰
　繫辭上傳
八卦相盪　鼓之以雷霆震也潤之以風雨㢲也日月
運行一寒一暑坎離也乾道成男坤道成女艮兊也此
所謂八卦相盪也陽純乎氣而上升故一陽生於下則
鼓動羣隂而震為雷隂純乎質而下垂故一隂在下則
受陽施以浹於物而㢲為風雨日冬至則遠人陽之隠
也月中冬之望道行於北而近人隂之見也一陽藏於
隂中故坎為寒日夏至而近人陽之見也月中夏之望
道行於南而遠人隂之隠也一隂藏於陽中故離為暑
人物之生隂陽均受而戴之在上者成乎體質致一者
其所成也艮一陽外成故成男兊一隂外成故成女是
以咸卦取象於人身震坎艮陽盪隂剛摩柔也㢲離兊
隂盪陽柔摩剛也㢲為風而兼言雨者陽氣凝於上隂
不得升則復下雨所由降也彖象以坎為雨自其既雨
而為水者言也此以㢲為雨者自其與風俱自空而拂
地者言也故曰易無逹象不可執一以限不測之神化
𩔖如此豈術士射覆之小智所能知哉
乾知大始　本義謂知為主按知之訓主如唐宋官制
不正職銜在彼而差遣在此如知留後事知留内銓之
𩔖乃暫令預知其事而非其官守之意今郡守稱知府
縣令稱知縣皆承其敝非名言之允宜也勿論六經即
漢晉人亦無有以知為主者下傳云知崇法天知(去聲/)
者無不知之謂則乾以明照為用明矣知與作對又與
能對若云乾主大始則亦作也能也何以别於坤之簡
能而成物也天以氣化以神用神氣之靈為聰明今觀
萬物之生其肢體筋脉府藏官骸與夫根莖枝葉華實
雖極於無痕而曲盡其妙皆天之聰明從未有之先分
疏停勻以用地之形質而成之故曰乾知大始坤作成
物以人言之則强固而任能者五榖六牲之養地之材
質所成而虚靈知覺則天不息之神流行於官竅陽氣
一散則有耳而不能聞有目而不能見有脾而不能思
有肝而不能謀有肺而不能慮有腎而不能識其為乾
之以知生物尤為明驗曽攝職而主其事之謂乎
變化者進退之象也剛柔者晝夜之象也　此二句合
釋上剛柔相推而生變化之義當參互讀之不然則晝
豈剛夜豈柔乎猶言剛柔之生變化晝夜進退之象也
變化以動爻之占而言如乾卦初得九則變姤而占在
初九之𩔖自九而下之八退也自六而上之七進也老
隂變少陽曰變變則長老陽變少隂曰化化則消陽明
而隂晦晝已極則夜陽退而化隂也夜已極則晝隂進
而變陽也進無可進則退退無可退則進若少陽少隂
八方退而為六七方進而為九進退不失其故常則變
化不生則六爻皆少之象無之卦無一爻之占以此
彌綸　彌字本從長从爾長亘也爾盛也(如詩彼爾伊/)
(何/)綿亘周徧之謂如云年彌高徳彌邵愈乆而不窮也
如云仰之彌高鑽之彌堅極至而無盡也如云彌縫其
闕綿亘周徧而縫之也綸乃治絲而合之之謂彌綸者
周徧天地終始皆與道合今俗書省長从弓故其義不
明如文塲有宻封本當作宻北人無入聲讀宻為平聲
遂譌彌本義云彌有終竟聨合之意不知聨合乃縫字
之義彌唯言其終竟耳下文謂易合天綸也其兼盡者
則彌也通一章讀之其義自見矣
冶容　冶訓為妖艷之詞者非生成之妍美乃粧飾之
謂也慢藏慢其藏也冶容冶其容也冶鎔也鎔金於冶
變其堅樸之質使流動而有光彩如教導婦人以粧飾
為艷麗故曰誨淫誨之以淫也
天一地二至所以成變化而行鬼神也　五十有五河
圖之畫也天地謂隂陽也成變化言乾坤六子所由成
也乾之化為㢲離兊坤之變為震坎艮行鬼神者吉凶
所由兆也吉凶之生有理而不測鬼神之神也故曰與
鬼神合其吉凶天之一三五七九地之二四六八十從
其用而言也合則中實而奇分則中虚而偶奇者大而
見少偶者小而見多地之三十以分見多其實則少於
天三之一也相得一六二七三八四九五十相與以得
位各有合者越其位而合三為一卦也一五七合而為
乾二十六合而為坤三十八合而為坎四五九合而為
離一三二合而為兊二四一合而為艮九六八合而為
震八七九合而為㢲因其合之象而定其位通其氣相
薄而不相射以成變化而天地所以吉凶生死乎萬物
者行焉此聖人所以因河圖而畫八卦八卦既成又從
而兩之以極其所合之變化則六十四卦成而吉凶之
幾無不備於其中經文之義盡於此而釋經者未能合
圖與卦以求其至當之解乃以意為推測謂一與二相
得三與四相得五與六相得七與八相得九與十相得
既罔所取義苟簡以求通若夫以五行配合而云天一
生水地六成之云云者不知其出於何人亦不知其何
所取義易列八卦分為八象天地雷風水火山澤三聖
立教昭然從未有五行之説五行始於洪範乃言天之
所以協民居而為民用之所需者人君當修治之以厚
民生而利其用與變化鬼神之道全無干渉自京房始
承緯書之邪説而以五行混八卦之中以坎離震兊分
配水火木金差可成説而易於震不言木於㢲言之則
亦顯與易背且無以處土而以坤艮當之又非河圖中
宫之象據周易方位言之則艮居東北坤居西南不可
强合盖陳摶所偽作以伏羲卦位言之則坤北而艮西
北亦非土位至乾㢲無可安頓之處則合乾於兊以為
金合㢲於震以為木卦之與行或八或五其數不齊則
水火獨止一卦餘皆一卦欹零支補乖謬無倫尤為可
哂至云地二生火地四生金則便地司生而天司成爚
亂天地之大經顚倒莫甚焉此説從無解釋芒然不可
分曉唯沙随程氏周易古占略為分疏其説以陽起子
中隂起午中起數陽從子數一至戌為九隂從午數一
至未而二至辰而十天一子也地六亥也亥子水也地
二未也天七午也未午火也天三寅也地八丑也寅丑
木也地四酉也天九申也酉申金也其説止此殊為淺
陋其於成變化行鬼神之妙用全無所當至以天五為
辰地十為卯為土生成之數尤無説以文其妄陋且十
二支而徒缺己戌尤為可笑且河圖本畫陽無二四八
六隂無一三五七九而此説以子一丑二寅三午一未
二申三夾雜天地互數之愈不成説凡此𩔖皆同兒戲
徒亂聖教京房背焦贛之師説以崇䜟緯邵康節隂用
陳摶之小道而倣丹經遂使天一生水云云之遁辭横
行天下人皆蒙心掩目奉之為理數且引以證此章之
旨是釋經之大蠧言道之荆棘也不容不詳辨之
乾之策二百一十六(一叚/)　策數以二老起算實則二
少亦同本義云少陽未極乎盈少隂未極乎虚非也(即/如)
(其説亦當云少陽未極/乎虚少隂未極乎盈)少隂之過揲三十二六之為一
百九十二少陽之過揲二十八六之為一百六十八合
之亦三百六十二篇之䇿萬一千五百二十二老之數
既然少隂之積得六千二百四十四少陽之積得五千
三百七十六亦萬一千五百二十葢起於九六七八九
六合為十五七八亦合為十五則從此積乗之積之無
不合也本義疎矣三百六十當期之日損其氣盈益其
朔虚而定以十二月三十日亦論其梗槩而已康節執
此以起無窮之數徒為玩具於大化固亡當也故筮法
可取象於歴而不可以筮法限歴之算一行所以雖巧
而未盡乎變也王太史肯堂曰河圖之數天終乎九地
終乎十相因為九十虚中而遊四時為四九三百六十
洛書之數四十五實中而建八節四八三百二十中五
八五為四十亦三百六十太極勾三股四弦五積六三
四相因得三十為日數十二乗三百亦三百六十其説
亦似可通然皆遷就整齊與天行之神妙不合且如
萬一千五百二十當萬物之數物之數雖聖人不能知
約而言之動植而已就動而言之羽毛鱗介蠃而已就
植而言之草木金石而已細而别之耳所聞目所見者
且不可悉數况耳所未聞目所未見其能以數紀之以
萬盡之乎易言其象象者彷彿之詞春秋傳曰萬盈數
也當萬物之數象其盈天地之間也邵子據加一倍之
算法限色聲香味以有定之數豈有當哉
參伍錯綜　參者以彼參此伍者相與為耦也如陽參
入於隂中為坎隂參入於陽中為離一陽參入於五隂
之中為師比謙豫二陽參入四隂之中為屯蒙之𩔖皆
參也隂陽各自為伍為泰為否二隂為伍上承一陽為
艮下乗一陽為震二陽為伍上載一隂為兊下履一隂
為㢲及二陽連𩔖居四隂之中為萃為升二隂連𩔖居
四陽之中為大畜為无妄之𩔖皆伍也錯者鑢金之械
器汰去其外而𤼵見其中者也綜者繫經之線以機動
之一上而一下也卦各有六隂六陽隂見則陽隠於中
陽見則隂隠於中錯去其所見之隂則陽見錯去其所
見之陽則隂見如乾之與坤屯之與鼎蒙之與革之𩔖
皆錯也就所見之爻上下交易若織之提綜迭相升降
如屯之與蒙五十六卦皆綜也舊未注明不知此乃讀
易之要不可忽者也
兩儀生四象　生者非所生者為子生之者為父之謂
使然則是有太極無兩儀有兩儀無四象有四象無八
卦之日矣生者於上𤼵生也如人面生耳目口鼻自然
賅具分而言之謂之生耳邵子執加一倍之小數立一
二象之象一純陽一純隂一陽上隂下一隂上陽下謂
之四象更加一畫而其數倍為八卦遂畫四畫之象十
六五畫之象三十二無名無義但以八生十六十六生
三十二三十二生六十四教童稚知相乗之法則可而
於天人之理數毫無所取使以加一畫即加一倍言之
則又何不可加為七畫以倍之為一百二十八漸加漸
倍億萬無窮無所底止又何不可哉不知易但言四象
生八卦定吉凶生大業初不可損而為二爻益而為四
爻五爻此乃天地法象之自然事物變通之定理不可
以算博士銖積寸絫有放無收之小術以亂天地之紀
也四象者通之象二乾坤也變之象二隂陽六錯震坎
艮一象也㢲離兊一象也故又曰易有四象若以二畫
之象為四象則易所本無不得言有矣要而言之太極
即兩儀兩儀即四象四象即八卦猶人面即耳目口鼻
特於其上所生而固有者分言之則為兩為四為八耳
邵子之術繁冗而實淺固其不足從以經攷之自見故
讀易者以不用先天圖説為正以其雜用京房魏伯陽
呂巖陳摶之説也
　繫辭下傳
何以守位曰仁　仁當如字位與財配仁與義配天地
之大徳曰生是總挈語立人之道曰仁與義不當獨言
義也位象卦中之位財象位上之爻當位得中者守位
之仁也爻之得位相應相孚者理財禁非之義也吕氏
謂仁當作人順文直下而害於理不可從也
一君二民二君一民　舊説謂陽爻為君隂爻為民陽
卦一陽二隂為一君二民隂卦一隂二陽為二君一民
於理不順如鄭之有突與子儀衛之有衎剽仕者無擇
而兩事之可云二君然豈僅有一民乎君子之事君也
固專一而無貳心然三代不同於後世道不行則又仕
於他邦豈孔子之出疆載贄亦小人之道乎且陽爻為
君則乾有君而無民隂爻為民則坤有民而無君矣葢
君者所主也民者所治也一竒也陽爻之畫一也二偶
也隂爻之畫一也即所謂天一地二也陽為性為義隂
為情為利陽卦以奇為主而治偶以性正情以義制利
震動之坎居中而宰之艮止之隂皆聴命君子之道也
隂卦以偶為主而治奇以情干性以利妨義㢲以求入
離以相麗兊以相恱陽羣起而從之小人之道也熟繹
本文驗之於事理知舊説之非矣
其出入以度外内使知懼　舊以其出入以度五字為
句外内使知懼為句不成文則云有闕今按度云者有
常度也乃易往來之變初無常度故曰周流六虚不可
為典要此卦變彼卦不相因以為次序乾坤次以屯蒙
屯蒙次以需訟其變無端不可預測使人不得以私意
擬之以機智防之而免於懼抑不得委於時命消長之
固然而忘其懼非若京房之乾必生姤姤必生遯以來
回而反於大有亦非若邵子之乾一兊二截然順布八
宫或方或圓如製衣者之尺寸有成法也使必有度以
出入則因任自然可先事而料其一定之吉凶如火珠
林之以答匹夫匹婦之疑問而釋其憂懼豈聖人師保
父母之明威哉度當音鐸連外内七字為句出入剛柔
之往來外内内卦外卦之定位也言使人於不測之往
來揆度其位之所在或承或乗或當或不當或應或不
應使知事變之無方不可率意妄行聴禍福之自至而
於人事之酬酢莫敢不戰戰栗栗以思免咎矣故易者
因占以致戒者也豈火珠林先天數以尺度之死法妄
言必然之休咎慰妄人之疑慮者所可擬哉
周之盛徳　盛徳與論語至徳同謂忠厚之至欲紂之
圖存永命使殷先王保其宗祧也舊説謂周危而使之
平猶之可也又云殷易而使之傾則殷本不宜失文王
行險以利紂之惡陷使傾覆是蕭道成朱温之大惡何
云盛德乎文王閔紂之失徳必喪殷師欲諫則徒為比
干之死而亡補欲不言則不忍其亡故演易以明吉凶
之所自使知危者可使復平而唯慢易而不知懼者則
人将起而使之傾紂能因此以自警則武王之師可以
不興而天下之民脱於赬尾此周之徳所以盛也曰文
王與紂之事者言文王事紂之事也舊説悖理不可從
　
　
　
　
　
　
　
　周易稗疏卷三
欽定四庫全書
　周易稗疏卷四
　　　　　　　　　　　　　漢陽王夫之撰
　説卦
生蓍　生始制用之也蓍蒿屬一名因陳(因俗作/茵非)凡蒿
莖皆冬枯死至春别𤼵新苗唯此蒿宿梗不死至春因
其舊莖而𤼵枝葉故名曰因陳蓍从艸从耆耆髙年之
謂亦因陳之意宿莖不凋則其枝條長而堅韌故可用
為筮䇿今此艸所在而有其叢生而枝莖繁盛者因地
之肥澤耳説苑見婦人刈蓍薪而遺其蓍簪蓍適足為
薪非幽贊神明而始生之瑞艸明矣聖人取以為筮筴
以其條直因乎自然不假人之修治也今陜西有一叢
百莖者土人采之謂為文王墓艸以充餽遺豈亦聖人
之德所致邪生蓍者聖人所以幽贊神明也神明不能
以善惡吉凶之幾明詔於人故聖人始制用蓍以筮助
神明之聰明而顯之經文之義如此若史記龜筮傳云
王道得而生滿百莖其説出自戰國術士之口本義用
之徒為誕而已矣
參天兩地　三二者本數也參兩者參之兩之從而分
析以數之也天本無三地亦非二以形言之天包地外
天大而地小以氣言之陽盈而隂虚地得天三分之二
故謂之二繇地之二而見天之三此聖人所以以三數
天以二數地而為九為六為三十六為二十四為二百
一十六為百四十四皆倚此以立也其畫之為象則隂
爻􁁆三分而缺其一陽則兼有二而實其中以成乎三
其畫一所謂以一圅三亦圅地二而更盈其一也聖人
因隂陽已然之迹以起數而非天地之有數參之兩之
者人也故數不可以窮神而術者知數而不知數之所
自起宜其徒亂天地之常也
數徃者順知來者逆是故易逆數也　本義以乾兌離
震為已生之卦巽坎艮坤為未生之卦兩端相迎為次
序謂之曰逆云此伏羲之易也勿論遥指一無從授受
之伏羲與莊周之言泰氏許行之言神農以壓倒文周
孔子者同其夸誕孔子所贊者周易也連山歸藏當時
尚存而無所雜引即使伏羲之易果存亦置而弗論故
序卦明以周易之序為序雜卦亦以錯綜相比並論一
皆周易之次何但於此言先天又不明言而但云順逆
以啓後人之疑康節所傳者陳摶以授穆脩脩以授李
挺之者也摶又傳自吕岩乾南左旋坤北右轉乃隂陽
交媾之説其坤起正北厯艮坎巽乾兌離震左旋之方
位則六壬家正月亥將之次第盖合黄冠日者之小術
為還丹火候之定局為君子儒者用以釋先聖之正教
不亦過乎誠以經文合筮法之實理言之則數徃者順
相譬之辭知來者逆正言周易故曰易逆數也逆如周
禮復逆之逆謂自下達上也自上而下謂之順自下而
上謂之逆數已然於既徃則自上而下如序五帝則伏
羲為一神農為二至舜為五又如累十二碁子則以居
上者為一至最下者為十二所謂順也欲知將來之吉
凶則善惡有基得失有本必從下而上故易卦以下一
爻為初筮法先得初次得二次三次四次五以終於上
而數乃合十八變之積以成吉凶之象所謂逆也(如乾/之䇿)
(二百一十六從下/一爻三十六起數)卦畫之生因乎數數由下積卦既成
而後成乎象則象自上垂故但云逆數不云逆象如康
節之言則象亦逆矣且其以兊次乾者隂自上生而自
巽而坎而艮又自下生兩端交凑於中震巽交媾於内
則又半逆半順而非但云逆數矣康節之說求之一部
全易無可證據不𫉬已而曲引此叚經文以文其辭當
時二程子説易已不遵用之蔡神與喜習葬經尚術
數乃從而表章之朱子與神與父子交因習聞其説遂
據以解易耳
雷以動之(以下八章/)　凡此八章次序各别雷以動之
章首震巽次坎離次艮兑終乾坤者盖以卦德之用言
德以漸而成用以漸而進故隂陽從下起雷風者大化
𤼵用之始也次上而坎離見其功次上而艮兑收其效
乃成乾坤之大用君德成而藏之固大用之所以不窮
無有驟躋乎至健大順躐等速成之道也帝出乎震一
章則以四時生物之化而言因四時而定八方取諸地
有四遊之義盖雖有純乾之卦而實言天氣之行乎地
中者故與六子同序而坤居離兑之中乾居兑坎之介
若以實言之則此乾坤與六子皆乾君坤藏之𤼵見於
生物者也此又一義也其言帝言萬物皆以植物之生
化言之若人與鳥獸則無定時不待春生夏長至秋實
而冬落成也乾健也以下諸章則就卦之本體而言乾
健也一章其德之體乾為馬以下則其生物而成乎物
之體者故建乾坤為宗主之君富有之藏而六子以次
而效其成能又一義也因此可見周易之廣大不測因
時以大明終始而無一成之典要特無乾兌離震巽坎
艮坤之序耳陳摶之傳為方士之術益明矣
大赤　五色之赤見之經傳者無大小之異今世有所
謂大紅者乃宋以後用紅藍花及梅子取汁染為極艷
之色奪古正色之朱非古有也按禮五輅有建大赤者
大旗而色赤其色昭明而揭于竿上以指麾故乾象
蒼筤竹　筤音盧黨切藍色也蒼者今天青色蒼筤竹
者嫩竹枝莖蒼翠也震木道未成僅為竹而未老一陽
初生之象
堅多心　木有中邊其中可謂之心然心一而已何得
云多此心乃枝之心節之心也木之癭其紋盤曲而中
結為心多心者多癭也坎險也而為勞卦難於斵治故
有此象
　雜卦
大過顛也(以下/)　雜卦俱以錯綜二體相連因周易本
然之次而相並以論從此下八卦參差不等故本義疑
之而顛剛行正定終窮古韻相叶則非有錯簡大過頤
錯而不綜歸妹既濟未濟皆既錯而又綜卦體既雜故
不同餘卦而自為一例唯中孚小過不應不相配說夬
姤尤宜與剥復一類此為可疑意者欲以夬終之寓扶
陽抑隂之㫖且可生起乾卦為運行不窮之化而中孚
小過大象為離坎水火不相射故與既濟未濟皆不相
並論此抑見聖人於卦之序不主故常變化無方之妙
非後世言易者臆測為一成之局所能與也未濟為男
之窮者程子得之西蜀隠者曰三陽失位然陽失則隂
亦失而歸妹上六隂未失位義不可通盖未濟陽徃而
不返歸妹隂驕而上六五得中尤増亢傲亢則必折故
與未濟同其失焉隠者之説知其一而未知其全也
　
　
　
　
　
　
　
　周易稗疏卷四
欽定四庫全書
　周易稗疏攷異
　　　　　　　　　　　　　漢陽王夫之撰
　攷異
亢龍有悔(説文亢作忼音口朗反又苦浪反即忼慨之/忼忼者直前不讓之意故曰知進而不知退)
(今文作亢於/象義未盡)
履霜堅冰隂始凝也(郭京舉正云堅氷二字衍文胡氏/春秋傳引此亦無堅氷二字又始)
(凝之凝正作冰音魚陵反堅/氷之氷當作仌凝乃俗字)
以從禽也(郭京舉正作何以從禽/也於无虞之義為允)
乗馬班如(説文班當作驙音張/連反馬載重難行也)
泣血漣如(説文作泣涕㦁如㦁力延反/泣下也漣古與瀾通瀠洄也)
再三瀆(䙝黷字本宜作黷春秋黷武字从黑煩辱也从/水之凟乃溝瀆字俗寫更減水作凟从冫尤不)
(成字/之甚)
田有禽利執言(郭京曰定本利執之之行書向下/引腳𩔖行書言字故誤言當作之)
比吉也(郭京曰也/字衍文)
九四履虎尾朔心愬(説文愬愬/作虩虩)
皆失實也(郭京云失當作反此宜以/失實為允不必從郭説)
隨大亨貞无咎而天下隨時(郭京云亨下有利/字合之經文為允)
噬乾胏(胏説文作􁁉从肉从仕食所遺也今文/依揚雄作胏音緇美反音與文皆不同)
賁亨小利有攸徃(郭京云定本不字艸書𫝑如小字當/作不利按經言剛上文柔故小利則)
(郭説/非也)
天文也(郭京日上有剛柔交錯句本義用之今按剛柔/交錯句出王氏注非必經文云然或别有闕文)
剝剝也(郭京云剝也/當作剝落也)
動而健(郭京云健/上有愈字)
育萬物(郭京云/無萬字)
童牛之牿(説文告者牛觸人著横木以告之故借為文/告之告或借音郜則此牿字本宜作告从牛)
(从口已有禁止之義其从牛从/告之牿牛馬牢也見書費誓)
祗既平(祗説文作禔既平音市支反安福也險不滿則/受福於平也若祗字則止有祁祗祗敬二義於)
(既平之義無涉若俗用為只但語助/詞乃晉人法書字不可用書經典)
百穀草木麗乎土(説文作䕻乎地䕻吕支/反草木相附而生也)
日昃之離(説文昃正作􁂠音阻力反一本作􁀈亦/非春秋日昊乃克葬音□與此不同)
振恒凶(説文作榰恒榰章移反柱砥也盖即今之磲石/古用木為之上六為榰者猶大過初上為捒也)
(積隂在上震動不寜而㢲木下柔強欲撐/支故大无功无功者求有功而功不成也)
其牛掣(説文作其牛觢音尺制反一角仰也一角仰則/一角俯乖醜之䫉與其人天且劓同象若掣音)
(昌列反鉗掣也不可作惉懘之懘/釋王輔嗣以為滯隔不進未是)
君子以反身修德(郭京舉正/反作正)
允升(説文允作□音與允字/同進也初處下故日進)
幽不明也(郭京云無幽字今/按幽字誠為贅出)
于臲卼(説文作于𣙗􁀝𣙗魚祭反􁀝五結反𣙗木相摩/也􁀝徐鍇曰物不安則出不在也𣙗摩不安則)
(出離之/故吉行)
甕敝漏(甕字本从缶作罋缶自缶陶器也瓦則以覆屋/者舜先有陶器桀乃作瓦故罌缾之屬皆不宜)
(从/瓦)
亨飪也(説文作孰飪也孰/俗加火作熟非)
而大亨以養聖賢(郭京云無而大亨三字按養聖賢雖/必豐而不可加于天地則不當特言)
(大/亨)
女歸吉也(郭京云/無也字)
君子以居賢德善俗(郭京云俗/上有風字)
不如其娣之袂良也(郭京云/無也字)
士刲羊无血(左傳血作􁀱音呼光反杜預/云血也與六五良字韻叶)
豐其屋(説文作寷其屋音/與豐同大屋也)
吉行也(郭京云吉下有志字/則吉字連上為句)
闃其无人(徐鉉曰窺其户闃其无人窺小視也臭大張/日也言始小視之雖大張日亦不見人義當)
(只用狊字今从/門誤狊扄馘反)
斯其所取災(郭京云斯當作㒋㒋賤人也郭盖據王/輔嗣之説王注云而為斯賤之役也)
㢲(徐鉉曰卦名當作􁁉與㢲字所從之㢲不同上从□/□亦具也具而荐之􁁉順之義卦下一隂薦進于陽)
(與姤/同意)
乗木有功也(郭云句上有/利貞二字)
用拯馬壯(説文作用抍馬壯抍抆字本从/手从升从丞从手則是承字)
繻有衣袽(説文作需有衣絮需待也待亦豫戒之意王/輔嗣曰宜作濡六四離火之主未有霑濡之)
(象固宜作需待之需絮女/余反緼也袽俗字不興)
見天下之賾(徐鉉曰賾字不合六書之義此亦假借/之字當作嘖傳口嘖有煩言賾之左从)
(臣無所取今按賾字或蕭齊之上改造以為已頥同/名令字形茂美實則古所無也後言天下之至)
成天下之亹亹(徐鉉曰易冇亹亹字書所無不知何以/下筆今文又譌作亹古文亦無此字惟)
(河西有浩亹水音門又詩鳬鷺在亹水門也左傳鄭人/弑昭公或立公子亹註不著音當讀如浩亹之亹此亹)
(亹自當依徐鉉所定作/娓娓娓娓不窮之意)
是故夫象(郭京云無/夫象二字)
夫乾確然(説文作寉然寉胡沃反髙至也若/堅确之确俗或作確於此不通)
服牛乗馬(説文作犕牛犕平秘反/借令作服當音房富反)
不見利不勸(郭京云勸/當作動)
天地絪緼(説文作天地壹㚃壹㚃交而不泄之意壹讀/如字㚃音於因反今用絪席緼袍字於義無)
(取/)
危以動則民不與也(郭京云與當作輔按下有/則民不與句不當複出)
乾以君之(郭京云君/當作居)
莫熯乎火(説文熯作□呼旰切从日不从火/與詩我孔熯矣音義皆别)
為的顙(説文的作馰音與的同白頟也按馬/頟白者謂之的盧的字從白亦通)
物生必䝉(郭京云物/當作始)
䝉者䝉也(郭云䝉也也字/上有昧字良是)
比者比也(郭云者字下冇親字按比/也之比或當音毗二反)
䝉雜而著(郭云雜當作稚於義可通但古無稚字正作/穉則不與雜字相近不至傳譌)
　郭京舉正有經文可通但據王輔嗣韓康伯所解輙
　為改易者皆不取入
　
　
　
　
　
　
　
　
　
　
　
　
　
　
　周易稗疏攷異
