#+TITLE: 大戴禮記-漢-戴德
#+DATE: 2016-06-11 12:20:22
#+SOURCE: github.com/kanripo/KR1d0076 master b41658a3                
欽定四庫全書　　　　經部四
　大戴禮記目錄　　　　禮類三(附録/)
　　卷一
　　　王言　　　　　　哀公問五儀
　　　哀公問於孔子　　禮三本
　　卷二
　　　禮察　　　　　　夏小正
　　卷三
　　　保傅
　　卷四
　　　曽子立事　　　　曽子本孝
　　　曽子立孝　　　　曽子大孝
　　　曽子事父母
　　卷五
　　　曽子制言上　　　曽子制言中
　　　曽子制言下　　　曽子疾病
　　　曽子天圓
　　卷六
　　　武王踐阼　　　　衛將軍文子
　　卷七
　　　五帝德　　　　　帝繫
　　　勸學
　　卷八
　　　子張問入官　　　盛德
　　卷九
　　　千乘　　　　　　四代
　　　虞戴德　　　　　誥志
　　卷十
　　　文王官人　　　　諸侯遷廟
　　　諸侯釁廟
　　卷十一
　　　小辨　　　　　　用兵
　　　少閒
　　卷十二
　　　朝事　　　　　　投壺
　　卷十三
　　　公冠　　　　　　本命
　　　易本命
　　　　(臣/)等謹案大戴禮記十三卷漢戴德撰隋書
　　　　經籍志云大戴禮記十三卷漢信都王太傅
　　　　戴德撰梁有諡法三卷後漢安南太守劉熙
　　　　注亡崇文總目云大戴禮記十卷三十五篇
　　　　又一本三十三篇中興書目云今所存止四
　　　　十篇晁公武讀書志云篇目自三十九篇始
　　　　無四十三四十四四十五六十一四篇有兩
　　　　七十四而韓元吉熊朋來黄佐吳澄竝云兩
　　　　七十三陳振孫云兩七十二蓋後人于盛德
　　　　第六十六别出明堂一篇為六十七其餘篇
　　　　第或至文王官人第七十一改為七十二或
　　　　至諸侯遷廟第七十二改為七十三或至諸
　　　　侯釁廟第七十三改為七十四故諸家所見
　　　　不同因有新析一篇則與舊有之一篇篇數
　　　　重出也漢許慎五經異義論明堂稱戴記禮
　　　　説盛德記即明堂篇語魏書李謐傳隋書牛
　　　　宏傳俱稱盛德篇或稱泰山盛德記知析盛
　　　　德篇為明堂篇者出于隋唐之後又鄭康成
　　　　六藝論曰戴德傳記八十五篇司馬貞曰大
　　　　戴禮合八十五篇其四十七篇亡存三十八
　　　　篇蓋夏小正一篇多别行隋唐間錄大戴禮
　　　　者或闕其篇是以司馬貞云然原書不别出
　　　　夏小正篇實闕四十六篇存者宜為三十九
　　　　篇中興書目乃言存四十篇則竄入明堂篇
　　　　題自宋人始矣隋志又曰戴聖刪大戴之書
　　　　為四十六篇馬融足月令明堂位樂記合為
　　　　四十九篇今攷孔穎達義疏于樂記云按别
　　　　録禮記四十九篇樂記第十九然則樂記篇
　　　　第劉向列之别録即與今不殊後漢書橋元
　　　　傳云七世祖仁著禮記章句四十九篇號曰
　　　　橋君學仁即班固所説小戴授梁人橋仁季
　　　　卿者也劉向當成帝時校理秘書橋仁親受
　　　　業小戴之門亦成帝時為大鴻臚劉橋所見
　　　　篇數已為四十有九而融遠在後漢之季小
　　　　戴書不待融足三篇甚明康成嘗受學于融
　　　　者其六藝論亦但曰戴聖傳禮四十九篇作
　　　　隋書者徒附會大戴闕篇以為即小戴所録
　　　　而尚多三篇不符遂漫歸之融耳然因是而
　　　　知隋唐間大戴闕篇與今本無異故今本卷
　　　　數適同隋志卷數也書中夏小正篇最古其
　　　　諸侯遷廟諸侯釁廟投壺公冠皆禮古經遺
　　　　文又藝文志曾子十八篇久逸是書猶存其
　　　　十篇自立事至天圓篇題上悉冠以曾子者
　　　　是也書有注者八卷五卷無注疑闕逸非完書
　　　　朱子引明堂篇鄭氏注云法龜文殆以注歸
　　　　之康成考注内徵引有康成譙周孫炎宋均
　　　　王肅范甯郭象諸人下逮魏晉之儒王應麟
　　　　困學紀聞指為盧辯注據周書辯字景宣官
　　　　尚書右僕射以大戴禮未有解詁乃注之其
　　　　兄景裕謂曰昔侍中注小戴今爾注大戴庻
　　　　纘前修矣王氏之言信而有徵是書正文併
　　　　注訛舛幾不能成誦而永樂大典内散見僅
　　　　十六篇今以各本及古籍中摭引大載禮
　　　　記之文參互校訂附案語于下方史繩祖有
　　　　言大戴記列之十四經其説今不可攷然先
　　　　王舊制時有徵焉固亦禮經之羽翼也乾隆
　　　　四十七年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸　費　墀
欽定四庫全書
　大戴禮記卷一
　　　　　　　　　　　　　漢　戴德　撰
　王言第三十九
　哀公問五儀第四十
　哀公問于孔子第四十一
　禮三本第四十二
　　王言(案王各本訛作主/今據篇内訂正)
孔子閒居曾子侍孔子曰參今之君子惟士與大夫之
言之閒也(案閒古閑切劉本朱本沈本作聞據下文云/吾王言蓋對今之君子所言不出士大夫之)
(言之閒今從袁本/程本髙安本方本)其至于君子之言者甚希矣於乎吾
王言其不出而死乎哀哉(案王字篇内凡十九見曰王/言者二曰明王者十六曰霸)
(王者一程本朱本沈本竝訛作主劉本袁本髙安本昔/者明王必盡知天下良士之名此一處未訛今據以訂)
(正考鄭康成注坊記云大夫有臣者稱之曰主不言君/避諸侯也韋昭注國語于魯語云大夫稱主妻亦如之)
(于晉語云大夫妻稱主從夫稱也爾雅釋詁林烝天帝/皇王后辟公侯君也主字不得列其間曲禮凡執主器)
(注云主君也疏云禮大夫稱主今此言主上通天子諸/侯下含大夫為君者故幷曰主蓋曲禮稱凡執主器概)
(就為臣者言不遺其臣于大夫者今此篇陳明王所以/王天下之道不得稱主明矣況霸王對舉謂霸者王者)
(不可言霸王甚明王肅私定家/語多勦襲此書仍作王言篇)曾子起曰敢問何謂王
言孔子不應曾子懼肅然摳衣下席曰弟子知其不孫
也(案孫遜/古通用)得夫子之閒也難(案閒古莧切朱本沈本訛/作聞下同今從劉本袁本)
(程本髙安/本方本)是以敢問也孔子不應曾子懼退負序而立
孔子曰參女可語明王之道與曾子曰不敢以為足也
得夫子之閒也難是以敢問孔子曰居吾語女(案居字/從方本)
(訂定他本脱此字楊氏先聖/大訓載此篇亦作居吾語女)道者所以明德也德者所
以尊道也是故非德不尊非道不明雖有國馬(案馬他/本訛作)
(焉今從/劉本)不教不服不可以取千里(案此下舊注里一本/作理乃校書者所加)
(非盧氏/注文)雖有博地衆民(案地沈本訛作/施今從各本)不以其道治之
(案道他本訛作/地今從方本)不可以霸王是故昔者明王内修七教
外行三至七教修焉可以守三至行焉可以征七教不
修雖守不固三至不行雖征不服是故明王之守也必
折衝乎千里之外其征也衽席之上還師是故内修七
教而上不勞外行三至而財不費此之謂明王之道也
曾子曰敢問不費不勞可以為明乎孔子愀然揚麋曰
(案麋眉古通用舊注麋一作/眉亦校書者語非盧氏注文)參女以明王為勞乎昔者
舜左禹而右臯陶不下席而天下治夫政之不中君之
過也政之既中(案既沈本訛作/不今從各本)令之不行職事者之罪
也明王奚為其勞也昔者明王關譏而不征市鄽而不
税税十取一使民之力歲不過三日入山澤以時有禁
而無征(案此下舊注一作入山澤以時而不禁/夫圭田無征亦校書者語非盧氏注文)此六者
取財之路也明王捨其四者而節其二者明王焉取其
費也曾子曰敢問何謂七教孔子曰上敬老則下益孝
上順齒則下益悌上樂施則下益諒上親賢則下擇友
上好德則下不隱(案此下舊注一作上好德則下/隱慝亦校書者語非盧氏注文)上惡
貪則下恥爭上强果則下廉恥民皆有别則政亦不勞
矣(案則政二字他本作則貞則正四字就上文廉恥有/别為七教之一此句乃總上文因政訛作正更衍則)
(貞二字耳/今從方本)此謂七教七教者治民之本也教定則本正
矣(案朱本作則正矣方本作本正矣他本皆作是正矣/當是則本二字訛成一是字今從朱本方本合訂)
上者民之表也表正則何物不正是故君先立于仁則
大夫忠而士信民敦工璞商慤女憧婦空空七者教之
志也七者布諸天下而不窕内諸尋常之室而不塞(案/内)
(納古/通用)是故聖人等之以禮立之以義行之以順而民棄
惡也如灌曾子曰弟子則不足道則至矣孔子曰參姑
止又有焉昔者明王之治民有法必别地以州之分屬
而治之然後賢民無所隱暴民無所伏使有司日省而
時考之(案而他本訛作如由/音近而訛今從方本)嵗誘賢焉則賢者親不肖
者懼(案他本脱者/字今從劉本)使之哀鰥寡養孤獨恤貧窮誘孝悌
選賢舉能此七者修則四海之内無刑民矣上之親下
也如腹心則下之親上也如保子之見慈母也(案保緥/古通用)
上下之相親如此然後令則從施則行因民既邇者説
遠者來懐然後布指知寸布手知尺舒肘知尋十尋而
索百步而堵(案古者以長百步濶一步為畮堵字當是/畮字之訛堵髙一丈濶六尺非百步也)
三百步而里千步而井(案井九百畮其方三百步積九/萬步此云千步非也千步二字)
(當是方/里之訛)三井而句烈三句烈而距五十里而封百里而
有都邑乃為畜積衣裘焉使處者恤行者有與亡(案與/他本)
(訛作興今/從方本)是以蠻夷諸夏雖衣冠不同言語不合莫不
來至朝覲于王故曰無市而民不乏無刑而民不違畢
弋田獵之得不以盈宫室也徵斂于百姓非以充府庫
也優怛以補不足(案懮各本皆訛作慢考楚辭九章曰/傷余心之懮懮則懮字之義可見今)
(從楊/本)禮節以損有餘故曰多信而寡貌其禮可守其信
可復其跡可履其于信也如四時春秋冬夏其博有萬
民也如飢而食如渴而飲下土之人信之如暑熱凍寒
(案如他本訛作/夫今從方本)遠若邇非道邇也及其明德也是以兵
革不動而威用利不施而親此之謂明王之守也折衝
乎千里之外此之謂也曾子曰敢問何謂三至孔子曰
至禮不讓而天下治至賞不費而天下之士説至樂無
聲而天下之民和明王篤行三至故天下之君可得而
知也天下之士可得而臣也天下之民可得而用也曾
子曰敢問何謂也孔子曰昔者明王必盡知天下良士
之名(案必他本訛作/以今從方本)既知其名又知其數既知其數又
知其所在明王因天下之爵以尊天下之士此之謂至
禮不讓而天下治因天下之禄以富天下之士此之謂
至賞不費而天下之士説天下之士説則天下之明譽
興(案明譽猶顯譽也惟沈/本作名譽今從各本)此之謂至樂無聲而天下之
民和故曰所謂天下之至仁者能合天下之至親者也
所謂天下之至知者能用天下之至和者也所謂天下
之至明者能選天下之至良者也此三者咸通然後可
以征是故仁者莫大于愛人知者莫大于知賢政者莫
大于官賢有士之君修此三者則四海之内拱而俟然
後可以征明王之所征必道之所廢者也彼廢道而不
行然後誅其君致其征弔其民而不奪其財也故曰明
王之征也猶時雨也至則民説矣是故行施彌博得親
彌衆此之謂衽席之上乎還師
　　哀公問五儀(案儀各本訛作義今據荀/子哀公篇人有五儀訂正)
魯哀公問于孔子曰吾欲論吾國之士與之為政何如
者取之孔子對曰生乎今之世志古之道居今之俗服
古之服舍此而為非者不亦鮮乎哀公曰然則今夫章
甫句屨紳帶而搢笏者(案句荀/子作絇)此皆賢乎孔子曰否不
必然今夫端衣𤣥裳冕而乘路者志不在于食葷斬衰
菅屨杖而歠粥者(案菅他本訛作蕳攷/荀子作菅今從方本)志不在于飲食
故生乎今之世志古之道居今之俗服古之服舍此而
為非者雖有不亦鮮乎哀公曰善(案此下荀子有孔子/曰人有五儀有庸人)
(有士有君子有賢人有大聖哀/公曰敢問凡二十六字此文脱)何如則可謂庸人矣孔
子對曰所謂庸人者口不能道善言而志不邑邑(案邑/悒古)
(通/用)不能選賢人善士而託其身焉以為己憂動行不知
所務止立不知所定日選于物不知所貴從物而流不
知所歸五鑿為政心從而壊若此則可謂庸人矣哀公
曰善何如則可謂士矣孔子對曰所謂士者雖不能盡
道術必有所由焉雖不能盡善盡美必有所處焉是故
知不務多而務審其所知行不務多而務審其所由言
不務多而務審其所謂知既知之行既由之言既順之
若夫性命肌膚之不可易也富貴不足以益貧賤不足
以損若此則可謂士矣哀公曰善何如則可謂君子矣
孔子對曰所謂君子者躬行忠信其心不置(案置他本/訛作買考)
(後卷文王官人篇有施而不置注云不形/于心色也可證其心不置之義今從劉本)仁義在已而
不害不知聞志廣博而色不伐思慮明達而辭不爭君
子猶然如將可及也而不可及也如此可謂君子矣哀
公曰善敢問何如可謂賢人矣(案他本脱可字/今從朱本沈本)孔子對
曰所謂賢人者好惡與民同情取舎與民同統行中矩
繩而不傷于本言足法于天下而不害于其身窮為匹
夫而願富(案窮他本訛作/躬今從方本)貴為諸侯而無財如此則可
謂賢人矣哀公曰善敢問何如可謂聖人矣孔子對曰
所謂聖人者知通乎大道應變而不窮能測萬物之情
性者也大道者所以變化而凝成萬物者也情性也者
所以理然不然取舎者也故其事大配乎天地參乎日
月雜于雲蜺總要萬物穆穆純純其莫之能循若天之
司莫之能職百姓淡然莫知其善(案莫他本皆作不/今從永樂大典本)若
此則可謂聖人矣哀公曰善孔子出哀公送之
　　哀公問于孔子
哀公問于孔子曰大禮何如君子之言禮何其尊也孔
子曰丘也小人何足以知禮君曰否吾子言之也孔子
曰丘聞之也民之所由生禮為大非禮無以節事天地
之神明也非禮無以辨君臣上下長幼之位也非禮無
以别男女父子兄弟之親昏姻疏數之交也君子以此
之為尊敬(案此下小/戴有然字)夫然後以其所能教百姓(案小戴/無夫字)
不廢其會節有成事然後治其雕鏤文章黼黻以嗣其
順之然後言其喪葬(案小戴/作喪算)備其鼎俎設其豕腊修其
宗廟嵗時以敬祭祀以序宗族則安其居處(案小戴作/即安其居)
(節/)醜其衣服卑其宫室車不雕幾器不刻鏤食不二味
以與民同利昔之君子之行禮者如此公曰今之君子
胡莫之行也孔子曰今之君子好色無厭(案色小/戴作實)淫德
不倦荒怠敖慢固民是盡忤其衆以伐有道(案忤小/戴作午)求
得當欲不以其所古之用民者由前(案古小/戴作昔)今之用民
者由後今之君子莫為禮也孔子侍坐于哀公哀公曰
敢問人道誰為大孔子愀然作色而對曰君及此言也
(案君下小/戴有之字)百姓之德也固臣敢無辭而對人道政為大
公曰敢問何謂為政孔子對曰政者正也君為正則百
姓從政矣君之所為百姓之所從也君所不為百姓何
從公曰敢問為政如之何孔子對曰夫婦别父子親君
臣義(案義他本作嚴今/從永樂大典本)三者正則庻民從之矣(案民小/戴作物)
公曰寡人雖無似也願聞所以行三言之道可得而聞
乎(案小戴/無而字)孔子對曰古之為政愛人為大所以治愛人
禮為大所以治禮敬為大敬之至也(案小戴/作至矣)大昏為大
大昏至矣大昏既至冕而親迎親之也親之也者親之
也是故君子興敬為親舍敬是遺親也弗愛不親弗敬
不正愛與敬其政之本與公曰寡人願有言然冕而親
迎不已重乎孔子愀然作色而對曰合二姓之好以繼
先聖之後以為天地社稷宗廟之主(案社稷小戴/在宗廟之下)君何
謂已重乎公曰寡人固不固焉得聞此言也(案不固永/樂大典本)
(作不/問)寡人欲問不得其辭請少進孔子曰天地不合萬
物不生大昏萬世之嗣也君何謂已重焉(案何下各本/多衍以字方)
(本無前君何謂已/重乎亦無以字)孔子遂有言曰(案小戴/無有字)内以治宗廟
之禮足以配天地之神明出以治直言之禮足以立上
下之敬物恥足以振之國恥足以興之為政先禮禮者
政之本與(案者小/戴作其)孔子遂言曰昔三代明王之政必敬
其妻子也有道妻也者親之主也敢不敬與子也者親
之後也敢不敬與君子無不敬也敬身為大身也者親
之枝也敢不敬與不能敬其身是傷其親傷其親是傷
其本傷其本枝從而亡三者百姓之象也身以及身子
以及子配以及配(案配小戴/竝作妃)君子行此三者(案小戴/無子字)則
愾乎天下矣先王之道也(案先他本及小戴竝作/大今從永樂大典本)如此
國家順矣(案國上小/戴有則字)公曰敢問何謂敬身孔子對曰君
子過言則民作辭過動則民作則君子言不過辭動不
過則百姓不命而敬恭如是則能敬其身能敬其身則
能成其親矣公曰敢問何謂成親孔子對曰君子也者
人之成名也百姓歸之名謂之君子之子是使其親為
君子也是為成其親名也已(案親下小/戴有之字)孔子遂言曰古
之為政(案之他本訛作/人今從方本)愛人為大不能愛人不能有其
身(案他本脱能/字今從方本)不能有其身不能安土不能安土不能
樂天不能樂天不能成身公曰敢問何謂成身孔子對
曰不過乎物公曰敢問君子何貴乎天道也(案他本脱/子字今從)
(髙安/本)孔子對曰貴其不已如日月西東相從而不已也
(案西東小/戴作東西)是天道也不閉其久也(案小戴/無也字)是天道也無
為物成(案為下小/戴有而字)是天道也已成而明是天道也公曰
寡人憃愚冥煩(案憃永樂大典/本劉本訛作蠢)子識之心也(案識小戴/作志鄭注)
(讀為/識)孔子蹴然避席而對曰仁人不過乎物孝子不過
乎物是故仁人之事親也如事天事天如事親(案他本/脱故字)
(今從/方本)是故孝子成身公曰寡人既聞是言也無如後罪
何孔子對曰君之及此言也是臣之福也
　　禮三本
禮有三本天地者生之本也(案生字程本方本竝作性/今從荀子史記及沈本)
先祖者類之本也君師者治之本也無天地焉生無先
祖焉出無君師焉治三者偏亡無安之人故禮上事天
下事地宗事先祖而寵君師是禮之三本也王者天太
祖諸侯不敢壊(案壊他本作懐今從永樂大典本劉本/朱本沈本蓋諸侯以始封之君為太祖)
(不敢壊謂/不祧也)大夫士有常宗所以别貴始德之本也郊止
天子社至諸侯(案至字他本作止/今從方本及荀子)道及士大夫(案此下/舊注一)
(本有荀子云六字乃校/書者所加非盧氏注文)所以别尊者事尊卑者事卑宜
鉅者鉅宜小者小也(案别字下各本有尊卑/二字今從方本及荀子)故有天下
者事七世有國者事五世有五乘之地者事三世有三
乘之地者事二世待年而食者(案待年謂農夫力田者/也荀子作持手史記作)
(有持/牲)不得立宗廟所以别積厚者流澤廣積薄者流澤
卑也(案各本多重積厚二字今從程本髙安本廣字他/本多作光今從永樂大典本也字各本多作亦如)
(之今從朱/本沈本)大饗尚𤣥尊爼生魚先大羮貴飲食之本也
大饗尚𤣥尊而用酒(案此下荀/子有醴字)食先黍稷而飯稻粱祭
嚌大羮而飽乎庻羞貴本而親用也(案他本脱也字今/從方本及荀子)
貴本之謂文親用之謂理兩者合而成文以歸大一夫
是謂大隆故尊之尚𤣥酒也爼之生魚也豆之先大羮
也一也(案各本多脱此二字今/從方本及荀子史記)利爵之不卒也(案爵各/本多訛)
(作省今從方本/及荀子史記)成事之爼不嘗也三侑之不食也一也
大昏之未發齊也廟之未納尸也始卒之未小斂也一
也(案各本多脱此二字/今從方本及荀子)大路車之素幭也郊之麻冕也
喪服之先散帶也(案各本多脱也字/今從方本及荀子)一也三年之哭不
文也清廟之歌一倡而三歎也縣一罄而尚拊搏(案左/傅室)
(如縣罄服䖍/讀罄為磬)朱弦而通越也(案各本脱也/字今從方本)一也凡禮始
于脱成于文終于隆故至備情文俱盡其次情文迭興
(案迭他本作佚今/從劉本髙安本)其下復情以歸大一天地以合四時
以洽日月以明星辰以行江河以流萬物以倡好惡以
節喜怒以當以為下則順以為上則明萬變不亂貸之
則䘮
　
　
　
　
　大戴禮記卷一
欽定四庫全書
　大戴禮記卷二
　　　　　　　　　　　　　漢　戴德　撰
　禮察第四十六
　夏小正第四十七
　　禮察
孔子曰君子之道譬猶防與夫禮之塞亂之所從生也
猶防之塞水之所從來也故以舊防為無用而壊之者
必有水敗以舊禮為無所用而去之者(案他本脱所字/今從程本朱本)
(髙安/本)必有亂患故婚姻之禮廢則夫婦之道苦而淫辟
之罪多矣鄉飲酒之禮廢則長幼之序失而爭鬭之獄
繁矣聘射之禮廢則諸侯之行惡而盈溢之敗起矣喪
祭之禮廢則臣子之恩薄而倍死忘生之徒衆矣(案徒/他本)
(訛作禮今/從方本)
凡人之知能見已然不能見將然禮者禁于將然之前
(案各本多脱于/字今從沈本)而法者禁于巳然之後是故法之用易
見而禮之所為至難知也(案至各本訛作/生今從方本)若夫慶賞以
勸善刑罰以懲惡先王執此之正堅如金石行此之信
順如四時處此之功無私如天地爾豈顧不用哉然而
曰禮云禮云(案而各本多作/如今從方本)貴絶惡于未萌而起教于
微眇(案教各本多作敬/今從方本及漢書)使民日徙善遠罪而不自知也
孔子曰聽訟吾猶人也必也使無訟乎此之謂也為人
主計者莫如先審取舍(案先各本多訛作安/今從方本及漢書)取舎之極
定于内安危之萌應于外也安者非一日而安也危者
非一日而危也皆以積然不可不察也善不積不足以
成名惡不積不足以滅身而人之所行各在其取舍以
禮義治之者積禮義以刑罰治之者積刑罰刑罰積而
民怨倍禮義積而民和親故世主欲民之善同而所以
使民之善者異或導之以德教或歐之以法令導之以
德教者德教行而民康樂歐之以法令者法令極而民
哀戚哀樂之感禍福之應也我以為秦王之欲尊宗廟
而安子孫與湯武同然而湯武能廣大其德(案然而各/本訛作然)
(則如三字/今從方本)久長其後行五百嵗而不失秦王亦欲至是
而不能持天下十餘年即大敗之此無他故也湯武之
定取舎審而秦王之定取舎不審也易曰君子慎始差
若毫釐繆以千里取舎之謂也然則為人主師傅者不
可不日夜明此(案不可不各本訛作/不可以今從方本)問為天下如何曰
天下器也今人之置器置諸安處則安置諸危處則危
而天下之情與器無以異在天子所置爾湯武置天下
于仁義禮樂而德澤洽禽獸草木廣育被蠻貊四夷累
子孫十餘世厯年久五六百嵗此天下之所共聞也秦
王置天下于法令刑罰德澤無一有而怨毒盈世民憎
惡如仇讎禍幾及身子孫誅絶此天下之所共見也夫
用仁義禮樂為天下者行五六百嵗猶存用法令為天
下者十餘年即亡是非明斆大驗乎人言曰聽言之道
必以其事觀之則言者莫敢妄言今或言禮義之不如
法令(案今字下各本多衍子/字今從方本及漢書)教化之不如刑罰人主胡
不承殷周秦事以觀之乎
　　夏小正
正月
啟蟄言始發蟄也
鴈北鄉先言鴈而後言鄉者何也見鴈而後數其鄉也
鄉者何也鄉其居也鴈以北方為居何以謂之(案此下/各本或)
(衍一居字或衍為/居二字今從方本)生且長焉爾九月遰鴻鴈先言遰而
後言鴻鴈何也見遰而後數之則鴻鴈也何不謂南鄉
也曰非其居也故不謂南鄉記鴻鴈之遰也而不記其
鄉何也(案而各本多作/如今從傅本)曰鴻不必當小正之遰者也
雉震呴呴也者鳴也震也者鼓其翼也(案各本訛作震/也者鳴也呴也)
(者鼓其翼也徐堅初學記/兩引此文今據以訂正)正月必雷雷不必聞惟雉為
必聞之何以謂之(案四字句絶篇内凡/三見皆申上之辭)雷則雉震呴相
識以雷
魚陟負氷陟升也負氷云者言解蟄也
農緯厥耒緯束也束其耒云爾(案此下各本衍/者字今從方本)用是見
君之亦有耒也
初嵗祭耒始用暢也(案此下舊注暢一作畼及校書者/所加非盧氏注文畼鬯暢古通用)
其曰初嵗云者暢也者終嵗之用祭也言是月之始用
之也初者始也(案此條惟初嵗祭耒四字是古經經不/僅曰祭耒而必曰初嵗祭耒以祭必用)
(暢而用之自是始故加初嵗二字以表此祭為終嵗用/暢之始始用暢也正解經文言初嵗二字所兼含之意)
　(下復申之曰其曰初嵗云者以暢是終嵗之祭所皆用/初嵗對終嵗而言各本或訛作其用初云爾儀禮經傳)
　(通解作其曰初云爾也者又移此句于暢也者終嵗之/用祭也下文理隔礙不可通其列夏小正經文増始用)
(暢三字為經愈生紛糾矣方本作/其曰初嵗云者與下文一氣通貫)
或曰祭韭也(案此五字當移下條園/之燕者也下舛誤在此)
囿有見韭(案各本脱見/字今從傅本)囿也者(案各本脱者/字今從傅本)園之燕者
也
時有俊風俊者大也大風南風也何大于南風也曰合
冰必于南風解冰必于南風生必于南風收必于南風
故大之也
寒日滌凍塗滌也者變也變而煖也凍塗者凍下而澤
上多也(案釋澤/古通用)
田鼠出田鼠者嗛鼠也記時也
農率均田率者循也均田者始除田也言農夫急除田
　也
獺獻魚(案各本多脱此/三字今從方本)獺祭魚其必與之獻何也(案與/之下)
(舊注與疑作謂乃校書/者所加非盧氏注文)曰非其類也祭也者得多也善
其祭而後食之十月豺祭獸謂之祭獺祭魚謂之獻何
　也豺祭其類獺祭非其類故謂之獻大之也
鷹則為鳩鷹也者其殺之時也鳩也者非其殺之時也
善變而知仁也故其言之也曰則(案其字傅/本作具非)盡其辭也
鳩為鷹變而之不仁也故不盡其辭也
農及雪澤(案釋澤/古通用)言雪澤之無髙下也
初服于公田古有公田焉者古者先服公田(案者字各/本多作言)
(今從/方本)而後服其田也
采芸為廟采也
鞠則見(案鞠當作噣爾雅噣謂之柳詩召/南鄭康成箋噣在東方正月時也)鞠者何也星
名也鞠則見者嵗再見云爾(案云字各本訛在下條/蓋記時也下今訂正)
　初昏參中蓋記時也
斗柄縣在下言斗柄者所以著參之中也
柳稊(案稊各本訛作梯/今從關本下同)稊也者發孚也
梅杏杝桃則華杝桃山桃也
緹縞縞也者(案各本脱一縞/字今從方本)莎隨也緹也者其實也(案/儀)
(禮經傳通解訛作緹也者/莎隨也縞也者其實也)先言緹而後言縞者何也緹
先見者也何以謂之(案四字句絶與前鴈北/鄉及雉震呴二條同)小正以著
名也(案儀禮經傳通解移上十字于篇題下非也此言/小正立言之體以緹著而先見故不曰縞緹而名)
(其物候曰/緹縞耳)
雞桴粥粥也者相粥之時也(案一本作相/粥粥呼也)或曰桴嫗伏
也粥養也
二月
往耰黍禪禪單也
初俊羔助厥母粥俊也者大也粥也者養也言大羔能
食草木而不食其母也羊蓋非其子而後養之(案蓋各/本訛作)
(羔今從/關本)善養而記之也或曰夏有暑祭(案夏各本訛作/憂今從傅本暑)
(各本多作煮/今從方本)祭也者用羔是時也不足喜樂喜羔之為
生也而記之謂羔羊腹時也(案謂羔羊他本訛作與牛/羊或訛作與羊牛今從傅)
(崧卿所言舊/本及方本)
綏多女士綏安也冠子取婦之時也
丁亥萬用入學丁亥者吉日也萬也者干戚舞也入學
也者大學也謂今時大舎采也(案舎采即釋/菜古通用)
祭鮪祭不必記記鮪何也鮪之至有時美物也鮪者魚
之先至者也而其至有時謹記其時
榮菫采繁菫采也(案繁蘩古通用各本訛作/榮黄菜色菜繁今從劉本)繁由胡(案/由)
(各本訛作田下同胡下又/衍繁字今從爾雅及方本)由胡者繁母也繁旁勃也(案/旁)
(各本訛作萬今從陸璣/毛詩草木蟲魚疏所引)皆豆實也故記之
昆小蟲抵蚳昆者衆也由魂魂也(案由猶古通用各本/訛作田魂螺也今從)
(劉/本)魂魂也者動也(案各本脱魂魂也/三字今從方本)小蟲動也其先言
動而後言蟲者何也萬物至是動動而後著(案各本脱/至字又脱)
(一動字今從傅/本方本合訂)抵猶推也蚳螘卵也為祭醢也取之則
必推之推之不必取(案各本訛作必/不取今從傅本)故言推而不言取
(案故言各本訛作/取必今從方本)
來降燕乃睇(案此下當/脱一室字)燕乙也降者下也言來者何也
莫能見其始出也故曰來降言乃睇何也睇者眄也眄
者視可為室者也百鳥皆曰巢突穴又謂之室何也(案/突)
(穴即燕之所為似穴而突出者也/又謂各本訛作取與今從方本)操泥而就家(案操各/本作摻)
(今從/傅本)入人内也(案各本訛作人人或/作人入今從關本)
剝鱓(案鱓鼉/古通用)以為鼓也
有鳴倉庚倉庚者商庚也商庚者長股也
榮芸
時有見稊始收有見稊而後始收是小正序也小正之
序時也皆若是也稊者所為豆實
三月
參則伏伏者非亡之辭也(案亡各本訛作/忘今從傅本)星無時而不
見我有不見之時故曰伏云
攝桑攝而記之(案各本重一桑/字今從傅本)急桑也
委楊(案委下舊注委一作萎乃/校書者所加非盧氏注文)楊則花而後記之
䍷羊(案䍷之言圍/也謂其環聚)羊有相還之時(案還環/古通用)其類䍷䍷然
記變爾或曰䍷羝也
􁈲則鳴􁈲天螻也
頒冰頒冰者分冰以授大夫也
采識(案爾雅/作蘵)識草也
妾子始蠶先妾而後子何也曰事有漸也言事自卑者
始(案事字各本訛在自卑/下今從傅菘卿説訂正)
執養宫事執操也養長也
祈麥實麥者(案各本作麥實/者今從傅本)五穀之先見者故急祈而
記之也
越有小旱越于也記是時恒有小旱
田䑕化為鴽鴽鵪也變而之善故盡其辭也鴽為䑕變
而之不善故不盡其辭也
拂桐芭拂也者拂也桐芭之時也或曰言桐芭始生貌
拂拂然也
鳴鳩言始相命也先鳴而後鳩何也鳩者鳴而後知其
鳩也
四月
昴則見
初昏南門正南門者星也嵗再見壹正蓋大正所取法
也
鳴札(案爾雅/作蚻)札者寧縣也(案爾雅注/引作虎縣)鳴而後知之故先
鳴而後札
囿有見杏囿者山之燕者也
鳴蜮(案蜮蟈/古通用)蜮也者或曰屈造之屬也
王萯秀
取荼荼也者以為君薦蔣也
秀幽
越有大旱記時爾
執陟攻駒執也者始執駒也執駒也者離之去母也陟
升也(案各本脱此三字/今從張本方本)執而升之君也攻駒也者教之
服車數舎之也
五月
參則見參也者伐星也(案伐各本訛作/牧今從傅本)故盡其辭也
浮游有殷殷衆也浮游殷之時也浮游者渠略也朝生
而莫死稱有何也有見也
鴂則鳴鴂者百鷯也鳴者相命也其不辜之(案辜沈本/訛作事)
時也是善之故盡其辭也
時有養日養長也一則在本一則在末(案本末猶初終/謂或在初或在)
(終鄭注月令云辰角見九/月本也天根見九月末也)故其記曰時有養日云也(案/各)
(本脱有字云訛作之/今從方本傅本合訂)
乃瓜乃者急瓜之辭也瓜也者始食瓜也
良蜩鳴良蜩也者五采具
匽之興五日翕望乃伏(案匽爾雅/注作蝘)其不言生而稱興何
也不知其生之時故曰興以其興也故言之興五日翕
也望也者月之望也而伏云者不知其死也故謂之伏
五日也者十五日也翕也者合也伏也者入而不見也
啓灌藍蓼啓者别也陶而疏之也灌者聚生者也記時
也
鳩為鷹
唐蜩鳴唐蜩者(案蜩下各本有/鳴字今從方本)匽也
初昏大火中大火者心也心中種黍菽糜時也
煮梅為豆實也
蓄蘭為沐浴也
菽糜已在經中又言之(案上初昏大火中説曰心中種/黍菽糜時也謂種黍與菽糜二)
(事皆以心中為候此民事之常記心中則二事/自見故云巳在經中又言之非經重出此文也)是何也
時食矩關而記之(案是字時字各本互訛今從方本矩/當作巨大也古字規矩鉅細通作巨)
(經不復著種黍而詳記菽糜夏時以菽為/糜乃時所食之大關或解矩為法者非)
頒馬分夫婦之駒也
將閒諸則(案閒當/作閑)或取離駒納之則法也(案此下舊注/矩關一作短)
(閔夫婦一作夫卿乃校/書者所加非盧氏注文)
六月
初昏斗柄正在上五月大火中六月斗柄正在上用此
見斗柄之不正當心也(案正各本訛作/在今從方本)蓋當依依尾也
煮桃桃也者杝桃也杝桃也者山桃也煮以為豆實也
鷹始摯始摯而言之何也諱殺之辭也故言摯云(案各/本脱)
(言字今/從傅本)
七月
秀雚葦未秀則不為雚葦秀然後為雚葦故先言秀
狸子肇肆肇始也肆遂也言其始遂也其或曰(案其字/衍文)
肆殺也
湟潦生苹湟下處也有湟然後有潦潦而後有苹草也
(案下潦字各本亦/作有潦今從傅本)
爽死爽也者猶疏也
苹秀(案苹爾/雅作荓)苹也者(案此下各本衍/有字今從傅本)馬帚也
漢案户漢也者天漢也(案各本脱此四字今據文/選西征賦月賦注所引)案户
也者直户也言正南北也
寒蟬鳴蟬也者蝭􁈷也
初昏織女正東鄉
時有霖雨
灌荼灌聚也荼雚葦之秀為蔣褚之也雚未秀為菼葦
未秀為蘆
斗柄縣在下則旦
八月
剝𤓰剝𤓰也者(案各本脱此四/字今從傅本)畜𤓰之時也
𤣥校𤣥也者黑也校也者若綠色然婦人未嫁者衣之
剝棗剥也者取也
栗零零也者降也零而後取之故不言剝也
丹鳥羞白鳥丹鳥也者謂丹良也白鳥也者(案兩也者/各本脱也)
(字今從月/令注所引)謂蚊蚋也其謂之鳥者何也(案各本脱者何/二字今從傅本)
重其養者也有翼者為鳥羞也者進也不盡食也
辰則伏辰也者房星也(案各本脱者字今從通解本房/各本訛作謂今從初學記所引)
伏也者入而不見也
鹿人從鹿人從者(案各本不重鹿人/從三字今從方本)從羣也鹿之養也
離羣而善(案此下各本衍/而字今從傅本)之離而生非所知時也故記
從不記離君子之居幽也不言或曰人從也者(案各本/重一人)
(字今從/方本)大者于外小者于内率之也
鴽為䑕
參中則旦
九月
内火内火也者大火大火也者心也
遰鴻鴈遰往也
主夫出火主夫也者主以時縱火也
陟𤣥鳥蟄陟升也𤣥鳥者燕也先言陟而後言蟄何也
陟而後蟄也
熊羆貊貉鼶鼬則穴(案爾雅注引鼶鼬則穴/各本訛作鼬鼪則大)言蟄也(案/各)
(本作若蟄而/今從方本)
榮鞠鞠草也鞠榮而樹麥時之急也
王始裘王始裘者何也(案各本不重王始裘/三字今從通解本)衣裘之時
也
辰繫于曰
雀入于海為蛤蓋有矣非常入也
十月
豺祭獸善其祭而後食之也
初昏南門見(案此月南門三星朝見于東南/隅非昏見也初昏二字乃衍文)南門者星
名也及此再見矣
黑鳥浴(案鳥各本訛作/烏今從關本)黑鳥者何也鳥也(案各本脱黑/鳥二字及下)
(也字今/從傅本)浴也者飛乍髙乍下也
時有養夜養者長也(案各本脱夜養/二字今從關本)若日之長也
𤣥雉入于淮為蜃蜃者蒲盧也(案古語謂隨變/而成者曰蒲盧)
織女正北鄉則旦織女星名也
十有一月
王狩王狩者(案各本脱下王/字今從傅本)言王之時田也(案各本脱/也字今從)
(方/本)冬獵為狩
陳筋革陳筋革者省兵甲也
嗇人不從不從者弗行(案此下/有脱文)
于時月也萬物不通
隕麋角隕墜也日冬至陽氣至始動諸向生皆蒙蒙符
矣故麋角隕記時焉爾
十有二月
鳴弋(案弋鳶/古字通)弋也者禽也先言鳴而後言弋者何也鳴
而後知其弋也
𤣥駒賁𤣥駒也者螘也賁者何也走于地中也
納卵蒜卵蒜也者本如卵者也納者何也納之君也
虞人入梁虞人官也梁者主設罔罟者也
隕麋角蓋陽氣且睹也(案且各本作/旦今從傅本)故記之也
　
　
　
　
　
　
　
　
　大戴禮記卷二
欽定四庫全書
　大戴禮記卷三
　　　　　　　　　　　　　漢　戴德　撰
　保𫝊第四十八
　　保傅
殷為天子三十餘世而周受之
　　凡三十一世
周為天子三十餘世而秦受之
　　凡三十七世
秦為天子二世而亡人性非甚相遠也
　　孔子曰性相近
何殷周有道之長而秦無道之暴
　　暴卒疾也
其故可知也古之王者太子迺生因舉以禮(案各本作/太子及生)
(固舉之禮漢書賈誼傳作太子迺生顔師古注迺始也/魏書李彪傳所引作因舉以禮與新書合今參據改正)
　古即殷周時也
使士負之
　卜其吉也
有司齊肅端冕(案齊肅各本訛作參夙興/今據李彪傳所引改正)見之南郊見
於天也
　齊肅(案各本訛作/參職今訂正)謂三月朝也端正也冕服之正
過闕則下
　敬君典法之處
過廟則趨
　逕闕故下(案逕各本訛作遥今據/儀禮經傳通解改正)望廟則趨
孝子之道也故自為赤子時教固巳行矣昔者周成王
幼在襁褓之中召公為太保周公為太傅太公為太師
　武王崩成王十有三也而云在襁褓之中言其小
保保其身體
　保謂安守之
傅傅其德義
　傅猶敷也
師導之教訓
　師傅之教大同也師主于訓導傅則受而述之書序
　曰周公為師召公為保相成王為左右也
此三公之職也
　今尚書説三公司馬司徒司空也古尚書及周禮説
　義與此同故先儒論者多依此為説也
于是為置三少皆上大夫也
　卿也謂之孤也
曰少保少傅少師是與太子宴者也
　記者因成王幼稚周公居攝又以王少漸聖賢之訓
　長終封禪之美故據其成事同于太子而始末序之
　取明殷周之隆師友為先也
故孩提
　三少又親近故孩提而教之
三公三少固明孝仁禮義以導習之也逐去邪人不使
見惡行于是比選天下端士孝悌閑博有道術者以輔
翼之使之與太子居處出入故太子乃日見正事聞正
言行正道左視右視前後皆正人夫習與正人居不能
毋正也猶生長于齊不能不齊言也習與不正人居不
能毋不正也猶生長于楚不能不楚言也故擇其所嗜
必先受業乃得嘗之擇其所樂必先有習乃得為之
　恐其懈惰故以所嗜好而誘之
孔子曰少成若天性(案他本脱去天/字今從劉本)習貫之為常
　言人性本雖無善少教成之若天性自然也周書曰
　習之為常自氣血始
此殷周之所以長有道也
　其太子幼擇師友亦然
及太子少長知妃色則入于學學者所學之官也(案各/本作)
(則入于小學小者所學之官也/今據賈誼新書及漢書訂正)
　古者太子八嵗入小學十五入太學也
學禮曰帝入東學上親而貴仁則親疏有序而恩相及
矣帝入南學上齒而貴信則長幼有差而民不誣矣帝
入西學上賢而貴德則聖智在位而功不匱矣帝入北
學上貴而尊爵則貴賤有等而下不踰矣
　成王年十五亦入諸學觀禮布政故引天子之禮以
　言之四學者東序瞽宗虞庠及四郊之學也春氣温
　養故上親夏物咸小大殊故上齒秋物成實故貴德
　　冬時物藏于地惟象于天半見也故上爵也
帝入太學承師問道退習而端于太傅太傅罰其不則
而達其不及則德智長而理道得矣此五義者既成于
上則百姓黎民化輯于下矣(案輯下舊注輯一作緝乃/校書者所加非盧氏注文)
學成治就此殷周之所以長有道也
　成王學竝正于三公也獨云太傅舉中言
及太子既冠成人免于保傅之嚴則有司過之史有虧
膳之宰(案有下各本衍/徹字今從方本)
　太子齒于學有榎楚之威成王雖幼固與成人等且
　王既冠
太子有過史必書之史之義不得不書過不書過則死
過書而宰徹去膳(案此下各本衍夫膳二字今/從方本及太平御覽所引)宰之義
不得不徹膳不徹膳則死于是有進善之旍
　堯置之令進善者立于旍下也
有誹謗之木
　堯置之使書政之愆失也
有敢諫之鼓
　　舜置之使諫者擊之以自聞也
鼓夜誦詩
　賈誼云瞽史誦詩然瞽與鼓聲誤也夜史為字誤
工誦正諫大夫進謀
　　工樂人也瞽官長誦謂隨其過誦詩以諷大夫諫之
　　以義後于瞽史
士傳民語習與智長故切而不攘
　量知授業故雖勞能受也
化與心成故中道若性
　觀心施化故變善如性也
是殷周所以長有道也三代之禮天子春朝朝日秋暮
夕月
　祭日東壇祭月西坎以别内外以端其位
所以明有别也
　教天下之别也(案别各本訛作臣/今從永樂大典本)
春秋入學坐國老執醬而親饋之
　仲春舎菜合儛仲秋班學合聲天子視學而遂養老
所以明有孝也
　教天下之孝也
行中鸞和步中采茨(案此下舊注一作薺乃/校書者語非盧氏注文)趨中肆夏
　　車亦應樂節步又中佩聲互言之也爾雅曰堂上謂
　　之行門外謂之趨周禮及玉繅曰行以肆夏趨以采
　　茨此云步中采茨趨中肆夏又云行以采茨趨以肆
　　夏則于大寢之内奏采茨朝廷之中奏肆夏與周禮
　文誤也
所以明有度也
　教天下之儀也(案各本脱之字今/從永樂大典本)
于禽獸見其生不食其死聞其聲不嘗其肉故遠庖廚
　　玉繅曰凡血氣之類弗身踐
所以長恩且明有仁也
　皆先正于已
食以禮
　謂爼豆傳列及食之等
徹以樂
　　于飲食之問又不忘禮樂
失度則史書之工誦之三公進而讀之宰夫減其膳是
天子不得為非也
　失孝敬禮樂之度也
明堂之位曰(案位當作禮與上所/引學禮皆古禮逸篇)篤仁而好學多聞而
道慎天子疑則問應而不窮者謂之道道者導天子以
道者也常立于前是周公也誠立而敢斷
　言能忠誠有立而果于斷割
輔善而相義者謂之充充者充天子之志也常立于左
是太公也絜亷而切直匡過而諫邪者謂之弼弼者拂
天子之過者也常立于右是召公也博文强記接給而
善對者謂之承承者承天子之遺忘者也常立于後是
史佚也
　接給謂應所問而給也史佚周太史尹佚也立道于
　前承于後置充于左列諫于右順名義也道者有疑
　則問故或謂之疑充者輔善故或謂之輔
故成王中立而聽朝則四聖維之是以慮無失計而舉
無過事殷周之所以長乆者(案所各本訛作/前今從方本)其輔翼天
子有此具也及秦不然其俗固非貴辭讓也所尚者告
得也
　賈誼云所上者告訐也然得字之誤也
固非貴禮義也所尚者刑罰也故趙髙傅胡亥
　趙髙宦者秦中車府令胡亥始皇少子二世也
而教之獄所習者非斬劓人則夷人三族也故今日即
位明日射人忠諫者謂之誹謗深為計者謂之訞誣
　昔伊尹諫夏桀桀笑曰子為訞言矣莊辛諫襄王襄
　　王曰先生為楚國訞與是也
其視殺人若艾草菅然豈胡亥之性惡哉彼其所以習
導非其治故也鄙語曰不習為吏而視巳事(案而各本/作如今從)
(方/本)
　　觀前成事也古諺云前事之不忘後事之師也鄙猶
　　今言俗語然也
又曰前車覆後車誡夫殷周所以長乆者其已事可知
也然而不能從(案而各本作/如今從方本)是不法聖知也秦世所以
亟絶者其轍迹可見也然而不辭者是前車覆而後車
必覆也夫存亡之變(案各本訛作敗今/従方本及漢書)治亂之機其要
在是矣天下之命縣于天子天子之善在于早諭教與
選左右心未疑而先教諭則化易成也
　　心未疑謂未有所知時也
夫開于道術知義理之指則教之功也若夫服習積貫
則左右已胡越之人生而同聲嗜慾不異及其長而成
俗也絫數譯而不能通(案絫各本訛作參能下各/本有相字今從方本劉本)行雖
有死不能相為者教習然也
　生而同聲及其長也重譯而曉之不能使言語相通
　嗜慾不異至于成俗其所行雖有死之可畏猶不相
　　放為者皆教習使之然也
故曰選左右早諭教最急夫教得而左右正左右正則
天子正矣天子正而天下定矣
　孟子曰君正莫不正也君正而國定也
書曰一人有慶萬民賴之此時務也
　時猶是也
天子不諭先聖王之德(案諭各本訛作論/今從方本及漢書)不知國君畜
民之道不見禮義之正不察應事之理不博古之典傳
不閑于威儀之數詩書禮樂無經學業不法凡是其屬
太師之任也天子無恩于父母不惠于庻民無禮于大
臣不中于刑獄(案刑各本訛作制今據儀禮經傳通解/訂正此下舊注無一作輕乃校書者所)
(加非盧/氏注文)無經于百官不哀于喪不敬于祭不信于諸侯
不誡于戎事不誠于賞罰不厚于德不强于行賜與侈
于近臣遴愛于疏遠卑賤(案遴吝古字通用各/本訛作鄰今從方本)不能懲
忿窒慾
　言不勝其情易曰君子以懲忿窒慾
不從太師之言凡是其屬(案其各本訛作/之今從方本)太傅之任也
天子處位不端受業不敬言語不序聲音不中律
　聲有準乃中律
進退節度無禮
　節度或為即席
升降揖讓無容周旋俯仰視瞻無儀妄顧咳唾(案妄各/本訛作)
(安今從/方本)趨行不得
　趨或為走
色不比順隠琴瑟
　隱據也言按禮樂之器
凡此其屬太保之任也天子宴瞻其學
　少師與天子宴者也
左右之習反其師
　左右所習不順于師也
答遠方諸侯不知文雅之辭應羣臣左右不知已諾之
正簡聞小誦不傳不習凡此其屬少師之任也天子居
處出入不以禮冠帶衣服不以制御器在側不以度(案/此)
(下各本衍縱/字今從方本)上下雜采不以章
　惑于朱紫不以典章
忿怒説喜不以義賦與集讓(案集通解/云當作譙)不以節凡此其
屬少傅之任也天子宴私安而易(案而各本作/如今從方本)
　自放縱也
樂而湛
　湛以樂也(案儀禮經傳通/解作過于樂也)
飲酒而醉食肉而餕
　過其性也
飽而强
　强勉强也
饑而惏
　惏貪殘也
暑而暍
　暍傷暑也
寒而𠻳寢而莫宥坐而莫侍行而莫先莫後天子自為
開門户取玩好自執器皿亟顧環面
　環旋也
御器之不舉不藏凡此其屬少保之任也號呼歌謡聲
音不中律宴樂雅誦(案誦頌/古通用)迭樂序(案迭各本訛作/送今從方本)
　輕用雅誦也凡禮不同樂各有秩苟從所好亂其次
　聲樂之失任在太史者樂應天也國語曰吾非瞽史
　　焉知天道也
不知日月之時節不知先王之諱與大國之忌
　　周禮小史職曰若有事則詔王之忌諱也
不知風雨雷電之眚凡此其屬太史之任也易曰正其
本萬物理失之毫釐差之千里故君子慎始也
　　據易説言也
春秋之元詩之關雎禮之冠昏易之乾巛皆慎始敬終
云爾
　　元者氣之始也夫婦化之始也冠昏人之始也乾巛
　　物之始也獲麟春秋終也頌者詩之終也吉禮禮之
　　終也未濟易之終也此其重始令終之義也以言人
　　道當謹始而貴終也
素成(案下云故曰素成則此二字目下之辭/各本作素誠繁成因訛致衍今訂正)謹為子孫
娶妻嫁女必擇孝悌世世有行義者(案行下他本衍/仁字今從劉本)如
是則其子孫慈孝(案他本脱去其/字今從劉本)不敢婬暴黨無不善
三族輔之
　　三族父族母族妻族
故曰鳯凰生而有仁義之意虎狼生而有貪戾之心兩
者不等各以其母嗚呼戒之哉無養乳虎將傷天下
　謂古有斯言
故曰素成胎教之道書之玉板藏之金匱置之宗廟以
為後世戒
　斯王業隆替之所由也當重而祕之故置于宗廟藏
　以金匱也
青史氏之記曰(案此下舊注一曰青史子/乃校書者語非盧氏注文)古者胎教王
后腹之七月而就宴室
　宴室郟室次于寢也亦曰側室自王后以下有子月
　辰女史皆以金環止御王后比七月就宴室夫人婦
　嬪則以三月就其側室皆閉房而處也王后以七月
　為節者君聽天下之内政自諸侯以下妻同之也
太師持銅而御户左(案師各本訛作史/今據通解訂正)太宰持升而御
户右
　太師瞽者宗伯之屬下大夫太宰膳夫也冢宰之屬
　上士二人言太宰因諸侯之稱也樂為陽故在左飲
　食為隂故在右升所以斟
比及三月者王后所求聲音非禮樂則太師緼瑟而稱
不習
　謂逆序若淫聲
所求滋味者非正味則太宰倚升而言曰不敢以待王
太子
　謂非秩若不時緼瑟倚升示不用
太子生而泣太師吹銅曰聲中某律
　貴中月管
太宰曰滋味上某
　上某時味
然后卜名上無取于天
　謂昊旻之事
下無取于墬
　謂神州及社稷
中無取于名山通谷無拂于鄉俗
　言不苟易于鄉俗也
是故君子名難知而易諱也此所以養恩之道
　謂避後之諱
古者年八嵗而出就外舎學小藝焉履小節焉束髪而
就太學學大藝焉履大節焉
　外舎小學謂虎闈師保之學也(案各本脱外舎二字/今從永樂大典本補)
　(虎闈各本作庠門又于師字下保字/上雜入庠門一作虎闈六字今訂刪)大學王宫之東
　者束髪謂成童白虎通曰八嵗入小學十五入大學
　是也此太子之禮尚書大傳曰公卿之太子大夫元
　士嫡子年十三始入小學見小節而履小義二十而
　入大學見大節而踐大義此世子入學之期也又曰
　十五入小學十八入大學謂諸子性晚成者至十五
　入小學其早成者十八入大學内則曰十年出就外
　傅居宿于外學書計者謂公卿以下教子于家也
居則習禮文行則鳴佩玉升車則聞和鸞之聲是以非
僻之心無自入也在衡為鸞在軾為和馬動而鸞鳴鸞
鳴而和應聲曰和和則敬此御之節也上車以和鸞為
節下車以珮玉為度上有雙衡下有雙璜
　衡平也半璧曰璜
衝牙
　衝在中牙在旁
玭珠以納其間
　納于衡璜衝牙之間玭亦作蠙
琚瑀以雜之
　總曰玭珠而赤者曰琚白者曰瑀或曰瑀美玉琚石
　次玉
行以采茨趨以肆夏步環中規折環中矩進則揖之(案/此)
(下舊注揖一作厭乃校/書者語非盧氏注文)退則揚之然后玉鏘鳴也古之
為路車也蓋圓以象天二十八橑以象列星
　橑蓋弓也
軫方以象地三十幅以象月故仰則觀天文俯則察地
理前視則睹鸞和之聲側聽則觀四時之運
　謂視輪也車為月
此巾車教之道也
　巾車宗伯之屬下大夫二人自青史氏以下太子之
　事也
周后妃任成王于身立而不跂(案此下舊注跂一作跛/乃校書者語非盧氏注)
(文/)坐而不差獨處而不倨雖怒而不詈胎教之謂也
　太任孕文王目不視惡色耳不聽淫聲口不起惡言
　故君子謂太任為能胎教也古者婦人孕子之禮寢
　不側坐不邊立不蹕不食邪味割不正不食席不正
　不坐目不視邪色耳不聽淫聲令瞽誦詩道正事如
　此則生子形容端正才過人矣孕子之時必慎所感
　感于善則善感于惡則惡也
成王生仁者養之
　謂乳母也
孝者緥之
　謂保母也
四賢傍之
　謂慈母及子師
成王有知而選太公為師周公為傅此前有與計
　謂諸公也
而後有與慮(案此下各本衍也/字今從劉本方本)是以封泰山而禪梁甫
朝諸侯而一天下由此觀之王左右不可不練也
　白虎通曰王者易姓而起必升封泰山報告之義天
　　以髙為尊地以厚為德故增泰山之髙以報天附梁
　甫之厚以報地明以成功事就有益于天地若髙者
　加髙而厚者增厚矣尚書中候曰昔者聖王功成道
　洽符出乃封泰山禮緯曰刑法格藏世作頌聲封于
　泰山考績柴燎禪于梁甫刻石紀號英炳巍巍功平
　世教白虎通又曰王始起日月尚促德化未宣獄訟
　未息近不治遠不安故太平巡狩也按古受命之君
　太平然後行巡狩封禪之事者諒有義也故管夷吾
　記凡封禪之君七十二家至于三代惟夏禹殷湯周
　成王而已其封山之禮要于岱禪地之禮别以云繹
　其故何也以岱宗東方之岳非所易者其于衆山可
　因義取尚故白虎通以繹繹者為無窮之意亭亭者
　為德法審著凡封禪之禮周于恒霍及繼體之君獨
　言泰山及受命者舉其始也封謂負土石于泰山之
　隂為壇而祭天也禪謂除地于梁甫之隂為墠以祭
　地也變墠為禪者神之也
昔者禹以夏王桀以夏亡湯以殷王紂以殷亡闔廬以
吳戰勝無敵夫差以見禽于越
　夫差内不納子胥之忠諫外結怨于諸侯無德罷百
　姓故終縊于句踐也
文公以晉國霸而厲公以見殺于匠黎之宫
　厲公有鄢陵之勝而驕暴無道及遊于匠黎氏之家
　　為欒書中行偃刦而幽之諸侯百姓不哀救三月而
　　死也
威王以齊强于天下而簡公以弑于檀(案此下舊注一/有槀字乃校書)
(者語非盧氏注文槀即臺字之誤/各本正文復衍臺字今據注刪)
　檀臺名也簡公悼公之子齊侯壬也威王陳敬仲之
　後田常之六世孫田和之孫也田常弑簡公至和為
　齊侯其孫號稱王大强于天下
穆公以秦顯名尊號(案各本脱秦/字今從方本)二世以刺于望夷之
宫
　穆公秦伯任好也德公之少子宣公之季弟其孫孝
　公曰昔我穆公自岐之間修德行武東平晉亂以河
　為界西霸戎翟地廣千里天子致伯諸侯畢賀顯名
　尊號謂此也望夷宫在長陵西北長平觀東臨涇水
　作之以望北夷二世嘗夢白虎齧其左驂殺之心不
　樂乃問占夢者卜言涇水為祟二世就望夷之宫而
　祠焉趙髙為丞相二世以天下兵冦之事而責之髙
　懼誅遂使其壻閻樂將士卒殺之望夷宫之内
其所以君王同而功迹不等者所任異也
　君謂齊晉王謂夏殷
故成王處緥抱之中朝諸侯周公用事也武靈王五十
而弑沙丘任李兌也
　　武靈王肅侯之子趙武王也舎其太子章而立王子
　　何自號為主父後有太子難李兌圍之于沙丘終餓
　　于沙宫也沙丘今在趙郡鍾臺之南
齊桓公得管仲九合諸侯
　　國語曰兵車之屬六乘車之會三
　一匡天下
　　匡正也謂陽穀之會施四教于諸侯
再為義王
　陽穀與召陵也
失管仲任豎刁狄牙身死不葬而為天下笑一人之身
榮辱具施焉者在所任也
　葬之為言藏也管仲死桓公任豎刁狄牙使專國政
　桓公卒二子各欲立其所傅之公子而諸子竝爭國
　亂無主桓公屍在牀積六十七日十二月乙亥其子
　無詭立乃棺赴焉七日辛巳夜殯至九月而後𦵏矣
故魏有公子無忌而削地復得
　公子無忌信陵君也時魏地多為秦所幷削安釐王
　二十六年秦昭王卒三十年信陵君率五國之兵攻
　秦而敗之復得其地
趙得藺相如而秦不敢出
　藺相如趙惠文王之相也嘗以和氏之璧使于秦完
　璧而歸及澠池之會又偪秦王為趙王擊缶是以秦
　人憚焉故曰趙有藺相如强秦不敢闚兵井陘
安陵任周瞻而國人獨立
　諸記多為唐雎又賈子胎教與此同安或為􁆘或云
　秦破韓滅魏而鄢陵君獨以五十里國存者周瞻唐
　雎之力也
楚有申包胥而昭王反復
　昭王為闔盧敗于柏莒而越在草莾包胥裹糧跣走
　請救于秦遂得甲車千乘步卒十萬敗吳師于濁上
　王反而國存
齊有田單襄王得其國
　襄王閔王之子法章也初齊之敗楚使淖齒將兵救
　齊因相閔王淖齒遂殺閔王其子法章變易姓名為
　莒太史家庸齒去莒莒中齊亡臣相聚求閔王之子
　欲立之于是莒人共立法章是為襄王也以保莒城
　而布告齊國曰王既立在于莒也襄王五年而田單
　卒以即墨之師攻破燕迎襄王于莒入臨淄齊故地
　盡復屬齊封田單為安平君
由是觀之無賢佐俊士而能成功立名安危繼絶者未
之有也是以國不務大而務得民心佐不務多而務得
賢臣得民心者民從之有賢佐者士歸之文王請除炮
烙之刑而殷民從
　昔紂為長夜之飲百姓怨望諸侯有叛之者紂乃重
　刑辟有炮烙之法文王出牖里求以洛西之田請除
　炮烙之刑紂乃許之
湯去張網者之三面而二垂至
　湯嘗出田見野張網四面祝曰自上下四方皆入吾
　網湯曰噫盡之矣乃去其三面而祝曰欲左左欲右
　右不用命者乃入吾網諸侯聞之曰湯德至矣乃及
　禽獸于是朝商者三十國二垂謂天地之際言感通
　之遠淮南子曰文王砥德修政二垂至
越王不頽舊冢而吳人服
　蓋句踐也
以其所為順于人也
　皆得民心也
故同聲則異而相應意合則未見而相親賢者立于本
朝而天下之豪相率而趨之也
　從其類也故詩有伐木之歌易有㧞茅之喻也
何以知其然也管仲者桓公之讐也
　乾時之役管仲射桓公中其鉤
鮑叔以為賢於已而進之桓公七十言説乃聽遂使桓
公除仇讎之心而委之國政焉桓公垂拱無事而朝諸
侯鮑叔之力也
　垂拱言無所指麾者也
管仲之所以北走桓公而無自危之心者同聲于鮑也
　齊在魯北
衛靈公之時蘧伯玉賢而不用迷子瑕不肖而任事
　彌當聲誤為迷也因言賢者殁猶得士也
史鰌患之數言蘧伯玉賢而不聽病且死謂其子曰我
即死
　言死于今一曰即就
治喪于北堂吾生不能進蘧伯玉而退迷子瑕是不能
正君者死不當成禮而置屍于北堂
　而猶汝也
于我足矣靈公往弔問其故其子以父言聞靈公造然
失容
　造然驚慘之貌
曰吾失矣立召蘧伯玉而貴之
　進之為卿
召迷子瑕而退之(案各本脱之/字今從方本)徙喪于堂成禮而後去
衛國以治史鰌之力也
　成禮復正室
夫生進賢而退不肖死且未止又以屍諫可謂忠不衰
矣
　故論語曰直哉史魚
紂殺王子比干而箕子被髮陽狂
　比干諫而死箕子曰知不用而言愚也殺其身以彰
　君之惡名不忠也二者不可然且為之不祥莫大焉
　解衣被髪為狂而去之
靈公殺泄冶而鄧元去陳以族從
　凡諸侯之卿大夫有功德者則命之立族使其子嗣
　之以守宗廟鄧元知陳之必亡故以族去昔宫之竒
　諫虞不從亦族行之
自是之後殷幷于周陳亡于楚以其殺比干與泄冶而
失箕子與鄧元也
　紂以文王十二年殺比干十三年為武王滅陳靈公
　魯宣九年殺泄冶十一年而楚子縣焉
燕昭王得郭隗而鄒衍樂毅自齊魏至(案各本自訛作/以脱魏字今從)
(方本及賈/誼新書)
　昭王易王之子燕王平也能師事郭隗而為之立宫
　室于是修先君之怨于齊以求士也韓詩外傳云以
　魏齊至之
于是舉兵而攻齊棲閔王于莒
　閔王威王之孫宣王之子齊王地也閔王三十年昭
　王與晉楚合謀而伐齊齊師大敗樂毅為上將遂入
　臨淄閔王出奔於衛衛不安去之鄒魯又不納焉遂
　去于莒也
燕度地計衆(案度各本訛作/支今從方本)不與齊均也然而所以能
申意至于此者(案而各本作/知今從方本)由得士也
　度猶計也昭王曰孤極知燕小力不足以報之然得
　賢士與之共國以雪先恥孤之願也
故無常安之國無恒治之民(案恒各本訛作/宜今從方本)得賢者安
存失賢者危亡自古及今未有不然者也
　故韓詩外傳曰賢者之所在其君未嘗不尊其國未
　嘗不安也
明鏡者所以察形也往古者所以知今也
　詩云殷鑒不遠在夏后之世
今知惡古之危亡不務襲迹于其所以安存則未有異
于郤走而求及于前人也太公知之故興微子之後而
封比干之墓夫聖人之于當世存者乎其不失可知也
(案此條有脱文賈誼新書云夫聖人之于聖者之/死尚如比其厚也況當世存者乎其弗失可知矣)
　興微子之後封比干之墓見于本紀樂記云太公者
　公襄之也
　
　
　
　大戴禮記卷三
欽定四庫全書
　大戴禮記卷四
　　　　　　　　　　　　漢　戴德　撰
　曾子立事第四十九
　曾子本孝第五十
　曾子立孝第五十一
　曾子大孝第五十二
　曾子事父母第五十三
　　曾子立事
曾子曰君子攻其惡
　計其失也
求其過
　省其身也
彊其所不能去私欲從事于義可謂學矣君子愛日以
學及時以行難者弗辟易者弗從惟義所在日旦就業
夕而自省思以殁其身亦可謂守義矣君子學必由其
業
　故業必請之
問必以其序問而不決承間觀色而復之
　復白也
雖不説亦不彊爭也
　雖不説未解不彊爭
君子既學之患其不博也既博之患其不習也既習之
患其無知也既知之患其不能行也既能行之貴其能
讓也
　貴不以巳能而競于人
君子之學致此五者而已矣
　五者謂患其不博不習無知不能行能以讓
君子博學而孱守之
　孱小貌不務大
微言而篤行之行必先人言必後人
　君子欲訥于言而敏于行
君子終身守此悒悒
　悒悒憂念也
行無求數有名事無求數有成
　數猶促速
身言之後人揚之身行之後人秉之
　非法不言言則為人誦之非德不行行則為人安之
君子終身守此憚憚
　憚憚憂惶也
君子不絶小不殄微也
　殄亦絶也
行自微也不微人人知之則願也人不知苟吾自知也
君子終身守此勿勿也
　勿勿猶勉勉
君子禍之為患辱之為畏見善恐不得與焉見不善者
恐其及已也
　論語曰見善如不及見惡如探湯
是故君子疑以終身
　疑善之不與惡之及巳也
君子見利思辱見惡思詬
　詬恥也
嗜慾思恥忿怒思患
　故愚惑者一朝之忿忘其身
君子終身守此戰戰也君子慮勝氣
　血氣勝則害身故君子有三戒
思而後動論而後行行必思言之
　貴其可談言
言之必思復之
　論語曰信近于義言可復也
思復之必思無悔言
　無不可復
亦可謂慎矣人信其言從之以行
　已言不虚
人信其行從之以復
　易曰終日乾乾反復其道
復宜其類
　詩云宜爾室家樂爾妻孥
類宜其年
　詩云樂只君子萬壽無期
亦可謂外内合矣君子疑則不言未問則不言兩問則
不行其難者君子患難除之財色遠之流言滅之禍之
所由生自孅孅也是故君子夙絶之君子巳善亦樂人
之善也巳能亦樂人之能也已雖不能亦不以援人君
子好人之為善而弗趣也
　不促速之恐其倦也
惡人之為不善而弗疾也疾其過而不補也
　補謂文也
飾其美而不伐也
　顔淵曰願無伐善
伐則不益補則不改矣君子不先人以惡不疑人以不
信
　謂不億不信不逆詐
不説人之過成人之美
　説解説也
存往者在來者
　在猶存也
朝有過夕改則與之夕有過朝改則與之君子義則有
常善則有鄰
　德不孤
見其一冀其二見其小冀其大苟有德焉亦不求盈于
人也
　言器之也
君子不絶人之歡不盡人之禮
　通飲食之饋序其歡也簡服物之禮令其忠也
來者不豫往者不嗔也(案嗔各本因注有慎/字訛作慎今從方本)
　慎故于物來者不猶豫往者無所嗔
去之不謗
　以義去之
就之不賂
　以道往也
亦可謂忠矣君子恭而不難安而不舒遜而不諂寛而
不縱惠而不儉直而不徑
　徑行夷狄之道
亦可謂知矣君子入人之國不稱其諱不犯其禁
　諱國諱禁國禁
不服華色之服
　服法服
不稱懼惕之言故曰與其奢也寧儉與其倨也寧句
　倨猶慢也句以喻敬
可言而不信寧無言也君子終日言不在尤之中小人
　一言終身為罪君子亂言而弗殖
　夙絶之
神言不致也
　怪力亂神子所不語
道遠日益(案此下各本衍云字今/從馬驌繹史所引訂正)衆信弗主霒言弗與
(案霒古隂字各本/訛作靈今從方本)
　道遠日益積習之也不主謂僉議所同不為主
人言不信不和
　不合忠信之道
君子不唱流言不折辭
　言不苟折窮人辭也
不陳人以其所能言必有主行必有法
　依前言往行也
親人必有方
　方猶常也
多知而無親
　無所親行
博學而無方好多而無定者君子弗與也君子多知而
擇焉博學而算焉多言而慎焉
　多言者謂時事須繁也言雖多而皆慎
博學而無行進給而不讓好直而徑儉而好􁐒者君子
不與也
　􁐒塞也言好直則太徑為儉又太逼塞于下也
夸而無恥强而無憚好勇而忍人者君子不與也亟達
而無守
　亟數也數自達而無所守
好名而無體
　無容體
忿怒而無惡(案無各本訛作/為今從方本)
　不以為惡或曰無惡而怒
足恭而口聖而無常位者君子弗與也巧言令色能小
行而篤難于仁矣嗜酤酒好謳歌巷遊而鄉居者乎吾
無望焉耳
　無可望也尚書大傳曰古者聖帝之治天下也五十
　以下非蒸社不敢遊飲惟六十以上遊飲也
出入不時言語不序安易而樂暴懼之而不恐説之而
不聽雖有聖人亦無若何矣臨事而不敬
　惰于從事
居䘮而不哀祭祀而不畏
　不畏其神
朝廷而不恭則吾無由知之矣三十四十之間而無藝
即無藝矣五十而不以善聞則無聞矣(案各本脱則無/聞三字今從舊)
(本曾子書/所引補正)
　終可知
七十而無德雖有微過亦可以勉矣(案此與後勉于罪/之勉皆當作免)
　言其過不足論也
其少不諷誦其壯不論議其老不教誨亦可謂無業之
人矣少稱不弟焉恥也壯稱無德焉辱也老稱無禮焉
罪也過而不能改倦也
　倦傾病人
行而不能遂恥也
　謂不能終也
慕善人而不與焉辱也弗知而不問焉固也
　固專固也
說而不能窮也喜怒異慮惑也不能行而言之誣也非
其事而居之矯也道言而飾其辭虚也
　謂道聽來言文飾其辭也
無益而厚受禄竊也好道煩言亂也殺人而不戚焉賊
也人言不善而不違
　色順之也
近于說其言
　說古通以為悅字
說其言殆于以身近之也
　殆危也言危于以身近之
殆于以身近之殆于身之矣
　危害于身(案上注云言危于以身近之危與殆皆可/作幾然之辭此注則大失正文之意殆于)
　(身之謂幾于/身為之耳)
人言善而色葸焉近于不説其言
　葸焉不説繹之貌
不悦其言殆于以身近之也
　遠當字誤為近
殆于以身近之殆于身之矣(案身之誤/當作反之)故目者心之浮
也言者行之指也作于中則播于外也
　心行見于言目也
故曰以其見者占其隱者
　謂心目也
故曰聽其言也可以知其所好矣觀説之流可以知其
術也
　流謂部分術謂心術
久而復之可以知其信矣觀其所愛親可以知其人矣
臨懼之而觀其不恐也怒之而觀其不惽也喜之而觀
其不誣也
　惽亂也誣妄也
近諸色而觀其不踰也飲食之而觀其有常也利之而
觀其能讓也居哀而觀其貞也
　文王曰省其喪哀觀其貞良也
居約而觀其不營也勤勞之(案勤各本訛作/動今從方本)而觀其不
擾人也君子之于不善也身勿為能也色勿為不可能
也
　無奈形于色也
色也勿為可能也心思勿為不可能也太上樂善
　太上德之最上者謂其心不為也
其次安之
　其次德之次者謂其色不為也
其下亦能自强
　謂其身不為太上謂五帝其次謂三王其下謂五霸
　孟子曰堯舜性之湯武身之五霸假之
仁者樂道
　上者率其性也
智者利道
　次者利而為之
愚者從弱者畏不愚不弱執誣以彊亦可謂棄民矣
　自執而誣于善
太上不生惡
　無為過之意也
其次而能夙絶之也
　有意而隨絶之
其下復而能改也
　既為而能改之
復而不改殞身覆家大者傾覆社稷是故君子出言以
鄂鄂
　鄂鄂辨厲也論語曰其言之不作其後為之難(案二/句與)
　(今本論/語有異)
行身以戰戰亦殆勉于罪矣是故君子為小由為大也
　常思正也
居由仕也
　故曰父母為嚴君子孫為臣民也
備則未為備也
　恒謙虚也
而勿慮存焉
　不忘危也
事父可以事君事兄可以事師長使子猶使臣也使弟
猶使承嗣也
　承嗣謂冢子也
能取朋友者亦能取所予從政者矣賜與其宫室亦猶
慶賞于國也忿怒其臣妾亦猶用刑罰于萬民也是故
為善必自内始也内人怨之雖外人亦不能立也
　大學曰欲治其國先齊其家居家治則移官亦理也
居上位而不淫臨事而栗者鮮不濟矣
　淫大
先憂事者後樂事先樂事者後憂事昔者天子日旦思
其四海之内戰戰惟恐不能乂
　乂治也
諸侯日旦思其四封之内戰戰惟恐失損之大夫士日
旦思其官戰戰惟恐不能勝庻人日旦思其事戰戰惟
恐刑罰之至也是故臨事而栗者鮮不濟矣
　禍福惟人宜其慎也是以易有履虎之言詩有臨淵
　之誡
君子之于子也愛而勿面也
　不形于靣
使而勿貌也
　不以貌勞倈之
導之以道而勿强也宫中雍雍外焉肅肅兄弟憘憘朋
友切切
　論語曰朋友切切偲偲兄弟怡怡也
遠者以貌近者以情友以立其所能而遠其所不能苟
無失其所守亦可與終身矣
　　曾子本孝
曾子曰忠者其孝之本與孝子不登高不履危
　敬父母之遺體故跬步未敢忘其親
庳亦弗憑不苟笑不苟訾隱不命
　人有隱僻不訐之也
臨不指
　凡居上不為惑衆
故不在尤之中也孝子惡言死焉
　死且不行
流言止焉美言興焉故惡言不出于口煩言不及于巳
故孝子之事親也居易以俟命
　處安易之道以聽命也
不興險行以徼幸孝子游之暴人違之
　就其常也春秋左傳曰其(案此下/有脱文)
出門而使不以或為父母憂也
　不為事或貽憂于父母也
險塗隘巷不求先焉以愛其身以不敢忘其親也
　身者親之枝也可不敬乎
孝子之使人也不敢肆行不敢自專也父死三年不敢
改父之道
　故曰三年無改于父之道可謂孝矣
又能事父之朋友又能率朋友以助敬也
　使敬其父母也
君子之孝也以正致諫
　謂卿大夫
士之孝也以德從命庻人之孝也以力惡食
　分地任力致甘美
任善不敢臣三德
　謂王者之孝三德三老也白虎通曰不臣三老崇孝
故孝子于親也(案子各本訛作/之今從髙安本)生則有義以輔之
　諭于道
死則哀以莅焉
　莅臨
祭祀則莅之以敬如此而成于孝子也
　　曾子立孝
曾子曰君子立孝其忠之用禮之貴
　有忠與禮孝道立
故為人子而不能孝其父者不敢言人父不能畜其子
者為人弟而不能承其兄者不敢言人兄不能順其弟
者為人臣而不能事其君者不敢言人君不能使其臣
者也
　不可以已能而責人之不能況以所不能
故與父言言畜子與子言言孝父與兄言言順弟與弟
言言承兄與君言言使臣與臣言言事君
　士相見禮曰與君言言使臣與大夫言言事君與老
　者言言使弟子與幼者言言孝父兄與衆言言慈祥
　與莅官者言言忠信也
君子之孝也忠愛以敬反是亂也盡力而有禮莊敬而
安之微諫不倦聽從而不怠歡欣忠信咎故不生可謂
孝矣盡力無禮則小人也
　豈小人而已哉乃犬馬之養
致敬而不忠則不入也是故禮以將其力敬以入其忠
飲食移味
　隨所欲也
居處温愉著心於此濟其志也子曰可入也吾任其過
　吾知其能自取過
不可入也吾辭其罪詩云有子七人莫慰母心子之辭
也
　衛詩凱風之末章也七子自責任過之辭
夙興夜寐無忝爾所生言不自舍也
　小雅小菀之四章也申可以入之義也
不恥其親君子之孝也是故未有君而忠臣可知者孝
子之謂也未有長而順下可知者弟弟之謂也
　孝經曰以孝事君則忠以敬事長則順
未有治而能任可知者先修之謂也故曰孝子善事君
弟弟善事長君子一孝一弟可謂知終矣
　　曾子大孝
曾子曰孝有三大孝尊親其次不辱其下能養公明儀
問于曾子曰夫子可謂孝乎
　公明儀曾子弟子
曾子曰是何言與是何言與君子之所謂孝者先意承
志諭父母于道
　凡言與事親未意則先善舉之親若有志則敬而奉
　之
參直養者也安能為孝乎身者親之遺體也行親之遺
體敢不敬乎故居處不莊非孝也事君不忠非孝也莅
官不敬非孝也朋友不信非孝也戰陳無勇非孝也五
者不遂災及乎身(案乎各本作其今從劉本舊注身下/作親乃校書者所加非盧氏注文)
敢不敬乎故烹熟鮮香(案鮮下舊注一作/羶亦校書者所加)嘗而進之非
孝也養也君子之所謂孝者國人皆稱願焉曰幸哉有
子如此所謂孝也民之本教曰孝
　孝經曰夫孝德之本也教之所由生也
其行之曰養
　謂致衣食省安否
養可能也敬為難敬可能也安為難
　以忠禮將也
安可能也久為難久可能也卒為難父母既殁慎行其
身(案慎下舊注一作/順亦校書者所加)不遺父母惡名可謂能終也
　謂能卒也
夫仁者仁此者也義者宜此者也忠者忠此者也(案忠/此各)
(本作中此/今從方本)信者信此者也禮者體此者也行者行此者
也彊者彊此者也樂自順此生刑自反此作夫孝者天
下之大經也夫孝置之而塞于天地衡之而衡于四海
　置猶立也衡猶横也
施諸後世而無朝夕
　言常行也
推而放諸東海而準推而放諸西海而準推而放諸南
海而準推而放諸北海而準
　九夷八蠻七戎六狄謂之四海放猶至也準猶平也
詩云自西自東自南自北無思不服此之謂也
　大雅文王有聲之六章也
孝有三大孝不匱
　詩云孝子不匱永錫爾類也
中孝用勞
　勞猶功也
小孝用力博施備物可謂不匱矣尊仁安義可謂用勞
矣慈愛忘勞可謂用力矣父母愛之喜而不忘父母惡
之懼而無怨父母有過諫而不逆
　當柔聲下氣也
父母既殁以哀祀之加之如此謂禮終矣
　哀謂服之三年祀謂春秋享之
樂正子春下堂而傷其足傷瘳數月不出猶有憂色門
弟子問曰夫子傷足瘳矣數月不出猶有憂色何也樂
正子春曰善如爾之問也吾聞之曾子曾子聞諸夫子
曰天之所生地之所養人為大矣父母全而生之子全
而歸之可謂孝矣
　孝經曰天地之性人為貴人之行莫大于孝也
不虧其體可謂全矣故君子頃步之不敢忘也
　跬當聲誤為頃
今予忘夫孝之道矣予是以有憂色故君子一舉足不
敢忘父母一出言不敢忘父母一舉足不敢忘父母故
道而不徑
　不由徑也
舟而不游不敢以先父母之遺體行殆也
　殆危也
一出言不敢忘父母是故惡言不出于口忿言不及于
巳然後不辱其身不憂其親則可謂孝矣草木以時伐
焉禽獸以時殺焉夫子曰伐一木殺一獸不以其時非
孝也
　夫子孔子
　　曾子事父母
單居離問于曾子曰事父母有道乎
　單居離曾子弟子
曾子曰有愛而敬父母之行若中道則從若不中道則
諫諫而不用行之如由巳
　且俯從所行而思諫道也
從而不諫非孝也
　同父母之非不匡諫
諫而不從亦非孝也
　徒以義諫而行不從
孝子之諫達善而不敢爭辨爭辨者作亂之所由興也
　内則曰父母有過下氣怡色柔聲以諫諫若不入起
　敬起孝説則復諫
由巳為無咎則寧
　謂順諫
由已為賢人則亂
　謂爭辨賢與無咎互相足
孝子無私樂父母所憂憂之父母所樂樂之孝子惟巧
變故父母安之若夫坐如尸立如齊弗訊不言
　齊謂祭祀時訊問也
言必齊色
　嚴敬其色
此成人之善者也未得為人子之道也
　為人父之事
單居離問曰事兄有道乎曾子曰有尊事之以為已望
也
　謂儀象也
兄事之不遺其言
　奉其所令
兄之行若中道則兄事之兄之行若不中道則養之
　養猶隱之
養之内不養于外則是越之也養之外不養于内則是
疏之也是故君子内外養之也單居離問曰使弟有道
乎曾子曰有嘉事不失時也
　謂冠娶也
弟之行若中道則正以使之
　正以使之以弟道
弟之行若不中道則兄事之
　且以兄禮敬之
詘事兄之道若不可然後舎之矣
　屈事兄之道然猶不變則怒罰之
曾子曰夫禮大之由也不與小之自也
　言大者得自由也
飲食以齒
　以長幼也
力事不讓辱事不齒執觴觚杯豆而不醉和歌而不哀
　觚器也實之曰觴杯盤盎盆盞之總名也豆醬器以
　木曰豆以瓦曰豋
夫弟者不衡坐不苟越不干逆色趨翔周旋俯仰從命
不見于顔色未成于弟也
　
　
　
　
　
　
　
　
　
　
　大戴禮記卷四
欽定四庫全書
　大戴禮記卷五
　　　　　　　　　　　　漢　戴德　撰
　曾子制言上第五十四
　曾子制言中第五十五
　曾子制言下第五十六
　曾子疾病第五十七
　曾子天圓第五十八
　　曾子制言上
曾子曰夫行也者行禮之謂也夫禮貴者敬焉老者孝
焉幼者慈焉少者友焉賤者惠焉此禮也行之則行也
立之則義也今之所謂行者犯其上危其下衡道而彊
立之
　衡横也
天下無道故若
　且自如也
天下有道則有司之所求也
　言為法吏所收誅也
故君子不貴興道之士而貴有恥之士也若由富貴興
道者與貧賤吾恐其或失也
　或猶惑也
若由貧賤興道者與富貴吾恐其贏驕也夫有恥之士
富而不以道則恥之貧而不以道則恥之弟子無曰不
我知也鄙夫鄙婦相會于廧隂可謂密矣明日則或揚
其言矣
　中庸曰莫見乎隱莫顯乎微故君子慎其獨也
故士執仁與義而明行之未篤故也胡為其莫之聞也
殺六畜不當及親吾信之矣
　凡殺有時禮也
使民不時失國吾信之矣蓬生麻中不扶自直白沙在
泥與之皆黑
　古語云言扶化之者衆
是故人之相與也譬如舟車然相濟達也已先則援之
彼先則推之是故人非人不濟馬非馬不走土非土不
髙水非水不流君子之為弟也行則為人負
　分重合輕斑白不任弟達于道路也
無席則寢其趾
　寢猶止也言裁自容也
使之為夫人則否
　夫人行無禮也
近市無賈
　無廛邸也
在田無野
　田無廬也
行無據依(案依各本訛作/旅今從劉本)
　守直道無所私
茍若此則夫杖可因篤焉
　言行如此則其所杖者皆可因厚焉
富以茍不如貧以譽
　貧則常也義不可無
生以辱不如死以榮
　見危致命死之榮也
辱可避避之而已矣及其不可避也君子視死若歸
　不茍免也
父母之讎不與同生
　生辱之不可避也曲禮曰父之讎弗與共戴天
兄弟之讎不與聚國
　檀弓曰昆弟之讎仕不與共國其從父兄弟則不為
　魁也
朋友之讎不與聚鄉
　曲禮曰朋友之讎不同國失厚矣
族人之讎不與聚鄰
　族人者謂絶屬者
良賈深藏如虚君子有盛教如無
　言珍寳深藏若虚君子懐德若愚也
弟子問于曾子曰夫士何如則可以為達矣曾子曰不
能則學疑則問欲行則比賢雖有險道循行達矣今之
弟子病下人不知事賢恥不知而又不問
　好責於人而不知自反也
欲作則其知不足是以惑闇惑闇終其世而已矣是謂
窮民也曾子門弟子或將之晉曰吾無知焉曾子曰何
必然往矣有知焉謂之友
　曰友之也
無知焉謂之主
　且客之而已
且夫君子執仁立志先行後言千里之外皆為兄弟
　故曰君子何患乎無兄弟
茍是之不為則雖汝親庸孰能親汝乎
　庸用也孰誰也
　　曾子制言中
曾子曰君子進則能達退則能靜豈貴其能達哉貴其
有功也豈貴其能靜哉貴其能守也夫惟進之何功退
之何守
　問君子進退其功守如何
是故君子進退有二觀焉
　言有二等可觀
故君子進則能益上之譽而損下之憂
　謂其功也
不得志不安貴位不懐厚禄(案懷各本訛作博/今從永樂大典本)負耜而
行道凍餓而守仁
　謂其守也(案此四字各本訛/作正文今訂正)
則君子之義也其功守之義有知之則願也莫之知茍
吾自知也吾不仁其人雖獨也吾弗親也
　人而不仁不足友也故周公曰不如我者吾不與處
　損我者也與我等吾不與處無益我者也吾所與處
　者必賢于我
故君子不假貴而取寵
　不因人之貴茍求寵愛也
不比譽而取食
　不校名譽以求禄也
直行而取禮
　行正則見禮也
比説而取友(案取下舊注一作交乃/校書者語非盧氏注文)
　言修己以事人
有説我則願也莫我説茍吾自説也
　説讀為悦字
故君子無悒悒于貧無忽忽于賤(案忽忽各本訛作勿/勿據立事篇君子終)
(身守此勿勿注云勿/勿猶勉勉今從方本)無憚憚于不聞
　憚憚憂惶也
布衣不完疏食不飽蓬户穴牖日孜孜上仁(案孜孜下/舊注一作)
(孳孳乃校書者/語非盧氏注文)知我吾無訢訢不知我吾無悒悒是以
君子直言直行不宛言而取富不屈行而取位仁之見
逐(案仁各本訛作/畏今從方本)智之見殺固不難詘身而為不仁宛
言而為不智則君子弗為也
　小人在朝多逐害于仁智者君子之仁不枉言行而
　懐其禄也
君子雖言不受必忠曰道雖行不受必忠曰仁
　謂發施言行于君之前實善而君不納然猶忠誠勉
　行可謂仁道也
雖諫不受必忠曰智
　猶忠誠而詳之
天下無道循道而行衡塗而僨
　衡横也僨僵也
手足不揜四支不被
　手足即四支説者申慇懃耳詩云行有死人尚或墐
　之(案此二十一字各本/訛作正文今訂正)
此則非士之罪也(案此則各本訛作則/此今從永樂大典本)有土者之羞也
(案土各本訛作/士今從方本)是故君子以仁為尊天下之為富何為
富則仁為富也天下之為貴何為貴則仁為貴也(案是/故下)
(舊注一作君子天下之為仁則以仁為尊也天下之為/富則以仁為富也天下之為貴則以仁為貴也凡三十)
(七字乃校書者/語非盧氏注文)昔者舜匹夫也土地之厚則得而有之
人徒之衆則得而使之舜惟仁得之也(案仁各本訛作/以今從永樂大)
(典/本)是故君子將説富貴必勉于仁也昔者伯夷叔齊死
于溝澮之間其仁成名于天下夫二子者居河濟之間
非有土地之厚貨粟之富也
　伯夷叔齊孤竹君之子初因父命交讓其國遂退北
　海之濵而終死于首陽
言為文章行為表綴于天下是故君子思仁義晝則忘
食夜則忘寐日旦就業夕而自省以殁其身(案殁各本/訛作役今)
(從方/本)亦可謂守業矣
　　曾子制言下
曾子曰天下有道則君子訢然以交同天下無道則衡
言不革
　衡平也言不茍合也
諸侯不聽則不干其土聽而不賢則不踐其朝是以君
子不犯禁而入人境(案人各本訛作/入今從方本)
　及郊問禁請命(案此六字各本訛/作正文今訂正)
不避患而出危邑(案各本避訛作通邑/訛作色今從方本)
　師敗不茍免也
則秉德之士不讇矣故君子不讇富貴以為已説不乘
貧賤以居已尊凡行不義則吾不事不仁則吾不長奉
相仁義則吾與之聚羣
　相助也
嚮爾宼盜則吾不與慮(案各本脱不/字今從方本)國有道則鴪若入
焉(案鴪疾飛貌各本/訛作突今從方本)
　詩鴪彼晨風鬱彼北林也
國無道則鴪若出焉
　如大鳥奮翼而去也
如此之謂義夫有世義者哉
　義宜也
仁者殆恭者不入
　殆危也仁者危之恭又不受也
慎者不見使正直者則邇于刑弗違則殆于罪
　邇近違去
是故君子錯在髙山之上深澤之汙聚橡栗藜藿而食
之
　藜藋藿豆
生耕稼以老十室之邑是故昔者禹見耕者五耦而式
過十室之邑則下為秉德之士存焉
　不侮之也
　　曾子疾病
曾子疾病
　疾困曰病
曾元抑首曾華抱足
　元華其子
曾子曰微乎吾無夫顔氏之言吾何以語汝哉然而君
子之務蓋有之矣(案蓋各本訛作盡/今從永樂大典本)夫華繁而實寡者
天也言多而行寡者人也鷹鶽以山為卑而增巢其上
魚鼈黿鼉以淵為淺而蹶穴其中卒其所以得之者餌
也
　生生之厚動之死地也
是故君子茍無以利害義則辱何由至哉親戚不悦不
敢外交近者不親不敢求遠小者不審不敢言大故人
之生也百嵗之中有疾病焉有老幼焉故君子思其不
可復者而先施焉(案各本脱可字今/從永樂大典本)親戚既殁雖欲孝
誰為孝年既耆艾雖欲弟誰為弟故孝有不及弟有不
時其此之謂與言不遠身言之主也行不遠身行之本
也言有主行有本謂之有聞矣
　知身是言行之基可謂聞矣(案此十一字劉本作注/文他本皆誤入正文)
君子尊其所聞則髙明矣行其所聞則廣大矣髙明廣
大不在于他在加之志而已矣與君子遊苾乎如入蘭
芷之室久而不聞則與之化矣與小人遊膩乎如入鮑
魚之次(案膩各本訛作貸/今從永樂大典本)久而不聞則與之化矣
　離騷曰經鮑魚之肆而失香也
是故君子慎其所去就與君子遊如長日加益而不自
知也
　如身之長雖日加益而不自知也
與小人遊如履薄氷每履而下幾何而不陷乎哉吾不
見好學盛而不衰者矣吾不見好教如食疾子者矣(案/各)
(本脱者字今從/永樂大典本)
　言未見好教欲人之受如餔疾子也
吾不見日省而月考之其友者矣吾不見孜孜而與來
而改者矣
　謂擇善而改非也
　　曾子天圓
單居離問于曾子曰天圓而地方者誠有之乎曾子曰
離而聞之云乎
　而猶汝也汝聞則言之也
單居離曰弟子不察以此敢問也(案以此各本作此以/今從永樂大典本)
曾子曰天之所生上首地之所生下首
　人首圓足方繫之天地
上首之謂圓下首之謂方
　因謂天地為方圓也周髀曰方屬地圓屬天天圓地
　方也淮南子曰天之圓不中規地之方不中矩白虎
　通曰天鎮也其道曰圓地諦也其道曰方一曰圓謂
　水也
如誠天圓而地方則是四角之不揜也且來吾語汝參
嘗聞之夫子曰天道曰圓地道曰方
　道曰方圓耳非形也
方曰幽而圓曰明
　方者隂義而圓者陽理故以明天地也
明者吐氣者也是故外景
　景古通以為影字外景者陽道吐施也
幽者含氣者也是故内景
　内景者隂道含藏也
故火日外景
　火氣陽也
而金水内景
　金質陰也
吐氣者施而含氣者化
　施賦也化體生
是以陽施而隂化也陽之精氣曰神陰之精氣曰靈神
靈者品物之本也
　神為魂靈為魄魂魄者隂陽之精有生之本也及其
　死也魂氣上升于天為神體魄下降于地為鬼各反
　其所自出也
而禮樂仁義之祖也
　樂由陽來禮由隂作仁近樂義近禮故隂陽為祖也
而善否治亂所興作也隂陽之氣各從其所(案從各本/訛作盡今)
(從髙/安本)則靜矣偏則風
　謂氣勝負
俱則雷交則電
　自仲春至仲秋隂陽交泰故雷電也
亂則霧和則雨
　偏則風而和則雨此謂一時之氣也至若春多雨則
　時所宜也
陽氣勝則散為雨露隂氣勝則凝為霜雪陽之專氣為
雹隂之專氣為霰霰雹者一氣之化也
　陽氣在雨温煖如湯隂氣薄之不相入轉而為雹隂
　氣在雨凝滯為雪陽氣薄之不相入散而為霰故春
　秋穀梁説曰雹者隂脅陽之象霰者陽脅隂之符也
毛蟲毛而後生羽蟲羽而後生毛羽之蟲陽氣之所生
也介蟲介而後生鱗蟲鱗而後生介鱗之蟲隂氣之所
生也
　言隂陽所生者舉其多也
惟人為倮匈而後生也
　倮匈謂無毛羽與鱗介也
隂陽之精也
　人受隂陽純粹之精有生之貴也凡倮蟲則亦竝隂
　陽氣所生也
毛蟲之精者曰麟羽蟲之精者曰鳯介蟲之精者曰龜
鱗蟲之精者曰龍倮蟲之精者曰聖人
　龜龍麟鳯所謂四靈
龍非風不舉龜非火不兆鳯非梧不棲麟非藪不止(案/各)
(本脱此十字今/從永樂大典本)此皆隂陽之際也
　龜龍為隂風火為陽隂陽會也
兹四者所以聖人役之也(案各本訛作役聖人/之精也今從方本)
　謂為之瑞
是故聖人為天地主為山川主為鬼神主為宗廟主
　鬼神百神也因外祀故在宗廟之上也
聖人慎守日月之數以察星辰之行以序四時之順逆
謂之厯
　審十二月分數于昏旦定辰宿之中見與伏以驗時
　節之愆否
截十二管以察八音之上下清濁(案察各本訛作宗/今從永樂大典本)謂
之律
　八音八卦之音以律定八風之髙下清濁而準配金
　石絲竹也
律居隂而治陽
　因地主氣
厯居陽而治隂
　因天主事
律厯迭相治也
　厯以治時律以候氣
其間不容髪
　其致一也
聖人立五禮以為民望
　五禮其别三十六生民之紀在焉
制五衰以别親疏和五聲之樂以導民氣
　致樂以治心也
合五味之調以察民情
　察猶别也
正五色之位成五穀之名
　五穀黍稷麻麥菽也
序五牲之先後貴賤
　五牲牛羊豕犬雞先後謂四時所尚也
諸侯之祭牲牛曰太牢
　天子之大夫亦太牢太牢天子之牲角握諸侯角尺
　大夫索牛也
大夫之祭牲羊曰少牢
　天子之士亦少牢也
士之祭牲特豕曰饋食
　不言特牲其文已著又與大夫互相足也
無禄者稷饋
　庻人無常牲故以稷為主
稷饋者無尸無尸者厭也宗廟曰芻豢
　牛羊曰芻犬豕為豢
山川曰犧牷
　色純曰犧體完曰牷宗廟言豢山川言牷互文也山
　川謂岳瀆以方色角尺其餘用厖索也
割列禳瘞
　割割牲也列疈辜也禳面禳也瘞埋也
是有五牲此之謂品物之本禮樂之祖善否治亂之所
由興作也
　
　
　
　
　
　大戴禮記卷五
欽定四庫全書
　大戴禮記卷六
　　　　　　　　　　　　漢　戴德　撰
　武王踐阼第五十九
　衛將軍文子第六十
　　武王踐阼
武王踐阼三日
　既王之後
召士大夫而問焉曰惡有藏之約行之行萬世可以為
子孫恒者乎(案恒各本因避諱作常今從儀/禮經傳通解本及王應麟注本)
　惡猶于何也言于何有約言而行之乃行萬世而猶
　得其福
諸大夫對曰未得聞也然後召師尚父而問焉曰昔帝
顓頊之道存乎(案昔各本作黄鄭注學記云昔黄帝顓/頊之道疏云今檢大戴禮惟云帝顓頊)
(之道無黄字或鄭見古本不/與今同或後人足黄字耳)意亦忽不可得見與
　言忽然不可得見
師尚父曰在丹書王欲聞之則齊矣王齊三日(案各本/脱王齊)
(二字學記注引此文作王齊三日疏/不言有異同則唐時本亦未脱也)端冕奉書而入(案/各)
(本作王端冕師尚父亦端冕學記注無王字疏/云師尚父亦端冕考大戴禮無此文鄭所加也)負屛而
立
　端正也樹謂之屏
王下堂南面而立師尚父曰先王之道不北面王行折
而東面(案各本作王行西折而南東面而立學記注所/引同疏云大戴禮惟云折而東面方本與疏所)
(言者/合)師尚父西面道書之言曰敬勝怠者强怠勝敬者
亡(案各本强作吉亡作滅學記疏云大戴禮敬勝怠者/强怠勝敬者亡瑞書云敬勝怠者吉怠勝敬者滅然)
(則各本乃改/同瑞書非也)義勝欲者從欲勝義者凶凡事不强則枉
　凡事不能自强而執于此則枉也
不敬則不正(案不敬各本不作/弗今從禮記疏)枉者滅廢敬者萬世藏
之約行之行可以為子孫恒者此言之謂也
　問先帝之道庻聞要約之㫖故對此而已
且臣聞之以仁得之以仁守之其量百世以仁得之以
不仁守之其量十世(案各本作以不仁得之/以仁守之今從禮記疏)
　以仁得之以仁守之以仁得之以不仁守之(案各本/亦作以)
　(不仁得之以仁守/之今從禮記疏)皆謂創基之君十百世謂子孫無
　咎譽者于十百之外天命則有興改其廢立大節依
　于此
以不仁得之以不仁守之必及其世(案及禮記/疏作傾)
　謂止于其身也
王聞書之言惕若恐懼(案禮記疏作/惕然若懼)退而為戒書
　託于物以自警戒不忘也
于席之四端為銘焉于机為銘焉(案机各本訛作機/今從髙安本方本)于
鑑為銘焉于盥槃為銘焉于楹為銘焉于杖為銘焉于
帶為銘焉于履屨為銘焉于觴豆為銘焉于牖為銘焉
于劍為銘焉于弓為銘焉于矛為銘焉席前左端之銘
曰安樂必敬
　安不忘危
前右端之銘曰無行可悔
　當恭敬朝夕故以懐安為戒也
後左端之銘曰一反一側亦不可以忘
　言雖反側之間不可以忘道也
後右端之銘曰所監不遠視邇所代
　周監不遠近在有殷之世
机之銘曰皇皇惟敬口生㖃
　㖃恥也言為君子榮辱之主可不慎乎
口戕口
　言口能害口也机者人君出令所依故以言語為戒
　也
鑑之銘曰見爾前慮爾後盥槃之銘曰與其溺于人也
寧溺于淵溺于淵猶可游也溺于人不可救也
　日知所無學者之功溺于民庻大人之禍故或以自
　新取戒或以游溺為鑑也
楹之銘曰毋曰胡殘其禍將然毋曰胡害其禍將大毋
曰胡傷其禍將長
　夫為室者慎其楹君天下者難其相也
杖之銘曰惡乎危于忿㚄
　惡于何也忿者危之道怒甲及乙又危之甚杖扶危
　故以危戒也
惡乎失道于嗜慾
　杖依道而行之
惡乎相忘于富貴
　言身杖相資也因失道相忘乃嗜慾安樂之戒也
帶之銘曰火滅修容慎戒必恭恭則夀
　雖夜解息其容不可以茍帶于寢先釋故因言之也
履屨之銘曰慎之勞勞則富
　行慎躬勞躬勞終福諭慎履亦財不費也屨在下尤
　勞辱因為此戒福與富音義兩施互取焉
觴豆之銘曰食自杖食自杖戒之憍憍則逃
　無求醉飽自杖而已
户之銘曰夫名難得而易失無懃弗志而曰我知之乎
無懃弗及而曰我杖之乎
　志識也杖立不能懲其駑怠而自謂杖成功無可就
　故終失其名也
擾阻以泥之若風將至必先搖搖
　搖搖無所託言有風則先困
雖有聖人不能為謀也
　諭人行亦然
牖之銘曰隨天之時(案各本脱之字今從儀/禮經傳通解本及方本)
　隨任也
以地之財
　質也
敬祀皇天敬以先時
　先祭時而敬齋
劍之銘曰帶之以為服動必行德行德則興倍德則崩
　以順誅也
弓之銘曰屈伸之義廢興之行無忘自過
　言得時也
矛之銘曰造矛造矛少間弗忍終身之羞
　重言造矛見造矛之不易也言少間之不忍則為終
　身羞以君子于殺之中禮恕存焉
予一人所聞以戒後世子孫
　貽厥孫謀以燕翼子武王之詩也
　　衛將軍文子
衛將軍文子
　文子衛卿也名彌牟
問于子貢曰
　子貢端木賜也衛人衛之相也
吾聞夫子之施教也先以詩
　論語曰先進于禮樂野人也後進于禮樂君子也(案/此)
　(所引與正文/絶不比附)
世道者孝悌(案此句/有舛誤)説之以義而觀諸體成之以文德
蓋受教者七十有餘人
　言能受教者謂七十二子也
聞之孰為賢乎子貢對辭以不知文子曰吾子學焉何
謂不知也子貢對曰賢人無妄知賢則難故君子曰智
莫難于知人此以難也
　書曰知人則哲惟帝其難之
文子曰若夫知賢人美不難吾子親游焉是以敢問也
(案各本脱以/字今從方本)子貢對曰夫子之門人蓋三就焉
　謂大成次成小成也
賜有逮及焉有未及焉不得辯知也
　未及者謂先就夫子而或止或退未得及己見也或
　以子貢違夫子之後有新來者也
文子曰吾子之所及請問其行也子貢對曰夙興夜寐
諷詩崇禮(案詩程本/朱本作誦)行不貳過稱言不苟是顔淵之行
也
　顔囘魯人字子淵也
孔子説之以詩詩云媚兹一人應侯順德永言孝思孝
思惟則
　大雅下武之四章也媚兹一人謂御于天子而蒙寵
　愛應侯順德逢國君能成其德孝思惟則此文在前
　章兼以説之故連言之也
故國一逢有德之君世受顯命不失厥名以御于天子
以申之
　于諸侯受爵命未盡其能
在貧如客
　言安貧也
使其臣如藉
　藉借也如借力然也
不遷怒不探怨不録舊罪是冉雍之行也
　冉雍魯人也字仲弓
孔子曰有土君子有衆使也有刑用也然後怒匹夫之
怒惟以亡其身
　使舉也夫子因其性不好怒故説妄怒之敗也書曰
　惟辟作威也
詩云靡不有初鮮克有終以告之
　大雅蕩首章也言冉雍能終其行也
不畏彊禦不侮矜寡其言曰性
　其言惟陳其性不茍虚妄
都其富哉
　仲由優于政事故能備治其都也
任其戎是仲由之行也
　仲由衛人也字子路一字季路大夫也
夫子未知以文也
　節其勇也
詩云受小共大共為下國恂蒙何天之寵傅奏其勇
　殷頌長發之五章也頌湯伐桀除災之事恂信也言
　下國信蒙其富詩為駿龎或古有二文或以義賦寵
　傅又為龍敷
夫强乎武哉文不勝其質恭老恤孤不忘賓旅好學者
物而不懃是冉求之行也
　物猶事也事省則不懃也冉求字子有冉雍之族季
　氏宰
孔子因而語之曰好學則智恤孤則惠恭老則近禮克
篤恭以天下其稱之也宜為國老
　言為國之尊也言任為卿相也
志通而好禮擯相兩君之事篤雅其有禮節也是公西
赤之行也
　公西赤魯人也字子華
孔子曰禮儀三百可勉能也
　禮經三百可勉學而能知
威儀三千則難也
　能躬行三千之威儀則難而公西赤能躬行也
公西赤問曰何謂也孔子曰貌以擯禮禮以擯辭是之
謂也
　禮待貌而行辭得禮而發言貌所以擯贊三千之儀
　也
主人
　言行此主在于人
聞之以成
　公西赤聞之以成家語云衆人聞之為成主或聲誤
　也
孔子之語人也曰當賔客之事則通矣謂門人曰二三
子欲學賔客之禮者于赤也滿而不滿實如虚過之如
不及先生難之
　云先生猶有難之亦所謂先子之所畏也
不學其貌竟其德敦其言于人也無所不信其橋大人
也
　橋高也髙大之人也
常以皓皓是以眉壽
　皓皓虚曠無長生久視之意見長生久視之術
是曾參之行也
　曾參魯之南武城人也字子輿齊聘以相楚迎以令
　尹晉迎以上卿皆不應其命也
孔子曰孝德之始也
　天道曰至德地道曰敏德人道曰孝德四代曰有天
　德有地德夫學天地之德者皆以無私為能也動而
　樂施者天德也安而待化者地德也故天之德有廣
　狹矣自餘禮義忠信以下皆為人德因事則為禮厚
　其行則為孝也
弟德之序也信德之厚也忠德之正也參也中夫四德
者矣哉以此稱之也業功不伐貴位不善不侮可侮不
佚可佚
　不侮可侮者不佚可佚者仁之至也
不敖無告
　天窮之民無所告者不陵敖之也
是顓孫之行也
　顓孫師陳人也子張字也
孔子言之曰其不伐則猶可能也其不弊百姓者則仁
也詩云愷悌君子民之父母
　大雅泂酌之首章也
夫子以其仁為大也學以深
　能深致隱賾也
厲以斷
　性嚴厲而能斷決七十子篇説子夏云為人性不宏
　好精微時人無以尚也
送迎必敬上友下交銀乎如斷(案乎各本訛作/手今從方本)是卜商
之行也
　卜商衛人字子夏為魏文侯師銀廉鍔也如斷言便
　能子張曰子夏之門人洒埽應對進退出入可也
孔子曰詩云式夷式已無小人殆
　小雅節之四章殆近也
而商也其可謂不險也
　言其鄰于德也
貴之不喜賤之不怒茍于民利矣
　惟在利民春秋左傳曰上思利民忠也
廉于其事上也以佐其下
　佐助也
是澹臺滅明之行也
　澹臺滅明魯之東武城人也字子羽為魯大夫
孔子曰獨貴獨富君子恥之夫也中之矣先成其慮及
事而用之是故不妄(案各本訛作/妄今從方本)是言偃之行也
　言偃魯人也字子游為武城宰
孔子曰欲能則學欲知則問欲行則訊(案行各本訛作/善今從永樂大)
(典/本)欲給則豫當是如偃也得之矣獨居思仁公言言義
其聞詩也(案聞下各本衍之字周禮司儀注/引此文作其聞詩也今據以訂正)一日三復
白圭之玷是南宫縚之行也
　南宫縚魯人也字子容
夫子信其仁以為異姓
　謂以兄之子妻之也周禮司儀職曰時揖異姓土揖
　庻姓家語曰以為異士言殊異之士似妄也
自見孔子入户未嘗越屨
　凡在于室卑者之屨皆陳于户外故雖後至而不越
　焉
往來過人不履影
　不越人之屨不履人之影謙慎之至也
開蟄不殺方長不折執親之喪未嘗見齒是高柴之行
也
　髙柴齊人也字子羔為郕宰
孔子曰高柴執親之喪則難能也開蟄不殺則天道也
方長不折則恕也恕則仁也湯恭以恕是以日躋也
　北事于葛恭也教網者祝恕也詩殷頌曰聖敬日躋
此賜之所親覩也吾子有命而訊賜則不足以知賢文
子曰吾聞之也國有道則賢人興焉中人用焉百姓歸
焉若吾子之語審茂則一諸侯之相也亦未逢明君也
　茂盛也一皆也
子貢既與衛將軍文子言適魯見孔子曰衛將軍問二
三子之行于賜也不一而三賜也辭不獲命以所見者
對矣
　見其行也
未知中否請嘗以告
　請嘗以所對者告也
孔子曰言之子貢以其質告孔子既聞之笑曰賜汝偉
為知人賜
　質由實也偉為知人言大為知人也再言賜者善之
子貢對曰賜也焉敢知人此賜之所親覩也孔子曰是
女所親也吾語女耳之所未聞目之所未見思之所未
至智之所未及者乎
　言未至未及者謂其德廣厚也
子貢曰賜得則願聞之也孔子曰不克不忌不念舊惡
蓋伯夷叔齊之行也
　克好勝人忌有惡于人也論語曰伯夷叔齊不念舊
　惡怨是用希也
晉平公問于祁徯曰羊舌大夫晉國之良大夫也其行
何如
　平公悼公之子晉侯彪也祁徯祁午之父也羊舌肸
　羊舌職之子
祁徯對辭曰不知也公曰吾聞女少長乎其所女其閹
知之
　言居處之同者桓為相也
祁徯對曰其幼也恭而遜恥而不使其過宿也其為候
大夫也悉善而謙其端也其為公車尉也信而好直其
功也
　公車尉公行也詩曰殊異乎公行也
至于其為和容也温良而好禮博聞而時出其志也
　和容主賔客也
公曰嚮者問女女何曰弗知也祁徯對曰每位改變未
知所止是以不知蓋羊舌大夫之行也畏天而敬人服
義而行信孝乎父而恭于兄好從善而斆往蓋趙文子
之行也
　晉大夫趙武也
其事君也不敢愛其死
　不茍免于難也
然亦不忘其身
　不死于不義也
謀其身不遺其友君陳則進不陳則行而退
　陳謂陳其德教
蓋隨武子之行也
　晉大夫也世掌刑官後受隨范會名也季字也武諡
　也
其為人之淵泉也多聞而難誕也不内辭足以没世國
家有道其言足以生國家無道其黙足以容蓋桐提伯
華之行也
　晉大夫羊舌赤也邑于桐提
外寛而内直自設于隱栝之中
　能以禮自鞏直也孔子曰隱栝之旁多曲木也
直己而不直人以善存亡汲汲蓋蘧伯玉之行也
　衛大夫蘧瑗也
孝老慈幼(案老各本訛作/子今從方本)允德禀義約貨去怨蓋柳下
惠之行也
　魯士師展禽也食采于柳下惠諡也
其言曰君雖不量于臣臣不可以不量于君是故君擇
臣而使之臣擇君而事之有道順君無道横命晏平仲
之行也
　齊大夫晏嬰也
德恭而行信終日言不在尤之内
　在尤之外(案此四字各本訛/作正文今從方本)
貧而樂也蓋老萊子之行也
　楚人隱者也
易行以俟天命居下位而不援其上觀于四方也不忘
其親茍思其親不盡其樂以不能學為己終身之憂蓋
介山子推之行也
　晉大夫介之推也離騷曰封介山而為之禁兮報大
　德之優游
　
　
　
　
　
　
　
　
　
　
　
　
　大戴禮記卷六
欽定四庫全書
　大戴禮記卷七
　　　　　　　　　　　　漢　戴德　撰
　五帝徳第六十二
　帝繫第六十三
　勸學第六十四
　　五帝徳
宰我問于孔子曰昔者予聞諸榮伊(案伊太平御/覽引此作君)言黄
帝三百年(案言各本訛作令今據/史記索隱所引訂正)請問黄帝者人邪抑
非人邪(案樂記疏引此文/無者字邪皆作也)何以至于三百年乎孔子曰
予禹湯文武成王周公可勝觀邪夫黄帝尚矣女何以
為先生難言之宰我曰上世之傳隱微之說卒業之辨
闇忽之意(案闇下各本衍/昏字今從方本)非君子之道也則予之問也
固矣孔子曰黄帝少典之子也曰軒轅生而神靈弱而
能言幼而慧齊(案史記索隱云大戴禮/作叡齊一本作慧齊)長而敦敏成而
聰明治五氣設五量撫萬民度四方教熊羆貔貅貙虎
(案各本脫貅字貙訛作豹今據/太平御覽所引及史記訂正)以與赤帝戰于阪泉之
野(案赤史記作炎各本阪訛作/版今據後漢志注所引訂正)三戰然後得行其志黄
黼黻衣(案黄下各本衍帝/字今據後文訂正)大帶黼裳乗龍扆雲以順天
地之紀幽明之故死生之說存亡之難時播百榖草木
淳化鳥獸昆蟲(案淳化各本作故教化/淳今從方本及史記)厯離日月星辰
極畋土石金玉勤勞心力耳目(案各本脱勤字今據/路史注所引訂定)節
用水火材物生而民得其利百年(案樂記疏引此/作利其徳百年)死而
民畏其神百年亡而民用其教百年故曰三百年
宰我曰(案各本脱曰/字今從方本)請問帝顓頊孔子曰五帝用説(案/各)
(本作記今/從劉本)三王用度女欲一日辨聞古昔之説(案辨徧/古通用)
躁哉予也宰我曰昔者予也聞諸夫子曰小子無有宿
問孔子曰顓頊黄帝之孫昌意之子也曰高陽洪淵以
有謀疏通而知事養財以任地(案財各本作材今/從史記索隱所引)履時
以象天依鬼神以制義治氣以教民潔誠以祭祀乗龍
而至四海北至于幽陵南至于交趾西濟于流沙南至
于蟠木動靜之物大小之神日月所照莫不砥礪
宰我曰請問帝嚳孔子曰𤣥囂之孫蟜極之子也曰高
辛生而神靈自言其名博施利物不于其身聰以知遠
明以察微順天之義知民之隱(案隱字他本或作㥯或/訛作急今從高安本)
仁而威惠而信修身而天下服取地之財而節用之撫
教萬民而利誨之厯日月而迎送之明鬼神而敬事之
其色穆穆其徳俟俟(案各本作其色郁郁其徳嶷嶷蓋/後人因史記之文所改索隱云今)
(按大戴禮郁作穆嶷/作俟可證唐時本)其動也時其服也士春夏乗龍秋
冬乗馬黄黼黻衣執中而獲天下日月所照風雨所至
莫不從順
宰我曰請問帝堯孔子曰高辛之子也曰放勲其仁如
天其知如神就之如日望之如雲富而不驕貴而不豫
黄黼黻衣丹車白馬伯夷主禮龍䕫教舞舉舜彭祖而
任之四時先民治之流共工于幽州以變北狄放驩兜
于崇山以變南蠻殺三苗于三危以變西戎殛鯀于羽
山以變東夷其言不貳其徳不回四海之内舟輿所至
莫不説夷
宰我曰請問帝舜孔子曰蟜牛之孫瞽瞍之子也曰重
華好學孝友聞于四海陶漁事親寛裕温良敦敏而知
時畏天而愛民恤逺而親近承受大命依于倪皇叡明
通知為天下王使禹敷土主名山川以利于民使后稷
播種務勤嘉榖以作飲食羲和掌厯敬授民時使益行
火以辟山萊伯夷主禮以節天下䕫作樂以歌籥舞和
以鍾鼓臯陶作士忠信疏通知民之情契作司徒教民
孝友敬政率經其言不惑其徳不慝舉賢而天下平南
撫交趾大教(案大下舊注一作放乃校/書者語亦當在教字之下)鮮支渠搜氐羌
(案鮮支上/脫一西字)北山戎發息慎(案史記索隱云山戎下少/一北字北發是北方國名)東
長夷鳥夷羽民(案長下各本脱夷字今據史記索隱所/引訂定鄭注禹貢云鳥夷東方之民搏)
(食鳥/獸者)舜之少也惡顇勞苦二十以孝聞乎天下三十在
位嗣帝所五十乃死葬于蒼梧之野
宰我曰請問禹孔子曰高陽之孫鯀之子也曰文命敏
給克濟其徳不囘其仁可親其言可信聲為律身為度
稱以上士(案上士二字當從史記作出/稱以出猶言比量而出也)亹亹穆穆為綱
為紀廵九州通九道陂九澤度九山為神主為民父母
左準繩右規矩履四時據四海平九州戴九天明耳目
治天下舉臯陶與益以贊其身舉干戈以征不享不庭
無道之民四海之内舟車所至莫不賓服
孔子曰予大者如説民説至矣(案此八字/當有舛誤)予也非其人
也宰我曰予也不足誠也敬承命矣他日宰我以語人
有為道諸夫子之所孔子曰吾欲以顔色取人于滅明
邪改之吾欲以語言取人于予邪改之吾欲以容貌取
人于師邪改之宰我聞之懼不敢見
　　帝繫
少典産軒轅是為黄帝
黄帝産𤣥囂𤣥囂産蟜極蟜極産高辛是為帝嚳
帝嚳産放勲是為帝堯
黄帝産昌意昌意産高陽是為顓頊
顓頊産窮蟬窮蟬産敬康敬康産句芒(案史記/作句望)句芒産
蟜牛(案史記/作橋牛)蟜牛産瞽瞍瞽瞍産重華是為帝舜及産
象敖(案各本訛作及象産傲今據禮/記祭法疏所引訂正敖衍文)
顓頊産鯀鯀産文命是為禹
黄帝居軒轅之丘娶于西陵氏西陵氏之子(案各本不/重西陵氏)
(三字今/從方本)謂之嫘祖氏産青陽及昌意青陽降居泜水(案/史)
(記作/江水)昌意降居若水昌意娶于蜀山氏蜀山氏之子謂
之昌濮氏(案史記/作昌僕)産顓頊
顓頊娶于滕奔氏(案各本脱奔字路史注引作膝/奔氏世本作滕濆今據以訂正)滕奔
氏之子(案各本訛作滕氏/奔之子今訂正)謂之女禄氏産老童(案史記/作卷章)
老童娶于竭水氏竭水氏之子謂之高緺氏産重黎及
吳囘吳囘氏産陸終陸終氏娶于鬼方氏鬼方氏之妹
謂之女隤氏(案風俗通/義作女嬇)産六子孕而不粥三年啟其左
脅六人出焉其一曰樊是為昆吾其二曰惠連是為參
胡其三曰籛(案世本/作籛鏗)是為彭祖其四曰萊言(案世本/作求言)是
為云鄶人(案云即䢵鄭語曰妘/姓鄢檜路偪陽也)其五曰安是為曹姓其
六曰季連是為芈姓季連産附祖氏(案史記/作附沮)附祖氏産
穴熊(案穴各本訛作内今據史記及/路史注引附祖産穴熊訂正)季通之裔孫鬻熊
(案此七字各本訛作婁鯀出自熊/五字在九世至于渠下今從方本)九世至于渠(案史記/楚世家)
(附沮生穴熊其後中微弗能紀其世周文王之時季連/之苗裔曰鬻熊鬻熊子早卒其子熊麗熊麗生熊狂熊)
(狂生熊繹熊繹生熊艾熊艾生熊䵣熊䵣生熊勝熊勝/以弟熊楊為後熊楊生熊渠此所謂九世至于渠也)
渠有子三人其孟之名為無康(案史記/作毋康)為句亶王其中
之名為紅(案中仲/古通用)為鄂王其季之名為疵為越章王(案/越)
(各本訛作戚史記云少子執疵為越章王據國語云芈/姓䕫越潛夫論云或封于䕫或封于越即此今訂正)
昆吾者衞氏也(案氏世本作是合下共六/氏字竝同古是氏字通)參胡者韓氏
也彭祖者彭氏也云鄶人者鄭氏也曹姓者邾氏也季
連者楚氏也
帝嚳卜其四妃之子而皆有天下上妃有邰氏之女也
曰姜嫄氏産后稷次妃有娀氏之女也曰簡狄氏産契
次妃陳鋒氏之女也曰慶都氏(案各本作次妃曰陳隆/氏六字文有脱誤今據)
(詩生民疏/所引訂定)産帝堯次妃娵訾氏之女也曰常儀氏(案各/本作)
(次妃曰娵訾氏六字亦脱誤/今據詩生民疏所引訂定)産帝摯
帝堯娶于散宜氏散宜氏之子(案各本不重散宜/氏三字今從方本)謂之
女皇氏
帝舜娶于帝堯帝堯之子(案各本不重帝堯/二字今從方本)謂之女匽
氏
鯀娶于有莘氏有莘氏之子謂之女志氏(案吳越春/秋作女嬉)産
文命
禹娶于塗山氏塗山氏之子謂之女憍氏産啟
　　勸學
君子曰學不可以已矣青取之于藍而青于藍水則為
冰而寒于水木直而中繩輮而為輪其曲中規槁暴不
復挺者(案槁各本訛作枯/今從方本及荀子)輮使之然也是故不升高山
不知天之高也不臨深谿不知地之厚也不聞先王之
遺道不知學問之大也於越戎貉之子生而同聲長而
異俗者教使之然也是故木從繩則直金就礪則利君
子博學而日參省已焉(案各本而訛作知/脫省字今從方本)故知明則行
無過詩云嗟爾君子無恒安息靖恭爾位好是正直神
之聽之介爾景福神莫大于化道福莫長于无咎孔子
曰吾嘗終日思矣不如湏㬰之所學吾嘗跂而望之不
如升高而博見也升高而招非臂之長也而見者遠順
風而呼非聲加疾也而聞者著假車馬者非利足也而
致千里假舟檝者非能水也而絶江海君子之性非異
也而善假于物也南方有鳥名曰􁐓鳩(案荀子/作䝉鳩)以羽為
巢編之以髪繫之葦苕風至苕折子死卵破巢非不完
也所繫者然也西方有木名曰射干莖長四寸生于高
山之上而臨百仞之淵木莖非能長也所立者然也蓬
生麻中不扶自直蘭氏之根懷氏之苞(案荀子作蘭槐/之根是為芷)
漸之滫中君子不近庻人不服質非不美也所漸者然
也是故君子靖居恭學修身致志處必擇鄉游必就士
所以防辟邪而道中正也(案道他本作/通今從劉本)物類之起必有
所始(案各本起訛作從始訛作由今從方/本及荀子此起始為韻下來徳為韻)榮辱之來各
象其徳肉腐出蟲魚枯生蠧怠教忘身(案各本訛作殆/教亡身今從方)
(本/)禍災乃作彊自取折柔自取束邪穢在身怨之所構
布薪若一火就燥平地若一水就濕草木疇生禽獸羣
居物各從其類也是故正鵠張(案是故下舊注一作質/乃校書者語亦當在正)
(字/下)而弓矢至焉林木茂而斧斤至焉樹成䕃而鳥息焉
醯酸而蚋聚焉故言有召禍行有招辱君子慎其所立
焉積土成山風雨興焉積水成川蛟龍生焉積善成徳
神明自得(案得各本訛作傳今據/文選典引注所引訂正)聖心備矣是故不積
跬步無以致千里不積小流無以成江海騏驥一躒不
能千里駑馬無極功在不舍楔而舍之朽木不折楔而
不舍金石可鏤夫螾(案各本訛作蟥/今從劉本方本)無爪牙之利筋脉
之彊上食晞土下飲黄泉者用心一也蟹二螯八足非
虵䱇之穴(案䱇即鱓他本訛/作蛆今從方本)而無所寄託者用心躁也
是故無憤憤之志者無昭昭之明無緜緜之事者無赫
赫之功行歧塗者不至(案歧他本訛作/跂今從方本)事兩君者不容
目不能兩視而明耳不能兩聽而聰騰虵無足而騰鼫
鼠五伎而窮詩云鳲鳩在桑其子七兮淑人君子其儀
一兮其儀一兮心若結兮君子其結于一也昔者瓠巴
鼓瑟而沈魚出聽伯牙鼓琴(案各本訛作/瑟今從方本)而六馬仰秣
夫聲無細而不聞行無隱而不形玉居山而木潤淵生
珠而岸不枯為善而不積乎豈有不聞哉
孔子曰鯉(案各本訛作野下又衍/哉字今據説苑訂正)君子不可以不學見
人不可以不飾不飾無貌無貌不敬不敬無禮無禮不
立夫遠而有光者飾也近而逾明者學也譬之如洿邪
水潦灟焉莞蒲生焉從上觀之誰知其非源泉也
珠者陰之陽也故勝火玉者陽之陰也故勝水其化如
神故天子藏珠玉諸侯藏金石大夫畜犬馬百姓藏布
帛不然則强者能守之知者能秉之賤其所貴而貴其
所賤不然矜寡孤獨不得焉
子貢曰君子見大川必觀何也孔子曰夫水者君子比
徳焉徧與之而無私似徳所及者生所不及者死似仁
其流行庳下倨句皆循其理似義其赴百仞之谿不疑
似勇淺者流行深淵不測似智弱約微通似察(案微各/本訛作)
(危今從方/本及荀子)受惡不讓似包䝉(案各本訛作包裹上又/衍貞字今據説苑訂正)不
清以入鮮潔以出似善化以注量必平似正(案以注各/本訛作必)
(出荀子作主説苑/作至今從方本)盈不求概似度(案各本脱度字/今據説苑訂正)萬折
必以東似意(案萬各本訛作厲因上度字脱誤成一字/耳東下各本衍西字今竝從荀子及説苑)
是以君子見大川必觀焉(案各本脱君子二/字今從高安本)
　
　
　
　
　
　
　
　
　
　
　
　
　
　大戴禮記卷七
欽定四庫全書
　大戴禮記卷八
　　　　　　　　　　　　漢　戴德　撰
　子張問入官第六十五
　盛徳第六十六
　　子張問入官
子張問入官于孔子孔子曰安身取譽為難也子張曰
安身取譽如何孔子曰有善勿專
　專謂自納于己
教不能勿搢
　勿搢家語為勿怠也進或聲誤為搢勿進嫌其倦也
已過勿發失言勿踦
　踦邪也出言既失勿為邪途以成之
不善辭勿遂
　人言不中勿貳遂之
行事勿留
　凡行政事勿稽留之
君子入官自行此六路者則身安譽至而政從矣
　上六者可以自通故稱路也
且夫忿數者獄之所由生也距諫者慮之所以塞也慢
易者禮之所以失也惰怠者(案惰各本作/墮今從方本)時之所以後
也奢侈者財之所以不足也
　儉則有餘奢則不足
專者事之所以不成也厯者獄之所由生也
　厯厯亂也
君子入官除七路者則身安譽至而政從矣
　七者亦致亡之道
故君子南面臨官大城而公治之
　大城列國公無私也
精知而略行之
　精知者當先是二路略行者謂度時而施
合是忠信攷是大倫存是美惡而進是利而除是害而
無求其報焉而民情可得也
　能合是六路之忠信及進除六路之利害施焉而不
　求報則民情不失矣
故臨之無抗民之志勝之無犯民之言
　勝謂民辭情短
量之無狡民之辭
　狡害也猶言無害也
養之無擾于時愛之勿寛于刑若此(案若各本訛作/言今從方本)則
身安譽至而民自得也故君子南面臨官所見邇故明
不可蔽也(案蔽各本作/弊今從方本)
　言所見先求于近者中庸曰舜其大知也與舜好問
　而好察邇言也
所求邇故不勞而得也
　言所求自近始故詩曰無田甫田勞心忉忉
所以治者約故不用衆而譽至也法象在内故不遠
　言内有法象則百姓亦有禮度
源泉不竭故天下積也
　積謂歸湊也
如木不寡(案如各本作/而今從方本)短長人得其量
　量而用之以泉木二用諭君子之政
故治而不亂故六者貫乎心藏乎志
　志者心之府也
形乎色𤼵乎聲
　聲言也
若此則身安譽至而民自得也故君子南面臨官不治
則亂至
　民錯亂也
亂至則爭爭之至又反于亂
　亂反亂也
是故寛裕以容其民慈愛以優柔之而民自得也已故
躬行者政之始也
　身行之也
調悦者情之道也
　言調悦者治人情之道也
善政行易則民不怨
　先王善政能躬行之使平易則民悦
言調悦則民不辨法
　謂不爭也周禮曰凡辨法者攷焉
仁在身則民顯以佚之也財利之生微矣(案微各本訛/作徴今從楊)
(本/)貪以不得善政必簡矣
　初聞善政必記之
茍以亂之善言必聽矣
　聞善言始亦聽之也
詳以失之(案詳佯/古通用)
　後政不行詳為漏失
規諫日至煩以不聽矣
　詩曰老夫灌灌小子蹻蹻也
言之善者在所日聞行之善者在所能為
　君子言之善者在于終日言之君子行之善者在其
　能躬行記聽而失之則無益于言行也
故上者民之儀也有司執政者(案各本脱者/字今從楊本)民之表也
邇臣便辟者羣臣僕之倫也
　倫理也言是羣臣羣僕之綱理也
故儀不正則民失誓表弊則百姓亂邇臣便辟不正亷
而羣臣服汙矣
　誓勑也服事也汙濫也言私謁也
故不可不慎乎三倫矣故君子修身反道察説而邇道
之服存焉
　修身當本于道而省其説則近道之事存
是故夫工女必自擇絲麻良工必自擇齎材
　周禮巾車職曰毁折入齎于職幣家語為完材也
賢君良上必自擇左右是故佚于取人(案是各本訛作/始于作諸今從)
(方/本)勞于治事勞于取人佚于治事
　郭象曰主上無為于親事而有為于用臣也
故君子欲譽則謹其所便
　便所便習
欲名則謹于左右故上者辟如緣木者務高而畏下者
滋甚
　言在民上者譬若此淮南子曰君子之居民上也譬
　以腐索御良馬
六馬之離必于四面之衢
　衢四達道
民之離道必于上之佚政也故上者尊嚴而絶百姓者
卑賤而神
　孟子曰民為貴社稷次之君為輕也
民而愛之則存惡之則亡也故君子南面臨官貴而不
驕富恭有本能圖
　本謂身也謂能謀其身也
修業居乆而譚
　譚誕也謂安縱也
情邇暢而及乎遠察一而闗于多一物治而萬物不亂
者以身為本者也故君子莅民不可以不知民之性達
諸民之情
　性謂仁義禮智之等情謂喜怒愛惡之屬性者生之
　質情者人之欲詩云天生烝民有物有則
既知其已生有習然後民特從命也
　生謂性也習調節也
故世舉則民親之
　世舉言治
政均則民無怨故君子莅民不臨以高不道以遠不責
民之所不能今臨之明王之成功則民嚴而不迎也
　明王之民比屋可封茍欲齊之則憚而不能迎致王
　命
道以數年之業則民疾
　使成數年之業則民困矣
疾則辟矣故古者冕而前旒所以蔽明也􁐔絖塞耳(案/􁐔)
(各本訛作統今/從玉篇所引)所以弇聰也故水至清則無魚人至察
則無徒
　禮緯含文嘉以懸絖垂旒為閑姦聲弇亂色令不惑
　視聽則繅瑱之設兼此二事也􁐔莊子為黈黄也按
　此記與莊説及著詩之義則人君以黄絖充耳大夫
　以素皆尚以玉也然毛王之徒以為石飾玉及鄭謂
　充耳為玉名義乖錯故未詳
故枉而直之使自得之
　民有邪枉教之使自得也孟子曰匡之直之使自得
　之
優而柔之使自求之
　謂寛教之
揆而度之使自索之
　謂量民之材而施教之
民有小罪必以其善以赦其過如死使之生(案此下各/本衍其善)
(也三字今/從方本刪)
　其善也若死而使之復生也
是以上下親而不離故惠者政之始也政不正則不可
教也不習則民不可使也故君子欲言之見信也者莫
若先虚其内也
　謂内外相應
欲政之速行也者莫若以身先之也欲民之速服也者
莫若以道御之也故不先以身雖行必遴矣(案各本訛/作必鄰也)
(今從/方本)
　　遴吝
不以道御之雖服必强矣故非忠信則無可以取親于
百姓矣
　此忠信寛于言行相顧也上無此條者以言行不違
　在忠信之間
外内不相應則無可以取信者矣四者治民之統也
　四者謂以身先之以道御之忠信及外内相應
　盛徳
聖王之盛徳人民不疾六畜不疫五穀不災
　隂陽順序故人物不害也
諸侯無兵而正小民無刑而治蠻夷懷服
　國語曰先王耀徳不觀兵
古者天子常以季冬攷徳以觀治亂得失
　辨其法政也
凡徳盛者治也徳不盛者亂也徳盛者得之也徳不盛
者失之也是故君子攷徳而天下之治亂得失可坐廟
堂之上而知也
　言不出户庭而周知海内之善惡也
徳盛則修法徳不盛則飾政
　法徳法政禁令
法政而徳不衰故曰王也
　王者往也民所歸也
凡人民疾六畜疫五榖災者生于天道不順(案各本脱/此三字今)
(從太平御/覽所引)天道不順生于明堂不飾故有天災則飾明
堂也
　淮南子云明堂之廟行明堂之令以調隂陽之氣而
　知四時之節以辟疾之災也
凡民之為姦邪竊盜厯法妄行者生于不足
　亂法者生于不知足
不足生于無度量也無度量則小者偷惰(案各本訛作/墮今從方本)
大者侈靡而不知足
　偷茍且惰懈惰
故有度量則民足民足則無為姦邪竊盜厯法妄行者
故有姦邪竊盜厯法妄行之獄則飾度量也凡不孝生
于不仁愛也不仁愛生于喪祭之禮不明喪祭之禮所
以教仁愛也致愛故能致喪祭春秋祭祀之不絶致思
慕之心也
　孝經曰春秋祭祀以時思之也
夫祭祀致饋養之道也死且思慕饋養況于生而存乎
故曰喪祭之禮明則民孝矣故有不孝之獄則飾喪祭
之禮也
　經解曰喪祭之禮廢則臣子之恩薄而倍死忘生者
　衆
凡弑上生于義不明義者所以等貴賤明尊卑貴賤有
序民尊上敬長矣民尊上敬長而弑者寡有之也朝聘
之禮所以明義也故有弑獄則飾朝聘之禮也
　經解曰朝聘之禮廢則君臣之義失諸侯之行惡而
　倍畔侵陵之敗起
凡鬭辨生于相侵陵也相侵陵生于長幼無序(案此下/有脱文)
而教以敬讓也故有鬭辨之獄則飾鄉飲酒之禮也
　經解曰鄉飲酒之禮廢則長幼之序失而爭鬭之獄
　煩
凡淫亂生于男女無别夫婦無義昏禮享聘者所以别
男女明夫婦之義也
　享謂享婦及召族黨也
故有淫亂之獄則飾昏禮享聘也
　經解曰昏姻之禮廢則夫婦之道苦而淫辟之罪多
故曰刑罰之所從生有源不務塞其源而務刑殺之是
為民設䧟以賊之也
　禮察曰禮禁將然之前法施已然之後也
刑罰之源生于嗜慾好惡不節
　總言百姓犯刑罰之所由
故明堂天法也
　天神所在也王者于此則天無私勤施之法
禮度徳法也
　禮謂三百三千也惟有仁徳也
所以御民之嗜慾好惡以順天法以成徳法也
　天地不可成順之而已其禮度則使成之
刑罰者(案各本罰訛作/法今從方本)所以威不行徳法者也
　天道遠不責之徳法不行則罰之
故季冬聽獄論刑者所以正法也
　嵗終聽不行徳法之刑為正徳法而論也
法正論吏公行之是故古者天子孟春論吏徳行能功
　攷羣臣之徳行能功
能得徳法者為有徳
　謂内外善也
能行徳法者為有行
　謂能皆行
能理徳法者為有能
　謂能綜理之而又弗盡行
能成徳法者為有功
　謂内外成之而未能善也
故論吏而法行事治而功成季冬正法孟春論吏治國
之要也
　春論班賞冬攷量刑則莫不懲勸矣
徳法者御民之銜勒也(案各本脱勒字/今從通典所引)吏者轡也刑者
筴也天子御者内史太史左右手也
　太史内史皆宗伯之屬太史下大夫二人内史中大
　夫一人俱親王之官也書曰太史内史云内史太史
　左右手則太史為左史内史為右史焉
古者以法為銜勒以官為轡以刑為筴以人為手故御
天下數百年而不懈惰
　史當字誤為人
善御馬者正銜勒齊轡筴均馬力和馬心故口無聲手
不摇筴不用而馬為行也善御民者正其徳法飭其官
而均民力和民心故聽言不出于口刑不用而民治是
以民徳美之夫民善其徳必稱其人故今之人稱五帝
三王者依然若猶存者其法誠徳
　法天法也
其徳誠厚
　謂禮度也
夫民思其徳必稱其人朝夕祝之升聞于皇天上帝歆
焉故永其世而豐其年不能御民者棄其徳法譬猶御
馬棄轡勒而專以筴御馬馬必傷車必敗無徳法而專
以刑法御民民必走國必亡
　故淮南子曰舜無佚民造父無佚馬
亡徳法民心無所法循迷惑失道
　謂民
上必以為亂無道
　謂君
茍以為亂無道刑罰必不克
　又不能中
成其無道上下俱無道故今之稱惡者必比之于夏桀
殷紂何也曰法誠不徳其徳誠薄夫民惡之必朝夕祝
之升聞于皇天上帝不歆焉故水旱竝興災害生焉故
曰徳法者御民之本也古之御政以治天下者冢宰之
官以成道司徒之官以成徳
　天道發施故為道地理含藏故主徳道徳者包五性
　内外之稱也天地之官尊故總焉
宗伯之官以成仁
　木為仁也
司馬之官以成聖
　聖通也夏氣物充達又征伐者所以平通天下
司寇之官以成義
　金為義
司空之官以成禮
　不主智者已兼司馬凡宗社之設城郭之度宫室之
　量典服之制皆冬官所職也
故六官以為轡司㑹均入以為軜
　軜在軾前斂六轡之餘詩云鋈以觼軜司㑹冢宰之
　屬中大夫二人㑹計也主天下之大計王制曰司㑹
　以嵗之成質于天子也
故御四馬執六轡御天地與人與事者亦有六政
　六政謂道徳仁聖禮義也
是故善御者正身同轡
　詩云六轡既均
均馬力齊馬心惟其所引而之
　不違于節故任其馳
以取長道遠行可以之急疾可以御
　言皆從人心也
天地與人事此四者聖人之所乗也
　四者天地與人與事
是故天子御者太史内史左右手也六官亦六轡也天
子三公合以執六官
　三公無官佐王論道而已
均五政齊五法
　五政謂天子公卿大夫士五法謂仁義禮智信
以御四者故亦惟其所引而之以之道則國治
　治典經邦國
以之徳則國安
　教典安邦國
以之仁則國和
　禮典和邦國
以之聖則國平
　政典平邦國
以之義則國成
　刑典詰邦國
以之體則國定
　體國經野事官之職
此御政之體也過失也人情莫不有過過而改之是不
過也是故官屬不理分職不明法政不一百事失紀曰
亂也亂則飭冢宰地宜不殖財物不蕃萬民飢寒教訓
失道風俗淫僻百姓流亡人民散敗曰危也危則飭司
徒父子不親長幼無序君臣上下相乖曰不和也不和
則飭宗伯賢能失官爵功勞失賞禄爵禄失則士卒疾
怨兵弱不用曰不平也不平則飭司馬刑罰不中暴亂
姦邪不勝曰不成也不成則飭司寇百度不審立事失
理財物失量曰貧也貧則飭司空
　冢宰掌六典司徒掌十二教宗伯掌五禮司馬掌九
　伐司寇掌五刑小宰職曰一曰治職以平邦國以均
　萬民以節財用二曰教職以安邦國以寧萬民以懷
　賓客三曰禮職以和邦國以諧萬民以事鬼神四曰
　政職以服邦國以正萬民以聚百物五曰刑職以詰
　邦國以糾萬民以除盜賊六曰事職以富邦國以養
　萬民以生百物司馬之屬司勲掌六鄉之賞田以等
　其功又司士之官掌羣吏之數以詔其爵禄凡度量
　財物攷工猶有其事
故曰御者同是車馬或以取千里或數百里者所進退
緩急異也治者同是法或以治或以亂者亦所進退緩
急異也(案各本盛徳篇止此别明堂者以下為明堂篇/據許慎五經異義魏書李謐傳隋書牛宏傳及)
(劉昭注續漢志杜佑通典所引俱稱盛徳篇/今據以訂正仍合為一篇刪去明堂篇之目)
明堂者古有之也
　明堂之作其代未得而詳也按淮南子言神農之世
　祀于明堂明堂有蓋四方又漢武帝時有獻黄帝明
　堂圖者四面無壁中有一殿然其由或始于此也
凡九室一室而有四户八牖三十六户七十二牖以茅
蓋屋
　茅取其潔質也
上圓下方明堂者所以明諸侯尊卑
　明堂非所以朝諸侯于祀也諸侯亦備焉
外水曰辟雍
　韓詩説辟圓如璧雍以水不言圓言辟者取辟有徳
　不言辟水言雍雍和也
南蠻東夷北狄西戎
　言四海之君于祭也各以其方列于水外
明堂月令
　于明堂之中施十二月之令
赤綴户也白綴牖也
　綴飾也
二九四七五三六一八
　記用九室謂法龜文故取此數以明其制也
堂高三尺東西九筵南北七筵上圓下方九室十二堂
室四户户二牖其宫方三百步在近郊近郊三十里
　淳于登説明堂在國之陽三里之外七里之内丙巳
　之地韓詩説明堂在南方七里之郊然三十里無所
　取也再言方圓及户牖之數亦繁重
或以為明堂者文王之廟也
　明堂與文王之廟不為同處或説謬也
朱草日生一葉至十五日生十五葉十六日一葉落終
而復始也
　孝經援神契曰朱草生蓂莢孳嘉禾成萐莆生蓂莢
　堯時俠階而生以記朔也朱草可食王者慈仁則生
　其形無記朔之狀蓋説不詳
周時徳澤洽和蒿茂大以為宫柱名蒿宫也
　晏子春秋曰明堂之制下之潤濕不及也上之寒暑
　不入也木工不鏤示民知節也然或以蒿為柱表其
　儉質也明堂别有圖論不復詳焉
此天子之路寢也不齊不居其屋
　路寢亦為此制
待朝在南宫
　將視朝時
揖朝出其南門
　周禮司士職曰正朝之位辨其貴賤之等王南向三
　公北面東上孤東面北上卿大夫西面北上王族故士
　虎士在路門之右南面東上太僕太右太僕從者在
　路門之左南面西上司士擯孤卿特揖大夫以其等
　旅揖士旁三揖王還揖門左揖門右太僕前正視朝
　位王入内朝皆退也
　
　
　
　大戴禮記卷八
欽定四庫全書
　大戴禮記卷九
　　　　　　　　　　　　　漢　戴德　撰
　千乗第六十七(案各本改作六/十八今訂正)
　四代第六十八(案各本改作六/十九今訂正)
　虞戴徳第六十九(案各本改作/七十今訂正)
　誥志第七十(案各本改作七/十一今訂正)
　　千乗
公曰千乗之國受命于天子通其四疆教其書社修其
灌廟(案修各本訛作循/今從高安本方本)建其宗主設其四佐列其五官
處其朝市為仁如何子曰不仁國不化公曰何如之謂
仁子曰不淫于色子曰立妃設如太廟然乃中治中治
不相陵不相陵斯庶嬪遧遧則事上靜靜斯潔信在中
朝大夫必慎以恭出㑹謀事必敬以慎言長幼小大必
中度此國家之所以崇也立子設如宗社(案各本脱如/字今從楊本)
(方/本)宗社先示威威明顯見辨爵集徳是以母弟官子咸
有臣志莫敢援于外大夫中婦私謁不行此所以使五
官治執事正也(案正各本作/政今從方本)夫政以教百姓百姓齊以
嘉善故蠱佞不生此之謂良民國有道則民昌此國家
之所以大遂也卿設如大門大門顯美小大尊卑中度
開明閉幽内禄出災以順天道近者閑焉遠者稽焉君
發禁宰受而行之(案各本脱受/字今從楊本)以時通于地散布于小
理(案理方/本作治)天之災祥地寳豐省及民共饗其禄共任其
災此國家之所以和也國有四輔輔卿也卿設如四體
毋易事毋假名毋重食凡事尚賢進能使知事爵不世
能官之不愆(案各本脱官/字今從楊本)凡民戴名以能食力以時成
以事立此所以使民讓也民咸孝弟而安讓此以怨省
而亂不作也此國家之所以長也(案各本脱家/字今從方本)下無用
則國家富上有義則國家治長有禮則民不爭立有神
則國家敬兼而愛之則民無怨心以為典令(案各本訛/作以為無)
(命今從/方本)則民不偷(案盛徳篇云無度/量則小者偷惰)昔者先王本此六
者而樹之徳此國家之所以茂也(案各本脱之/字今從方本)設其四
佐而官之司徒典春以教民之不則治不若不令(案治/各本)
(訛作時今/從方本)成長幼老疾孤寡以時通于四疆有闔而不
通有煩而不治則民不樂生不利衣食凡民之藏貯以
及山川之神明加于民者發圖功謀(案圖字從劉本訂/正他本訛作國下)
(舊注一作同/乃校書者語)齋戒必敬㑹時必節日厯巫祝執伎以守
官俟命而作祈王年禱民命及畜榖蜚征庶虞百草(案/各)
(本脱百字/今從方本)方春三月緩施生育動作百物于時有事享
于皇祖皇考朝孤子八人以成春事司馬司夏以教士
車甲凡士執伎論功修四衞强股肱質射御才武聰慧
治衆長卒可以為儀綴于國(案可各本訛作/所今從楊本)出可以為
率誘于軍旅四方諸侯之遊士國中賢餘秀與閱焉(案/與)
(各本訛作興/今從方本)方夏三月養長秀蕃庶物于時有事享于
皇祖皇考爵士之有慶者七人以成夏事司寇司秋以
聽獄訟治民之煩亂執權變民中凡民之刑萌本以安
閒(案之下各本衍不字萌訛/作□安訛作要今從楊本)作起不敬以欺惑憧愚作
于財賄六畜五榖曰盜誘居室家及幼子曰不義(案此/六字)
(各本訛作有君子曰/義五字今從方本)子女專曰妖飭五兵及木石曰賊
以中情出小曰間大曰講(案講當作構/或古通用)利辭以亂屬曰
讒以財投長曰貸凡犯天子之禁陳刑制辟以追罔民
之不率上教者(案罔各本作/國今從楊本)夫是故一家三夫道行三
人餘食哀樂平無獄方秋三月收斂以時于時有事嘗
新于皇祖皇考食農夫九人以成秋事司空司冬以制
度制地事準揆山林規表衍沃畜水行衰濯浸以節四
時之事治地遠近以任民力以節民食太古食壯之食
攻老之事公曰功事不少而餱糧不多乎子曰太古之
民秀長以壽者食也在今之民羸醜以胔者事也太古
無游民食節事時民各安其居樂其官(案各本訛作宫/下又加室字今)
(從楊/本)服事信上上下交信地移民聚(案各本脱聚/字今從方本)在今
之世上治不平民治不和百姓不安其居不樂其官老
疾用財壯狡用力于兹民游薄事貪食于兹民憂古者
殷書為成男成女名屬升于公門此以氣食得節作事
得時民勸有功(案各本脱民/字今從楊本)夏服君事不及暍冬服君
事不及凍是故年榖順成(案順各本訛作/不今從方本)天之饑饉道
無殣者在今之世男女屬散名不升于公門此以氣食
不節作事不時(案時各本作/成今從楊本)天之饑饉于時委民不得
以疾死是故立民之居必于中國之休地因寒暑之和
六畜育焉五榖宜焉辨輕重制剛柔和五味以節食時
事東辟之民曰夷精以僥至于大遠有不火食者矣南
辟之民曰蠻信以朴至于大遠有不火食者矣西辟之
民曰戎勁以剛至于大遠有不火食者矣北辟之民曰
狄肥以戾至于大遠有不火食者矣及中國之民曰五
方之民咸有安居和味(案各本脱咸字居/訛作民今從楊本)咸有實用利
器知通之信令之及量地度居有城郭立朝市地以度
邑邑以度民以觀安危距封後利先慮乆固依固可守
為奥可乆(案奥隩/古通用)能節四時之事霜露時降方冬三月
草木落庶虞藏五榖必入于倉于時有事蒸于皇祖皇
考息國老六人以成冬事民咸知孤寡之必不末也(案/末)
(字他本訛作未/今從劉本楊本)咸知有大功之必進等也咸知用勞力
之必以時息也推而内之水火(案内納/古通用)入也弗之顧矣
而况有强適在前(案適敵/古通用)有君長正之者乎公曰善哉
　　四代
公曰四代之政刑論其明者可以為法乎子曰何哉四
代之政刑皆可法也公曰以我行之其可乎子曰否不
可臣願君之立知而以觀聞也四代之政刑君若用之
則緩急將有所不節不節君將約之約之卒將棄法棄
法是無以為國家也公曰巧匠輔繩而斲胡為其棄法
也子曰心未之度習未之狎(案未之楊本/皆作之未)此以數踰而
棄法也夫規矩準繩鈞衡此昔者先王之所以為天下
也小以及大近以知遠今日行之可以知古可以察今
其此耶水火金木土榖此謂六府廢一不可進一不可
民竝用之今日行之可以知古可以察今其此耶昔夏
商之未興也伯夷謂此三常之眇(案三常又見虞戴徳/篇各本常訛作帝因)
(又訛為/二帝)公曰長國治民恒幹論政之大體以教民辨厯
大道以時地性興民之陽徳以教民事上服周室之典
以順事天子修政勤禮以交諸侯大節無廢小眇其後
乎(案小各本訛作/少今從程本)子曰否不可後也詩云東有開明于
時雞三號以興庶虞動(案各本重庶虞/二字今從楊本)蜚征作嗇民執
功百草咸淳地傾水流之是以天子盛服朝日于東堂
以教敬示威于天下也是以祭祀昭有神明燕食昭有
慈愛宗廟之事昭有義率禮朝廷昭有五官無廢甲胄
之戒昭果毅以聽天子曰崩諸侯曰薨大夫曰卒士曰
不禄庻人曰死昭哀哀慶無失節(案慶各本訛作/愛今從方本)是以
父慈子孝兄愛弟敬此昔先王之所先施于民也君而
後此則為國家失本矣公曰善哉子察教我也子曰鄉
也君之言善執國之節也君先眇而後善中備以君之
言(案之各本訛作/子今從楊本)可以知古可以察今奐然而與民壹
始(案與各本訛作/興今從方本)公曰是非吾言也吾一聞于師也子
吁焉其色曰嘻君行道矣公曰道耶子曰道也公曰吾
未能知人未能取人子曰君何為不觀器視才公曰視
可明乎子曰可以表儀公曰願學之子曰平原大藪瞻
其草之高豐茂者必有怪鳥獸居之且草可財也(案財/材古)
(通/用)如艾而夷之(案艾刈古通用/夷薙古通用)其地必宜五榖高山多
林必有怪虎豹蕃孕焉深淵大川必有蛟龍焉民亦如
之君察之此可以見器見才矣公曰吾猶未也子曰羣
然戚然頤然睪然踖然柱然抽然首然僉然湛然淵淵
然淑淑然齊齊然節節然穆穆然皇皇然見才色脩聲
不視聞怪物怪命不改志(案怪命各本作/恪命今從楊本)舌不更氣君
見之舉也得之取也有事事也事必與食食必與位無
相越踰昔虞舜天徳嗣堯取相十有六人如此公曰嘻
美哉子道廣矣吾恐惽而不能用也何以哉子曰由徳
徑徑(案各本脱子字下五字訛在/子道廣矣之下今從方本)公曰請問圖徳何尚
子曰聖知之華也知仁之實也仁信之器也信義之重
也義利之本也委利生孽公曰嘻言之至也道天地以
民輔之聖人何尚子曰有天徳有地徳有人徳此謂三
徳三徳率行乃有陰陽陽曰徳隂曰刑公曰善哉再聞
此矣陽徳何出子曰陽徳出禮禮出刑刑出慮慮則節
事于近而揚聲于遠公曰善哉載事何以子曰徳以監
位位以充局局以觀功功以養民民于此乎上公曰禄
不可後乎子曰食為味味為氣氣為志發志為言發言
定名名以出信信載義而行之禄不可後也公曰所謂
民與天地相參者何謂也子曰天道以視地道以履人
道以稽廢一曰失統恐不長饗國公愀然其色子曰君
藏玉惟慎用之惟慎(案惟各本訛作/雖今從方本)敬而勿愛民亦如
之執事無貳五官有差喜無竝愛卑無加尊淺無測深
小無招大此謂楣機楣機賓薦不䝉昔舜徴薦此道于
堯堯親用之不亂上下公曰請問民徴子曰無以為也
難行公曰願學之幾必能子曰貪于味不讓妨于政願
富不乆妨于政慕寵假貴妨于政治民惡衆妨于政為
父不慈妨于政為子不孝妨于政大縱耳目妨于政好
色失志妨于政好見小利妨于政變從無節妨于政(案/各)
(本脱此三字/今從高安本)撓弱不立妨于政剛毅犯神妨于政鬼神
過節妨于政幼勿與衆克勿與比依勿與謀放勿與游
徼勿與事臣聞之弗薦(案薦各本訛作/慶今從楊本)非事君也君聞
之弗用以亂厥徳臣將薦其簡者(案薦各本亦訛/作慶今從楊本)蓋人
有可知者焉貌色聲衆有美焉必有美質在其中者矣
貌色聲衆有惡焉必有惡質在其中者矣此皆伯夷之
所後出也(案皆各本訛作/者今從高安本)子曰伯夷曰(案各本脱曰/字今從楊本)建
國建政修國修政(案上修字下舊注一/作循乃校書者語)公曰善哉
　　虞戴徳
公曰昔有虞戴徳何以深慮何及高舉安取子曰君已
聞之(案已各本作/以今從楊本)惟丘無以更也君之聞而未成也(案/而)
(各本作如/今從方本)黄帝慕修之(案修下舊注一作/循乃校書者語)曰明法于天
明(案此下各本衍一開字楊/本重一明字今從方本)施教于民行此以上明于
天化也開物畢起(案各本脱開字畢/訛作必今從方本)是故民聽命而弗
改也(案各本脱聽/字今從方本)公曰善哉以天教于民可以班乎子
曰可哉雖可而弗由此上知所以行斧鉞也(案此下各/本衍以字)
(今從/方本)父之于子天也君之于臣天也有子不事父有臣
不事君是非反天而倒行耶故有子不事父不順有臣
不事君必刃順天作刑地生庶物是故聖人之教于民
也率天而祖地(案而各本作/如今從方本)能用民徳是以高舉不過
天深慮不過地質知而好仁能用民力此以三常之禮
明而名不蹇禮失則壞名失則惽是故上古不諱正天
名也天子之官四通正地事也天子御珽諸侯御荼大
夫服笏正民徳也斂此三者而一舉之戴天履地以順
民事天子告朔于諸侯率天道而敬行之以示威于天
下也諸侯内貢于天子(案内納/古通用)率名斆地實也(案斆效/古通用)
是以不至必誅諸侯相見卿為介以其教士畢行使仁
守㑹朝于天子天子以嵗二月為壇于東郊建五色設
五兵具五味陳六律奏五聲(案律下各本衍/品字今從方本)聽明教置
離抗大侯規鵠豎物(案豎各本訛作/堅今從楊本)九卿佐三公三公
佐天子天子踐位諸侯各以其屬就位乃升諸侯之教
士(案各本重諸侯/二字今從方本)教士執弓挾矢揖讓而升履物以射
其心志端(案各本訛作其地/心端今從方本)色容正時以斆伎時有慶
以地不時有讓以地天下之有道也有天子存國之有
道也君得其正家之不亂也有仁父存是故聖人之教
于民也以其近而見者稽其遠而明者天事曰明地事
曰昌人事曰樂(案各本脱樂/字今從方本)比兩以慶違此三者謂之
愚民愚民曰姦姦必誅是以天下平而國家治民亦無
貸居小不約居大則治衆則集寡則繆(案繆穆/古通用)祀則得
福以征則服此惟官民之上徳也公曰三代之相授必
更制典物道乎子曰否猷徳保保惽乎前以小繼大變
民視也(案視各本作/示今從方本)公曰善哉子之察教我也子曰丘
于君惟無言言必盡于他人則否公曰教他人則如何
子曰否丘則不能昔啇老彭及仲傀(案即/仲虺)政之教大夫
官之教士技之教庻人揚則抑抑則揚綴以徳行不任
以言任庻人以言(案各本脱任/字今從楊本)猶以夏后氏之袝懷袍
褐也(案朱本沈本脱/袍字今從各本)行不越境公曰善哉我則問政子
事教我子曰君問已參黄帝之制制之大禮也公曰先
聖之道斯為美乎子曰斯為美雖有美者必偏屬于斯
昭天之福迎之以祥作地之穡(案穯各本訛作/福今從方本)制之以
昌興民之徳守之以長公曰善哉
　　誥志
公曰誥志無荒以㑹民義齋戒必敬㑹時必節犧牲必
全齊盛必潔上下禋祀外内無失節其可以省怨遠災
乎子曰丘未知其可以省怨也公曰然則何以事神子
曰以禮㑹時夫民見其禮則上不援(案不各本訛作/下今從楊本)不
援則樂(案各本脱不/字今從楊本)樂斯無憂此以怨省而亂不作也
(案此以各本訛作/以此今從楊本)夫禮㑹其四時四孟四季五牲五榖
順至必時其節(案此下各本衍/也字今從楊本)丘未知其可以遠災也
(案此下各本衍/為字今從楊本)公曰然則為此何以子曰知仁合則天
地成天地成則庶物時庶物時則民財􁐕(案􁐕字從楊/本各本訛作)
(敬下有一作欲三/字乃校書者語)民財􁐕以時作時作則節事節事以
動衆則有極(案各本重動衆/二字今從楊本)有極以使民則勸勸則有
功有功則無怨無怨則嗣世乆世乆惟聖人(案各本脱/下世乆二)
(字今從/楊本)是故政以勝衆非以陵衆衆以勝事非以傷事
事以靖民非以徴民故地廣而民衆非以為災長之禄
也丘聞周太史曰政不率天(案此下各本衍/下字今從楊本)不由人則
凡事易壞而難成虞史伯夷曰明孟也幽幼也明幽雌
雄也雌雄迭興而順至正之統也日歸于西起明于東
月歸于東起明于西虞夏之厯建正于孟春(案建正各/本訛作正)
(建今從晉/志所引)于時冰泮發蟄百草權輿瑞雉無釋(案史記/作百草)
(奮興秭/鳺先􁋘)物乃嵗俱生于東次(案各本訛作/以今從楊本)順四時卒于
冬方(案各本訛作/萬今從楊本)于時雞三號卒明載于青色撫十二
月節卒于丑日月成嵗厯再閏以順天道此謂虞汁月
(案謂下各本衍/嵗字今從楊本)天曰作明日與維天是戴地曰作昌日
與維地是事人曰作樂日與維民是嬉(案三日字各本/訛作曰今從袁)
(本楊本/方本)民之動能不遠厥事民之妃色(案妃各本訛作/悲今從方本)
不遠厥徳此謂表裏時合物之所生而蕃昌之道如此
天生物地養物物備興而時用常節曰聖人主祭于天
曰天子天子崩步于四川伐于四山卒葬曰帝天作仁
地作富人作治樂治不倦財富時節是故聖人嗣則治
文王治以俟時湯治以伐亂禹治以移衆衆服以立天
下堯貴以樂治時舉舜舜治以徳使力在國統民而恕
(案而各本作/如今從方本)在家撫官如國(案如各本作/而今從方本)安之勿變勸
之勿沮民咸廢惡而進良(案而各本亦作/如今從方本)上誘善而行
罰百姓盡于仁而遂安之此古之明制之治天下也仁
者為聖貴次力次美次射御次古之治天下者必聖人
聖人有國則日月不食星辰不孛(案孛各本訛作勃上/又衍隕字今從高安)
(本/)海不運河不滿溢川澤不竭山不崩解陵不阤(案阤/各本)
(作施下又衍谷/字今從方本)川谷不處(案谷各本訛作/浴今從方本)深淵不涸于
時龍至不閉鳯降忘翼鷙獸忘攫爪鳥忘距䗦蠆不螫
嬰兒蟁䖟不食夭駒雒出服河出圖自上世以來莫不
降仁國家之昌國家之臧信仁是故不賞不罰而民咸
盡力(案而各本作/如今從方本)車不建戈遠邇咸服𦙍使來往地濱
畢極(案濱各本訛作/賓今從方本)無怨無惡率惟懿徳此無空禮無
空名賢人竝優殘毒以時省舉良良舉善善恤民使仁
日斆仁賓(案此下各本有/也字今從楊本)
　大戴禮記卷九
欽定四庫全書
　大戴禮記卷十
　　　　　　　　　　　　漢　戴德　撰
　文王官人第七十一(案各本改作七/十二今訂正)
　諸侯遷廟第七十二(案二或改作三或不改/故陳振孫云兩七十二)
　諸侯釁廟第七十三(案三或改作四或不改/故吳澄云兩七十三)
　　文王官人
王曰太師慎維深思内觀民務察度情偽
　謂視中觀隱也
變官民能厯其才藝女維敬哉
　試以衆位厯觀其才也
女何慎乎非倫
　倫理次也宜所慎
倫有七屬屬有九用用有六徴(案徴他本訛作/微今從劉本)一曰觀
誠二曰攷志三曰視中四曰觀色五曰觀隱六曰揆徳
　其說在下
王曰於乎女因方以觀之富貴者觀其禮施也
　觀其禮及其施曲禮曰積而能散
貧窮者觀其有徳守也
　觀其徳與其守孔子曰君子固窮
嬖寵者觀其不驕奢也隱約者觀其不懾懼也
　曲禮曰富貴而知好禮則不驕不淫貧賤而知好禮
　則志不懾
其少觀其恭敬好學而能弟也其壯觀其絜亷務行而
勝其私也其老觀其憲慎(案各本憲上衍/意字今從方本)强其所不足
而不踰也
　孔子射矍相之圃蓋觀者如堵牆使公罔之裘序㸃
　揚觶而語公罔之裘揚觶而語曰幼壯孝弟耆耋好
　禮不從流俗修身以俟死者不在此位也蓋去者半
　處者半序㸃又揚觶而語曰好學不倦好禮不變旄
　期稱道不亂者不在此位也蓋㢙有存者
父子之間觀其孝慈也兄弟之間觀其和友也君臣之
間觀其忠惠也
　父慈子孝兄友弟和君惠臣忠也
鄉黨之間觀其信憚也
　信而敬憚
省其居處觀其義方省其喪哀觀其貞良省其出入觀
其交友省其交友觀其任亷
　任以恩相親信也
攷之以觀其信絜之以觀其知(案絜字他本訛/作挈今從劉本)示之難
以觀其勇煩之以觀其治(案逸周書作煩之以事/以觀其治此脱二字)淹之
以利以觀其不貪藍之以樂以觀其不寧
　藍猶濫也
喜之以物以觀其不輕怒之以觀其重醉之以觀其不
失也縱之以觀其常遠使之以觀其不貳邇之以觀其
不倦探取其志以觀其情攷其隂陽以觀其誠
　隂陽猶隱顯也
覆其微言以觀其信曲省其行以觀其備(案此下各本/衍成字今從)
(方/本)此之謂觀誠也二曰方與之言以觀其志志殷而㴱
　殷盛也㴱蓋深也
其氣寛以柔其色儉而不謟其禮先人其言後人見其
所不足曰日益者也
　言日就益
好臨人以色(案好各本訛作如今/從方本及逸周書)高人以氣賢人以言
防其不足
　不欲見之
伐其所能曰日損者也其貌直而不侮(案侮他本訛作/傷今從劉本)
其言正而不私不飾其美不隱其惡不防其過
　如日月之食
曰有質者也其貌固嫗其言工巧(案嫗各本訛作嘔/注同今從方本)
　嫗以耽色下人謂形柔而辭巧
飾其見物務其小徴(案徴各本訛作/微今從方本)
　有浮淺之事則工飾之而務尚其小成
以故自說
　言以事自解説
曰無質者也喜怒以物而色不作煩亂之而志不營
　營猶亂也
深道以利而心不移
　道也者導也
臨懾以威而氣不卑曰平心而固守者也喜怒以物而
變易知煩亂之而志不裕示之以利而易移臨懾以威
而易懾曰鄙心而假氣者也(案假各本訛作/勢今從方本)執之以物
而遫決驚之以卒而度料(案決字各本訛在/驚字下今從方本)
　言引之以卒然之事而能應時度焉
不紊而性辨(案紊各本訛作/學今從方本)曰有慮者也難投以物
　物事
難説以言知一而不可以解也(案而各本作/如今從方本)
　言因一端
困而不知其止無辨而自順(案順各本作/慎今從方本)曰愚戇者也
(案戇各本訛作/怒今從方本)
　謂闇狼也
營之以物而不虞
　虞度也至則攻辨之不豫計度
犯之以卒(案之各本訛作/人今從方本)而不懼置義而不可遷臨之
以貨色(案貨各本訛作/貸今從方本)而不可營曰絜亷而果敢者也
　果敢謂不虞不懼也絜亷謂不營于貨色在義而不
　可遷則兼之也
易移以言存志不能守固(案固各本作/錮今從方本)已諾無斷
　言止慎諾于人又不能自裁斷
曰弱志者也順與之弗為喜非奪之弗為怒沈靜而寡
言多稽而儉貌
　稽攷也
曰質靜者也辨言而不固行(案此下各本衍有道而/先困五字今從方本)自
順而不讓(案順各本作/慎今從方本)失當而强之(案各本脱失字而/作如今從方本)
曰妬誣者也(案妬上各本衍始/字注同今從方本)
　謂妬賢誣善
微情而能發(案微情各本訛作/徴清今從方本)
　謂攻發幽賾也
度察而能盡曰志治者也(案志治各本訛作/治志今從方本)華而誣(案/而)
(各本作如/今從方本)巧言令色足恭一也皆以無為有者也
　子曰巧言令色鮮矣仁
此之謂攷志也(案謂各本作/為今從方本)
　攷度其志
三曰誠在其中此見于外
　此上之諸志
以其見占其隱
　按其陽察其隂
以其細占其大
　據其小省其大
以其聲處其氣
　聽處其聲氣也
氣初生物(案各本訛作初氣/生物今從方本)
　謂物在于胞胎
物生有聲聲有剛有柔有濁有清有好有惡咸發于聲
也心氣華誕者其聲流散心氣順信者其聲順節心氣
鄙戾者其聲斯醜(案斯各本作嘶/乃因注文而改)心氣寛柔者其聲温
好
　嘶當聲誤為斯春秋左傳曰蜂目豺聲忍人也夫音
　之美惡尚通于金石而況于身乎
信氣中易義氣時舒
　義者剛其氣亦充故舒縱也
智氣簡備
　簡通
勇氣壯直聽其聲處其氣攷其所為觀其所由(案此下/各本有)
(察其所安四字乃後人/因論語加入今從方本)以其前占其後
　以前行占後行
以其見占其隱以其小占其大此之謂視中也四曰民
有五性喜怒欲懼憂也
　喜怒欲懼憂以其俱生于人而有常故亦謂之性也
　此五者之性人心兼盡
喜氣内畜雖欲隱之陽喜必見怒氣内畜雖欲隱之陽
怒必見欲氣内畜雖欲隱之陽欲必見懼氣内畜雖欲
隱之陽懼必見憂悲之氣内畜雖欲隱之陽憂必見五
氣誠于中發形于外民情不隱也喜色由然以生
　由當為油油然新生好貌
怒色拂然以侮欲色嫗然以偷(案嫗各本訛作/嘔今從方本)
　偷茍且也言惟求悦人
懼色薄然以下憂悲之色纍然而靜
　玉藻曰喪容纍纍也
誠智必有難盡之色誠仁必有可尊之色誠勇必有難
懾之色誠忠必有可親之色誠絜必有難汚之色誠靜
必有可信之色質色皓然固以安偽色縵然亂以煩雖
欲故之中色不聽也
　言雖欲故隱之于中而無奈色見于外故子夏問孝
　子曰色難是以君子戒慎不失色于人
雖變可知此之謂觀色也五曰生民有霒陽(案霒即/古隂字)
　言人含隂陽之氣生而有知有知故生機偽也
人多隱其情飾其偽(案人下各本衍/有字今從方本)以賴于物以攻其
名也有隱于仁質者有隱于知理者有隱于文藝者有
隱于亷勇者有隱于忠孝者有隱于交友者如此者不
可不察也小施而好大得小讓而好大爭(案各本訛作/大事今從方)
(本/)言願以為質
　愿當聲誤為願也
偽愛以為忠面寛而貌慈假節以示之
　假節假仁質之節
故其行以攻其名如此者隱于仁質也
　故其行者故為是行
推前恃忠府知物焉(案恃各本訛作/惡今從方本)
　謂有詢議之攻其所不知者則推援于人而恃以為
　忠府而形貌又如曉然也
首成功少其所不足
　謂有先功者因首之有不足者因薄之詐以為知
慮誠不及佯為不言内誠不足色示有餘故知以動人
自執而不讓(案執各本訛作/順今從方本)
　及其不知也觀人之動止因執為意而不推讓于人
　也
錯辭而不遂莫知其情
　本非其意故辭情不終詩云虵虵碩言出自口矣
如是者隱于知理者也素動人以言
　謂先徧習之及于衆前為方欲陳說也
涉物而不終
　務廣聞而不究其言也
問則不對詳為不窮(案詳佯/古通用)色示有餘有道而自順用
之物(案逸周書有作假用作/因之下缺一字物作初)窮則為深
　妄言深遠
如此者隱于文藝者也亷言以為氣
　茍作亷言以見俠氣自然
矯厲以為勇(案矯各本訛作/驕今從逸周書)内恐外悻(案各本訛作/悴今從劉本)無
所不至敬再其説(案敬再當從逸/周書作亟稱)
　言茍自矯厲持以為勇終必恐懾而更至恭佞也
以詐臨人如此者隱于亷勇者也自事其親好以告人
乞言勞醉
　醉言悴也
而面于敬愛飾其見物故得其名名揚于外不誠于内
伐名以事其親戚以故取利
　以如此故要取其利
分自其名以私其身如此者隱于忠孝者也隂行以取
名
　隂行謂竊求諸人也
比周以相譽
　迭相親比交相談譽
明知賢可以徴與左右不同而交交必重己
　言知其賢而不與交交必取其重己者也
心説之而身不近之身近之而實不至而懽忠不盡懽
忠盡見于衆而貌克
　雖盡其忠懽及衆人之前猶相克爭
如此者隱于交友者也此之謂觀隱也六曰言行不類
終始相悖隂陽克易外内不合雖有隱節見行曰非誠
質者也
　隱節隱于仁質之等
其言甚忠其行甚平其志無私施不在多靜而寡類
　不好狎
莊而安人(案莊各本訛作/財今從方本)曰有仁心者也(案仁各本訛/作行今從方)
(本/)事變而能治物善而能説浚窮而能達
　浚深也
錯身立方而能遂曰廣知者也少言而行(案而各本作/如今從方本)
恭儉以讓有知而不伐有施而不置
　心不形于色也
曰慎謙良者也微忽之言乆而可復
　謂微細及忽然之語
幽閒之行獨而不克
　克好勝人也
行其亡如其存
　謂奉先君及祖考之教令
曰順信者也貴富雖尊恭儉而能施衆强嚴威有禮而
不驕曰有徳者也隱約而不懾安樂而不奢勤勞之不
變喜怒之而度晰(案而各本作/如今從方本)曰有守者也(案各本曰/訛作日脱)
(有字者字/今從方本)
　晰明也有喜怒之來能置量度而明焉
直方而不毁(案直各本訛作/置今從方本)
　不瓦合也
亷絜而不戾强立而無私(案强立各本訛作/立强今從方本)曰有經者
也(案各本脱有/字今從方本)正靜以待命
　命期命
不召不至不問不言言不過行行不過道曰沈靜者也
忠愛以事其親歡欣以致之(案致各本訛作/敬今從方本)盡力而不
面敬以安人以故名不生焉(案故字各本在名/字下今從方本)曰忠孝
者也合志而同方(案而各本作/如今從方本)共其憂而任其難行忠
信而不相疑迷隱遠而不相舍曰至友者也心色辭氣
其入人甚俞
　甚俞言無己
進退工
　工能也
故其與人甚巧其就人甚速其叛人甚易曰位志者也
　位志者言其不一如爵位及人志也位有高卑人各
　有志也
飲食以親貨賄以交接利以合故得望譽征利而依隱
于物曰貪鄙者也
　妄當聲誤為望征行也隱據也
質不斷辭不至
　言心既不能裁斷而辭又不及
少其所不足謀而不已曰偽詐者也言行亟變從容謬
易
　安然反覆
好惡無常行身不類曰無誠志者也小知而不大決小
能而不大成顧小物而不知大論亟變而多私曰華誕
者也規諫而不類
　言能規諫而反不類
道行而不平
　言以道行復不平也
曰巧名者也故事阻者不夷畸鬼者不仁
　恃禱祀而不自修也
面譽者不忠飾貌者不情隱節者不平
　隱節者亦謂六隱之等
多私者不義揚言者寡信此之謂揆徳
　謂揆度于徳也
王曰太師女推其往言以揆其來行聽其來言以省其
往行
　孔子曰始吾於人聽其言而信其行今吾於人聽其
　言而觀其行也
觀其陽以攷其隂察其内以揆其外是故隱節者可知
偽飾無情者可辨質誠居善者可得忠惠守義者可見
也王曰於乎敬哉女何慎乎非心何慎乎非人
　言當内慎其心外慎于人
人有六徴六徴既成以觀九用九用既立一曰取平仁
而有慮者二曰取慈惠而有理者三曰取直愍而忠正
者(案愍下舊注一作質乃/校書者語非盧氏注文)四曰取順直而察聽者五曰
取臨事而絜正者六曰取慎察而絜亷者七曰取好謀
而知務者(案好下舊注一作/巧亦校書者語)八曰取接給而廣中者
　接給謂應所問而勤廣中謂博于聞識也
九曰取猛毅而度斷者此之謂九用也平仁而有慮者
使是治國家而長百姓
　國諸侯家采邑
慈惠而有理者使是長鄉邑而治父子
　鄉鄉遂邑公邑
直愍而忠正者使是莅百官而察善否
　于周禮則治官
慎直而察聽者使是長民之獄訟出納辭令
　于周禮則刑官
臨事而絜正者使是守内藏而治出入
　于周禮則天官
慎察而絜㢘者使是分財臨貨主賞賜
　于周禮則司祿司勲
好謀而知務者使是治壤地而長百工(案各本脱是/字今從方本)
　于周禮則遂人匠車之等
接給而廣中者使是治諸侯而待賓客
　于周禮則行人掌客
猛毅而度斷者使是治軍事衞邊境
　于周禮則政官也
因方而用之此之謂官能也九用有徴乃任七屬一曰
國則任貴
　周禮曰長以貴得民
二曰鄉則任貞
　幹事曰貞周禮曰吏以治得民也
三曰官則任長
　周禮曰大事聽其長小事則專達
四曰學則任師
　周禮曰師以賢得民
五曰族則任宗
　周禮曰宗以族得民
六曰家則任主
　易曰家人有嚴君焉父母之謂也
七曰先則任賢正月王親命七屬之人曰於乎慎維深
思内觀民務本慎在人女平心去私慎用六證
　六證六徴也
論辨九用以交一人
　一人文王自謂也
予亦不私女廢朕命亂我法罪致不赦三戒然後及論
　三戒之後亂法者則有司課其罪
王親受而攷之然後論成
　　諸侯遷廟
成廟將遷之新廟君前徙三日齋祝宗人及從者皆齋
　謂親過高祖則毁廟以昭穆遷之春秋榖梁傳曰作
　主壞廟有時日于練焉壞廟壞廟之道易簷可也改
　塗可也范甯云將納新神故示有所加焉鄭𤣥注士
　虞禮曰練而後遷也禮志云遷廟者更釁其廟而移
　故主焉按此篇成廟之文與榖梁相傅也
徙之日君𤣥服從者皆𤣥服
　周禮司服職曰公之服自衮冕而下如王之服侯伯
　之服自鷩冕而下如公之服子男之服自毳冕而下
　如侯伯之服孤之服自絺冕而下如子男之服卿大
　夫之服自𤣥冕而下如孤之服玉藻曰君命屈狄再
　命褘衣内司服職曰辨外内命婦之服鞠衣展衣緣
　衣素紗其于祭也君與夫人皆申其服祭統曰公衮
　冕立于阼夫人副褘立于東房是也臣及命婦助祭
　于君皆盡其服自祭于家咸降一等隂爵不敢申也
　雜記曰大夫冕而祭于公弁而祭于己士弁而祭于
　公冠而祭于己特牲饋食禮曰主婦纚笄宵衣立于
　房中是也然鄭氏頓貶公侯使一同𤣥冕以祭于己
　非其差也且諸侯專國禮樂車服王命有之何獨抑
　其服乎玉藻曰𤣥端以祭裨冕以朝孫炎云端當為
　冕𤣥冕祭服之下也其祭先君亦裨冕矣孫説為合
　下未即吉故略同爵弁也君命屈狄與再命褘衣者
　謂其夫為君則命其妻以屈狄加再等之命則上公
　夫人乃褘衣孫鄭等改鞠衣非也又云一命展衣者
　此則申子男臣妻之服耳言小國臣妻一命者亦展
　衣不命者則亦緣衣鄭𤣥又分公卿大夫及其妻為
　三等而升降其服經云孤絺冕卿大夫𤣥冕何為易
　之又命小國之卿及内子更同列國之卿孤絺冕與
　鞠衣錯易其次尤非宜也
從至于廟
　廟殯宫
羣臣如朝位
　列于廟門外如路門之位
君入立于阼階下西向有司如朝位
　立于門内如門外之位
宗人擯舉手曰有司具請升君升祝奉幣從在左北面
　祝主辭故在左神將遷故出在户牖間南面矣
再拜興祝聲三曰孝嗣侯某敢以嘉幣告于皇考某侯
　言嗣以遷代不言國未忍有之也
成廟將徙敢告
　卒不奠幣者禮畢矣于此將有事于新廟
君及祝再拜興祝曰請導君降立于階下奉衣服者皆
奉以從祝
　不言奉主而稱奉衣服者以毁易祖考誠人神之不
　忍從祝者祝所以導神也言皆者衣服非一稱周禮
　守祧職曰掌先王先公之廟祧其遺衣服藏焉
奉衣服者降堂君及在位者皆辟也奉衣服者至碑君
從有司皆以次從出廟門奉衣服者升車乃步君升車
從者皆就車也
　皆就車謂乗貳車者
凡出入門及大溝渠祝下擯
　神車祝為左故于步處則下
至于新廟筵于户牖間
　始自外來故先于堂
樽于西序下
　四時之祭在室筵奥中在堂筵序下是以設樽恒于
　東方今惟布南面之席故置樽于西以因其便矣
脯醢陳于房中
　房西房也諸侯左右房也
設洗當東榮南北以堂深
　記因卿士當言東霤
有司皆先入如朝位祝導奉衣服者乃入君從奉衣服
者入門左
　門左門西
在位者皆辟也奉衣服者升堂皆反位君從升奠衣服
于席上祝奠幣于几東君北向祝在左贊者盥升適房
薦脯醢君盥酌奠于薦西反位君及祝再拜興祝聲三
曰孝嗣侯某敢用嘉幣告于皇考某侯今月吉日可以
徙于新廟敢告再拜君就東廂西面祝就西廂東面
　東西侯也祝就西廂因其便也
在位者皆反走辟如食間
　走疾趨也
擯者舉手曰請反位君反位祝從在左卿大夫及衆有
司諸在位者皆反位祝聲三曰孝嗣侯某絜為而明薦
之享
　詩曰吉蠲為饎是用孝享
君及祝再拜君反位
　東郟之位
祝徹反位
　西郟之位
擯者曰遷廟事畢請就燕君出廟門卿大夫有司執事
者皆出廟門告事畢
　事謂内主藏衣服斂幣徹几筵之等
乃曰擇日而祭焉
　所以安神
　　諸侯釁廟
成廟釁之以羊
　廟新成而釁者尊而神之祭器名者成則釁之以豭
　豚
君𤣥服立于寢門内南向祝宗人宰夫雍人皆𤣥服
　以神事故亦同爵弁小戴君朝服者謂不與也
宗人曰請命以釁某廟君曰諾遂入雍人拭羊
　拭捝
乃行入廟門碑南北面東上
　東上者宰夫也宰夫攝主也
雍人舉羊升屋自中中屋南面刲羊血流于前乃降門
以雞有司當門北面
　有司宰夫祝宗人也
雍人割雞屋下當門郟室割雞于室中有司亦北面也
　郟室門郟之室一曰東西廂也釁東西室有司猶北
　面統于廟也雜記曰雍人舉羊升屋自中中屋南向
　刲羊血流于前乃降門郟室皆用雞先門而後郟室
　其衈皆于屋下割雞門當門郟室中室有司皆鄉室
　而立門則有司當門北面按小戴割雞亦于屋上記
　者不同耳此不言衈略也
既事宗人告事畢皆退反命于君君寢門中南向宗人
曰釁某廟事畢君曰諾宗人請就燕君揖之乃退
　
　
　
　
　
　
　
　
　
　
　
　
　
　大戴禮記卷十
欽定四庫全書
　大戴禮記卷十一
　　　　　　　　　　　　漢　戴德　撰
　小辨第七十四
　用兵第七十五
　少閒第七十六
　　小辨
公曰寡人欲學小辨以觀于政其可乎
　小辨謂小辨給也
子曰否不可社稷之主愛日
　曽子曰君子愛日以學書云日昃不遑也
日不可得學不可以小辨(案各本脱小/字今從楊本)
　不可輕有所學
是故昔者先王學齊大道以觀于政天子學樂辨風
　别四方之風也
制禮以行政
　政禁令也
諸侯學禮辨官政以行事以尊事天子
　官政不錯則百事不紊也
大夫學徳别義
　别猶辨也
矜行以事君
　矜猶莊也(案莊字從永樂大典本訂/定他本或作慎或作尚)
士學順
　學順成之道
辨言以遂志
　致命遂志士之節也
庶人聽長辨禁農以行力
　辨禁識刑憲也
如此猶恐不濟奈何其小辨乎公曰不辨則何以為政
子曰辨而不小夫小辨破言小言破義小義破道道小
不通通道必簡(案淮南泰族篇引孔子曰小辨破言小/利破義小藝破道小見不達大禮必簡)
(與此/少異)
　簡約也言約而有統易曰乾以易知坤以簡能
是故循弦以觀于樂足以辨風矣爾雅以觀于古足以
辨言矣
　邇近也謂依于雅頌孔子曰詩可以言可以怨邇之
　事父遠之事君多識鳥獸草木之名也
傳言以象反舌皆至可謂簡矣夫道不簡則不行不行
則不樂
　易曰簡則易從易從則有功有功則可大可大則賢
　人之業
夫奕(案各本訛作亦下又/衍固字今從方本)十棊之變(案棊各本訛作/祺今從楊本)由
不可既也(案由猶/古通用)而況天下之言乎
　公于十棊之中變數尚不可盡天下之言其可窮乎
　故至道以不言為辨
曰微子之言吾壹樂辨言子曰辨言之樂不若治政之
樂辨言之樂不下席治政之樂皇于四海夫政善則民
説民説則歸之如流水親之如父母諸侯初入而後臣
之安用辨言公曰然則吾何學而可子曰禮樂而力忠
信君其習可乎公曰多與我言忠信而不可以入患
　備與我言忠信而使不入于患
子曰毋乃既不明忠信之備(案各本脱不/字今從楊本)又倦其居(案/各)
(本作而日倦其/君今從楊本)則不可而行
　謂言而不行
明忠信之備而又能行之則可立待也君朝而行忠信
百官承事忠滿于中而發于外刑于民而放于四海天
下其孰能患之
　言所推無不準
公曰請學忠信之備子曰惟社稷之主實知忠信若丘
也綴學之徒安知忠信公曰非吾子問之而焉也
　焉問之乎
子三辭將對公曰彊避
　謂避彊也一曰公以夫子三辭欲避左右之彊者也
子曰彊侍丘聞大道不隱
　言不可隱蔽也
丘言之君發之于朝行之于國一國之人莫不知何一
之彊辟丘聞之忠有九知知忠必知中
　能内思自盡也
知中必知恕
　能自盡知故能知人
知恕必知外
　内恕故外能處于度物也
知外必知徳知徳必知政知政必知官知官必知事知
事必知患知患必知備若動而無備患而弗知
　死亡而弗知(案此注各本訛作/正文今從方本)
安與知忠信内思畢心曰知中(案心各本訛作/必今從方本)中以應
實曰知恕内恕外度曰知外外内參意曰知徳徳以柔
政曰知政正義辨方曰知官官治物則曰知事事戒不
虞曰知備毋患曰樂樂義曰終
　于知事而越言知備者因義言之足明于上也
　　用兵
公曰用兵者其由不祥乎
　祥善
子曰胡為其不祥也聖人之用兵也以禁殘止暴于天
下也
　言非利金攘土將以存亡繼絶平天下之亂也
及後世貪者之用兵也以刈百姓危國家也
　刈翦
公曰古之戎兵何世安起子曰傷害之生乆矣與民皆
生
　人含五常之氣生有喜則和親怒則離害其相害者
　皆由兵也
公曰蚩尤作兵歟子曰否蚩尤庶人之强者也(案强各/本作貪)
(今從周禮肆/師疏所引)
　或云蚩尤古之諸侯妄耳一曰衆人之貪者也
及利無義不顧厥親以喪厥身蚩尤惽慾而無厭者也
何器之能作蜂蠆挾螫
　言如蜂蠆之挾毒也
而生見害
　謂黄帝殺之于涿鹿之野
而校以衞厥身者也
　止教習干戈自衞身非作者也
人生有喜怒故兵之作與民皆生聖人利用而弭之亂
人興之喪厥身詩云魚在在藻厥志在餌
　由心在于利用兵以取危蓋逸詩也
鮮民之生矣不如死之乆矣
　小雅蓼莪之三章也亦困于兵革之詩也
校徳不塞嗣武于孫子
　亦同上二章但用兵革喪除其徳不以塞亂而徒傳
　續武事于子孫者也
聖人愛百姓而憂海内及後世之人思其徳必稱其人
(案人各本訛作/仁今從楊本)故今之道堯舜禹湯文武者猶依然至
今若存(案依然至各本訛作/威致王今從方本)夫民思其徳必稱其人朝
夕祝之升聞皇天上神歆焉故永其世而豐其年也夏
桀商紂贏暴于天下暴極不辜殺戮無罪
　詩云無罪無辜亂如此憮
不祥于天粒食之民布散厥親
　雖親莫能相養
疏遠國老幼色是與
　言疏遠老成而與幼色者若楚恭王遠申叔時而用
　子反也
而暴慢是親饞貸處榖
　千乗曰以財投長曰貸榖禄也
法言法行處辟
　辟罪辟也
殀賛天道逆亂四時禮樂不行而幼風是御
　任童幼之人使專政
厯失制
　君臣昏亂時候錯緒
攝提失方
　攝提左右六星與斗杓相直恒指中氣尚書中候曰
　攝提移居
鄒大無紀
　邦當字誤為鄒或陬聲誤為鄒也
不頒朔于諸候(案頒各本訛作/告今從方本)
　周禮太史正嵗年以序事頒之于官府及都鄙頒告
　朔于邦國也
玉瑞不行
　玉者所以等神祇别人事其用自重焉
諸侯力政不朝于天子
　言以威力侵爭周書曰力爭則力政力政則無讓無
　讓則無禮無禮則得所好民皆樂之乎
六蠻四夷交伐于中國
　周禮職方氏四夷八蠻七閩九貉五戎六狄此周所
　服四海其種落之數也明堂位曰九夷八蠻六戎五
　狄此朝明堂時來者國數也爾雅曰九夷八狄七戎
　六蠻其夏之所服與殷之夷國東方十南方六西方
　九北方十有三然鄭𤣥以四夷為四方九貉為九夷
　又引爾雅其數不同及四六文闕而不定是終使學
　者疑其所聞也
于是降之災水旱臻焉霜雪大薄(案薄各本作/滿今從楊本)甘露不
降百草蔫黄五榖不升民多夭疾六畜􁐖胔
　瘁當字誤􁐖也瘁病也胔癭也
此太上之不論不議也
　帝皇之世無災疫故百姓不議
殀傷厥身失墜天下夫天之報殃于無徳者也(案各本/作夫天)
(下之報今/從方本)必與其民
　故書曰天明威自我民明威也
公懼焉曰在民上者可以無懼乎哉
　　少閒
公曰今日少閒我請言情于子子愀然變色(案然各本/作焉今從)
(楊/本)遷席而辭曰君不可以言情于臣臣請言情于君君
則不可公曰師之而不言情焉其私不同
　言己師禮事夫子故不使言情也其私人不同于此
　也
子曰否臣事君而不言情于君則不臣君而言情于臣
(案君而下各本衍/不字今從楊本)則不君有臣而不臣猶可有君而不
君民無所錯手足公曰吾度其上下咸通之
　使上下皆達也
權其輕重居之
　謂事役及刑罰
準民之色目既見之鼓民之聲耳既聞之動民之徳心
既和之通民之欲兼而壹之
　言皆稱百姓之欲也
愛民親賢而教不能民庶説乎子曰說則説矣可以為
家不可以為國公曰可以為家胡為不可以為國國之
民家之民也子曰國之民誠家之民也然其名異不可
同也同名同食曰同等
　名位不同禮亦異數
惟不同等民以知極
　周禮大司徒職曰以儀辨等則民不越也
故天子昭百神于天地之間(案百各本訛作/有今從方本)以示威于
天下也
　祭法曰有天下者事百神
諸侯修禮于封内以事天子大夫修官守職以事其君
士修四衞執技論力以聽乎大夫
　四衞四方之職曲禮曰地廣大荒而不治此亦士之
　辱也
庶人仰視天文俯視地理力時使以聽乎父母
　孝經曰用天之道分地之利謹身節用以養父母此
　庶人之孝也
此惟不同等民以可治也公曰善哉上與下不同乎子
曰將以時同時不同
　言有可同不可同也
上謂之閑下謂之多疾
　不正之政君謂之閑民謂之多疾同所惡也
君時同于民布政也
　施善政也
民時同于君服聽也上下相報而終于施
　施恩施也
大猶已成(案猶/猷同)發其小者遠猶已成發其近者
　遠大之謀緣近小始
將持重器(案持各本作/行今從方本)先其輕者
　將持重器必先效輕者亦以諭政也
先清而後濁者天地也
　清濁謂隂陽也
天政曰正地政曰生人政曰辨
　辨别
茍本正則華英必得其節以秀孚矣
　言專務其本則華英得隂陽之節而秀孚也
此官民之道也
　官人當取終始
公曰善哉請少復進焉子曰昔堯取人以狀
　觀其容狀施發
舜取人以色禹取人以言湯取人以聲文王取人以度
　觀其量度
四代五王之取人以治天下如此
　四代據文距殷或曰文王取人以度四代謂兼之也
公曰嘻善之不同也
　嘻嘆惜之聲公謂五王取人徳有不同也
子曰何為其不同也公曰同乎子曰同公曰人狀可知
乎
　問四代以人狀得善之事
子曰不可知也公曰五王取人各有以舉之胡為人之
不可知也子曰五王取人比而視相而望五王取人各
以己焉是以同狀
　聖王通而虚已故于求人雖言色不同而善惡無異
公曰以子相人何如子曰否丘則不能五王取人
　言不能如五王
丘也傳聞之以委于君丘則否(案此下各本有能字乃/注文誤連作正文今改)
(正/)
　能傳聞而已不能如也
亦又不能
　又不能備聞也
公曰我聞子之言始䝉矣
　自言䝉亂
子曰由君居之成于純胡為其䝉也
　由用也言能居之則成純何為其䝉也
雖古之治天下者豈生于異州哉昔虞舜以天徳嗣堯
　凡質以天徳文以地徳禮緯含文嘉曰殷授天而王
　周據地而王也
布功散徳制禮朔方幽都來服南撫交趾出入日月莫
不率俾
　俾使
西王母來獻其白琯粒食之民昭然明視
　西王母神也其狀如人琯所以候氣漢明帝時于舜
　廟下得玉琯一枚也
民明教通于四海
　民明于教夷夏同風
海之外(案各本脱之/字今從方本)肅慎北發渠搜氐羌來服
　北發北狄地名其地出迅走鹿周武王時肅慎貢楛
　矢文麈渠搜貢露犬氐羌貢鸞鳥也
舜崩(案各本脱此/字今從楊本)有禹代興禹卒受命乃遷邑姚姓于
陳
　遷邑姚姓于陳謂改封虞氏後于陳因使氏焉春秋
　左傳曰胙之以土命之氏
作物配天修徳使力民明教通于四海海之外肅慎北
發渠搜氐羌來服禹崩十有七世乃有末孫桀即位桀
不率先王之明徳乃荒耽于酒淫泆于樂徳昏政亂作
宫室高臺
　淮南子云桀為璇宫瑶臺象箸玉杯也
汙池土察
　汙窪也察深也言洞地為池也
以為民虐(案各本作以民為/虐今據後文訂正)
　逞其濫酷
粒食之民惽焉幾亡乃有商履代興
　履湯名論語曰履敢用𤣥牡王侯世家曰湯名天乙
　白虎通曰湯王之後更定名為子孫法本名履也
商履循禮法以觀天子天子不悦則嫌于死
　成湯怒至于亂
成湯卒受天命不忍天下粒食之民刈戮不得以疾死
故乃放移夏桀散亡其佐
　伐之于南巢放之于夏宫而去其臣佐
乃遷姒姓于杞
　封夏后氏之後于杞亦命氏焉
發厥明徳順天嗇地(案各本作順民天/心嗇地今從方本)作物配天制典
慈民
　發其明徳而順天之心嗇收也
咸合諸侯作八政命于總章
　八政洪範所云是也總章重屋之西堂于此命事取
　萬物之成功也
服禹功以修舜緒為副于天粒食之民昭然明視民明
教通于四海海之外肅慎北發渠搜氐羌來服成湯既
崩(案既他本或訛作年/或訛作卒今從方本)殷徳小破二十有二世乃有武
丁即位開先祖之府取其明法以為君臣上下之節殷
民更服(案各本訛作/眩今從楊本)近者説遠者至粒食之民昭然明
視
　武丁盤根弟小乙之子也有雊雉之變懼而修徳重
　興殷道號為高宗
武丁既崩(案既他本或訛作年或/訛作卒今亦從方本)殷徳大破九世乃有
末孫紂即位紂不率先王之明徳乃上祖夏桀行荒耽
于酒淫泆于樂徳昏政亂作宫室高臺
　謂傾宫鹿臺之等也
汙池土察以為民虐粒食之民忽然幾亡乃有周昌霸
諸侯以佐之紂不説諸侯之聽于周昌則嫌于死乃退
伐崇許魏以客事天子
　許魏不在五伐蓋時小伐也客事天子謂忍而臣之
　也
文王卒受天命作物配天制法任地(案此四字各本訛/作制無用三字今)
(從方/本)行三明親親尚賢民明教通于四海海之外肅慎
北發渠搜氐羌來服君其志焉或徯將至也
　君哀公也言今周衰之甚有繼之者將至也
公曰大哉子之教我政也列五王之徳煩煩如繁諸乎
　煩煩衆也如繁諸言如萬物之繁蕪也
子曰君無譽臣臣之言未盡請盡臣之言君而財之(案/而)
(各本作如今從方/本財裁古通用)曰于此有功匠焉(案功工/古通用)
　王非獨善言有師保
有利器焉
　言有先王之禮度也
有措扶焉
　謂股肱之良也
以時令其藏必周密發而用之(案而各本作/如今從方本)
　易曰藏器于身待時而發
可以知古可以察今可以事親可以事君可用于生又
用之死吉凶竝興禍福相生
　言識其竝興及相生之義老子曰禍兮福所倚福兮
　禍所伏也
卒反生福大徳配天
　終為福徳以配于天
公愀然其色
　變容色也
曰難立哉子曰臣願君之立知而以觀聞也
　觀君博聞以立知焉
時天之氣用地之財以生殺于民民之死不可以教
　謂辜極可以茍免也
公曰我行之其可乎子曰惟此在君
　言行此在君也
君曰足臣恐其不足
　未足而君謂足則臣恐未足告以不足也
君曰不足臣恐其足(案各本脱臣恐其/足四字今從方本)
　寔足可行而君曰不足則臣云足所謂可否也
舉其前必舉其後舉其左必舉其右君既教矣安能無
善
　君道之則民應以善
公吁焉其色曰大哉子之教我制也政之豐也如木之
成也子曰君知未成言未盡也凡草木根鞁傷則枝葉
必徧枯
　敗當字誤為鞁
徧枯是為不實民亦如之(案民各本訛作/榖今從方本)
　民以君為本
上失政大及人畜榖(案及下各本有/小字今從方本)
　政敗失則傷及人物
公曰所謂失政者若夏商之謂乎子曰否若夏商者天
奪之魄不生徳焉
　言天地絶夏商之餘民乃興商周之績春秋左傳曰
　天奪其魄耳目有聰明謂之魄
公曰然則何以謂失政子曰所謂失政者疆藪未虧(案/藪)
(各本訛作蔞/今從方本)
　言疆域與草木皆未易常也
人民未變鬼神未亡
　民神猶依附之
水土未絪
　絪猶亂韓詩外傳曰隂陽相勝氛祲絪緼也
糟者猶糟實者猶實
　糟以諭惡實以諭善亦言善惡之物未錯亂也
玉者猶玉
　玉以諭善人言尚賢其賢
血者猶血酒者猶酒
　血憂色也酒以諭樂猶憂其可憂而樂其所樂
優繼以湛(案各本作優以/繼愖今從方本)政出自家門此之謂失政也
　湛猶乆也言天下安然人物不札方優以佚樂繼之
　由其失政也
非天是反人自反臣故曰君無言情于臣君無假人器
君無假人名
　春秋左傳曰惟器與名不可以假人者也
公曰善哉
　大戴禮記卷十一
欽定四庫全書
　大戴禮記卷十二
　　　　　　　　　　　　漢　戴德　撰
　朝事第七十七
　投壺第七十八
　　朝事
古者聖王明義以别貴賤以序尊卑以體上下然後民
知尊君敬上而忠順之行備矣是故古者天子之官有
典命官掌諸侯之儀大行人掌諸侯之儀以等其爵故
貴賤有别尊卑有序上下有差也典命諸侯之五儀諸
臣之五等之命(案各本脱之字五等下衍以定其爵故/貴賤有别尊卑有序上下有差也凡十)
(八字即上文重出于/此今據周禮訂正)上公九命為伯其國家宫室車旌
衣服禮儀皆以九為節諸侯諸伯七命其國家宫室車
旌衣服禮儀皆以七為節子男五命其國家宫室車旌
衣服禮儀皆以五為節王之三公八命其卿六命其大
夫四命及其封也皆加一等其國家宫室車旌衣服禮
儀亦如之凡諸侯之適子省于天子攝君則下其君之
禮一等未省則以皮帛繼子男公之孤四命以皮帛視
小國之君其卿二命其大夫再命士一命其宫室車旌
衣服禮儀各視其命之數侯伯之卿大夫士亦如之子
男之卿再命其大夫一命其士不命其宫室車旌衣服
禮儀各如其命之數禮大行人以九儀别諸侯之命等
諸臣之爵以同域國之禮(案改邦為域應是/漢避高祖諱所改)而待其賓
客(案各本訛作行其賓/主今據周禮訂正)上公之禮執桓圭九寸繅藉九
寸冕服九章建常九旒樊纓九就貳車九乗介九人禮
九牢其朝位賓主之間九十步饗禮九獻食禮九舉諸
侯之禮執信圭七寸繅藉七寸冕服七章建常七旒樊
纓七就貳車七乗介七人禮七牢其朝位賓主之間七
十步饗禮七獻食禮七舉諸伯執躬圭其他皆如諸侯
之禮諸子執榖璧五寸繅藉五寸冕服五章建常五旒
樊纓五就貳車五乗介五人禮五牢其朝位賓主之間
五十步饗禮五獻食禮五舉諸男執蒲璧其他皆如諸
子之禮凡大國之孤執皮帛以繼小國之君諸侯之卿
禮各下其君二等以下及大夫士皆如之天子之所以
明章著此義者以朝聘之禮也是故千里之内嵗一見
千里之外千五百里之内二嵗一見千五百里之外二
千里之内三嵗一見二千里之外二千五百里之内四
嵗一見二千五百里之外三千里之内五嵗一見三千
里之外三千五百里之内六嵗一見各執其圭瑞服其
服乗其輅建其旌旂施其樊纓從其貳車委積之以其
牢禮之數所以明别義也然後天子冕而執鎮圭尺有
二寸繅藉尺有二寸搢大圭乗大輅建大常十有二旒
樊纓十有再就貳車十有二乗率諸侯而朝日東郊所
以教尊尊也退而朝諸侯為壇三成宫旁一門天子南
鄉見諸侯土揖庶姓時揖異姓天揖同姓所以别親疏
外内也公侯伯子男各以其旂就其位諸公之國中階
之前北面東上諸侯之國東階之東西面北上諸伯之
國西階之西東面北上諸子之國門東北面東上(案各/本脱)
(此十字今/從方本)諸男之國門西北面東上及其將幣也公于
上等所以别貴賤序尊卑也奠圭降拜升成拜明臣禮
也奉國地所出重物而獻之明臣職也肉袒入門而右
以聽事也明臣禮職臣事所以教臣也率而祀天于南
郊配以先祖所以教民報徳不忘本也率而享祀于太
廟所以教孝也與之大射以攷其習禮樂而觀其徳行
與之圖事以觀其能儐而禮之三饗三食三宴以與之
習立禮樂是故一朝而近者三年逺者六年有徳焉禮
樂為之益習徳行為之益修天子之命為之益行然後
使諸侯世相朝交嵗相問殷相聘以習禮攷義正刑一
徳以崇天子故曰朝聘之禮者所以正君臣之義也
諸侯相朝之禮各執其圭瑞服其服乗其輅建其旌旂
施其樊纓從其貳車委積之以其牢禮之數所以别義
也介紹而相見君子于其所尊不敢質敬之至也君使
大夫迎于境卿勞于道君親郊勞致館及將幣拜迎于
大門外而廟受北面拜貺所以致敬也三讓而後升所
以致尊讓也敬讓也者君子之所以相接也諸侯相接
以敬讓則不相侵陵也此天子之所以養諸侯兵不用
而諸侯自為正之具也君親致饔既(案既即/古餼字)還圭饗食
致贈郊送所以相與習禮樂也諸侯相與習禮樂則徳
行修而不流也故天子制之而諸侯務焉
聘禮上公七介侯伯五介子男三介所以明貴賤也介
紹而傳命君子于其所尊不敢質敬之至也三讓而後
傳命三讓而後入門三揖而後至階三讓而後升所以
致尊讓也君使士迎于境大夫郊勞君親拜迎于大門
之内而廟受北面拜貺拜君命之辱所以致敬讓也致
敬讓者君子之所以相接也故諸侯相接以敬讓則不
相侵陵也卿為上擯大夫為承擯士為紹擯(案各本脱/此四字今)
(據儀禮/禮記補)君親醴賓私覿致饔既(案既即餼字各本于既/上又加餼字非也今據)
(永樂大/典本刪)還圭璋賄贈饗食燕所以明賓主君臣之義也
故天子之制諸侯交嵗相問殷相聘相厲以禮使者聘
而誤主君不親饗食所以恥厲之也諸侯相厲以禮則
外不相侵内不相陵此天子所以養諸侯兵不用而諸
侯自為正之具也以圭璋聘重禮也已聘而還圭璋輕
財重禮之義也諸侯相厲以輕財重禮則作讓矣主國
待客出入三積既客于舍五牢之具陳于内米三十車
禾三十車蒭薪倍禾皆陳于外乗禽日五雙羣介皆既
牢壹食再饗宴與時賜無數所以厚重禮也古之用財
不能均如此然而用財如此其厚者言盡之于禮也盡
之于禮則内君臣不相陵而外不相侵故天子制之而
諸侯務焉
古者大行人掌大賓之禮及大客之儀(案儀各本訛作/義今據周禮改)
以親諸侯春朝諸侯而圖天下之事秋覲以比邦國之
功夏宗以陳天下之謀冬遇以協諸侯之慮時㑹以發
四方之禁殷同以施天下之政時聘以結諸侯之好殷
眺以除邦國之慝間問以諭諸侯之志歸脤以交諸侯
之福賀慶以贊諸侯之喜致禬以補諸侯之災天子之
所以撫諸侯者嵗徧在(案在周禮/作存義同)三嵗徧眺五嵗徧省
七嵗屬象胥喻言語叶辭令九嵗屬瞽史諭書名聽音
聲十有一嵗建瑞節同度量成牢禮同數器修法則十
有二嵗天子廵狩殷國是故諸侯上不敢侵陵下不敢
暴小民然後諸侯之國札喪則令賻補之凶荒則令賙
委之師役則令槁禬之有福事則令慶賀之有禍災則
令哀弔之凡此五物者治其事故及其利害為一書其
禮俗政事教治刑禁之逆順為一書其悖逆暴亂作慝
欲犯令者為一書其札喪凶荒厄貧為一書其康樂和
親安平為一書凡此五物者每國别異之天子以周知
天下之政是故諸侯附于徳服于義則天下太平古者
天子為諸侯不行禮義不修法度不附于徳不服于義
故使射人以射禮選其徳行職方氏大行人以其治國
選其能功諸侯之得失治亂定然後明九命之賞以勸
之明九伐之法以震威之尚猶有不附于徳不服于義
者則使掌交説之故諸侯莫不附于徳服于義者此天
子之所以養諸侯兵不用而諸侯自為正之具也
　　投壺
投壺之禮主人奉矢司射奉中使人執壺主人請曰某
有枉矢峭壺請樂賓賓曰子有旨酒嘉殽又重以樂敢
辭主人曰枉矢峭壺不足辭也敢以請賓曰某賜旨酒
嘉殽又重以樂敢固辭主人曰枉矢峭壺不足辭也敢
固以請賓對曰某固辭不得命敢不敬從賓再拜受主
人般還曰避主人阼階上再拜送賓般還曰避己拜受
矢進即兩楹間退反位揖賓就筵司射進度壺反位設
中執八算請于賓曰奏投壺之令曰順投為入比投不
釋算勝飲不勝正爵既行請為勝者立馬三馬既立慶
多馬請主人亦如之命弦者曰請奏貍首閒若一太師
曰諾左右告矢具請拾投投入者則司射坐而釋一算
焉賓黨于右主黨于左卒投司射執餘算曰左右卒投
請數二算為純一純以取一算為竒有勝則司射以竒
算告曰某黨賢于某黨賢若干純竒則曰竒鈞則曰左
右鈞舉手曰請勝者之弟子為不勝者酌酌者曰諾已
酌皆請舉酒當飲者皆跪奉觚(案觚當作/觗古觶字)曰賜灌勝者
跪曰敬養司正曰正爵既行請為勝者立馬各直其算
上一馬從二馬以慶慶禮曰三馬既立請慶多馬賓主
人皆曰諾正爵既行請徹馬周則復始既算(案此二字/當在前舉)
(手曰之上或云既/當作記衍算字)算多少視其坐矢八分堂上七扶堂
中五扶庭下九扶算長尺二寸堂下司正司射庭長及
冠士立者皆屬賓黨樂人及童子使者皆屬主黨降揖
其阼階及樂事皆與射同節壺中置小豆為其矢躍而
出也壺去席二矢半矢以柘者棘無去其皮大七分
曽孫侯氏今日泰射(案此下各本衍于一張侯參之曰/今日泰射凡十一字今從方本)
四正具舉大夫君子凡以庶士小大莫處御于君所以
燕以射則燕則譽質參既設執旌既載干侯既亢(案干/同豻)
中獲既置
壺脰脩七寸口徑二寸半壺高尺二寸受斗五升壺腹
脩五寸(案此條當在曽孫侯/氏之上以類相次)
弓既平張四侯且良決拾有常既順乃讓乃揖乃讓乃
隮其堂乃節其行既志乃張射夫命射射者之聲獲者
之旌(案獲者各本訛作/御車今從方本)既獲卒莫
凡雅二十六篇其八篇可歌歌鹿鳴貍首鵲巢采蘩采
蘋伐檀白駒騶虞八篇廢不可歌(案史辟以下八篇之/名當即此訛舛在下)
七篇商齊可歌也三篇間歌史辟史義史見史童史謗
史賓拾聲叡挾
魯命弟子辭曰無荒無慠無倨立無踰言若是者有常
爵(案小戴兼記魯薛/異辭此當有脱文)
嗟爾不寧侯為爾不朝于王所故亢而射女强食食(案/此)
(三字有脱誤攷工記作/强飲强食食與福為韻)爾曽孫侯氏百福
　
　
　
　
　
　大戴禮記卷十二
欽定四庫全書
　大戴禮記卷十三
　　　　　　　　　　　　漢　戴德　撰
　公冠第七十九
　本命第八十
　易本命第八十一
　　公冠(案冠各本訛/作符今訂正)
公冠(案此冠字各本變/訛作符今訂正)自為主迎賓揖升自阼立于席
　入堂深異于士
既醴降自阼
　君尊故其降也不使就賓階也
其餘自為主者其降也自西階以異
　不敢終于正
其餘皆與公同也
　謂迎賓升阼之等
公𤣥端與皮弁皆蹕
　𤣥端緇布冠及𤣥冠之服也玉繅曰始冠緇布之冠
　自諸侯下逹冠而弊之可二服皆鞸也古者田狩而
　食其肉衣其皮先以兩皮如鞸以蔽其前後及後世
　聖人易之以布帛猶存其皮前示不妄古尊祭服異
　其名曰芾其制上廣一尺下廣二尺長三尺其頸五
　寸肩革帶博二寸
朝服素鞸
　𤣥端諸侯之朝服皮弁天子朝服鞸從裳色皆素也
公冠四加𤣥冕
　四當為三𤣥當為衮字之誤
饗之以三獻之禮
　饗賓也士于賓以一獻之禮也
無介
　于饗而贊冠者退為衆賓者君禮于臣本無介也
無樂
　亦饗時也冠者成人代父始宜盡孝子之感不可以
　歡樂取之孔子曰娶婦之家三日不舉樂思嗣親也
　然則冠禮不舉樂同也春秋左氏傳曰以金石之樂
　節之謂冠之時謂節也
皆𤣥端
　君臣同服
其醻幣朱錦采四馬其慶也同
　其慶賓亦如是
太子儗焉(案太各本誤作天/今據下節注訂正)
　儗公禮也
太子與庶子其冠皆自為主
　主侯自主之重言太子誤也家語曰王太子庶子之
　冠儗焉非也
其禮與士同其饗賓也皆同
　士冠禮記曰天子之元子猶士也天下無生而貴者
　也
成王冠周公使祝雍祝王
　雍太祝當辭與王為祝辭于冠告焉
曰達而勿多也
　辭多則史少則必達
祝雍曰使王近于民
　視民如子
逺于年嗇于時惠于財
　反時惠施
親賢使能(案成王冠/辭止此)
陛下離顯先帝之光耀(案博物記/離作摛)
　離明也
以承皇天嘉禄(案博物記天/下有之字)欽順仲春之吉日(案春各/本誤作)
(夏今據注文改正博物/記作欽奉仲春之吉辰)
　古者冠以仲春
遵並大道邠或(案博物記作普/遵大道郊域)
　邠或當為芬彧聲字之誤也
秉集萬福之休靈(案博物記集/作率萬作百)始加昭明之元服推逺
稚免之幼志(案博物記稚/免作沖孺)
　免猶弱也
崇積文武之寵徳(案博物記崇/作藴寵作就)
　文皇帝武皇帝
肅勤髙祖清廟(案博物志祖/下有之字)
　髙祖髙皇帝也
六合之内靡不息(案博物記作/靡不蒙徳)陛下永永與天無極(案/博)
(物記無陛下二字此句下/注云凡一百應是衍文)孝昭冠辭(案此四字題上文/以别于成王冠辭)
　漢孝昭帝冠辭
皇皇上天昭臨下土集地之靈降甘風雨
　禮運曰地秉隂竅于山川
庶物羣生各得其所靡今靡古
　言覆施均
維予一人某敬拜皇天之祐(案以上/祀天辭)
　古祝辭則云嗣王某或曰一人某王者親告之辭也
薄薄之土承天之神
　薄旁薄也易曰乃順承天也
興甘風雨庶卉百榖莫不茂者既安且寧維予一人某
敬拜下土之靈(案以上/祭地辭)維某年某月上日
　年謂太嵗所在月正月也其天地祝辭皆爾省文過
　于下明之也
明光于上下勤施于四方旁作穆穆維予一人某敬拜
迎于郊(案以上/朝日辭)以正月朔日迎日于東郊
　古者帝王以正月朝聘率有司迎日于東郊也所以
　為萬品先而尊事天也
　　本命
分于道謂之命
　道謂𡨕化自然之道也人資始焉(案資始從永樂大/典本訂定他本多)
　(改作莫/違者非)或分得其長或分得其短其中脩促謂之命
　也(案中他本多誤作變/今從永樂大典本)孔子曰死生有命
形于一謂之性
　形法家也凡人禀于本則象之以仁受於金則象之
　以義孔子曰天命之謂性性者資于未生之前發于
　既生之後原其所始故于此言之
化于隂陽象形而發謂之生
　象微昧易曰男女構精萬物化生也
化窮數盡謂之先
　化窮者身也數盡者年也
故命者性之終也
　命初分于道則是生之始也分道則脩短已定故為
　生之終是以始末舉也
則必有終矣人生而不具者五目無見不能食不能行
不能言不能化三月而徹盷(案盷各本誤作盷今/據玉篇所引改正)
　盷精也轉視貌或為徹也
然後能有見八月生齒然後食朞而生臏然後能行三
年瞦合然後能言
　三月萬物一成朞年天道一備三年而天道大成故
　因之以變化也
十有六情通然後能化隂窮反陽陽窮反隂
　夏至陽往隂動冬至隂消陽息
是故隂以陽化陽以隂變故男以八月而生齒八嵗而
齔(案齔各本作毁齒二字今/據文王世子疏所引訂正)一隂一陽然後成道
　易曰一隂一陽之謂道也
二八十六然後情通然後其施行
　施道行也
女七月生齒七嵗而齔(案齔各本誤毁今據文/王世子疏所引訂正)二七十
四然後其化成
　化道成陽施而隂化亦天地之道也
合于三也小節也
　男女合于三十
中古男三十而娶女二十而嫁合于五也中節也
　合于五十
太古男五十而室女三十而嫁備于三五合于八也
　備三五十合于八十也不言大節省文按周禮媒氏
　職曰令凡男三十而娶女二十而嫁内則曰二十而
　冠三十而有室十五笄二十而嫁尚書大傳曰男三
　十而娶女二十而嫁書曰有鰥在下曰虞舜喪服為
　夫之姑姊妹之長殤然則古者皆以二十三十為婚
　姻之年十六十四為嫁娶之期今有三十五十則非
　也故譙周云師言此說似漢初學者所續焉
八者維綱也(案綱各本誤作/剛今從方本)天地以發明故聖人以合
隂陽之數也
　八為方維八卦之數也天地以之明聖人以之合隂
　陽九六大衍之數也
禮義者恩之主也冠昏朝聘喪祭賔主鄉飲酒軍旅此
之謂九禮也
　君臣冠昏朝聘五也喪祭七也鄉飲賓主八也軍旅
　九也
禮經三百
　禮經統于心也
威儀三千
　曲禮也行于貌也
機其文之變也
　機危也謂二禮動行九事皆有其文每變不同也
禮之象五行也其義四時也
　象五行謂内外爵與五服義宜也
故以四制有恩有義有節有權恩厚者其服重故為父
斬衰三年以恩制者也(案各本脫也/字今從方本)門内之治恩掩義
門外之治義斷恩資于事父以事君而敬同貴貴尊尊
義之大者也故為君亦服斬衰三年以義制者也
　貴貴謂為大夫君尊尊謂為天子諸侯也
三日而食
　食食粥也
三月而沐
　將虞時
朞而練毁不滅性不以死傷生也喪不過三年苴衰不
補
　異于吉無飾也
墳墓不坯同于丘陵除之日鼓素琴
　漸有終因省哀
示民有終也以節制者也資于事父以事母而愛同天
無二日國無二君家無二尊以一治之也父在為母齊
衰朞見無二尊也百制具不言具不言而事行者扶而
起
　謂天子諸侯
言而後事行者杖而起
　謂士大夫
身自執事而後事行者面垢而已
　謂庶人
凡此以權制者也始死三日不怠三月不解朞悲號三
年憂恩之殺也
　東夷二連其不怠者哭不絶聲不解者不脫絰帶也
聖人因殺以制節也
　謂卒哭祥禫之變
男者任也子者孶也男子者言任天地之道而長萬物
之義也故謂之丈夫丈者長也夫者扶也言長萬物也
知可為者知不可為者知可言者知不可言者知可行
者知不可行者是故審倫而明其别謂之知所以正夫
徳也(案也各本誤作/者今從方本)女者如也子者孶也女子者言如
男子之教而長其義理者也故謂之婦人婦人伏于人
也是故無専制之義有三從之道在家從父適人從夫
夫死從子無所敢自遂也
　從其教令
不出閨門(案各本作教令不出閨門即上注/教令二字誤作正文因誤致衍)事在饋食
之間而已矣
　易曰無攸遂在中饋詩曰無非無儀惟酒食是議也
是故女日及乎閨門之内(案日及各本訛作/及日今從方本)
　専其志且逺嫌
不百里而犇喪(案不百里據注當/是不見星之誤)
　言及日故絰成見星
事無獨為行無獨成之道參知而後動可驗而後言宵
行以燭(案各本誤作宵夜/行燭今從方夲)宮事必量六畜蕃于宮中謂
之信也
　如此乃為信固也
所以正婦徳也
女有五不取逆家子不取亂家子不取
　亂淫亂也
世有刑人不取世有惡疾不取喪婦長子不取逆家子
者為其逆徳也亂家子者為其亂人倫也世有刑人者
為其棄于人也世有惡疾者為其棄于天也喪婦長子
者為其無所受命也(案喪婦儀禮經傳通解所引誤作/喪父後人不復檢本書致滋疑惑)
(何休致公羊傳云婦人有五不娶喪婦長女不娶無教/戒也世有惡疾不娶棄于天也世有刑人不娶棄于人)
(也亂家女不娶類不正也逆家女不娶廢人倫也意與/此同其以無所受命為無教戒義尤明顯蓋命者教戒)
(也自女之父言故曰喪婦長謂踰笄字/之年恐此女失母教致長而莫與為婚)
婦有七去不順父母去無子去淫去妒去有惡疾去多
言去竊盗去不順父母為其逆徳也無子為其絶世也
淫為其亂族也妒為其亂家也有惡疾為其不可與共
粢盛也口多言為其離親也
　詩云婦有長舌惟厲之階
盗竊為其反義也
婦有三不去有所取無所歸不去與更三年喪不去前
貧賤後富貴不去
大罪有五逆天地者罪及五世
　欺造化及要君者
誣文武者罪及四世
　非聖人者
逆人倫者罪及三世
　非孝者此皆大亂之道也
誣鬼神者罪及二世殺人者罪止其身
　周書曰大命世小命身
故大罪有五殺人為下
　　易本命
子曰夫易之生人禽獸萬物昆蟲各有以生
　易說曰渾元之始是曰太易二象之所資萬品之所
　生易曰易有太極是生兩儀兩儀生四象四象生八
　卦易說曰太易者未見氣也太初者氣之始也太素
　者質之始也禮運曰夫禮必本于太一分而為天地
　轉而為隂陽變而為四時然禮易之說雖殊而會歸
　一
或竒或偶或飛或行而莫知其情惟達道徳者能原本
之矣
　孔子曰聖人智通于大道應化而不窮能測萬物之
　情也
天一地二人三三三而九九九八十一一主日
　天之神日為尊
日數十
　甲乙之屬
故人十月而生
　萬類人為貴也
八九七十二偶以承竒
　貴偶用竒
竒主辰
　辰方主各三也
辰主月月主馬
　月契天駟于上馬統乾于下
故馬十二月而生七九六十三三主斗
　象次日月
斗主狗
　斗之次似狗故擇人也
故狗三月而生六九五十四四知時時主豕
　豕知時詩云有豕白蹢烝涉波矣
故豕四月而生五九四十五五主音音主猨故猨五月
而生四九三十六六主律律主禽鹿
　麋鹿角長短大小似律
故禽鹿六月而生也
　麏麋之屬皆以六月生也宋均曰以所包者多故舉
　禽獸之名雖有飛走之異實亦通也
三九二十七七主星(案袁本沈本脫/一七字餘本有)
　二十八宿方各七
星主虎
　虎炳文似星也
故虎七月而生二九十八八主風
　風之大數盡于八也
風主蟲
　蟲有蟄見似風動息也
故蟲八日化也(案日他本多誤/作月今從方本)
　蟲多生非類也
其餘各以其類也
　謂貍兔魚鼈之屬各以其類化者然亦有本而生之
　也
鳥魚皆生于隂而屬于陽
　生于隂者謂卵生也屬于陽者謂飛游于虚也
故鳥魚皆卵魚遊于水鳥飛于雲
　釋上事也
故冬燕雀入于海化而為蚧(案海字下沈/本衍故字)
　以同生于隂而屬于陽故有其形性也
萬物之性各異類故蠶食而不飲蟬飲而不食蜉蝣不
飲不食
　淮南子曰蠶食而不飲三十二日而化蟬飲而不食
　三十日而死蜉蝣不飲不食三日而終也
介鱗夏食冬蟄
　熊羆魚蛇之屬
齕吞者(案吞各本誤作/蠶今從方本)八竅而卵生
　鳥屬也凡物之有異類者韓詩外傳曰鶬鴿胎生孔
　子渡江見而異之者乎
咀噍者(案噍各本誤作/嚾今從方本)九竅而胎生
　人及獸屬異物志又曰狸十有一種囊狸卵生也
四足者無羽翼戴角者無上齒
　董仲舒曰受于大者不取于小
無角者膏
　凝者為膏
而無前齒
　無前齒者齒盛于後不用前也
有角者脂(案角各作誤作/羽今從方本)
　釋者為脂
而無後齒
　齒盛于前不任後也
晝生者類父夜生者類母
　至隂至陽類甚多也至隂為男至陽為女者即隂窮
　反陽陽窮反隂之類
凡地東西為緯南北為經山為積徳川為積刑
　山積陽川積隂陽為徳隂為刑
髙者為生下者為死丘陵為牡谿谷為牝蜯蛤龜珠與
月盛虚
　月者太隂之精故龜蛤之屬因之以盛虧呂氏春秋
　曰月望則蜯蛤實月虧則蜯蛤虚孝經爰神契曰月
　虧于天則隂類消于淵也
是故堅土之人肥虚土之人大
　肥者象地堅實大者象地虚縱也
沙土之人細
　沙土養細乃薄也
息土之人美耗土之人醜
　息土為衍沃之田耗土為疏薄之地地有美惡故生
　人有好醜也周禮大司徒職曰山林之民毛而方川
　澤之民黒而津丘陵之民専而長墳衍之民晳而瘠
　原隰之民豐肉而庳此大辨五土之分
是故食水者善游能寒(案沈本誤作/善走而寒)
　魚鼈之屬
食土者無心而不息
　蚯蚓之屬不氣息也若魚無耳而聴蟋蟀無口而鳴
　皆自然之性也
食木者多力而拂
　熊犀之屬拂戾也
食草者善走而愚
　麋鹿之屬
食桑者有絲而蛾食肉者勇敢而悍(案悍各本誤作/捍今從方本)
　虎狼鷹鶻之屬
食榖者智惠而巧食氣者神明而壽
　王喬赤松之類也西極亦有食氣之民也
不食者不死而神
　伸于道者則神而常存也
故曰有羽之蟲三百六十而鳯凰為之長有毛之蟲三
百六十而麒麟為之長有甲之蟲三百六十而神龜為
之長有鱗之蟲三百六十而蛟龍為之長倮之蟲三百
六十而聖人為之長此乾坤之美類禽獸萬物之數也
　三百六十乾坤之中央萬一千五百二十當萬物之
　數也
故帝王好壊巢破卵則鳯凰不翔焉好竭水摶魚則蛟
龍不出焉好刳胎殺夭則麒麟不來焉好塡谿塞谷則
神龜不出焉故王者動必以道静必以理動不以道靜
不以理則自夭而不壽訞㜸數起神靈不見風雨不時
暴風水旱竝興人民夭死五榖不滋六畜不蕃息
　
　
　
　
　
　大戴禮記卷十三
