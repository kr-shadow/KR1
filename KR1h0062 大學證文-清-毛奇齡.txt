#+TITLE: 大學證文-清-毛奇齡
#+DATE: 2018-05-12 10:15:05
#+SOURCE: github.com/kanripo/KR1h0062 master 2dd3cf00                
欽定四庫全書　　　　　經部八
大學證文四書類
提要
(臣)等謹案大學證文四巻國朝毛竒齡撰是書備述諸家大學改本之異
同首列註疏本大學之真古本也次列漢始平石經本有録無書以原本不傳且考騐舊文知即今註疏之本故不複列次為魏正始
石經本即豐坊所依託者仍列於前從其所偽之時代也次為明道程子改本次為伊川程子改本次為朱子改木皆録全文次為王柏改本次為季本改本次為髙攀龍改本即崔銑改本次為葛寅亮改本皆僅列其異同之處而不録全文漢以來専門之學各承師説但有字句訓詁之異無人敢竄亂古經費直始移周易杜預始移左傳亦未敢顛倒次
序自劉攽改武成俞庭椿改周禮而改經之風遂盛於北宋以後譬如増減古方以治今病不可謂無禆於醫療而亦不可謂即扁鵲倉公之舊劑也竒齡備列諸本使沿革秩然亦足以資考證葢一則欲綱目分明使學者便於致力一則欲章句不易使古經不至失真各明一義固可以並行不悖耳乾隆四十二年九月恭校上

總纂官(臣)紀昀(臣)陸錫熊(臣)孫士毅
總校官(臣)陸費墀

欽定四庫全書
大學證文卷一
翰林院檢討毛竒齡撰
大學無古文今文之殊其所傳文亦無石經本註疏本
之異自西漢傳禮記四十九篇中有大學中庸二書竝
著為經而其時復有以大中二書并論語孟子稱小經
者析二書於記為之單行因别有大學中庸之目歴漢
晉隋唐以及於宋未有異也河南二程氏竝讀大學疑

其引經處參錯不一因各為移易實未嘗分經别傳指
為誰作且變置其文而加以増補而朱氏元晦乃復為
之割之析之遷徙顛倒確然指定為孰經孰傳孰言孰
意孰衍當去孰闕當補而且推本師承以為皆程子之
所為一則曰程子所定再則曰竊取程子夫程子則焉
能不受哉獨是改本雖存猶屬私藏不過如二程所改
之僅存於二程全書之中不必强世之皆為遵之而元
明兩代則直主朱子改本而用以取士且復勒之令甲

敇使共遵一如漢代今學之所為設科射策勸以利禄
者而於是朱子有大學五經無大學矣考漢代立學原
分古今古學校文今學取士古學無異同今學可出入
而明則取士從同校文從異故科目士子竝不知朱本
之外别有舊本而一二學古者則又更起而施易之或
以彼易此或以此易彼爾非我是競相牴牾而沿習旣
久忽有偽造為古本獻之朝廷以為石經舊文所當頒
學宫而定科目者夫祗一改經而相沿禍烈至於如此

此不可不為之辨也夫漢魏石經原有兩碑而實無兩
本乃嘉靖之末忽假為正始石經變置原文與五經之
所傳者參易殆遍而甬東豊氏為之發藏海鹽鄭氏為
之覈實戸曹進其書黄門勒其字揣其意似亦不慊於
程氏之所為而思奪其説乃故託為古文以勝之使世
之好事者可以去彼而從此而不知以惡人改經之心
益復自蹈為改經之惡而不之覺其亦愚矣然且其所
改經本本後程氏而旣名古本則其所以正之者反不

在程氏而在此本何也以其所改雖後起而改之之名
反在先也若夫旣改之而又補之則何為哉張氏仲誠
曰古文錯簡何處蔑有獨不宜有所闕失而重頼於補
且其所闕失者則又入學之要功也夫功之要者雖謐
不閟况要之尤要他不之闕而獨闕於是亦可怪矣及
觀語類則致知之傳朱子補之而亦若悔之其答胡氏
書有云聖學惟用敬耳向謂先致知而後用敬殊不其
然是必於小學中灑掃應對之時涵飬用敬以先於格

致而後大學可言焉(其説見後第四卷)夫祗此聖功初以為首
在窮理不在用敬當加格物於誠意之先而補之大學
旣又以為首在用敬不盡在窮理又當加誠意於格物
之先而暗補之小學則猶是闕失而旣補其文於文外
又補其意於文之文外將見從入之途不得之前人之
傳而僅得之後人之補救且不僅得之後人之補救而
必隱探之他書暗寄之别録而竝不使入學之文之得
以自見於經傳豈列聖相傳之意哉且夫格致之文固

具在也昔者陶氏石梁嘗觧中庸求不偏之㫖而不得
曰豈有量地裁歩而可以處中者乎旣而讀喜怒哀樂
之文始恍然曰中之義中庸自觧之矣予讀大學以為
格物致知安有如後儒之紛紛者乎旣而讀此謂知本
此謂知至之文亦恍然曰格致之義前聖自解之矣特
漢儒校經首禁私易即禮記子貢問樂一章明知錯簡
而仍其故文竝不敢增損一字而周書武成所謂無今
文有古文者即簡編錯互未嘗敢擅為動移而但為之

參註於其下以為校經當如是耳向使大學果有錯誤
苟非萬不能通亦宜傚漢儒校經之例還其原文而假
以辨釋况其所為錯誤者則又程改而朱否兄改而弟
否者也夫嚴父報讎子且行劫展轉效尤焉所底頼自
偽石經出而不得其由且有罪虞松而疑莽歆者矣(其説)
(見後第二卷)萬一後儒繼起復如程朱者三人而六經之存
己為僅事即不幸而莽歆當時恃其權力以藉口於儒
者之恆事乃大肆其志必自快其無忌憚之私而後已

則秦人之火豈在多乎因搜列舊文畧證諸説而全列
四改文於其後曰大學證文若元明改本約十餘本不
能全列第舉其行世者五本附之曰可從此睹其槪焉
大學
此禮記四十九篇之第四十二也漢初高堂生傳禮十七篇后蒼校之曲臺此儀禮也劉歆傳周官於杜子春卽周禮也惟劉向所考五禮梁人戴德戴聖删存其書為四十六篇馬融又增入三篇名曰禮記而大
學在其中焉若隋志謂河間獻王原得仲尼弟子及後學者所記一百三十一篇劉向取他記增倍之今皆不傳舊以易詩書春秋禮記為五經易詩書春秋禮記樂記為六經易詩書周禮禮記儀禮春秋三傳為九經易詩書春秋三傳禮記周禮儀禮論語爾雅孝經孟子為十三經然又有以春秋諸經為大經孟子論語大學中庸孝經為小經者則大中論語孟子在漢唐
早已單行不始宋儒作四子書也宋仁宗天聖八年曾以大學賜新第王拱辰等惟爾時已有專本故可取為賜觀韓愈原道獨標誠意卽在唐世已專行其書可騐耳舊稱孔子没後七十二子之徒共撰所聞以為此記中庸子思所作緇衣公孫尼子所撰鄭康成云月令吕不韋所修盧植云王制漢文時博士所錄三年問荀卿所著樂記河間獻王諸生所輯斷無妄逞臆見
可曰某人作者若大學舊亦稱為子思作則見鄭端簡古言與唐氏奏疏有曰虞松校刻石經於魏表引漢賈逵之言曰孔伋窮居於宋懼先聖之學不明而帝王之道墜故作大學以經之中庸以緯之則亦指為子思之書第鄭註不言而孔氏正義亦未明指則尚未敢信耳若止菴楊氏作大學四體文有云賈逵數語在他書所載有之亦傳聞偶為之言夫不信其書則已矣旣曰有之又曰偶為之言則明代去漢甚
遠何以知逵為傳聞為偶言此仍是慿虚逞臆之語豈好學君子所宜有焉是書在五經禮記竟削其文至今猶幸見眞本者藉十三經中鄭氏註耳明嘉靖間王文成公刻古本大學當時文士在官者自中及外稱明代極盛之際尚相顧眙𥈭竝不信大學復有此本可為浩嘆第其稱古本則原無今本可為匹偶不如直稱大學二字為當今按鄭註孔疏不分章節但以大學之道起至止
於信為一截子曰聽訟起至末為一截此亦不得已而為署註之地與兩截分章不同故不具錄漢制分古學今學考正大義辨析疑異為古學設科射策勸以利禄為今學古學各有師承不得同異違者加非聖悖師之律若今學則更端發揮彼此角互統不為害以重在義理不在文字也若明代則設科對策嚴立令甲至考古家講析剖辨則人自為説分爭植棚視為固然是以應舉之外紛綸立論與漢制
正反第古學師承只在訓詁至經文字句稍或移易便膺大戾而明代諸儒競作改本致輕薄士子有以納粟太學生為大學生者以其訛舛可彈摘也嗟乎何以致此
大學之道在明明德在親民在止於至善知止而后有
定定而后能靜靜而后能安安而后能慮慮而后能得
物有本末事有終始知所先後則近道矣古之欲明明
德於天下者先治其國欲治其國者先齊其家欲齊其

家者先修其身欲修其身者先正其心欲正其心者先
誠其意欲誠其意者先致其知致知在格物物格而后
知至知至而后意誠意誠而后心正心正而后身修身
修而后家齊家齊而后國治國治而后天下平
大學一書自為首尾竝無節次註疏舊本以大學之道至止於信為一截此為分註非分節也惟蔡氏乃亶刻禮記模仍照註疏列此本以大學之道至此為一節統起也自天子至未之有也為一節疏格致也
髙忠憲嘗取以註古本大學今蔡氏子伯傳乃亶書見子伯所著古學通篹
自天子以至於庶人壹是皆以修身為本其本亂而末
治者否矣其所厚者薄而其所薄者厚未之有也此謂
知本此謂知之至也
王心齋氏語錄有云格物者格其物有本末之物致知者致其知所先後之知世以其為姚江之學而非之見江西楊氏所著四體大學夫姚江以格物為正
物為去欲而心齋不守師説故為是言反追咎師承原屬鹵莽及禾中朱檢討竹垞於京師藏書家得宋黎氏立武所作大學發微有云格物卽物有本末之物致知卽知所先後之知蓋通量物之本末事之終始而為用力之先後耳夫物孰有出於身心家國天下之外者哉天下之本在國國之本在家家之本在身身之本在心心之發為意此物之本末也誠而正正而修修而齊齊而治治而平此事之終始也本始
先也末終后也而曰知所先后者其䆒在乎知止而已則其説原有來歴非私説也其旣山隂劉先生講學蕺山曉示門徒亦如所云然後喙息今姜氏所刻劉子學言明載其語立武字以常臨江人官國子司業嘗以講學受門徒為宋末儒者號元中子(明郝京山敬刻禮記通解其於大學知本節曰物有本末即格物知所先後即致知姚承菴舜牧刻四書疑問曰知本即知先知本知先即知止知止而知已至矣故曰物格而后知至)蔣氏道林謂大學之道必先知止而其功則始於格
物格物也者格知身家國天下之渾乎一物也格知身之為本而家國天下之為末也格知自天子至庶人皆以修身為本也湛甘泉視學嘗謂學者云大學古本卽以知本為格物知本者知修身也然則格物亦第知修身為大學要功耳安有從修身外求致知者莫非物也而身為本莫非事也而修身為始故知先卽知止知止卽物格知止能得卽物格知至何則知
本故也此羅氏念庵語大學只是一章書(羅氏近溪)格物只一物修身是也致知只一知知本是也(孫氏鍾元問答)大學兩此謂知本一是修身一是誠意然誠意正所以修身也知者知此而已(祁世培先生集)纔知反求諸身是眞能格物者也又曰千變萬化有一不起化於身者乎千病萬痛有一不起痛於身者乎此處㸔得透謂之格物謂之知本故曰此謂知本
此謂知之至(髙忠憲公東林講義)知修身卽行修身則知與行一若知外物行修身則於修身分上尚欠一知字(張仲誠白龜圃示學者説)俗學誤以未之有也為一篇絶語遂疑此謂二字不接試平心從上文讀下便自了了然此地不得著註語者以下文緊接誠意無斷處也此聽齋學錄中語魏文靖公為松江教授時講學神山神山卽佘山也曰大學曰壹是皆以修身為本則家國天下末也又
曰德者本也則親民末也格物者格此而已格之有主卽為知止格之有序卽為知先格之有要卽為知本時學者疑非傳義文靖從容曰此非試塲且可論學前軰之言婉而切如此吳江朱氏愚菴與楊令若論大學補傳書有曰哀公問曰誠身不過乎物天下國家皆物也身心意亦物也意何以誠心何以正身何以修卽格物也格物之本則於身心意求明德之事格物之末則於國家天
下求親民之事(愚菴書亦有致知卽致知止之知格物卽格物有本末之物語)李善文選註引蒼頡篇格量度之也廣韻亦然蓋從修身一量度間便謂知本睢州湯潛菴斌嘗以侍讀學士入起居注與施愚山李石臺二侍講論格物之説潛菴曰窮理固無害不知大學格物果是窮至事物之理否時張編修烈在坐嘿不出一言次日作書數千詆之潛菴不答又次日於史舘相見謂曰昨欲奉裁以窮致物理無暇故
小緩耳各揖而退此康熈壬戌年事説文格木長貌又式也正也木長故有式義式故有正義論語有耻且格孟子格其君心之非書云惟先格王正厥事又曰格其非心禮記曰子曰言有物而行有格也註行無踰矩為格亦規正之義故文成謂物是意之所在格是格其不正以歸於正皆主此解如禮之扞格則音􁆍字音義俱異他如格鬪格殺阻格皆後來語於古文語意不類(蔡氏四書模)
格有數義玉篇云格至也爾雅云來也至卽來意書曰格爾衆庶故註疏訓格物云格來也物猶事也其知於善深則來善物其知於惡深則來惡物若文成以格為格正之格則本説文格正也書曰格其非心是也特文成又有格去物欲之説則本之司馬温公扞禦外物觧但扞格之格與沮格之格俱音閣如學記發然後禁則扞格而不勝史記廢格事漢書太后議格唐書其議遂格皆讀作閣是也至若朱傳解作窮
至則至自然字不甚着力窮而又至反覺矯勉故宋後為字書者如元人黄公紹軰皆迎合朱子之意而又為小變改作窮䆒然亦後來之註非古義矣朱子借古義至字而加窮字後人取新義窮字而去至字不如據玉篇廣韻諸書作量度解為妥或謂天壽平格格字有窮極義不知平格與神保是格矧曰其有能格俱作感格通格解不必强合(徐氏仲山資治文字雜論)
所謂誠其意者毋自欺也如惡惡臭如好好色此之謂

自謙故君子必愼其獨也小人閒居為不善無所不至
見君子而后厭然揜其不善而著其善人之視己如見
其肺肝然則何益矣此謂誠於中形於外故君子必慎
其獨也曾子曰十目所視十手所指其嚴乎富潤屋德
潤身心廣體胖故君子必誠其意詩云瞻彼淇澳菉竹
猗猗有斐君子如切如磋如琢如磨瑟兮僴兮赫兮喧
兮有斐君子終不可諠兮如切如磋者道學也如琢如
磨者自修也瑟兮僴兮者恂慄也赫兮喧兮者威儀也

有斐君子終不可諠兮者道盛德至善民之不能忘也
詩云於戲前王不忘君子賢其賢而親其親小人樂其
樂而利其利此以沒世不忘也康誥曰克明德太甲曰
顧諟天之明命帝典曰克明峻德皆自明也湯之盤銘
曰苟日新日日新又日新康誥曰作新民詩曰周雖舊
邦其命維新是故君子無所不用其極詩云邦畿千里
惟民所止詩云緡蠻黄鳥止於丘隅子曰於止知其所
止可以人而不如鳥乎詩云穆穆文王於緝熙敬止為

人君止於仁為人臣止於敬為人子止於孝為人父止
於慈與國人交止於信子曰聽訟吾猶人也必也使無
訟乎無情者不得盡其辭大畏民志此謂知本
此謂知夲夲者謂誠其意也(禮記注疏鄭氏本註)自瞻彼至知本此廣明誠意之事(孔氏頴逹正義)大學誠意中庸誠身誠意在慎獨誠身亦在慎獨故是千聖一理(范氏允大讀書録)古人入大學始得讀大學之書元子胄子庶人之子
一也其書頭緒雖多只須理㑹修身為本四字所謂脩身為本亦只須理㑹誠意二字迨夫意己誠矣身則修矣而後平日所格天下國家之物與所致齊治均平之知乃得左右逄源舉而措諸皆為實際若單講致空虛之良知與博通事物之名數其於大學之道相隔千里吾黨何取焉(陸石菴㑹語支言)汝南陳氏耀文問辨録云注疏前句此謂知本云本謂身也於後句此謂知本云本謂誠其意也此正相
應處又云本末終始原非條件只因本字遂謂之釋本末然則又以何者釋終始耶又曰康誥以後皆與誠意相引伸而朱傳曰釋明新止善夫格致誠正修明德之事也齊治平新民之事也知止定静安慮能得止至善之事也旣已備言之矣而又釋之何居(此三叚皆見經典稽疑)上蔡張氏沐白龜圃問答曰只一誠意而列聖所云明新止善之理俱備焉則誠意要哉

所謂修身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂脩身在正其心所謂齊其家在脩其身者人之
其所親愛而辟焉之其所賤惡而辟焉之其所畏敬而
辟焉之其所哀矜而辟焉之其所敖惰而辟焉故好而
知其惡惡而知其美者天下鮮矣故諺有之曰人莫知
其子之惡莫知其苖之碩此謂身不脩不可以齊其家

所謂治國必先齊其家者其家不可教而能教人者無
之故君子不出家而成敎於國孝者所以事君也弟者
所以事長也慈者所以使衆也康誥曰如保赤子心誠
求之雖不中不逺矣未有學養子而后嫁者也一家仁
一國興仁一家讓一國興讓一人貪戾一國作亂其機
如此此謂一言僨事一人定國堯舜帥天下以仁而民
從之桀紂帥天下以暴而民從之其所令反其所好而
民不從是故君子有諸己而后求諸人無諸己而后非

諸人所藏乎身不恕而能喻諸人者未之有也故治國
在齊其家詩云桃之夭夭其葉蓁蓁之子于歸宜其家
人宜其家人而后可以教國人詩云宜兄宜弟宜兄宜
弟而后可以教國人詩云其儀不忒正是四國其為父
子兄弟足法而后民法之也此謂治國在齊其家所謂
平天下在治其國者上老老而民興孝上長長而民興
弟上恤孤而民不倍是以君子有絜矩之道也所惡於
上毋以使下所惡於下毋以事上所惡於前毋以先後

所惡於後毋以從前所惡於右毋以交於左所惡於左
毋以交於右此之謂絜矩之道詩云樂只君子民之父
母民之所好好之民之所惡惡之此之謂民之父母詩
云節彼南山維石巖巖赫赫師尹民具爾瞻有國者不
可以不慎辟則為天下僇矣詩云殷之未喪師克配上
帝儀監于殷峻命不易道得衆則得國失衆則失國是
故君子先愼乎徳有德此有人有人此有土有土此有
財有財此有用德者本也財者末也外本内末爭民施

奪是故財聚則民散財散則民聚是故言悖而出者亦
悖而入貨悖而入者亦悖而出康誥曰惟命不于常道
善則得之不善則失之矣楚書曰楚國無以為寳惟善
以為寳舅犯曰亡人無以為寳仁親以為寳秦誓曰若
有一个臣斷斷兮無他技其心休休焉其如有容焉人
之有技若已有之人之彦聖其心好之不啻若自其口
出寔能容之以能保我子孫黎民尚亦有利哉人之有
技媢疾以惡之人之彦聖而違之俾不通寔不能容以

不能保我子孫黎民亦曰殆哉唯仁人放流之迸諸四
夷不與同中國此謂唯仁人為能愛人能惡人見賢而
不能舉舉而不能先命也見不善而不能退退而不能
遠過也好人之所惡惡人之所好是謂拂人之性菑必
逮夫身是故君子有大道必忠信以得之驕泰以失之
生財有大道生之者衆食之者寡為之者疾用之者舒
則財恒足矣仁者以財發身不仁者以身發財未有上
好仁而下不好義者也未有好義其事不終者也未有

府庫財非其財者也孟獻子曰畜馬乘不察於雞豚伐
冰之家不畜牛羊百乘之家不畜聚斂之臣與其有聚
斂之臣寧有盗臣此謂國不以利為利以義為利也長
國家而務財用者必自小人矣彼為善之小人之使為
國家菑害並至雖有善者亦無如之何矣此謂國不以
利為利以義為利也


大學證文卷一
欽定四庫全書
大學證文巻二
翰林院檢討毛竒齡撰
大學石經本(與前註疏本同)
漢定諸經用竹簡木冊編摘煩重民間未易購觀遠方學者大率口耳授受以訛傳訛惟恐日久舛錯漸至移易故東漢盧植特上書請刋定其文㑹其時博士以甲乙科爭第高下又復用私文暗易古字因詔
諸儒校經命蔡邕正定其文曰篆曰隷曰八分以熹平四年勒石名熹平石經其中經文一徙獻王后蒼高堂馬融所傳至鄭玄古本不移一字至魏正始年邯鄲淳鍾㑹等又以古文蝌蚪諸書新傳于世請去蔡邕所書八分而易以古文另書一石豎之舊碑之西名正始石經其後歴代遷徙多所淪沒魏建浮圖隋營砫礎皆用其石曁唐貞觀間敕秘書顔師古等考定石經本因而釐正將以李陽冰所論古篆勒之明
堂為大唐石經而逡廵不果曁天寳間始刻九經于長安又以李林甫所定多未遵行至文宗開成元年鄭覃本名儒以宰相領祭酒事因博士淺薄恐貽謬誤乃凖漢舊事命周墀崔球張次宗温業等轉以楷書鏤石示萬世法今世所行本是也宋天祐中遷西安名陜碑若後唐後蜀亦皆有楷書石經傳世皆非此本今不存
魏正始石經改本(不言偽者以改則不必偽也其文但有變竄不分章節増顔淵問仁二十)

(二字删此謂知本此謂知之至也此謂修身在正其心一十八字)
按大學石經今世所行本皆楷字陜榻係唐開成間所鏤石雖非漢熹平蔡邕所書舊蹟然與鄭註禮記原文竝無異同至明嘉靖間忽有魏正始本石經出于甬東豐考功坊家其時海鹽鄭端簡曉從同邑許黄門仁卿宅得其書極為表章且筆之古言以溯其所由來古言者端簡著書名也其言曰魏政和中詔諸儒虞松等考正五經衛覬邯鄲淳鍾㑹等以小篆
八分刻之于石始行禮記而大學中庸傳焉考魏史正始中諸儒虞松等校過石經魏邯鄲淳鍾㑹以古文小篆八分書之于石䜿在漢碑之西則魏正始中原有五經書石之事其云政和則宋徽宗年號係正始茟誤苐是時無衛覬名衛覬者衛瓘之父經典稽疑據瓘傳謂覬當以太和三年死時虞松年十五鍾㑹裁五嵗斷不能同時作書且鍾㑹母張氏傳稱㑹十三誦周禮禮記則禮記之行亦斷不俟㑹之書而
始傳于世其言之紕漏不辨自明至萬歴甲申南戸曹唐氏伯元得其書于吉安鄒氏遽疏請頒布學宫㑹其疏以别事與中貴忤遂駁奏不行然其疏詞則有云石經大學魏虞松受之賈逵逵父徽與其師杜子春俱受業劉歆當漢武時周禮出巖屋間歸祕府五家之儒皆不可得見至成帝朝歆始表而出之其後逵官中祕又著禮記傳義詁及論難百萬餘言為學者所宗于時友人鄭衆與逵各俱有觧而馬融推
逵獨精故逵觧獨行于世衆觧不行考漢史賈逵傳逵遍受春秋尚書毛詩周禮兼有訓觧獨不受禮記今唐氏疏单竊唐賈公彦周禮疏文為説如周禮巖屋諸語不知周官即周禮也五家即士禮五家也其云傳義即諸家傳義也唐氏不明五家何家周禮何禮謬加禮記二字于傳義之上固屬可笑且當時有兩賈逵一在熹平間受諸經者一在正始與虞松等同校石經若前賈逵則去松等遠不及授受而在後
賈逵則又焉得有馬融相推逵觧獨行之事此眞囈語也又其言曰若註疏大學則東漢鄭玄受之摰恂馬融而傳自小戴聖聖出自后蒼孟卿蕭奮奮本之高堂生是為高堂古本當時以非祕府藏不得與錄夫儀禮出自高堂而后蒼蕭奮等傳之非禮記也禮記出自獻王而大小戴逓删之以立學且所傳在當時已著為經其曰非祕府不錄何以稱焉漢熹平四年立三體文石經三體者一小篆一隷一八
分也即魏正始石經亦名三體則以古文代八分加之篆隷而三體名焉今豐氏所傳初屬抄本五葉皆楷字即唐氏疏請云得之吉安鄒氏亦係抄本楷字及其既而忽有篆隷之刻流傳人間考正始石經與熹平石經竝列洛陽魏史所謂正始碑䜿于漢碑之西是也暨西魏遷兩碑共五十二石于鄴而半沒于水東魏謀𥙷石未果而周復徙洛陽隋又徙長安所餘之石零落殆盡唐史經籍志稱王世充得隋書八千餘巻
浮河覆舟其書盡亡而諸石經所搨墨本亦蕩無復存則不特正始之石已無可考即正始之石所搨墨本亦竝無一有夫豐氏初不知正始石刻原有三體而先為楷書以嘗其事及既知三體而不曉碑石之已亡與碑石之所搨之竝無一有而公然為篆隷之跡以流布於世是欲贋古鼎而不知有模而思以之欺三家之子必不得也且正始石經其本雖絶然其文一凖乎舊則明明可稽當其䜿碑于漢碑之西但
云碑字不同正始古體與蔡邕八分有異未聞其文有各見者即後此唐開成年文宗與鄭覃諸儒重置石經易以楷字而宋復徙之長安名曰陜碑其字雖異而其文則同夫唐宋石經猶正始石經也後碑不殊則前碑不得殊也且未有諸經所傳合若干萬言竝無異同而專專于大學有獨異者苐其書初行竟名石經本其後稍有識者名豐氏本明江西楊氏時喬刻大學古今四體文能言其謬而其文不馴近新
安姚氏際恒字立方者僦居錢唐其家多藏書且腹笥甚富毎于燕閒質難時嘗舉似其文以示憂患而未著為説因憶崇禎之末宜興蒋明府星煒竟以虞氏改經議出題試士將遷其罪于虞松而予郡宋徴士昰作故本大學居疑則直目之為劉歆改本似全不知有近人之假之者誠恐首從未决以偽作眞則過此以往未必無起而反其議者因為列其文而實指之如此有志古學者可以覧矣

附宋氏昰改經辯正(漢書藝文志曰漢初髙堂生傳禮十七篇六藝論曰後得孔子壁中古文禮凡五)
(十六篇其十七篇與髙堂生所傳同十七篇則逸禮也又儒林傳曰傳禮者十三家惟髙堂生及五傳弟子名在六藝論熊氏曰五傳者髙堂生蕭奮孟卿后蒼及戴德戴聖為五也則戴記所傳師承甚明若夫正始石經則虞松受之賈逵逵父徽師杜子春俱受業劉歆逵之傳歆出也歆與楊雄皆黨惡新莽者伊何人斯去髙堂幾二百年敢倡行凟亂妄從改更是歆之改經視揚雄擬經為加等矣乃自是以後改大學者歴十有二家而皆始於歆然則歆之罪何所逃也按宋氏所辨皆誤説見前)
大學之道在明明德在親民在止於至善古之欲明明

德於天下者先治其國欲治其國者先齊其家欲齊其
家者先脩其身欲脩其身者先正其心欲正其心者先
誠其意欲誠其意者先致其知致知在格物物有本末
事有終始知所先後則近道矣詩云緡蠻黄鳥止於丘
隅子曰於止知其所止可以人而不如鳥乎知止而后
有定定而后能靜靜而后能安安而后能慮慮而后能
得詩云邦畿千里惟民所止子曰聽訟吾猶人也必也
使無訟乎無情者不得盡其辭大畏民志此謂知本自

天子以至於庶人壹是皆以脩身為本其本亂而末治
者否矣其所厚者薄而其所薄者厚未之有也物格而
后知至知至而后意誠意誠而后心正心正而后身修身
脩而后家齊家齊而后國治國治而后天下平所謂誠
其意者毋自欺也如惡惡臭如好好色此之謂自謙故
君子必慎其獨也小人閒居為不善無所不至見君子
而后厭然揜其不善而著其善人之視己如見其肺肝
然則何益矣此謂誠於中形於外故君子必愼其獨也

曽子曰十目所視十手所指其嚴乎富潤屋德潤身心
廣體胖故君子必誠其意所謂脩身在正其心者身有
所忿懥則不得其正有所恐懼則不得其正有所好樂
則不得其正有所憂患則不得其正心不在焉視而不
見聽而不聞食而不知其味顔淵問仁子曰非禮勿視
非禮勿聽非禮勿言非禮勿動
初見豐氏刻本此下有此謂脩身在正其心八字後見九經考異與四體大學二書俱無此八字近姚安
陶珽重輯説郛錄竟以此偽本刻之卷首曰石經古本因陶九成原有校刻古本大學而以此補列其先竝作兩本又増此八字此炤偽抄本删去
所謂齊其家在脩其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者
天下鮮矣故諺有之曰人莫知其子之惡莫知其苖之
碩此謂身不脩不可以齊其家所謂治國必先齊其家

者其家不可教而能敎人者無之故君子不出家而成
教於國孝者所以事君也弟者所以事長也慈者所以
使衆也一家仁一國興仁一家讓一國興讓一人貪戾
一國作亂其機如此此謂一言僨事一人定國康誥曰
如保赤子心誠求之雖不中不逺矣未有學養子而后
嫁者也故治國在齊其家詩云桃之夭夭其葉蓁蓁之
子于歸宜其家人宜其家人而后可以敎國人詩云宜
兄宜弟宜兄宜弟而后可以敎國人詩云其儀不忒正

是四國其為父子兄弟足法而后民法之也此謂治國
在齊其家所謂平天下在治其國者上老老而民興孝
上長長而民興弟上恤孤而民不倍是以君子有絜矩
之道也所惡於上毋以使下所惡於下毋以事上所惡
於前毋以先後所惡於後毋以從前所惡於右毋以交
於左所惡於左毋以交於右此之謂絜矩之道詩云樂
只君子民之父母民之所好好之民之所惡惡之此之謂
民之父母秦誓曰若有一个臣斷斷兮無他技其心休

休焉其如有容焉人之有技若已有之人之彦聖其心
好之不啻若自其口出寔能容之以能保我子孫黎民
尚亦有利哉人之有技􁀬疾以惡之人之彦聖而違之
俾不通寔不能容以不能保我子孫黎民亦曰殆哉唯
仁人放流之迸諸四夷不與同中國此謂唯仁人為能
愛人能惡人見賢而不能舉舉而不能先命也見不善
而不能退退而不能遠過也好人之所惡惡人之所好
是謂拂人之性菑必逮夫身詩云節彼南山維石巖巖

赫赫師尹民具爾瞻有國者不可以不慎辟則為天下
僇矣是故君子先愼乎德有德此有人有人此有土有
土此有財有財此有用徳者本也財者末也外本内末
爭民施奪是故財聚則民散財散則民聚詩云殷之未
喪師克配上帝儀監于殷峻命不易道得衆則得國失
衆則失國楚書曰楚國無以為寳惟善以為寳是故言
悖而出者亦悖而入貨悖而入者亦悖而出康誥曰惟
命不于常道善則得之不善則失之矣舅犯曰亡人無

以為寳仁親以為寳仁者以財發身不仁者以身發財
未有上好仁而下不好義者也未有好義其事不終者
也未有府庫財非其財者也生財有大道生之者衆食
之者寡為之者疾用之者舒則財恒足矣孟獻子曰畜
馬乘不察於雞豚伐冰之家不畜牛羊百乘之家不畜
聚歛之臣與其有聚歛之臣寧有盗臣此謂國不以利
為利以義為利也長國家而務財用者必自小人矣彼
為善之小人之使為國家菑害並至雖有善者亦無如

之何矣此謂國不以利為利以義為利也是故君子有
大道必忠信以得之驕泰以失之堯舜帥天下以仁而
民從之桀紂帥天下以暴而民從之其所令反其所好
而民不從是故君子有諸已而後求諸人無諸己而后
非諸人所藏乎身不恕而能喻諸人者未之有也康誥
曰克明德太甲曰顧諟天之明命帝典曰克明峻德皆
自明也湯之盤銘曰苟日新日日新又日新康誥曰作
新民詩曰周雖舊邦其命維新是故君子無所不用其

極詩云穆穆文王於緝熙敬止為人君止於仁為人臣
止於敬為人子止於孝為人父止於慈與國人交止於
信詩云瞻彼淇澳菉竹猗猗有斐君子如切如磋如琢
如磨瑟兮僩兮赫兮喧兮有斐君子終不可諠兮如切
如磋者道學也如琢如磨者自脩也瑟兮僩兮者恂慄
也赫兮喧兮者威儀也有斐君子終不可諠兮者道盛
德至善民之不能忘也詩云於戲前王不忘君子賢其
賢而親其親小人樂其樂而利其利此以沒世不忘也



大學證文卷二
欽定四庫全書
大學證文巻三
翰林院檢討毛竒齡撰
宋程氏明道改本(不分章節)
九經考異曰大學原無經傳之分其章次亦與今異宋儒疑有錯簡各以其意更之即二程定本亦不相一見二程全書中又曰今所定本葢本伊川程氏而經傳之分則朱子為之又曰伊川定本即是今本所
稱經一章傳十章次序是也其分章次則始於朱子夫二程改本竝見二程全書中既見全書則二人改本竝在也乃又云今所定本本於伊川氏又云伊川定本即今本則又似未嘗見全書者且其列諸改本則但有明道而無伊川豈其所見之全書偶遺伊川抑亦過信朱子今因程子所定之言而故為之衛其説與(其中考異所列有伊川云一本作彼為不善之小人使為國家則又實見伊川本者)柴氏紹炳家誡曰春秋載夏五郭公杞子伯甲戌巳
丒之類以其傳疑未嘗輙加増損論語曰君子於其所不知蓋闕如也至宋代儒者多以己意删訂經文二程改大學朱子作孝經刋誤將舊文併省分屬經傳而删其句字夫程朱雖賢不能踰仲尼仲尼不敢改魯史而程朱敢改孝經大學此等事姑聽先儒自為之勿效之也(見柴氏家訓三十一則)新安姚氏際恒曰宋趙明誠作金石録其論石經文有云漢石經遺字葢靈帝熹平四年所立蔡邕小字
八分書也今所存才數千字以世所傳經書本校此遺字其不同者已數百言又篇第亦時有小異使完本具存則其異同又可勝言耶而後世學者于去古數千百歳之後盡絀前代諸儒之論欲以己之私意悉通其説難矣按明誠為靖康時人其時朱本未行所指者葢程子書也夫即程子書而當時儒者其往往不服于心而見于言論如此况改之又改或删或增甚至盡沒其原文而不使行豈可為訓夫程朱皆
儒者其二程兄弟亦難優劣而其指誤處則皆非三人之共指為疑而必不可存者則其不必誤而宜倖存又可知也不然二程兄弟早宜自立為門戸而二程與朱又當如方圜枘鑿之必不相合而程改經而非違經弟改兄而非悖兄朱改程而非有戾于程今但執舊本以叅考同異而便以為與朱不合何也(按明誠錄云遺字不同數百言其篇第亦時小異皆指他經言之非大學本)
大學之道在明明德在新民在止於至善知止而后有

定定而后能静静而后能安安而后能慮慮而后能得
物有本末事有終始知所先後則近道矣康誥曰克明
德太甲曰顧諟天之明命帝典曰克明峻德皆自明也
湯之盤銘曰苟日新日日新又日新康誥曰作新民詩
曰周雖舊邦其命維新是故君子無所不用其極詩云
邦畿千里惟民所止詩云緡蠻黄鳥止於丘隅子曰於
止知其所止可以人而不如鳥乎詩云穆穆文王於緝
熙敬止為人君止於仁為人臣止於敬為人子止於孝

為人父止於慈與國人交止於信古之欲明明德於天
下者先治其國欲治其國者先齊其家欲齊其家者先
修其身欲修其身者先正其心欲正其心者先誠其意
欲誠其意者先致其知致知在格物物格而后知至知
至而后意誠意誠而后心正心正而后身脩身脩而后
家齊家齊而后國治國治而后天下平自天子以至於
庶人壹是皆以脩身為本其本亂而末治者否矣其所
厚者薄而其所薄者厚未之有也此謂知本此謂知之

至也所謂誠其意者毋自欺也如惡惡臭如好好色此
之謂自謙故君子必慎其獨也小人閒居為不善無所
不至見君子而后厭然揜其不善而著其善人之視己
如見其肺肝然則何益矣此謂誠於中形於外故君子
必慎其獨也曽子曰十目所視十手所指其嚴乎富潤
屋德潤身心廣體胖故君子必誠其意所謂脩身在正
其心者身有所忿懥則不得其正有所恐懼則不得其
正有所好樂則不得其正有所憂患則不得其正心不

在焉視而不見聽而不聞食而不知其味此謂脩身在
正其心所謂齊其家在脩其身者人之其所親愛而辟
焉之其所賤惡而辟焉之其所畏敬而辟焉之其所哀
矜而辟焉之其所敖惰而辟焉故好而知其惡惡而知
其美者天下鮮矣故諺有之曰人莫知其子之惡莫知
其苖之碩此謂身不脩不可以齊其家所謂治國必先
齊其家者其家不可教而能敎人者無之故君子不出
家而成敎於國孝者所以事君也弟者所以事長也慈

者所以使衆也康誥曰如保赤子心誠求之雖不中不
逺矣未有學養子而后嫁者也一家仁一國興仁一家
讓一國興讓一人貪戾一國作亂其機如此此謂一言
僨事一人定國堯舜帥天下以仁而民從之桀紂帥天
下以暴而民從之其所令反其所好而民不從是故君
子有諸已而后求諸人無諸已而后非諸人所藏乎身
不恕而能喻諸人者未之有也故治國在齊其家詩云
桃之夭夭其葉蓁蓁之子于歸宜其家人宜其家人而

后可以教國人詩云宜兄宜弟宜兄宜弟而后可以教
國人詩云其儀不忒正是四國其為父子兄弟足法而
后民法之也此謂治國在齊其家所謂平天下在治其
國者上老老而民興孝上長長而民興弟上恤孤而民
不倍是以君子有絜矩之道也所惡於上毋以使下所
惡於下毋以事上所惡於前毋以先後所惡於後毋以
從前所惡於右毋以交於左所惡於左毋以交於右此
之謂絜矩之道詩云樂只君子民之父母民之所好好

之民之所惡惡之此之謂民之父母詩云節彼南山維
石巖巖赫赫師尹民具爾瞻有國者不可以不愼辟則
為天下僇矣詩云瞻彼淇澳菉竹猗猗有斐君子如切
如磋如琢如磨瑟兮僩兮赫兮喧兮有斐君子終不可
諠兮如切如磋者道學也如琢如磨者自脩也瑟兮僩
兮者恂慄也赫兮喧兮者威儀也有斐君子終不可諠
兮者道盛德至善民之不能忘也詩云於戲前王不忘
君子賢其賢而親其親小人樂其樂而利其利此以沒

世不忘也子曰聽訟吾猶人也必也使無訟乎無情者
不得盡其辭大畏民志此謂知本詩云殷之未喪師克
配上帝儀監于殷峻命不易道得衆則得國失衆則失
國是故君子先愼乎德有德此有人有人此有土有土
此有財有財此有用德者本也財者末也外本内末争
民施奪是故財聚則民散財散則民聚是故言悖而出
者亦悖而入貨悖而入者亦悖而出康誥曰惟命不于
常道善則得之不善則失之矣楚書曰楚國無以為寳

惟善以為寳舅犯曰亡人無以為寳仁親以為寳秦誓
曰若有一个臣斷斷兮無他技其心休休焉其如有容焉
人之有技若已有之人之彦聖其心好之不啻若自其
口出實能容之以能保我子孫黎民尚亦有利哉人之
有技媢嫉以惡之人之彦聖而違之俾不通寔不能容
以不能保我子孫黎民亦曰殆哉唯仁人放流之迸諸
四夷不與同中國此謂唯仁人為能愛人能惡人見賢
而不能舉舉而不能先命也見不善而不能退退而不

能遠過也好人之所惡惡人之所好是謂拂人之性菑
必逮夫身是故君子有大道必忠信以得之驕泰以失
之生財有大道生之者衆食之者寡為之者疾用之者
舒則財恒足矣仁者以財發身不仁者以身發財未有
上好仁而下不好義者也未有好義其事不終者也未
有府庫財非其財者也孟獻子曰畜馬乘不察於雞豚
伐冰之家不畜牛羊百乘之家不畜聚歛之臣與其有
聚歛之臣寧有盗臣此謂國不以利為利以義為利也

長國家而務財用者必自小人矣彼為善之小人之使
為國家菑害並至雖有善者亦無如之何矣此謂國不
以利為利以義為利也
程氏伊川改本(不分章節)
大學之道在明明德在親(當作新)民在止於至善知止而
后有定定而后能静静而后能安安而后能慮慮而后
能得物有本末事有終始知所先後則近道矣古之欲
明明德於天下者先治其國欲治其國者先齊其家欲

齊其家者先脩其身欲脩其身者先正其心欲正其心
者先誠其意欲誠其意者先致其知致知在格物物格
而后知至知至而后意誠意誠而后心正心正而后身
脩身脩而后家齊家齊而后國治國治而后天下平自
天子以至於庶人壹是皆以脩身為本其本亂而末治
者否矣其所厚者薄而其所薄者厚未之有也子曰聽
訟吾猶人也必也使無訟乎無情者不得盡其辭大畏
民志此謂知本此謂知本(四字衍)此謂知之至也

二程改本俱以知本為知至知本即格物也格物本末即物格而知至也何嘗謂誠意之先當補窮理觀伊川重將聽訟節提近知至正謂致知在知本耳然則脩身為齊治之本誠意為脩身之本抑何直㨗而明快與王氏陽明刻古本大學猶不得其㫖一曰格正事物一曰格去物欲至門人王心齋氏然後有格本末之物致先後之知語早知燈是火飯熟已多時為之暢然(證人書院示學語)
大學首誠意中庸首誠身誠意而歸于至善誠身而進于至誠故堯本欽明文秉抑畏易言閑邪而存誠禮首稱儼若而無不敬千聖百王未有不始于誠者(益都馮易齋先生集)
康誥曰克明德太甲曰顧諟天之明命帝典曰克明峻
德皆自明也湯之盤銘曰苟日新日日新又日新康誥
曰作新民詩曰周雖舊邦其命維新是故君子無所不
用其極詩云邦畿千里惟民所止詩云緡蠻黄鳥止於

丘隅子曰於止知其所止可以人而不如鳥乎詩云穆
穆文王於緝熈敬止為人君止於仁為人臣止於敬為
人子止於孝為人父止於慈與國人交止於信所謂誠
其意者毋自欺也如惡惡臭如好好色此之謂自謙故
君子必慎其獨也小人閒居為不善無所不至見君子
而后厭然揜其不善而著其善人之視己如見其肺肝
然則何益矣此謂誠於中形於外故君子必愼其獨也
曽子曰十目所視十手所指其嚴乎富潤屋德潤身心

廣體胖故君子必誠其意所謂脩身在正其心者身有
所忿懥則不得其正有所恐懼則不得其正有所好樂
則不得其正有所憂患則不得其正心不在焉視而不
見聽而不聞食而不知其味此謂脩身在正其心所謂
齊其(其字衍)家在脩其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者
天下鮮矣故諺有之曰人莫知其子之惡莫知其苖之

碩此謂身不脩不可以齊其家所謂治國必先齊其家
者其家不可敎而能敎人者無之故君子不出家而成
教於國孝者所以事君也弟者所以事長也慈者所以
使衆也康誥曰如保赤子心誠求之雖不中不逺矣未
有學養子而后嫁者也一家仁一國興仁一家讓一國
興讓一人貪戾一國作亂其機如此此謂一言僨事一
人定國堯舜帥天下以仁而民從之桀紂帥天下以暴
而民從之其所令反其所好而民不從是故君子有諸

己而后求諸人無諸己而后非諸人所藏乎身不恕而
能喻諸人者未之有也故治國在齊其家詩云桃之夭
夭其葉蓁蓁之子於歸宜其家人宜其家人而后可以
敎國人詩云宜兄宜弟宜兄宜弟而后可以敎國人詩
云其儀不忒正是四國其為父子兄弟足法而后民法
之也此謂治國在齊其家所謂平天下在治其國者上
老老而民興孝上長長而民興弟上恤孤而民不倍是
以君子有絜矩之道也所惡於上毋以使下所惡於下

毋以事上所惡於前毋以先後所惡於後毋以從前所
惡於右毋以交於左所惡於左毋以交於右此之謂絜
矩之道詩云樂只君子民之父母民之所好好之民之
所惡惡之此之謂民之父母詩云節彼南山維石巖巖
赫赫師尹民具爾瞻有國者不可以不愼辟則為天下
僇矣詩云瞻彼淇澳菉竹猗猗有斐君子如切如瑳如
琢如磨瑟兮僩兮赫兮喧兮有斐君子終不可諠兮如
切如磋者道學也如琢如磨者自脩也瑟兮僩兮者恂

慄也赫兮喧兮者威儀也有斐君子終不可諠兮者道
盛德至善民之不能忘也詩云於戲前王不忘君子賢
其賢而親其親小人樂其樂而利其利此以沒世不忘
也康誥曰惟命不於常道善則得之不善則失之矣詩
云殷之未喪師克配上帝儀監于殷峻命不易道得衆
則得國失衆則失國是故君子先愼乎德有德此有人
有人此有土有土此有財有財此有用德者本也財者
末也外本内末争民施奪是故財聚則民散財散則民

聚是故言悖而出者亦悖而入貨悖而入者亦悖而出
楚書曰楚國無以為寳惟善以為寳舅犯曰亡人無以
為寳仁親以為寳秦誓曰若有一个臣斷斷兮無他技
其心休休焉其如有容焉人之有技若已有之人之彦
聖其心好之不啻若自其口出寔能容之以能保我子
孫黎民尚亦有利哉人之有技媢疾以惡之人之彦聖
而違之俾不通寔不能容以不能保我子孫黎民亦曰殆
哉唯仁人放流之迸諸四夷不與同中國此謂唯仁人為

能愛人能惡人見賢而不能舉舉而不能先命(命怠之誤也)
也見不善而不能退退而不能遠過也好人之所惡惡
人之所好是謂拂人之性菑必逮夫身是故君子有大
道必忠信以得之驕泰以失之生財有大道生之者衆
食之者寡為之者疾用之者舒則財恒足矣仁者以財
發身不仁者以身發財未有上好仁而下不好義者也
未有好義其事不終者也未有府庫財非其財者也孟
獻子曰畜馬乘不察於雞豚代冰之家不畜牛羊百乘

之家不畜聚歛之臣與其有聚歛之臣寧有盗臣此謂
國不以利為利以義為利也長國家而務財用者必自
小人矣彼為善之小人之使為國家(一本云彼為不善之小人使為國家)
菑害並至雖有善者亦無如之何矣此謂國不以利為
利以義為利也
大學證文巻三
欽定四庫全書
大學證文卷四
翰林院檢討毛竒齡撰
朱氏元晦改本(此即朱子章句也有序有註有分節兹俱不載獨載分章于文内以備考訂)
(子程子曰大學孔氏之遺書而初學入德之門也於今可見古人為學次第者獨頼此篇之存而論孟次之學者必由是而學焉則庶乎其不差矣)
大學之道在明明德在親民在止於至善知止而后有
定定而后能静静而后能安安而后能慮慮而后能得

物有本末事有終始知所先後則近道矣古之欲明明
德於天下者先治其國欲治其國者先齊其家欲齊其
家者先脩其身欲脩其身者先正其心欲正其心者先
誠其意欲誠其意者先致其知致知在格物物格而后
知至知至而后意誠意誠而后心正心正而后身脩身
脩而后家齊家齊而后國治國治而后天下平自天子
以至於庶人壹是皆以脩身為本其本亂而末治者否
矣其所厚者薄而其所薄者厚未之有也

(右經一章蓋孔子之言而曽子述之其傳十章則曽子之意而門人記之也舊本頗有錯簡今因程子所定而更考經文别為序次如左)馮氏屺章稽古篇曰禮記中孔曽問答居多故孔氏正義亦謂禮記之作孔子沒後七十二子之徒共撰所聞以為記然顯屬孔子者仲尼燕居孔子閒居哀公問坊記表記儒行禮運緇衣八篇顯屬曽子者曽子問一篇而已其他皆襍出孔子及門弟子名竝無專屬然即專屬孔子如緇衣者亦復有作者姓名見
之他説如緇衣公孫尼子所作之類必非無據而可臆指為某作者從來大學在戴記中未屬誰氏作不知朱子何以確指為曽子此必有所受而言之當俟再考(仲尼弟子著述傳于漢者漆雕子十三篇王史氏二十一篇芈子十八篇宓子十六篇其七十子之徒甘子十六篇子夏弟子李克七篇宓子弟子景子十三篇公孫尼子二十八篇若禮記諸目可考者自子思著中庸公孫尼子著緇衣外不必皆仲尼弟子如荀卿著三年問呂不韋著月令類)經典稽疑云曽子立事本孝等十篇曽子問大戴禮記即明載之矣大學果出曽子也記者何為不言耶
大學一書宋仁宗御書賜一及第而後宋之儒者從風而靡謂是孔子書然作大學者竝未嘗託之孔子如坊記儒行諸篇僅以於止節係夫子則餘非夫子可知以十目節係曽子則餘非曽子可知此如禮運郊特牲然偶及二名不必其人也假果係聖言即非孔曽奚不可此皆于理道無所闗者(陳氏乾初學録)大學古今四體考稱虞松表引賈逵之言孔伋作中庸此言歴代史傳未採録即他書所載有之亦傳聞
偶為之言未可信若朱傳云門人記曽子之意則孔伋正曽子門人也朱子之言或取諸此(何氏毅菴古小學講義)姚氏立方曰舊稱大學子思所作惟朱子確信為曽子故大全于孟獻子節引盧孝孫云獻子嘗師子思為証以示師不引弟言則斷非子思所作可騐後觀陳子晦伯問辨録謂獻子立于文公十四年去子思百有餘載論語有云孟荘之孝曽子聞諸夫子則在曽子已傳聞矣盧不讀左傳亦當讀論語而乃曰獻
子師子思然且大全收之時賢傳之何也若夫子思作大學則㣲盧是註吾亦以為未必然者但其舍子思而取曽子則不可解耳
康誥曰克明德太甲曰顧諟天之明命帝典曰克明峻
德皆自明也
(右傳之首章釋明明德)
湯之盤銘曰苟日新日日新又日新康誥曰作新民詩
曰周雖舊邦其命維新是故君子無所不用其極

(右傳之二章釋新民)
詩云邦畿千里惟民所止詩云緡蠻黄鳥止于丘隅子
曰於止知其所止可以人而不如鳥乎詩云穆穆文王
於緝熈敬止為人君止於仁為人臣止於敬為人子止
於孝為人父止於慈與國人交止於信詩云瞻彼淇澳
菉竹猗猗有斐君子如切如磋如琢如磨瑟兮僩兮赫
兮喧兮有斐君子終不可諠兮如切如磋者道學也如
琢如磨者自脩也瑟兮僩兮者恂慄也赫兮喧兮者威

儀也有斐君子終不可諠兮者道盛德至善民之不能
忘也詩云於戲前王不忘君子賢其賢而親其親小人
樂其樂而利其利此以沒世不忘也
(右傳之三章釋止於至善)
子曰聽訟吾猶人也必也使無訟乎無情者不得盡其
辭大畏民志此謂知本
(右傳之四章釋本末)汝南陳晦伯云夲末終始原非條件只因有本字遂
謂之釋本末然則又以何者釋終始耶(見經典稽疑)
此謂知本(衍文也)此謂知之至也
(右傳之五章蓋釋格物致知之義而今亡矣間嘗竊取程子之意以補之曰所謂致知在格物者言欲致吾之知在即物而窮其理也盖人心之靈莫不有知而天下之物莫不有理惟於理有未窮故其知有不盡也是以大學始敎必使學者即凡天下之物莫不因其已知之理而益窮之以求至乎其極至於用力之乆而一旦豁然貫通焉則衆物之表裏精粗無不到而吾心之全體大用無不明矣此謂物格此謂知之至也)從來聖學要功只在知行先知後行其次第本是如
是故虞書惟精惟一中庸明善誠身大學致知誠意先後次第原無有二祇致知之義只在量本末度理欲其在量本末者要定趨向故致知之前有本末先後之文其在度理欲者要端擇取故致知之後有如惡如好之文前之所知知後之所行後之所行行前之所知知行二義在本文未嘗闕也即謂有闕而其補之者或如程子云格物莫若察之于身如朱子平日云格物者以反身窮理為主而必求其本末是非
之極至則反身即脩身為本求本末即知本知先求是非即明理别欲有何一非聖學要功而尚需正事去欲一啟後儒之紛紛也哉乃其所補者曰天下之物曰即凡天下之物則未免稍汎矣世無講事物以明心性者且遍証經書從無其説此惟論語博文中庸博學孟子博學詳説庶或近之不知諸言博學皆非首功學記五年博習親師則博在㓜穉内則二十而冠博學不敎三十有室博學無方則博又在終身
故顔淵鑽仰仍加博文子貢一貫尚詢多學粗之為書數方名精之為窮理盡性皆是物也况博學雖知邊事然必合博與約而知始全中庸學問思辨綂謂之知孟子博學反約皆名為説論語合博文約禮纔得知道之趨向而曰可以勿畔内則學禮與博文一時之事所謂隨博即約既博又約合之為知而單單以博學二字為致知首功未敢信也乃宋儒言學則又以立志為始而繼之涵養用敬于以協于仲尼志
學孟子存養之義此濂洛諸儒所歴相授受以為為學次第者而朱子補傳似與涵養用敬功夫全不相合然既已補之無可如何乃復自為説于語錄之中以為古人直自小學中涵養成就所以大學之道只始格物今人無小學之功而但見大學以格物為先便欲只于思慮知識求之則未審其以何為主而使之格且致也(其説見後)于是朱子自序預引八嵗入小學十五入大學之文而又創為小學一書遍引曲禮少
儀内則學記弟子職諸書及史事之合㓜學者裒然成集以補補傳之所未備夫明明大學初以為格物只在窮理而補窮理一節于大學之首繼則又疑窮理不可為大學首功必須先涵養而後窮理又補涵養一節于小學之末則東補西補未免太煩况其曰古人直自小學中涵養成就又曰古人由小學而進大學其于洒掃應對間持守堅定涵養純熟夫小學何事小子何年洒埽應對何功乃欲督之以涵養敎
之以持守固己異矣然且持守之不足而曰持守堅定涵養之不已而曰涵養成就涵養純熟(朱子語錄詳見後)信然則是大學聖功緝熙慎獨定静切琢所難幾者而于以責之小子將見孩提神聖其説反過于直尋本體專求心學者神竒百倍而欲以過高之學歸咎他人非平情也且夫小學者寫字之學非小子之所為學也古小子之學則記原有之其在曲禮則有洒埽應對隨行侍坐之事其在内則則有書數方名學
樂誦詩之事其在學記則有離經辨志博習親師之事然或稱小成或稱少儀或稱㓜學而竝不謂之小學惟漢文博士作王制漢儒伏生作尚書大傳戴德作大戴禮賈誼作新書班固作漢志始有小學之名見于諸書然皆係天子太子諸侯卿大夫適子之學而士庶子弟不得與焉故大戴保傅篇云太子少長知妃色則入小學小者所學之宫也(註小學在師氏虎門外大學在王宫之東)而白虎通謂八嵗毁齒始入小學而學書計此
太子之禮若尚書大傳云使公卿之世子大夫元士之適子十有三年而入小學二十入大學而王制云小學在公宫南之左大學在郊則又諸侯之學而卿大夫之適子得與其間(天子諸侯小學俱在内且上庠下庠東序西序皆大小學之名不分内外有謂天子小學在外諸侯小學在内非也)蓋學分大小經無明文(衹王制二句亦漢文博士之書)而漢儒疏義但以養老有差等而學由以分如所謂養國老于上庠養庶老于下庠者上庠為大即下庠為小而天子諸侯之子又别無鄉州
黨族遂縣鄙酇諸學因不得已而限年以入之故其在小學則祗如賈誼新書班氏食貨志所云蹍小節觀齒讓識父子長㓜與大學業大道知君臣之禮上下之位者稍有不同則是小學之名亦祗如下庠少學之為稱竝非小子之學(朱子以小學為小子之學則少學當為少子之學矣且朱子集傳云大學者大人之學以年長稱大人亦載籍未見少學見食貨志)而且天子諸侯不及士庶則并非凡為小子之學又天子諸侯之子不必皆習洒埽應對諸節而八歳十三參錯不一
則更不得限之為洒埽應對并八歳所入之學故西漢以後東京明帝為郭樊陰馬建四姓小侯學則正倣諸侯之學而唐高祖武德元年詔皇族子姓及功臣子弟于祕書外省别立小學此正與舊時天子諸侯小學無異若宋寧宗置諸王宫小學敎南宫北宅子姓則祇及同姓而外姓不與然亦天子諸侯小學之意至若民間小子之學則三代之制原有塾門外舍里社酇遂諸名非小學也(尚書大傳致仕之臣朝夕坐塾門而敎出入之子弟)
(大戴保傅篇古者八嵗出就外舍一曰外舍里塾通稱)夫小學小藝大學大藝戴德班固皆言之則學之大小由于養老而藝之大小由於分學然而藝之小者䆒無定指惟班氏白虎通云始入小學而學書計而食貨志亦云八歳入小學學六甲五方書計之事則鑿指書數方名諸學而劉歆西京雜記有云小學者爾雅之屬至宋置書學使習篆隷草三體文字及説文字説爾雅博雅方言五書則又以書數方名諸學併為書學葢三倉爾雅
方言算數枝榦甲乙皆字詁中事故漢設小學飭以尉律凡學僮學字能諷籀書九千字以上乃得為吏通六體課最者舉以為史書令史故漢書藝文志云凡小學十家四十五篇無非字書而北魏孝文遷都建四門小學于洛陽即舊時平城所稱中書學者則是三代以前原無小學明文而漢後建置㳂革不一且不必盡屬天子諸侯之學然而言小學者皆指習字兼及五書無他義也間嘗入史館作通韻一書呈之

御前爾時益都師相與東海學士皆在館也其為之序
曰昔沈休文作切韻類譜謂靈均以來此祕未睹而當時卒不用其書今檢討遭遇
天子右文超越前古不遺小學俾廣其傳豈非重有幸
也時學人淺薄見其文者皆以為小學二字近乎輕菲而不知儒臣學殖之閎考經之博正在於此葢保氏諧聲皆屬六書韻書門部收在小學此自宋以後歴四五百年悉瞶瞶者而司冦特為指出則小學之
為字學今猶有博雅君子能言之矣吾不知朱子之所謂八歳入小學十五入大學者出自何書而大全釋序謂大戴所記時地未明尚書大傳又年齒不合朱子所據者白虎通耳則夫白虎通所云明云太子之禮而其曰使學方甲學書計皆書學中事也嘗考北魏延昌三年江式上字書表曰周禮八歳入小學保氏敎以六書今周禮傳本竝無其文然漢人稱周禮即周制也江式為江強之孫雖説本漢志然此時
去古未遠必當時周制原有專教六書之文著之小學在白虎通尚書大傳之前而惜其文不全見耳故漢孝宣時召通蒼頡文者杜業張敞轉受小學而平帝元始中徴天下通小學者以百數皆令寫字于未央廷中當是時以沛人爰禮為小學元士即寫字官也是以東漢劉祐為郡主簿時郡將之子使買菓而以筆應之曰郎君不當入小學耶許慎作説文其自為序曰今尉律不課小學不修久矣而盧植以書法
敎示後進因上書曰臣從通儒馬融專受古經乃不幸降為小學以為敎字者小學師耳其後晉王内史作小學篇則羲之字書也北魏崔浩寫急就章以百數而劉蘭入小學轉書之唐顔師古云急就篇者其源出於小學柳紕訓序言其在蜀時嘗鬻字書小學于市悉是雕本即五代荒略古學難據然南唐徐鉉進説文表猶云至于六籍舊文相承傳寫多求便俗小學之徒莫能較正即至宋人羅願與朱子同時其
在淳熈年作急就章䟦亦云濫觴于小學之源而涵泳于大學之流未嘗曰小學者弟子之學也(陳子襄云小學與少儀本是一類亦本可通稱然小學二字有專屬矣所謂羅敷目有夫也如王制小學已比虞庠在公宫東南則不得又稱外舍稱鄉塾可騐)自朱子認為童學且急著為書而嗣是以後昧昧相承東宫失習書之例黨庠多㓜學之名雖以王應麟馬端臨焦竑之博而應麟作小學紺珠(姚立方云王伯厚作困學記聞有云徐楚金説文繫傳吕太史謂原本斷爛使精小學者以許氏説文叅釋則猶可補也是應麟亦專以小學屬寫字矣惟紺珠所收類則稍附朱子耳)端臨
作通考竑作經籍志遂收朱子書雖襍以爾雅算數五方六甲之舊然縂與經典分門一易二書三詩四禮以至八孝經九小學四部分類一經類二禮類三學類四小學類之專屬字學者一旦歇絶嗚呼已矣夫古學難復必欲復天子諸侯世子之學固屬非分然三古文字為方冊記載所需自令甲板籍以至質劑劵契所繋頗鉅則不妨專學而儒者以觧經之故而至於改經以改經之故而至於改學則是一補傳
而大學本亡大學本亡而小學且與之俱亡著書者不可不愼也(朱子曰古人直自小學中涵養成就所以大學之道只從格物做起今人從無此工夫但見大學以格物為先便欲只以思慮知識求之更不于操存處用力縱使窺測得十分亦無實地可據朱子答胡廣仲書曰敬之一字眞聖學始終之要向來之論謂必先致知然後用敬疑若未安葢古人由小學而進大學其于洒埽應對之間持守堅定涵養純熟固已久矣是以大學之序特因小學已成之功而以格物致知為始今人未嘗一日從事于小學而曰必先致其知然後敬有所施則未知其以何為主而格物以致其知也故程子曰入道莫如敬未有能致知而不在敬者又論敬云但存此久之則天理明)
(推而上之凡古昔聖賢之言亦莫不如此者)
所謂誠其意者毋自欺也如惡惡臭如好好色此之謂
自謙故君子必愼其獨也小人閒居為不善無所不至
見君子而后厭然揜其不善而著其善人之視己如見
其肺肝然則何益矣此謂誠於中形於外故君子必愼
其獨也曾子曰十目所視十手所指其嚴乎富潤屋德
潤身心廣體胖故君子必誠其意
(右傳之六章釋誠意)

所謂脩身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂脩身在正其心
(右傳之七章釋正心脩身)
所謂齊其家在脩其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者

天下鮮矣故諺有之曰人莫知其子之惡莫知其苖之
碩此謂身不脩不可以齊其家
(右傳之八章釋脩身齊家)
所謂治國必先齊其家者其家不可敎而能敎人者無
之故君子不出家而成敎於國孝者所以事君也弟者
所以事長也慈者所以使衆也康誥曰如保赤子心誠
求之雖不中不逺矣未有學養子而后嫁者也一家仁
一國興仁一家讓一國興讓一人貪戾一國作亂其機

如此此謂一言僨事一人定國堯舜帥天下以仁而民
從之桀紂帥天下以暴而民從之其所令反其所好而
民不從是故君子有諸己而后求諸人無諸己而后非
諸人所藏乎身不恕而能喻諸人者未之有也故治國
在齊其家詩云桃之夭夭其葉蓁蓁之子于歸宜其家
人宜其家人而后可以敎國人詩云宜兄宜弟宜兄宜
弟而后可以敎國人詩云其儀不忒正是四國其為父
子兄弟足法而后民法之也此謂治國在齊其家

(右傳之九章釋齊家治國)
所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也所
惡於上毋以使下所惡於下毋以事上所惡於前毋以
先後所惡於後毋以從前所惡於右毋以交於左所惡
於左毋以交於右此之謂絜矩之道詩云樂只君子民
之父母民之所好好之民之所惡惡之此之謂民之父
母詩云節彼南山維石巖巖赫赫師尹民具爾瞻有國

者不可以不愼辟則為天下僇矣詩云殷之未喪師克
配上帝儀監於殷峻命不易道得衆則得國失衆則失
國是故君子先愼乎德有德此有人有人此有土有土
此有財有財此有用德者本也財者末也外本内末争
民施奪是故財聚則民散財散則民聚是故言悖而出
者亦悖而入貨悖而入者亦悖而出康誥曰惟命不于
常道善則得之不善則失之矣楚書曰楚國無以為寳
惟善以為寳舅犯曰亡人無以為寳仁親以為寳秦誓

曰若有一个臣斷斷兮無他技其心休休焉其如有容
焉人之有技若已有之人之彦聖其心好之不啻若自
其口出寔能容之以能保我子孫黎民尚亦有利哉人
之有技媢疾以惡之人之彦聖而違之俾不通寔不能
容以不能保我子孫黎民亦曰殆哉唯仁人放流之迸
諸四夷不與同中國此謂唯仁人為能愛人能惡人見
賢而不能舉舉而不能先命也見不善而不能退退而
不能逺過也好人之所惡惡人之所好是謂拂人之性

菑必逮夫身是故君子有大道必忠信以得之驕泰以失
之生財有大道生之者衆食之者寡為之者疾用之者
舒則財恒足矣仁者以財發身不仁者以身發財未有
上好仁而下不好義者也未有好義其事不終者也未
有府庫財非其財者也孟獻子曰畜馬乘不察於雞豚
伐冰之家不畜牛羊百乗之家不畜聚歛之臣與其有
聚歛之臣寧有盗臣此謂國不以利為利以義為利也
長國家而務財用者必自小人矣彼為善之小人之使

為國家菑害竝至雖有善者亦無如之何矣此謂國不
以利為利以義為利也
(右傳之十章釋治國平天下凡傳十章前四章綂論綱領指趣後六章細論條目工夫其第五章乃明善之要第六章乃誠身之本在初學尤為當務之急讀者不可以其近而忽之也)
王氏魯齋改本(其分章節并前後次第與朱氏改本同)
王魯齋柏謂大學錯簡或有之然未嘗闕也安事補矣遂就本文略作移易而其義已備因有王氏改本
相傳董氏槐葉氏夢鼎吳氏澄皆説與之同而王氏本獨著其後車氏清臣嘗為書以昌明其説吳江徐師曾作禮記集註則并收其文入禮記中蕺山劉子又復依其説作大學考義一巻此皆從朱子改本而僅去其補傳以自為説者至蔡氏清則又從而小變其文别有改本竝見于後
知止而后有定(至)則近道矣子曰聽訟(至)此謂知本此
謂知本(四字衍)此謂知之至也(右傳之四章釋格物致知)

明蔡氏虚齋改本(與朱氏改本竝同增所謂致知在格物者七字刪此謂知本四字)
所謂致知在格物者物有本末(至)則近道矣知止而后
有定(至)慮而后能得子曰聽訟(至)此謂知本此謂知之
至也(右傳之四章釋格物致知)
季氏彭山改本(不分章節刪故治國在齊其家七字)
季彭山本曾有改本未刻張宫諭陽和講學龍山出其書以示學者因刻之行世僅大文六葉無疏義今尚存

大學之道(至)必誠其意所謂脩身(至)慈者所以使衆也
一家仁(至)而能喻諸人者未之有也此謂治國在齊其
家(至)此之謂絜矩之道子曰聽訟(至)此謂知本是故君
子先慎乎德(至)亦悖而出是故君子有大道(至)非其財
者也康誥曰克明德(至)止於信康誥曰惟命不于常(至)
不善則失之矣詩云瞻彼淇澳(至)此以沒世不忘也楚
書曰(至)仁親以為寳康誥曰如保赤子(至)而后嫁者也
詩云桃之夭夭(至)而后民法之也詩云殷之未喪師(至)

則失國秦誓曰(至)菑必逮夫身詩云樂只君子(至)辟則
為天下僇矣孟獻子曰(至)以義為利也
高氏景逸改本(不分章節)
高氏景逸攀龍講學東林即以古本大學授人山陰劉氏蕺山曾受古本大學于東林書院是也是時所授者即陽明先生刻本故稱古本後見崔後渠名銑者更有改本而高氏信之遂重闡其説於書院以為凖則然人不知有崔氏本苐稱曰高氏改本今其文
列高忠憲集巻首
大學之道(至)此謂知之至也詩云瞻彼淇澳(至)此謂知
本所謂誠其意者(至)故君子必誠其意所謂脩身(至)以
義為利也
葛氏屺瞻改本(有分章分節又與朱氏改本不同)
錢唐葛屺瞻寅亮曾作四書湖南講又作大學詁雖自稱古本而又分章節且以故君子必誠其意後所引詩書俱列在巻末謂之末章此從古本偽古本朱
氏本而雜組以成文者故於引古本曰康成本引偽古本曰賈逵本且曰漢志謂禮記為孔氏祖孫家語則明指子思作以証賈逵子思作大學之説餘詳見大學詁中
大學之道(至)此謂知之至也(右第首章)所謂誠其意者(至)故
君子必誠其意(右第二章)所謂脩身(至)在正其心(右第三章)所謂
齊其家(至)不可以齊其家(右第四章)所謂治國(至)在齊其家
(右第五章)所謂平天下(至)以義為利也(右第六章)詩云瞻彼淇澳

(至)此謂知本(右第末章)


大學證文卷四
