#+TITLE: 爾雅注疏-晉-郭璞
#+DATE: 2018-05-12 10:15:11
#+SOURCE: github.com/kanripo/KR1j0004 master b46972f9                
　　欽定四庫全書　　　　經部十

　　爾雅注疏　　　　　　小學類一(訓詁之屬)

　　目録

　　爾雅注解傳述人　爾雅注疏序　爾雅注序

　　卷一

　　釋詁

　　卷二

　　釋言

　　卷三

　　釋訓

　　釋親

　　卷四

　　釋宫

　　釋器

　　卷五

　　釋樂

　　釋天

　　卷六

　　釋地

　　釋丘

　　卷七

　　釋山

　　釋水

　　卷八

　　釋草

　　卷九

　　釋木

　　釋蟲

　　卷十

　　釋魚

　　釋鳥

　　卷十一

　　釋獸

　　釋畜

　　(臣)等謹案爾雅注疏十一卷晉郭璞注宋邢
昺等疏治爾雅者自犍為文學而下共十餘
家璞薈萃為注陸徳明謂其洽聞强識為世
所重自是以後為解義者甚多釋文而外傳
者甚少晁公武曰舊有孫炎髙璉疏以其淺
畧命昺等别著此書其後若陸佃之埤雅羅
願之爾雅翼又因邢疏而廣之者也明刻本
不載釋文今補入又取鄭樵注本參校是正
為多皆乾隆四年奉

　　勅校定本也乾隆四十一年五月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀



　　爾雅注疏目録

　　欽定四庫全書

　　爾雅注解傳述人

　　唐國子博士兼太子中允贈齊州刺史吴縣開國男陸徳眀録

　　爾雅者所以訓釋五經辯章同異實九流之通路百
氏之指南多識鳥獸草木之名博覽而不惑者也爾
近也雅正也言可近而取正也釋詁一篇盖周公所
作釋言以下或言仲尼所増子夏所足叔孫通所益
梁文所補張揖論之詳矣前漢終軍始受豹䑕之賜
自兹迄今斯文盛矣先儒多為億必之説乖盖闕之
義惟郭景純洽聞強識詳悉古今作爾雅注為世所
重今依郭本為正犍為文學注三卷(一云犍為郡文學卒史臣舎人
漢武帝時待詔闕中卷)劉歆注三卷(與李巡注正同疑非歆注)樊光注六卷
(京兆人後漢中散大夫沈旋疑非光注)李巡注三卷(汝南人後漢中黄門)孫炎注
三卷(音一卷)郭璞注三卷(字景純河東人東晉𢎞農太守著作郎音一卷圖贊二卷)
梁有沈旋(約之子)集衆家之注陳博士施乾國子祭酒謝
嶠舎人顧野王並撰音既是名家今亦采之附於
先儒之末





























　　爾雅注解傳述人

　　欽定四庫全書

　　爾雅注疏序

　　翰林侍講學士朝請大夫守國子祭酒上柱國賜紫金魚袋(臣)邢昺等奉敕校定

　　夫爾雅者先儒授教之術後進索隠之方誠傳注之濫
觴為經籍之樞要者也夫混元闢而三才□位聖人
作而六藝斯興本乎𤼵徳於中將以納民於善洎夫
醇醨既異歩驟不同一物多名係方俗之語片言殊
訓滯今古之情將使後生若為鑚仰繇是聖賢間出
詁訓逓陳周公倡之於前子夏和之於後蟲魚草木
爰自爾以昭彰禮樂詩書盡由斯而紛郁然又時經
戰國運歴挾書傳授之徒寖微𤼵揮之道斯寡諸篇
所釋世罕得聞惟漢終軍獨深其道豹䑕既辨斯文
遂隆其後相傳乃可詳悉其為注者則有犍為文學
劉歆樊光李廵孫炎雖各名家猶未詳備惟東晉郭
景純用心幾二十年注觧方畢甚得六經之㫖頗詳
百物之形學者祖焉最為稱首其為義疏者則俗間
有孫炎髙璉皆淺近俗儒不經師匠今既奉勅校定
考案其事必以經籍為宗理義所詮則以景純為主
雖復研精覃思尚慮學淺意疏謹與尚書駕部員外
郎直祕閣臣杜鎬尚書都官員外郎祕閣校理臣舒
雅太常博士直集賢院臣李維諸王府侍講太常博
士兼國子監直講臣孫奭殿中丞臣李慕清大理寺
丞國子監直講臣王煥大理評事國子監直講臣崔
偓佺前知洺州永年縣事臣劉士元等共相討論為
之疏釋雖上遵睿㫖共竭於顓蒙而下示將来尚慙
於疏略謹序











　　爾雅注疏序

　　爾雅注序

　　晉郭璞撰　唐陸徳明音義　宋邢昺疏

　　爾雅序疏(爾雅者釋文云所以訓釋五經辯章同異實九經之通路百氏之指南多識鳥獸草
木之名博覽而不惑者也爾近也雅正也言可近而取正也釋詁一篇葢周公所作釋言以下或言仲尼
所增子夏所足叔孫通所益梁文所補張揖云昔在周公纘述唐虞宗翼文武克定四海勤相成王踐阼
理政日昃不食坐而待旦徳化宣流越裳來貢嘉禾貫桑六年制禮以導天下著爾雅一篇以釋其義傳
乎後孠歴載五百墳典散落唯爾雅常存禮三朝記哀公曰寡人欲學小辯以觀於政其可乎孔子曰爾
雅以觀於古足以辯言矣春秋元命包言子夏問夫子作春秋不以初哉首基為始何是以知周公所造
也率斯以降超絶六國越踰秦楚爰暨帝劉魯人叔孫通撰置禮記文不違古今俗所傳三篇爾雅或言
仲尼所增或言子夏所益或言叔孫通所補或言是沛郡梁文所著皆解家所説先師口傳既無正驗聖
人所言是故疑不能明也夫爾雅為書也文約而義固其陳道也精研而無誤真七經之檢度學問之階
路儒林之楷素也序與緒音義同釋詁云叙緒也言已注述之由叙陳此經之㫖若繭之抽緒耳孔子作
書序子夏作詩序故郭氏亦謂之序序之大指凡有五焉初自夫爾雅者至辯同實而殊號者也明此書
之用也二自誠九流之津渉至摛翰者之華苑也言為群經之樞要也三自若乃至莫近於爾雅言其博
物他書不之過也四自爾雅者至其業亦顯明其興隆之時也五自英儒贍聞之士至末總序已所以作
注之意也今各依文解之)

　　夫爾雅者所以通詁訓之指歸叙詩人之興詠總絶代
之離詞辯同實而殊號者也音義(夫音符爾字又作邇雅字亦作疋詁音古
又音故興許應反總子孔反)疏(此明其用也夫者發語辭亦指示語指此爾雅者所以通詁訓之指歸也
詁古也通古今之言使人知也訓道也道物之貌以告人也指歸謂指意歸鄉也言此書所以通暢古今之言
訓道百物之貌使人知其指意歸鄉也若言初哉首基者其指歸在始也若言番番矯矯者其指歸在勇也略
舉一隅他皆放此云叙詩人之興詠者叙次叙也鄭𤣥注周禮大司樂云興者以善物喻善事又注大師云興
者見今之美嫌於媚諛取善事以喻勸之鄭司農云興者托於事物詠者永言也故舜典云歌永言孔注云歌
詠其義以長其言又詩序云言之不足故嗟歎之嗟歎之不足故詠歌之斯皆詩人所為此書能次序之故言
叙詩人之興詠也若言雍雍喈喈以興民協服也其虚其徐以詠威儀容止也如此之類皆是案爾雅所釋徧
解六經而獨云叙詩人之興詠者以爾雅之作多為釋詩故毛公傳詩皆據爾雅謂之詁訓傳葢亦此意也云
總絶代之離詞者總聚也絶代謂逺代也離詞猶異詞也郭璞序方言云標六代之絶語類離詞之指韻亦猶
此也以其六代絶逺四方乖越故今古語異夷夏詞殊此書能總聚而釋之使人知也若其繹又祭也周曰繹
商曰肜夏曰復胙及注引方言之類是也云辯同實而殊號者也者辯謂辯別事物雖殊其號而同一實者此
書辯之若繴謂之罿罿罬也罬謂之罦罦覆車也又釋草云唐蒙女蘿女蘿蒐絲注云別四名如此之類是也)
誠九流之津渉六藝之鈐鍵學覽者之潭奥摛翰者之
華苑也音義(鈐其亷反鍵字又作楗其展反字林巨偃反鋭也一曰鎋也廣雅云鍵牡也小爾雅
云鍵謂之鑰方言云鑰也自關而東陳楚之間謂鑰為鍵或一音巨言反潭徒南反奥烏報反摛勅知反説文
云舒也翰寒半反華胡𤓰反苑於阮反)疏(此明其樞要也云誠九流之津渉者誠實也九流者序六藝為
九種言於六經若水之下流也津渉者濟渡之處名言九流之多非此書無以通喻九河之廣非津渉無以渡
案漢書藝文志云儒家者流五十三家八百三十五篇葢出於司徒之官助人君順隂陽明教化者也游文於
六經之中留意於仁義之際祖述堯舜憲章文武宗師仲尼以重其言於道最為髙孔子曰如有所譽其有所
試唐虞之隆殷周之盛仲尼之業已試之效者也然惑者既失精㣲而僻者又随時抑揚違離道本苟以譁衆
取寵後進循之是以五經乖析儒學寖衰此僻儒之患也道家者流三十七家九百九十三篇葢出於史官歴
記成敗存亡禍福古今之道然後知秉要執本清虚以自守卑弱以自持此人君南靣之術也合於堯舜之克
讓易之謙謙一謙而四益此其所長也隂陽家者流二十一家三百六十九篇葢出於羲和之官敬順昊天歴
象日月星辰敬授民時此其所長也法家者流十二家二百一十七篇葢出於理官信賞必罰以輔禮制易曰
先王以明罰勅法此其所長也名家者流七家三十六篇葢出於禮官古者名位不同禮亦異數孔子曰必也
正名乎名不正則言不順言不順則事不成此其所長也墨家者流六家八十六篇葢出於清廟之守茅屋采
椽是以貴儉飬三老五更是以兼愛選士大射是以上賢宗祀嚴父是以右鬼順四時而行是以非命以孝視
天下是以上同此其所長也從横家者流十二家百七篇葢出於行人之官孔子曰誦詩三百使於四方不能
專對雖多亦奚以為又曰使乎使乎言其當權事制宜受命而不受辭此其所長也雜家者流二十家四百三
篇葢出於議官兼儒墨合名法知國體之有此見王治之無不貫此其所長也農家者流九家百一十四篇葢
出於農稷之官播百榖勸耕桑以足衣食故八政一曰食二曰貨孔子曰所重民食此其所長也此九流之大
㫖也云六藝之鈐鍵者案漢書藝文志六藝謂易書詩禮樂春秋六經也凡六藝一百三家三千一百二十三
篇説文鈐鏁也方言云戸鑰自關之東陳楚之間謂之鍵小爾雅云鍵謂之鑰言此書為六藝之鏁鑰必開導
之然後得其㣲㫖也故云六藝之鈐鍵也云學覽者之潭奥者潭淵也室中西南隅謂之奥言隱奥也此書釋
二儀之形象載八表之昏荒雖博學廣覽之士莫能究淵深隱奥故云學覽者之潭奥也云摛翰者之華苑也
者言此書森蘿萬有純粹六經摛文染翰之士凡以掇其英華若園苑然故云華苑也)若乃可以
博物不惑多識於鳥獸草木之名者莫近於爾雅音義
(近如字又音附近之近)疏(此言其博物也云若乃者因上起下語上既言其功用此復美其博物故云若
乃既可以博釋庻物又能多識辯於鳥獸草木之名者莫近於爾雅言爾雅最近之也案公羊傳説春秋功徳
云撥亂世反諸正莫近於春秋何休云莫近猶莫過之也然則博物多識他書亦莫過於爾雅也)爾雅
者葢興於中古隆於漢氏豹䑕既辯其業亦顯音義(中丁
仲反又如字中古謂周公也豹百教反)疏(此言興隆之時也云葢興於中古者爾雅之作經傳莫言其人
及時世但相傳云周公作之以教成王無正文故云葢以疑之經典通以伏羲為上古文王為中古孔子為下
古周公文王子父統子業周公亦可為中古故云葢興於中古云隆於漢氏者以夫子沒後書紀散亡戰國陵
遲嬴秦燔滅則此書亦從而墜矣洎乎漢氏御宇旁求典籍除挟書之律開獻書之路此書亦從而隆矣故云
隆於漢氏也云豹䑕既辯其業亦顯者謂漢武帝時孝亷郎終軍既辯豹文之䑕人服其博物故爭相傳授爾
雅之業於是遂顯言不但興行兼亦廣顯故云亦也)英儒贍聞之士洪筆麗藻之
客靡不欽玩耽味為之義訓璞不揆檮昧少而習焉沈
研鑽極二九載矣雖注者十餘然猶未詳備竝多紛謬
有所漏略是以復綴集異聞㑹稡舊説考方國之語采
謡俗之志錯綜樊孫博關羣言剟其瑕礫搴其蕭稂事
有隱滯援據徵之其所易了闕而不論别為音圖用袪
未寤輙復擁篲清道企望塵躅者以將來君子為亦有
渉乎此也音義(贍時豔反玩五貫反耽丁南反璞普剥反揆巨癸反檮徒刀反檮杌也少詩照
反沈直金反研五堅反鑽子官反注之戍反紛芳云反謬靡幼反鄭注禮記云誤也方言云詐也本或作繆音
同復扶又反綴丁衛反又丁劣反㑹古外反周禮注云計也本又作檜音同廣雅云檜收也稡子外反又子骨
反聚也謡音遥綜子宋反剟丁恱反説文云利也廣雅云削也又都活反瑕戸加反玉翳也礫力的反説文云
小礓石搴字又作□居展反又去䖍反㧞也蕭先遼反稂音郎稂童粱穢禾草也詩云不稂不莠隱於謹反滯
直例反援音袁引也易以豉反了本亦作憭音同照察也袪去魚反寤五故反篲字又作彗似稅反又囚醉反
一音息遂反説文云掃竹也企邱豉反躅本又作䠱直録反漢書音義躅迹也韋昭音擢云三輔謂牛蹄迹為
䠱鄭氏音拘􁓦案字林􁓦音竹足反)疏(此言已所以作注之意也云英儒贍聞之士者案禮辭名記徳過千
人曰英儒者柔也能以徳柔服人也贍多也士者有徳之稱言英俊通儒多聞之士也云洪筆麗藻之客者洪
大也麗美也藻水藻也有文以喻人之文章言大有詞筆美於文章之客也云靡不欽玩耽味為之義訓者靡
無也欽玩猶敬愛也耽味猶樂嗜也言英儒等無不敬愛此書如耽廣樂嗜嘉肴然故曰耽味而為之義理訓
解謂作注也云璞不揆檮昧少而習焉者此自謙也揆度也檮謂檮杌無知之貌昧闇也郭氏言已不度其無
知闇昧自少小而習此書焉云沈研鑽極二九載矣者此言用力深不敢苟為注解也謂深沈研覈鑽求窮極
凡十八載故云二九載矣云雖注者十餘然猶未詳備者言作注者雖十有餘家猶尚未能精詳具備十餘家
者陸徳明叙録犍為文學注二卷劉歆注三卷樊光注六卷李廵注三卷孫炎注三卷惟此五家而已又五經
正義援引有某氏謝氏顧氏今郭氏言十餘者典籍散亡未知誰氏或云沈旋施乾謝􁖆顧野王者非也此四
家在郭氏之後故知非也云竝多紛繆有所漏略者言十家所注竝多紛紜錯繆若孫叔然覭髣茀離字别為
義是紛繆也其所難解則全不入根節是漏略也云是以復綴集異聞㑹稡舊説者是以者因前起後語因前
十家所注紛繆漏略起已作注之意故言是以對前已有注故云復綴集謂聨綴聚集異聞者注所引六經子
史之類是也㑹稡者廣雅云㑹收也稡聚也舊説謂十家所説也雖不能盡善亦時有可觀其所善者則収聚
用之也云考方國之語者考成也四方之國言語不同有可通釋者則援引考成之注引方言是也云采謡俗
之志者采取也徒歌謂之謡案漢書地理志云好惡取舍動靜亡常隨君上之情欲故謂之俗但童謡嬉戲之
言及俗聞有所記志可以通此書者亦采用之若榽橀注引齊人諺曰上山斫檀榽橀先殫蠨蛸注云俗為喜
子之類是也云錯綜樊孫者謂交錯綜聚樊先孫炎二家之注取其理長者用之云博關羣言者關通也羣言
謂子史及小説也言非但援引六經亦博通此子史等以為注説也云剟其瑕礫搴其蕭稂者此喻已作注去
惡取善也剟其瑕礫以玉石喻也剟削去其疵瑕瓦礫以取瑾瑜也搴其蕭稂以禾莠喻也搴㧞也蕭蒿也稂
童粱莠類也㧞去其蕭蒿稂莠以存其嘉禾也云事有隱滯援據徴之者援引也徴成也若事有隱奥滯泥者
則援引經據以證成之也云其所易了闕而不論者謂通見詩書不難曉了者則不須援引故闕而不論也云
别為音圖用袪未寤者謂注解之外别為音一卷圖贊二卷字形難識者則審音以知之物狀難辯者則披圖
以别之用此音圖以袪除未曉寤者故云用袪未寤也云輙復擁篲清道企望塵躅者此郭氏自問也擁手持
也篲帚也清道謂清潔道塗也企望者企踵而瞻望也塵躅者塵路躅跡也言已注此書若人持帚以清道企
踵而望其芳塵美跡所以然者何謂是自問也云以將來君子為亦有渉乎此也者此亦答也言已注此書非
他以為將來有徳君子之為必欲研覈百氏探討九流非爾雅不可必渉歴此途若其注釋未備則恐迷誤後
人作注之由良為此也)













　　爾雅注序

　　欽定四庫全書

　　爾雅注疏卷一(原目卷上)

　　晉郭璞注　唐陸徳眀音義　宋邢昺疏

　　爾雅郭璞注

　　疏(璞字景純河東人束晉𢎞農太守著作郎注著也觧釋經旨使義理著明也亦言已注意以釋此書
也詩書謂之傳者傳傳也博識經意傳示後人也此皆其人自題故或言傳或言注無義例也)
釋詁第一音義(詁音古又音故樊光李廵本作故說文云詁故言也字林同張揖雜字云
詁者古今之異語也)疏(釋觧也詁古也古今異言觧之使人知也釋言則釋詁之别故爾雅序篇云釋
詁釋言通今之字古與今異言也第次也一數之始也以其作最在先故為第一此篇相承以為周公作
但其文有周公後事故先儒共疑焉或曰仲尼子夏所增足也或曰當周公時有之今無者或在散亡之
中然則詩書所有非周公所釋乃後人依放故言雅記而為之文故與之同郭氏因即援據以成其義若
言胡不承權輿及緇衣之蓆兮此秦康鄭武之時在周公之後明矣其義猶今為文採摭故事以為辭耳
則此篇所載悉周公時所有何足怪也其諸篇所次舊無明觧或以為有親必須宫室宫室既備事資器
用今謂不然何則造物之始莫先两儀而樂器居天地之先豈天地乃樂器所資乎盖以先作者居前增
益者處後作非一時故題次無定例也其篇之名義逐篇具釋此不繁言此書之作以釋六經之言而字
别為義無復章句今而作疏亦不分科段所觧經文若其易了及郭氏未詳者則闕而不論其稍難觧則
援引經據及諸家之說以證之郭氏之注多采經記若其通見可曉者則但指篇目而已其或書名僻異
義旨隐奥者則具載彼文以祛未寤者耳)

　　初哉首基□祖元胎俶落權輿始也注尚書曰三月哉
生魄詩曰令終有俶又曰俶載南畝又曰訪予落止又
曰胡不承權輿胚胎未成亦物之始也其餘皆義之常
行者耳此所以釋古今之異言通方俗之殊語音義(哉子
来反亦作栽肈音趙胎天才反孫炎大才反本或作台俶字又作俶尺叔反權巨員反輿音余令力政反胚字
又作衃同普才反又匹尤反淮南子及文子並文婦孕三月而胚説文云胚婦孕一月也胚凝血)疏(皆初
始之異名也初者說文云從衣從刀裁衣之始也哉者古文作才說文云才草木之初也以聲近借為哉始之
哉首者頭也身之始也基者説文云牆始築也肈者説文作肇始開也祖者宗廟之始也元者善之長也長即
始義胎者人成形之始也俶者動作之始也落者木葉隕墜之始也權輿者天地之始也天圓而地方因名云
此皆造字之本意也及乎詩書雅記所載之言則不必盡取此理但事之初始俱得言焉他皆倣此注云尚書
曰三月哉生魄者康誥文云詩曰令終有俶者大雅既醉文又曰俶載南畝者周頌載芟文又曰訪予落止者
周頌訪落文又曰胡不承權輿者秦風權輿文云胚胎未成亦物之始也者說文云胚婦孕一月也胎婦孕三
月也然則尚未成形而為形之始故曰胚胎未成亦物之始物則形也云其餘皆義之常行者耳者謂初首基
肇祖元也通見詩書故曰義之常行云此所以釋古今之異言通方俗之殊語者揚雄説方言云皆古今語也
初别國不相往来之言也今或同而舊書雅記故俗語不失其方而後人不知故為之作釋也郭彼注云謂作
釋詁釋言是也)

　　林烝天帝皇王后辟公侯君也注詩曰有壬有林又曰
文王烝哉其餘義皆通見詩書音義(烝本又作蒸同之仍反辟必亦反壬
而心反見賢遍反下迄卷終注悉放此)疏(皆天子諸侯南面之君異稱也白虎通云君羣也羣下之所歸
心也林者說文云平地有叢木曰林烝者左傳云天生烝民樹之以君而司牧之然則人物之衆必立君長以
司牧之故以林烝為君也天者説卦云乾為天為君以其俱尊極故也大雅皆謂君為天是也帝皇者白虎通
云徳合天地者稱帝帝者諦也象可承也皇羙也大也天之總羙大稱也時質故總稱之號之為皇煌煌人莫
違也王者往也天下所歸往說文云后者繼體君也象人之形施令以告四方故􁄓之從一口發號者君后也
辟者法也為下所法則也公者通也公正無私之意也侯者候也候逆順也天帝皇王惟謂天子公侯惟謂諸
侯餘皆通稱注云詩曰有壬有林者小雅賔之初筵文又曰文王烝哉者大雅文王有聲文云其餘義皆通見
詩書者謂天帝皇王后辟公侯皆義之常行故不備引)

　　𢎞廓宏溥介純夏幠厖墳嘏丕奕洪誕戎駿假京碩濯
訏宇穹壬路淫甫景廢壯冢簡箌昄晊将業蓆大也注
詩曰我受命溥将又曰亂如此幠為下國駿厖湯孫奏
假王公伊濯訏謨定命有壬有林厥聲載路既有淫威
廢為殘賊爾土宇昄章緇衣之蓆兮廓落宇宙穹隆至
極亦為大也箌義未聞尸子曰此皆大有十餘名而同
一實音義(宏戸萌反溥音普介音界夏户雅反幠火吴反下同厖亡江反又亡項反方言云厖深之
大也墳符云反嘏古雅反丕字又作㔻同普悲反奕以昔反誕音但駿子浚反又荀閏反假古雅反濯直角反
訏本又作盱同香于反穹起弓反壯側状反箌郭陟孝反顧野王都角反說文云草大也孫都耗反昄沈旋蒲
板反此依詩讀也孫郭方滿反字林方但方旦二反施乾蒲滿反顧音板又普姦普練二反晊舊音之日反本
又作至又作胵顧音充尸反蓆音席謨亡乎反)疏(此皆廣大之異言也𢎞者含容之大也周書洛誥云武王
𢎞朕恭廓者方言云張小使大謂之廓宏者書曰若保宏父介者方言云東齊海岱之間謂之介純者魯頌閟
宫云天錫公純嘏夏者方言云自關而西秦晉之間凡物之壯大而愛偉之謂之夏厖者深之大也墳嘏者方
言云墳地大也青幽之間凡土而髙且大者謂之墳秦晉之間凡物壮大謂之嘏丕者書云嘉乃丕績奕者詩
大雅韓奕云奕奕梁山洪者書大誥云延洪惟我幼沖人誕者大雅生民云誕彌厥月戎者方言云宋魯陳衛
之間謂之嘏或曰戎京碩濯訏者秦晉之閒凡人大謂之奘燕之北鄙齊楚之郊或曰京齊宋之間曰碩荆吳
揚甌之郊曰濯中齊西楚之間曰訏此皆謂大方俗之殊語也甫者詩齊風云無田甫田景者周頌潜篇云以
介景福壮者秦晉之間凡人大謂之奘或謂之壮冢者舍人曰冢封之大也大雅緜篇云乃立冢土簡者周頌
執競云降福簡簡箌者郭云義未聞顧氏云都角切說文云草大也韓詩云箌彼圃田将者周頌云日就月将
業者版之大也大雅靈臺云虡業維樅餘皆見注注詩云我受命溥将者商頌烈祖文又曰亂如此幠者小雅
巧言文云下國駿厖者商頌長發文云湯孫奏假者商頌那篇文云王公伊濯者大雅文王有聲文云訏謨定
命者大雅抑篇文云有壬冇林者小雅賔之初筵文云厥聲載路者大雅生民文云既有滛威者周頌有客文
云廢為殘賊者小雅四月文云爾土宇昄章者大雅卷阿文云緇衣之蓆兮者鄭風緇衣文云廓落宇宙穹隆
至極亦為大也者廓落大貎四方上下曰宇說文云宙舟輿所極也穹隆天之形也郭氏讀晊為至故云至極
是廓宇穹晊亦為大也云尸子曰此皆大有十餘名而同一實者漢書藝文志云尸子二十篇注曰名佼魯人
秦相商君師之鞅死佼逃入蜀案尸子廣澤篇云墨子貴兼孔子貴公皇子貴衷田子貴均列子貴虚料子貴
别囿其學之相非也數世矣而已皆弇於私也天帝皇后辟公𢎞廓宏溥介純夏幠冡晊昄皆大也十有餘名
而實一也若使兼公虚均衷平易别囿一實也則無相非也以其數字皆訓為大故引之也周公作詁必以始
也君也大也居先者始者無先之稱君者至尊之號大則無所不包故先言之一曰此三者天也人也地也易
乾卦云萬物資始坤卦云直方大老子云域中有四大王居其一焉故以此三者為先乾坤相對之物而以地
在人後者以人居天地之中且尊尚人君故進之自此而下随便即言無義例也)

　　幠厖有也注二者又為有也詩曰遂幠大東疏(二者又為有言
大有也成十六年左傳云民生敦厖言人生聚豐厚大有也云詩曰遂幠大東魯頌閟宫文也案今詩本作遂
荒此言遂幠者所見本異也或當在齊魯韓詩)

　　迄臻極到赴來弔艐格戾懐摧詹至也注齊楚之㑹郊
曰懐宋曰屆詩曰先祖于摧又曰六日不詹詹摧皆楚
語方言云音義(迄許訖反臻側巾反弔如字又音的艐郭音屆孫云古屆字顧子公反音宗格
更伯反字或作􁌌戻力帝反摧昨雷反又祖雷反詹音占屆音界)疏(迄者自古至今也大雅生民云以迄
于今臻者詩邶風泉水云遄臻于衛言疾至於衞也極者窮盡之至也樂記云及夫禮樂之極乎天而蟠乎地
言禮樂之道上至於天下委於地也到者自逺而至也大雅韓奕云靡國不到赴者趨而至也雜記云凡赴於
君来者自彼至我也春秋經曰祭伯来言至魯也弔者小雅天保云神之弔矣艐讀為屆屆格戾懐摧詹皆方
俗語注云齊楚之會郊曰懐宋曰屆者方言文云詩曰先祖于摧者大雅雲漢文又曰六日不詹者小雅采緑
文云詹摧皆楚語方言云者案方言云徦􁌌懐摧詹戾艐至也邠唐冀兖之間曰徦或曰格齊楚之會郊或曰
懷摧詹戾楚語也艐宋語也皆古雅之别語也今則或同是也○徦音駕􁌌古格字艐古屆字)

　　如適之嫁徂逝往也注方言云自家而出謂之嫁猶女
出為嫁音義(適傷亦反)疏(皆謂造於彼也如者自我而往也春秋公及大夫朝聘皆曰如之者
論語云之一邦言又往一國也適嫁徂逝皆方俗語○案方言云嫁逝徂適往也自家而出謂之嫁猶女而出
為嫁也逝秦晉語也徂齊語也適宋魯語也往凡語也)

　　賚貢錫畀予貺賜也注皆賜與也音義(賚力代反又力臺反貢字或作
贛同畀必寐反下及注同予羊汝反下同貺許誑反本或作況)疏(皆謂賜與也賚者賜有功善人也書湯誓
曰子其大賚汝貢者下與上也左傳齊桓責楚云爾貢包茅不入錫者嘉賜也禹貢云禹錫𤣥圭畀者付與也
詩鄘風干旄云何以畀之予者授與也小雅采菽云天子所予貺者恵賜也小雅彤弓云中心貺之)
儀若祥淑鮮省臧嘉令類綝彀攻穀介徽善也注詩曰
儀刑文王左傳曰禁禦不若詩曰永錫爾類我車既攻
介人維藩大姒嗣徽音省綝彀未詳其義餘皆常語音
義(淑市六反鮮息淺反又音仙本或作□沈云古斯字郭音義云本或作尠非古斯字案字書□先奚反亦
訓善省先郢反臧子郎反令力政反綝勑金反郭勅淫反彀古豆反一音古侯反徽音暉藩方元反大音泰)
疏(皆謂美善也儀者形象之善也若者惠順之善也祥者李廵曰福之善也書泰誓云襲于休祥淑者有徳
之善也詩曹風鳲鳩云淑人君子鮮者清潔之善邶風新臺云籧篨不鮮省綝彀郭氏未詳臧者功能之善也
詩齊風云射則臧兮嘉者美之善也詩大雅抑篇云無不柔嘉令者大雅卷阿云令聞令望類者昭二十八年
左傳云勤施無私曰類攻者堅緻之善穀者飬生之善詩小雅小明云式穀以女介者大善也徽者美善也注
云詩曰儀刑文王者大雅文王篇文云左傳曰禁禦不若者左傳無全文案文十八年説四凶云投諸四裔以
禦魑魅宣三年傳言鑄鼎象物故民入山林不逢不若蓋采合傳文故言禁禦不若也云詩曰永錫爾類者大
雅既醉文云我車既攻者小雅車攻文云介人維藩者大雅板篇文云大姒嗣徽音者思齊文云餘皆常語者
謂祥淑鮮臧嘉令穀書傳多有之故云皆常語)

　　舒業順叙也注皆謂次序舒業順叙緒也注四者又為
端緒疏(叙謂次叙舒者展舒徐緩有次也業者事有次敘也順者不逆有叙也舒業順敘四者又為端
緒互相訓也)

　　怡懌悅欣衎喜愉豫愷康妉般樂也注皆見詩音義(怡以
之反懌音亦衎苦旦反愉羊朱反愷苦在反妉丁含反般蒲安反樂音洛)疏(皆謂喜樂怡者和樂也小雅節
南山云既夷既懌怡夷音義同懌者悦樂也商頌那篇云亦不夷懌悦者心樂也小雅都人士云我心不悦悦
説音義同欣者笑喜之樂也大雅鳬鷖云㫖酒欣欣毛傳云欣欣然樂也衎者飲食之樂也小雅南有嘉魚云
嘉賓式燕以衎喜者説文云不言而悦也小雅彤弓云中心喜之愉者安閒之樂也唐風山有樞云他人是愉
毛傳云愉樂也豫者逸樂也小雅白駒云逸豫無期愷者康樂也小雅魚藻云豈樂飲酒康者安樂也唐風蟋
蟀云無以大康妉者樂之乆也小雅鹿鳴云和樂且湛又衛風氓篇云無與士耽鄭箋云耽非禮之樂般者遊
樂也周頌篇名也鄭箋云般樂也○按郭以爾雅之作多為釋詩且詩中備有此文故云皆見詩其寔六經之
中所訓亦爾但以詩書之作非一人故有音義雖同而字形蹖駁者詩文作湛耽而此作妉詩文作夷説豈弁
槃而此作怡悦愷般之類直以異人之作故不同爾無義例也他皆放此)

　　悅擇愉釋賓協服也注皆謂喜而服從音義(協胡頰反)疏(皆謂
喜而服從也悦懌愉者皆喜樂而服也釋者釋去恨怨而服也賓者懐徳而服也旅獒云四夷咸賓協者和合
而服也左傳曰謀其不協)

　　遹遵率循由從自也注自猶從也遹遵率循也注三者
又為循行音義(遹孫云古述字讀聿一音餘橘反率所律反循音旬行下孟反)疏(自亦從也
轉互相訓也遹者大雅緜篇云聿來胥宇遹聿音義同遵者周南汝墳云遵彼汝墳率者大雅緜篇云率西水
滸循者顧命云率循大卞由者曲禮大夫士出入君門由闑右從者小雅何人斯云伊誰云從遹遵率三者又
為循行)

　　靖惟漠圖詢度咨諏究如慮謨猷肈基訪謀也注國語
曰詢于八虞咨于二虢度于閎夭謀于南宮諏于蔡原
訪于辛尹通謂謀議耳如肇所未詳餘皆見詩音義(靖音
靜漠孫音莫舎人云心之謀也度徒洛反注同諏子須反猷音猶肈音趙究九又反謨亡胡反基本或作□音
同謀莫浮反虢古伯反閎音宏夭於兆反原音元)疏(皆謂謀議也靖者安謀也小雅小旻云靖共爾位惟
者思謀也漠者舎人曰心之謀也小雅小弁云聖人莫之漠莫音義同圖者大雅崧髙云我圖爾居詢度咨諏
者小雅皇皇者華傳云訪問於善為咨咨事為諏咨事之難易為謀咨禮之所宜為度親慼之謀為詢究者小
雅小弁云不舒究之慮者計謀也謨者大謀也大雅云訏謨定命猷者以道而謀也大雅文王云厥猶翼翼猷
猶音義同肈者大雅江漢云肈敏戎公基者君子作事謀始也訪者謀政事也注云國語曰詢于八虞咨于二
虢度于閎夭謀于南宮諏于蔡原訪于辛尹者皆晉語胥臣對文公辭説文王之即位也韋氏解云八虞周八
士皆在虞官二虢文王弟虢仲虢叔南宮南宮括也蔡蔡公原原公辛辛甲尹尹逸皆周太史)

　　典彝法則刑範矩庸恒律戛職秩常也注庸戛職秩義
見詩書餘皆謂常法耳音義(彝以而反範音犯字或作范同戛居黠反郭苦八反
職之力反秩長栗反)疏(皆謂常禮法也典刑者詩大雅蕩篇云尚有典刑彝者洪範云彝倫攸敘法則者天
官冢宰以八法治官府以八則治都鄙鄭注云邦國官府謂之禮法常所守以為法式也則亦法也典法則所
用異異其名也範者模法之常也矩者度方有常也庸者書臯陶謨云自我五禮有庸哉恒乆之常也湯誥云
若有恒性律者常法也戛者康誥云不率大戛職者主之常也秩者商頌烈祖云有秩斯祜)

　　柯憲刑範辟律矩則法也注詩曰伐柯伐柯其則不逺
論語曰不踰矩音義(柯古河反辟婢亦反下同踰以朱反矩俱宇反)疏(此亦謂常法轉
互相訓柯者執以取法也憲者大雅桑扈云百辟為憲辟罪法也刑範律矩則皆謂常法也注云詩曰伐柯伐
柯其則不逺者豳風伐柯文云論語曰不踰矩者為政文)

　　辜辟戾辠也注皆刑罪音義(辜古胡反辠古罪字秦始皇以其字似皇字改從四
非)疏(皆謂刑罪也辜者書仲虺之誥曰罔不懼于非辜辟者呂刑云墨辟疑赦戾者大雅抑篇云亦維斯
戾辠罪古今字也訓文云辠犯法也從辛從自言辠人蹙鼻苦辛之憂秦以辠似皇改為罪取非人自投於网
古文自為辠)

　　黄髮齯齒鮐背耇老壽也注黄髮髮落更生黄者齯齒
齒墮更生細者鮐背背皮如鮐魚耇猶耆也皆夀考之
通稱音義(兒本今皆作齯五兮反一音如字鮐天才反一音夷背博内反耇音苟更古孟反細先計
反耆巨伊反稱尺證反)疏(皆夀考之通稱也黄髮者舎人曰黄髮老人髮白復黄也郭云黄髮髮落更生
黄者齯齒者説文云齯老人兒齒也郭云齒墮更生細者魯頌閟宮云既多受祉黄髮兒齒鄭箋云兒齒亦夀
徵鮐背者舎人曰老人氣衰皮膚消瘠背若鮐魚郭云鮐背背皮如鮐魚劉熙釋名云九十曰鮐背背有鮐文
大雅行葦云黄耇鮐背毛傳云鮐背大老也鄭箋云台之言鮐也大老則背有鮐文方言云秦晉之郊陳兖之
㑹謂老曰耇鮐耇者郭云耆也方言云燕岱北鄙謂耇為棃郭彼注云棃靣色似凍棃也舎人曰耇覯也血氣
精華覯竭言色赤黑如狗矣孫炎曰耇靣如凍棃色如浮垢老人壽徵也老者説文云七十曰老從人毛匕言
鬚髮變白也)

　　允孚亶展諶誠亮詢信也注方言曰荆吳淮泗之間曰
展燕岱東齊曰諶宋衛曰詢亦皆見詩音義(允音尹孚音敷亶丁
但反諶甚針反岱音待)疏(皆謂誠實不欺也○案方言云允訦恂展諒穆信也齊魯之間曰允燕岱東齊
曰訦宋衛汝潁之間曰恂荆吳淮泗之間曰展西甌毒屋黄石野之間曰穆衆信曰諒周南召南衛之語也云
亦皆見詩者鄘風定之方中云終然允臧大雅文王云萬邦作孚小雅祈父云亶不聰鄘風君子偕老云展如
之人兮大雅蕩篇云其命匪諶誠者復言之信也鄘柏舟云不諒人只鄭風溱洧云洵訏且樂訦諶亮諒詢洵
音義同)

　　展諶允愼亶誠也注轉相訓也詩曰愼爾優游疏(皆謂至誠
轉相訓也詩曰小雅白駒文)

　　謔浪笑敖戲謔也注謂調戲也見詩音義(謔許虐反笑蘇誚反敖五
報反戲虚寄反調徒弔反)疏(詩曰謔浪笑敖者不敬之戲謔也舎人曰謔戲謔也浪意朗也笑心樂也敖意
舒也戲笑邪戲謔笑之貌郭云謂調戲也見詩者邶風終風文)

　　粤于爰曰也注書曰土爰稼穡詩曰對越在天王于出
征爰粤于也注轉相訓音義(征之成反粤音越爰音袁稼古乍反穡音色)疏
(皆謂語辭𤼵端轉互相訓也説文云曰從開口象氣出於口也注云書曰土爰稼穡者周書洪範文云詩曰對
越在天者周頌清廟文云王于出征者小雅六月文)

　　爰粤于那都繇於也注左傳曰棄甲則那那猶今人云
那那也書曰臯陶曰都繇辭於乎皆語之韻絶音義(那乃
河反繇除又反注同孫音由又音遙於音烏注同陶音遙)疏(皆語之韻絶歎辭也爰粤于三者又為於乎注
云左傳曰棄甲則那者宣二年華元答謳者辭也云書曰臯陶曰都者虞書臯陶謨文也云繇辭者繇卦兆之
辭也云於乎者周頌維天之命云於乎不顯是也)

　　㪉郃盍翕仇偶妃匹㑹合也注皆謂對合也音義(㪉古答反
郃音合又音洽盍胡獵反翕許急反仇音求偶五口反妃音配又芳非反下同)疏(皆謂對合也㪉者説文云
合㑹也郃者和合也盍者衆合也易豫卦九四云勿疑朋盍簪翕者斂合也書臯陶謨云翕受敷施仇者左傳
曰怨耦曰仇偶者相對合也左傳曰大都耦國妃者嘉耦曰妃匹者配合也大雅文王有聲云作豐伊匹㑹者
集合也周禮曰時見曰㑹)

　　仇讎敵妃知儀匹也注詩云君子好仇樂子之無知實
維我儀國語亦云丹朱馮身以儀之讎猶儔也廣雅云
讎輩也音義(讎市周反樂音洛馮皮冰反)疏(皆謂匹合也仇者孫炎云相求之匹讎者儔侶
輩類之匹也敵者相當之匹也妃合耦之匹也注云詩云君子好仇者周南關雎文云樂子之無知者檜風隰
有萇楚文云實維我儀者鄘柏舟文也云國語亦云丹朱馮身以儀之者案周語惠王十五年有神降于莘王
問於内史過曰今是何神也對曰昔昭王娶於房曰房后實有爽徳協于丹朱丹朱馮身以儀之生穆王焉實
臨照周之子孫而禍福之夫神一不逺徙遷若由是觀之其丹朱乎韋氏解云馮依也儀匹也言房后之行有
似丹朱丹朱馮依其身而匹偶之生穆王焉)

　　妃合㑹對也注皆相當對妃媲也注相偶媲也音義(媲普
計反郭音譬字林匹地反)疏(此三者又為當對妃又為媲謂相偶媲也)

　　紹𦙍嗣續纂緌績武係繼也注詩曰下武維周緌見釋
水餘皆常語音義(紹市小反𦙍羊忍反又以刄反纂子管反緌汝誰反績子狄反係户帝反
繼音計)疏(皆聨繼不絶也紹者大雅抑篇云弗念厥紹𦙍者大雅既醉云永錫祚𦙍嗣者周頌酌篇云載
用有嗣續者小雅斯干云似續妣柤纂者魯頌閟宮云纘禹之緒緌武見注績者陳東門之枌云不績其麻係
者繫屬之繼易曰係小子失丈夫注云詩曰下武維周者大雅下武文云緌見釋水者彼云汎汎揚舟紼縭維
之紼繂也縭緌也是矣)

　　忥諡溢蟄慎貉謐顗頠密寧靜也注忥顗頠未聞其義
餘皆見詩傳音義(忥本或作氣同許氣反諡詩至反溢以日反蟄直立反貉莫白反又武博
反謐彌畢反顗魚豈反又五愷反頠魚毁反沈五罪反孫郭五鬼反)疏(皆安靜也諡者人死將𦵏誄列其行
而作之也溢者盈溢者宜靜周頌維天之命云假以溢我蟄者藏伏靜處也易曰龍蛇之蟄慎者謹靜也大雅
云淑慎爾止貉者靜定也大雅皇矣云貊其徳音鄭箋云徳政應和曰貊謐者説文云靜語也密者周頌昊天
有成命云夙夜基命宥密寧者周頌良耜云婦子寧止)

　　隕殞湮下降墜摽蘦落也注殞猶隕也方俗語有輕重
耳湮沈落也摽蘦見詩音義(隕于閔反殞于敏反石落也湮郭音因又音烟又音
翳降古巷反墜本又作隊同直類反摽婢眇反又普交符表二反蘦力丁反字或作苓説文云草曰苓木曰落
沈直今反)疏(皆謂墮落也隕者説文云從髙墜也易曰有隕自天殞者石落也郭云殞猶隕也方俗語有輕
重耳湮沈落也下者自上而落也降即下也曲禮謂羽鳥死曰降墜者説文曰從髙墮也左傳曰弗敢失墜摽
者召南云摽有梅蘦者説文云草曰蘦木曰落此對文爾散而言之他物之落亦言蘦鄘風定之方中云靈雨
既零蘦零音義同)

　　命令禧畛祈請謁訊誥告也注禧未聞禮記曰畛於鬼
神音義(畛之忍反訊音信誥羔報反又古酷反告古篤反)疏(皆謂告諭也命者使告也詩唐風楊
之水云我聞有命令者𤼵號以告也論語云其身正不令而行畛者致告也祈者求告也書召誥云祈天永命
請者言告也婚禮五曰請期謁者告白也月令曰謁於天子訊者告問也詩云歌以訊之誥者布吿也書大誥
洛誥之類是也畛於鬼神下曲禮文)

　　永悠迥違遐逷闊遠也注書曰逷矣西土之人永悠迥
遠遐也注遐亦逺也轉相訓音義(悠音由迥户頂反逷説文云古逖字他歴
反郭湯革反闊苦活反)疏(皆謂遼逺也永者長逺也周南漢廣云江之永矣悠者小雅漸漸之石云山川
悠逺迥者大雅云泂酌彼行潦迥泂音義同違者離逺也召南殷其靁云何斯違斯遐者大雅旱麓云遐不作
人逷者古文逖也闊者相疏逺也邶風擊鼓云于嗟闊兮永悠迥逺四者又為遐也遐亦逺也轉相訓爾逷矣
西土之人周書牧誓文也)

　　虧壊圯垝毁也注書曰方命圯族詩曰乗彼垝垣虧通
語耳音義(虧字又作虧袪危反郭又許宜反壊音怪説文云敗也籀文作􁆏字林云壊自敗也下怪
反􁆏毁也公壊反圯孫房美反岸毁也垝古委反垣音袁)疏(皆謂毁敗也虧者損毁祭義云不虧其體壊者
人毁也音怪一云自毁也乎怪切圯者岸毁也書序曰祖乙圮于耿垝是毁垣也注云書曰方命圮族者堯典
文孔安國云圮毁族類也言鯀性狠戾好比方名命而行事輙毁敗善類云詩曰乗彼垝垣者衛風氓篇文也)
矢雉引延順薦劉繹尸旅陳也注禮記曰尸陳也雉順
劉皆未詳音義(繹音亦旅音呂)疏(皆謂敷陳也矢者書序云臯陶矢厥謨引者伸陳也延鋪
陳也薦者饌陳也繹者復陳也周頌賚篇云時周之命於繹思尸者主陳也旅者謂布陳也大雅賓之初筵云
殽核維旅注云禮記曰者郊特牲文)

　　尸職主也注左傳曰殺老牛莫之敢尸詩曰誰其尸之
又曰職為亂階疏(皆謂為之主宰也注云左傳曰殺老牛莫之敢尸者成十七年傳云晉欒
書中行偃遂執公焉召韓厥韓厥辭曰昔吾畜於趙氏孟姬之䜛吾能違兵古人有言曰殺老牛莫之敢尸而
况君乎二三子不能事君焉用厥也是其事云詩曰誰其尸之者召南采蘋文又曰職為亂階者小雅巧言文)
尸寀也注謂寀地寀竂官也注官地為寀同官為竂音
義(寀李孫郭並七代反下及注同樊七在反寮字又作僚同力彫反)疏(寀謂寀地主事者必有寀地寀
采也采取賦税以供已有寀地及言同寮者皆謂居官者也注云官地為寀者禮運云大夫有采以處其子孫
是也云同官為寮者左傳文七年荀林父告先蔑之辭也)

　　績緒采業服宜貫公事也注論語曰仍舊貫餘皆見詩
書音義(采七在反服本或作服同符福反又作般字貫古玩反)疏(皆事為也績者功事也商頌云
設都于禹之績緒者事業也魯頌閟宮云纘大王之緒采者臯陶謨云亮采有邦業者學人所有事書周官云
業廣惟勤服者周南關雎云寤寐思服宜者宜其事也大雅鳬鷖云公尸來燕來宜貫者魏風碩鼠云三歳貫
女公者周頌酌篇云實維爾公允師注云論語者先進仍舊貫如之何何必改作是也)

　　永羕引延融駿長也注宋衛荆吳之間曰融羕所未詳
音義(羕羊讓反字從永説文云水長也引以忍反駿本或作俊又作峻同子閏反長直良反)疏(説文
云長乆逺也方言云施於衆長謂之永引者漢書律歴志云十丈為引引者信也顔師古曰信讀曰伸言其長
延者方言云延□長也凡施於□者謂之延又曰宋衛荆吳之間曰融駿者長大也)

　　喬嵩崇高也注皆髙大貌左傳曰師叔楚之崇也崇充
也注亦為充盛音義(喬郭音橋或音驕嵩宿忠反)疏(皆髙大貌喬周頌般篇云嶞山
喬嶽釋山云山大而髙崧嵩崧音義同崇者髙貴也亦為充盛樂記云復綴以崇云楚之崇也者宣十二年傳
文杜注云師叔潘尫為楚人所崇貴)

　　犯奢果毅尅㨗功肩堪勝也注陵犯誇奢果毅皆得勝
也左傳曰殺敵為果肩即尅耳書曰西伯堪黎音義(㨗才
接反肩音堅堪字又作戡同苦含反勝尸證反注及下同誇口花反黎郎兮反國名)疏(皆謂得勝也舍人曰
肩强之勝也孫炎曰戡勝之勝也陵犯誇奢殺敵為果致果為毅尅殺㨗獲有功肩尅堪任是皆得勝也注云
左傳曰殺敵為果者宣二年君子辭也云書曰西伯堪黎者商書篇名也)

　　勝肩戡劉殺克也注轉相訓耳公羊傳曰克之者何殺
之也音義(殺所黠反舊所例反説文云戮也)疏(克亦勝也詩周頌敬之云佛時仔肩毛傳云仔
肩克也又為殺也皆謂得勝而殺之轉互相訓注云公羊傳者隠元年經曰夏五月鄭伯克段于鄢傳曰克之
者何殺之也)

　　劉獮斬刺殺也注書曰咸劉厥敵秋獵曰獮應殺氣也
公羊傳曰刺之者何殺之也音義(獮息淺反説文或作□刺七賜反説文云
君殺大夫曰刺刺直傷也周禮司刺掌三刺之法以聽獄訟或七亦反應應對之應)疏(説文云殺戮也斬者
文二年左傳曰狼瞫取戈以斬囚餘皆具注注云書曰咸劉厥敵者周書君奭文云秋獵為獮釋天文云應殺
氣也者言秋氣肅殺故名秋獵為獮大司焉云中秋教治兵遂以獮田是也云公羊傳曰刺之者何殺之也者
僖二十七年傳文也經云公子買戍衛不卒戍刺之故傳云此也)

　　亹亹蠠没孟敦勖釗茂劭勔勉也注詩曰亹亹文王蠠
没猶黽勉書曰茂哉茂哉方言云周鄭之間相勸勉為
勔釗孟未聞音義(亹亹字或作斖同亡匪反蠠彌畢反又亡忍反本或作􁍷説文曰􁍷古密
字敦丁門反朂許玉反釗古堯反又之遥反茂字又作懋亦作􁓨同亡候反劭上照反或上遥反勔字本作僶
又作黽或音泯又彌兖反僶字又作黽亡忍反又亡衍反茂哉或作茂才)疏(皆謂勸勉也敦者厚相勉也朂
者邶風燕燕云以朂寡人劭者勉力也餘皆見注注云詩曰亹亹文王者大雅文王文也言勉勉乎不倦文王
之勤用明徳也云蠠沒猶黽勉者以其聲相近方俗語有輕重耳邶風谷風云黽勉同心云書曰茂哉茂哉者
臯陶謨文也書作懋茂懋古今字也云方言云以下者案彼云釗薄勉也秦晉曰釗或曰薄故其鄙語曰薄努
猶勉努也南楚之外曰薄努自關而東周鄭之間曰勔釗齊魯曰朂兹是也)

　　鶩務昏暋强也注馳騖事務皆自勉强書曰不昏作勞
暋不畏死音義(騖音務暋音閔或作旻强也其丈反注同)疏(皆謂自勉强也騖謂馳騖務謂
事務二者皆以力勉强孫炎曰昏夙夜之强也注云書曰不昏作勞者盤庚文云暋不畏死者康誥文)
卬吾台予朕身甫余言我也注卬猶姎也語之轉耳書
曰非台小子古者貴賤皆自稱朕禮記曰授政任功曰
予一人畛於鬼神曰有某甫言見詩音義(卬五剛反台孫羊而反下
同予余並羊如反姎烏郎烏黨烏浪三反説文云女人稱我曰姎任而鴆反畛之忍反某音畝)疏(我者施身
自謂也此皆我之别稱也卬者郭云卬猶姎也語之轉耳説文云女人稱我曰姎由其語轉故曰卬邶風匏有
苦葉云人渉卬否吾者孔子曰吾自衛反魯身者我之躬也余者邶谷風云伊余來塈餘皆見注注云書曰非
台小子者湯誓文云古者貴賤皆自稱朕者大禹謨云帝曰朕宅帝位禹曰朕徳罔克屈原亦云朕皇考曰伯
庸是貴賤皆自稱朕史秦始皇二十六年定為至尊之稱漢因不改以迄於今云禮記云授政任功曰予一人
畛於鬼神曰有某甫者皆下曲禮文云言見詩者周南葛覃云言告師氏言告言歸是也)

　　朕余躬身也注今人亦自呼為身音義(躬音弓)疏(身即我也郭云
今人亦自呼為身舎人曰余謙卑之身也孫炎曰余舒遲之身也僖九年左傳云齊侯曰小白余杜注云小白
齊侯名余身也邶谷風云我躬不閲)

　　台朕賚畀卜陽予也注賚卜畀皆賜與也與猶予也因
通其名耳魯詩云陽如之何今巴濮之人自呼阿陽音
義(畀必二反陽音暘又如字本或作暘予羊女反巴伯家反濮音卜)疏(予即與也皆謂賜與台者遺與
也讀與貽同朕者我與之也賚畀卜皆賜與也説命云夢帝賚以良弼鄘風干旄云何以畀之小雅天保云君
曰卜爾萬夀無疆注云與猶予也因通其名耳者説文云與黨與也予推予前人也象兩手相與之形今經典
多以與為推予故云因通其名耳云魯詩云陽如之何者漢書藝文志云魯申公為詩訓故是為魯詩其經云
陽如之何申公以陽為予故引之云今巴濮之人自呼阿陽者以時驗而言也)

　　肅延誘薦餤晉寅藎進也注禮記曰主人肅客詩曰亂
是用餤王之藎臣易曰晉進也寅未詳音義(誘余九反餤沈大甘
反徐仙民詩音閻餘占反郭持鹽反晉本又作㬜藎本又作燼同徐刄反)疏(皆謂進道延者引而進之射義
云子路出延射誘者道而進之也召南野有死麕云吉士誘之薦者進獻也月令云先薦寢廟餘皆見注注云
禮記曰主人肅客者上曲禮文也鄭注云進客謂道之云詩曰亂是用餤者小雅巧言文云王之藎臣者大雅
文王文云易曰晉進也者晉卦彖辭也)

　　羞餞迪烝進也注皆見詩禮音義(餞徂淺反迪大的反烝之仍反)疏(謂進
與也羞者曲禮云聞子有客使某羞餞者進飲食之名也迪者以道而進也烝者周頌豐年云烝畀祖妣)
詔亮左右相導也注皆謂教導之詔相導左右助勴也
注勴謂贊勉亮介尚右也注紹介勸尚皆相佑助左右
亮也注反覆相訓以盡其義音義(左右音佐佑下同相息亮反下文同導徒
報反注及下同勴力庻反介音界覆芳服反)疏(詔者大宗伯云詔相王之大禮亮者大雅大明云涼彼武
王左右者周南關雎云左右流之相者鄉飲酒云相者一人此皆謂教道之也教道即贊勉也故又為勴説文
云勴助也不以力助以心助也郭云紹介勸尚皆相佑助孫炎曰介者相助之義如人之左右手故以介為左
右也大雅生民云攸介攸止故轉為右左右即亮也亦皆謂佐助反覆相訓以盡其義亮涼音義同)
緝熙烈顯昭皓熲光也注詩曰學有緝熙于光明又曰
休有烈光音義(緝七入反熙許其反皓胡老反熲古迥反)疏(顯者光明也大雅假樂云顯顯
令徳説文云昭日明也大雅雲漢云昭回于天皓者亦日光也熲火光也小雅無將大車云不出于熲注云學
有緝熙于光明者周頌敬之文云休有烈光者周頌載見文)

　　劼鞏堅篤掔䖍膠固也注劼䖍皆見詩書易曰鞏用黄
牛之革固志也掔然亦牢固之意音義(劼苦黠反郭苦八反或作硈字
古黠反鞏九勇反篤丁毒反掔音牽又却閑反郭音義本與慳□同䖍音乾膠音交)疏(皆牢固也劼者確固
也鞏者説文云以革有所束也堅者剛强之固也論語曰不曰堅乎磨而不磷篤者厚也物厚者牢固掔者掔
亦牢固之意䖍者恭之固膠者所以固物小雅隰桑云徳音孔膠注云劼䖍皆見詩書者酒誥云劼毖殷獻臣
大雅韓奕云䖍共爾位云易曰鞏用黄牛之革固志也者案革卦云初九鞏用黄牛之革遯卦六二象曰執用
黄牛固志也文與此異然則郭云固志者所以釋革卦之鞏非謂遯之固志)

　　疇孰誰也注易曰疇離祉音義(疇本又作斖直留反祉音恥)疏(皆謂語辭
不為義也又猶言誰人也論語云君孰與不足陳風墓門云誰昔然矣疇離祉易否卦九四爻辭也)
暀暀皇皇藐藐穆穆休嘉珍禕懿鑠美也注穆穆已上
皆美盛之貌其餘常語音義(暀于況反又于􁎸反藐亡角反禕於宜反懿音意鑠
舒灼反上時掌反盛或作晠同)疏(皆謂美盛也少儀云祭祀之美濟濟皇皇鄭𤣥云皇皇讀如歸往之往彼
言皇皇則此暀暀也少儀又云言語之美穆穆皇皇曲禮云天子穆穆諸侯皇皇鄭注皆云行容止之貌然則
皇皇穆穆者皆語言容止之美盛也大雅崧髙云既武藐藐毛傳云藐藐美貌休者大禹謨云戒之用休又曰
嘉乃丕績儒行云席上之珍以待聘禕者歎美也懿者周頌時邁云我求懿徳鑠者周頌酌篇於鑠王師是皆
謂美之常語爾)

　　諧輯協和也注書曰八音克諧左傳曰百姓輯睦關關
噰噰音聲和也注皆鳥鳴相和勰燮和也注書曰燮友
柔克音義(諧下階反輯音集又七入反噰於恭反勰本又作協同户牒反燮蘇頰反)疏(皆謂和同
協者説文云衆之同和也關關噰噰者皆鳥鳴音聲相和也周南關雎云關關雎鳩邶風匏有苦葉云噰噰鳴
鴈勰即古文協字注云書曰八音克諧者虞書舜典文云左傳曰百姓輯睦者案僖十五年及成十六年皆云
羣臣輯睦其是乎云書曰燮友柔克者周書洪範文)

　　從申神加弼崇重也注隨從弼輔增崇皆所以為重疊
神所未詳音義(弼白筆反重直龍反注同疊音牒)疏(隨從申重加增弼輔崇充皆所以為
重疊也大雅鳬鷖云福禄來崇)

　　觳悉卒泯忽滅罄空畢罊殲㧞殄盡也注觳今直語耳
忽然盡貌今江東呼厭極為罊餘皆見詩音義(觳胡角反又胡
谷反卒予恤反字或作□泯亡忍反罄苦定反罊苦計反説文口地反云器中盡也本或作􁄠字音同廣雅云
􁄠劇也殲子㢘反㧞歩八反殄大典反厭一豔反)疏(此皆謂終盡觳今直語耳忽然盡貌左傳曰臯陶庭
堅不祀忽諸注云今江東呼厭極為罊者以時驗而言也説文云器中盡也云餘皆見詩者悉者説文云詳盡
也卒者終盡也衛風日月云畜我不卒泯者滅盡也大雅桑柔云靡國不泯滅絶盡也小雅正月云寧或滅之
罄者説文云器中空也小雅蓼莪云缾之罄矣空者小雅大東云杼柚其空畢者小雅無羊云畢來既升殲者
舎人曰衆之盡也秦風黄鳥云殲我良人㧞者搴除使盡也殄者詩云邦國殄瘁)

　　苞蕪茂豐也注苞叢繁蕪皆豐盛音義(苞百交反蕪音無或亡甫反蕃
滋生長也古本作隸豐敷馮反)疏(皆豐盛也苞者草木叢生也禹貢云草木漸苞蕪者繁蕪也洪範云庻草
蕃廡蕪廡音義同茂者茂盛也小雅天保云如松栢之茂)

　　揫斂屈收戢蒐裒鳩樓聚也注禮記曰秋之言揫揫斂
也春獵為蒐蒐者以其聚人衆也詩曰屈此羣醜原隰
裒矣左傳曰以鳩其民樓猶今言拘樓聚也音義(揫孫子由
反郭音遒案遒音子由徂秋二反斂力儉反屈邱勿反戢側立反蒐所求反裒古字作襃蒲侯反下同字本或
作桴鳩居牛反説文作勼音九尤反摟力侯反從手本或作樓非隰音習拘古侯反)疏(皆㑹聚也斂者率聚
也禮記大學曰百乗之家不畜聚斂之臣收者周頌維天之命云我其收之戢者蔵聚也周頌時邁云載戢干
戈餘皆見注注云禮記曰秋之言揫揫斂也者鄉飲酒義文云春獵為蒐蒐者以其聚人衆也者春獵為蒐釋
天文云詩曰屈此羣醜者魯頌泮水文云原隰裒矣者小雅常棣文云左傳曰以鳩其民者隱八年文云樓猶
今言拘樓聚也者以時驗而言也)

　　肅齊遄速亟屢數迅疾也注詩曰仲山甫徂齊音義(遄市
專反亟欺冀反又居力反屢力具反數色角反迅信峻二音徂才孤反)疏(皆謂急疾也肅者召南小星云
肅肅宵征毛傳云肅肅疾貌齊者壯疾也遄者弼風泉水云遄臻于衛速者論語云無欲速亟者欺冀切論語
曰好從事而亟失時一云亟居力切大雅靈臺云匪亟其欲屢者小雅巧言云君子屢盟數者祭義云祭不欲
數迅者疾走也論語云迅雷風烈必變注云仲山甫徂齊者大雅烝民文)

　　寁駿肅亟遄速也注詩曰不寁故也駿猶迅速亦疾也
音義(寁本或作疌同子感反亟又作急同居力反經典亦作棘同)疏(速亦疾也肅亟遄轉相訓耳駿
者猶迅也禮記大傳云逡奔走駿逡音義同鄭注云疾奔走言勸事也不寁故也鄭風遵大路文)
壑阬阬滕徵隍漮虚也注壑谿壑也阬阬謂阬壍也隍
城池無水者方言云漮之言空也皆謂丘墟耳滕徵未
詳音義(壑本或作㕡同許各反郭胡郭反阬苦衡反滕徒登反隍音皇城池也漮字又作㱂同苦郎反
説文云水之空也方言作䆲亦空也郭云本或作荒荒亦邱墟之空無虚許居反谿音溪壍七豔反墟去魚反)
疏(皆謂空虚也壑者谿壑也大雅韓奕云實墉實壑阬阬者坎陷之虚也但重言耳隍者城池無水者易曰
城復于隍漮者注引方言云康之言空也彼注云漮䆡空貌亦丘墟之空也小雅賓之初筵云酌彼康爵鄭箋
云康空也漮康音義同)

　　黎庻烝多醜師旅衆也注皆見詩音義(烝之仍反)疏(皆謂衆夥也注
云皆見詩者大雅雲漢云周餘黎民靈臺云庶民子來烝民云天生烝民周頌載見云思皇多祜大雅緜篇云
戎醜攸行棫樸云六師及之小雅采芑云振旅闐闐之類是也)

　　洋觀裒衆那多也注詩曰薄言觀者又曰受福不那洋
溢亦多貌音義(洋音羊洋溢多貌讀羊者或為詳非也觀顧謝音官施古喚反注同那奴多反
本或作□)疏(皆謂重多也洋者洋溢亦多貌魯頌閟宮云萬舞洋洋裒者聚之多也易曰君子以裒多益寡
衆者周頌臣工云命我衆人注云詩曰薄言觀者小雅采緑文又曰受福不那者桑扈文)

　　流差柬擇也注皆選擇見詩音義(差楚佳反柬音簡)疏(皆選擇也周南
關雎云左右流之小雅吉日云既差我馬弼風云簡兮簡兮皆是也簡柬音義同)

　　戰慄震驚戁竦恐慴懼也注詩曰不戁不竦慴即懾也
音義(慄六日反戁女版反竦息勇反恐邱勇反慴之渉反)疏(皆惶怖也論語曰使民戰慄詩秦風黄鳥
云惴惴其慄易曰震雷虩虩又曰驚逺而懼邇也詩云不戁不竦月令曰國時有恐樂記曰柔氣不懾是皆懼
也慴即懾也注云不戁不竦者商頌長𤼵文)

　　痡瘏虺穨𤣥黄劬勞咎顇瘽瘉鰥戮癙癵㾖痒疷疵閔
逐疚痗瘥痱􁉚瘵瘼癠病也注虺穨𤣥黄皆人病之通
名而説者便謂之馬病失其義也詩曰生我劬勞書曰
智藏瘝在相戮辱亦可恥病也今江東呼病曰瘵東齊
曰瘼禮記曰親癠色容不盛逐未詳餘皆見詩音義(痡普
胡芳膚二反詩作鋪瘏音徒詩作屠虺虎回反又呼懐反穨徒回反劬土于反咎音臼顇字或作悴在醉反瘽
音勤字亦作懃瘉羊朱反又羊主反鰥古頑反注瘝同癙傷汝反舎人云癙癵㾖痒皆心憂憊之病也孫炎云
癙者畏之病也字林音恕詩作䑕癵郭作拘攣同力專反㾖音里痒音羊疷祈支反或丁禮反本作疲字書云
疲病也聲類猶以為疷字又音支孫炎云滯之病也疵音慈疚音救痗音昧一音脢瘥徂何反又子衰反痱符
非反又符沸反説文蒲愷反風病也􁉚丁但反又徒丹反孫炎云疫病瘵側界反字林側例反瘼音莫癠徂細
反或徂犂反)疏(疾甚曰病此皆病之通名耳孫炎曰痡人疲不能行之病瘏馬疲不能進之病虺穨馬罷
不能升高之病𤣥黄馬更黄色之病然則虺穨者病之狀𤣥黄者病之變色郭云皆人病之通名而説者便謂
之馬病失其義也蓋指孫炎不能𢎞通故云失其義也咎者罪病也顇者小雅雨無正云維躬是瘁顇瘁音義
同瘽者勞苦之病也瘉者小雅角弓云交相為瘉戮者相戮辱亦可恥病也癙及痒者小雅正月云癙憂以痒
舎人云癙癵㾖痒皆心憂憊之病也孫炎云癙者畏之病也㾖者小雅正月云悠悠我里㾖里音義同疷者孫
炎云滯之病也小雅白華云俾我疷兮疵者瑕釁小病也閔者豳風鴟鴞云鬻子之閔斯逐者衛風考槃云碩
人之軸鄭箋云軸病也軸與逐蓋今古字郭氏未詳疚者小雅采薇云憂心孔疚痗者小雅十月云亦孔之痗
瘥者節南山云天方薦瘥痱者四月云百卉具腓痱腓音義同􁉚者大雅板篇云下民卒􁉚瘵者大雅瞻仰云
士民其瘵瘼者大雅桑柔云瘼此下民餘皆見注注云生我劬勞者小雅蓼莪文云書曰智蔵瘝在者周書召
誥文云今江東呼病曰瘵者以時驗而言云東齊曰瘼者方言文云禮記曰親癠色容不盛者玉藻文)
恙寫悝盱繇慘恤罹憂也注今人云無恙謂無憂也寫
有憂者思散寫也詩曰悠悠我悝云何盱矣繇役亦為
憂愁也音義(恙羊讓反寫悉冶反悝音里盱本或作□同香于反繇音遥慘七感反罹力知反)
疏(皆謂憂愁也恙者聘禮云公問君賓對公再拜鄭注云拜其無恙郭云今人云無恙謂無憂也寫者有憂
者思散寫也小雅車牽云我心寫兮繇者繇役亦為憂愁慘者心憂也恤者小雅祈父云胡轉予于恤罹者王
風兎爰云逢此百罹注云詩曰悠悠我悝者小雅十月文云云何盱矣者卷耳及都人士文也)

　　倫勩邛敕勤愉庸癉勞也注詩曰莫知我勩維王之卬
哀我癉人國語曰無功庸者倫理事務以相約敕亦為
勞勞苦者多惰愉今字或作窳同音義(勩字或作勃與世反郭音謚字
亦作肄邛巨凶反敕本又作飭竝恥力反案説文字林來旁作力是勞來之字束旁作文是始音丑力反愉羊
主反又羊朱反癉丁賀反本或作憚音同窳羊主反字林云汙也音烏説文云汙窬也案汙窬猶汙邪也)疏
(皆謂勞苦也倫者理也理治事務者必勞勩者廣雅云苦也孫炎曰習事之勞也敕者相約敕也亦為勞苦勤
者勞力也梓材云既勤垣墉愉者懶也郭云勞苦者多惰愉今字或作窳同庸者民功曰庸癉者説文云勞病
也注云詩曰莫知我勩者小雅雨無正文云維王之邛者巧言文云哀我癉人者大東文云國語曰無功庸者
案晉語韓獻子老使公族穆子受事於朝辭曰厲公之亂無忌備公族不能死臣聞之曰無功庸者不敢居髙
位今無忌智不能匡君使至於難仁不能救勇不能死敢辱君朝以忝韓宗請退也固辭不立悼公聞之曰難
雖不能死而能讓不可不賞使掌公族大夫是其事也)

　　勞來强事謂翦篲勤也注詩曰職勞不來自勉强者亦
勤力者由事事故為勤也詩曰迨其謂之翦篲未詳音
義(勞力報反注同來本又作勑力代反本或作賚强其丈反注同翦子淺反篲本又作彗同息遂反又徂歳
反迨音待)疏(皆為勤勞也勞來者以其有勤勞也自勉强者亦為勤由能事事有功者亦為勤注云職勞不
來者小雅大東文人以不被勞來者為不見勤故采薇序曰杕杜以勤之即是勞來也云迨其謂之者召南摽
有梅文也)

　　悠傷憂思也注皆感思也音義(傷字書作慯尸羊反思司嗣反注同)疏(皆感
思也悠者秦風渭陽云悠悠我思傷者周南卷耳云維以不永傷憂者愁思也)

　　懐惟慮願念惄思也注詩曰惄如調飢音義(惄乃歴反調竹留反
毛詩傳云朝也)疏(皆思念也方言云鬱悠懐惄惟慮願念靖慎思也晉宋衛魯之間謂之鬱悠惟凡思也慮
謀思也願欲思也念常思也東齊海岱之間曰靖秦晉或曰慎凡思之貌亦曰慎或曰惄舎人曰惄恚而不得
之思也注云惄如調飢者周南汝墳文)

　　禄祉履戩祓禧禠祜福也注詩曰福履綏之俾爾戩榖
祓禄康矣禠禧書傳少見其義未詳音義(祉音恥戩音翦又章善反
孫音箭祓音廢又音拂又方妹反禧許其反禠音斯郭常支巨移二反祜音戸俾必爾反)疏(皆福祜也福禄
對文則小異散則禄亦福也商頌𤣥鳥云百禄是何鄭箋謂當擔負天之多福祉者繁多之福也周頌烈文云
錫爾祉福祜者小雅信南山云受天之祜注云詩曰福履綏之者周南樛木文云俾爾戩榖者小雅天保文云
祓禄康矣者大雅卷阿文)

　　禋祀祠蒸嘗禴祭也注書曰禋于六宗餘者皆以為四
時祭名也音義(禋音因注同祀音似祠音詞周春祭名蒸之升反冬祭名嘗字又作常秋祭名
禴字又作礿同餘若反夏祭名)疏(皆祭之别名祭際也人神交際説文云從示從又從肉又手也以手持肉
示神所以祭也禋者説文云潔祀也祀者説文云祭無已也餘者四時祭名疏具釋天注云禋于六宗者虡書
舜典文孔安國云精意以享謂之禋宗尊也所尊祭者其祀有六謂四時也寒暑也日也月也星也水旱也)
儼恪祗翼諲恭欽寅熯敬也注儼然敬貌書曰夙夜惟
寅詩曰我孔熯矣諲未詳音義(儼魚儉反恪口各反祗㫖夷反諲音因又音真
熯而善反郭音罕説文蒼頡篇皆同)疏(皆謂謹敬也儼者郭云儼然敬貌論語云儼然人望而畏之恪者心
敬也周書微子之命云恪慎克孝祗者虞書大禹謨云祗承于帝翼者小心之敬也大雅大明云小心翼翼恭
者敬貌也大雅桑柔云温温恭人欽者堯典云欽若昊天注云書曰夙夜惟寅者虞書舜典文云詩曰我孔熯
矣者小雅楚茨文)

　　朝旦夙晨晙早也注晙亦明也音義(晙子峻反又音峻)疏(早者説文
云晨也從日在甲上十古文甲字今即以不晩為早朝者鄘風蝃蝀云崇朝其雨毛傳云崇終也從旦至食時
為終朝旦者説文云明也從日在一上一地也陳風東門之枌云穀旦于差夙者齊風東方未明云不夙則莫
晨者説文云晨昧爽也東方未明云不能晨夜晙亦明之早也)

　　􁅩竢替戾厎止徯待也注書曰徯我后今河北人語亦
然替戾厎者皆止也止亦相待也音義(􁅩音須竢音仕字又作俟亦作
戺音同替他計反戾音麗厎之視反字宜從一或作底非也底音丁禮反徯胡禮反)疏(皆相待也􁅩者邶風
匏有苦葉云卬􁅩我友竢者齊風著篇云俟我于著乎而􁅩須竢俟音義同替戾厎者郭云皆止也止亦相待
也注云徯我后者商書太甲文)

　　噊幾烖殆危也注幾猶殆也噊烖未詳音義(噊郭音聿施音述幾
音祈又音機烖音哉)疏(皆危險也説文云危在高而懼幾者幾猶殆也周書顧命云無以釗冒貢于非幾殆
者小雅節南山云無小人殆)

　　􁀹汽也注謂相摩近音義(􁀹音祈又音沂郭音剴案剴音公哀反説文云摩也汽古
愛反施音既樊孫虚乞反摩莫河反近附近之近)疏(説文云剴摩也郭讀􁀹為剴云謂相摩近孫炎云汽
近也大雅民勞云汽可小康鄭箋云汽幾也反覆相訓故汽得為幾也昭十年左傳亦引此詩杜預云汽期也
然則期字雖别皆是近義言其近當如此史記稱漢髙祖欲廢太子周昌曰臣口不能言然臣期知其不可陛
下雖欲廢太子臣期不奉詔言期者意亦與此同也)

　　治肆古故也注治未詳肆古見詩書音義(治如字施直吏反肆音四)
疏(肆之為故語更端辭也商書湯誥曰肆台小子古之為故謂舊故也周頌良耜云續古之人)
肆故今也注肆既為故又為今今亦為故故亦為今此
義相反而兼通者事例在下而皆見詩疏(詩大雅緜篇云肆不殄厥
愠毛傳云肆故今也即以肆之一字為故今因上起下之語郭氏字别為義云肆既為故又為今今
亦為故故亦為今此義相反而兼通者事例在下在下者謂在下文徂在存也注)

　　惇亶祜篤掔仍肶埤竺腹厚也注頻仍埤益肶輔皆重
厚掔然厚貌餘皆見詩書音義(惇字又作□丁門反亶多但反祜音户掔却賢
反又苦間苦忍二反仍本或作扔同汝烝反肶音毗本或作脾同埤避支反又音椑竺字又作篤同丁毒反腹
分伏反重直龍反)疏(皆重厚也惇者周書武成云惇信明義亶者誠之厚也大雅桑柔云逢天憚怒小雅
天保云俾爾單厚周頌昊天有成命云單厥心皆訓厚也亶僤單音義同祜者福厚也篤者周頌維天之命云
曾孫篤之掔然厚貌頻仍埤益肶輔皆重厚釋天云仍饑為荐邶風北門云政事一埤益我小雅節南山云天
子是毗又采菽云福禄膍之肶毗膍音義同竺與篤同腹者小雅蓼莪云出入腹我月令云水澤腹堅)
載謨食詐偽也注載者言而不信謨者謀而不忠書曰
朕不食言音義(謨亡胡反郭音慕詐側駕反謀亡侯反)疏(皆虚偽也郭云載者言而不信
謨者謀而不忠者以載詁為言謨為謀今又為偽故以為言而不信謀而不忠不信不忠則是偽也食者孫炎
曰食言之偽也哀二十五年左傳云孟武伯惡郭重曰何肥也公曰是食言多矣能無肥乎然則言而不行如
食之消盡後終不行前言為偽故通謂偽言為食言故此訓食為偽也詐者方言云膠譎詐也涼州西南之間
曰膠自關而東西或曰膠詐通語也注朕不食言商書湯誥文)

　　話猷載行訛言也注詩曰慎爾出話猷者道道亦言也
周禮曰作盟詛之載今江東通謂語為行世以妖言為
訛音義(話胡快反猷音由字亦從犭行下庚反郭下孟反注同訛字又作吪亦作譌同五戊反盟音明
詛側慮反妖於喬反)疏(皆謂言辭也話者善言也孫炎曰善人之言也猷者道也道亦言也載者載於簡䇿
之謂也郭云今江東通謂語為行世以妖言為訛注云詩曰慎爾出話者大雅抑篇文云周禮曰作盟詛之載
者春官詛祝職文也)

　　遘逢遇也注謂相遘遇遘逢遇遻也注轉復為相觸遻
遘逢遇遻見也注行而相值即是見音義(遘古豆反遻字又作迕同
五故反復扶又反)疏(皆謂相遭遇觸遻而相見也召南草蟲云亦既遘止周書洪範云子孫其逢吉鄭風
野有蔓草云邂逅相遇轉復相訓三者又為相觸遻遘逢遇遻四者皆行而相值之名行而相值即見故又為
見)

　　顯昭覲釗覿見也注顯昭明見也逸書曰釗我周王音
義(釗工堯反又章堯反見賢遍反注同)疏(顯昭皆明見也周頌敬之云天維顯思又時邁云明昭有周覲
釗覿者皆下見上也曲禮云天子當依而立諸侯北面而見天子曰覲郊特牲云不敢私覿注云逸書者不在
今尚書之内故曰逸)

　　監瞻臨涖頫相視也注皆謂察視也音義(監音鑒又工杉反字又作
□涖音利又音類頫他弔反相施息亮反又息良反)疏(皆謂察視也小雅節南山云何用不監又曰民具爾
瞻大雅大明云上帝臨汝文王世子云成王幼不能蒞阼頫者考工記云瑑圭璋八寸璧琮八寸以頫聘鄭注
云頫視也聘問也衆來曰頫特來曰聘相者小雅小弁云相彼投兎)

　　鞠訩溢盈也注詩曰降此鞠訩音義(訩音凶)疏(皆謂盈多訩訟滿溢
皆盈多也降此鞠訩小雅節南山文毛傳云鞠盈訩訟也鄭箋云盈猶多也以盈者必多故鄭轉云盈猶多也)
孔魄哉延虚無之言間也注孔穴延魄虚無皆有間隙
餘未詳音義(間古閑反隙也舊音閑隙去㦸反)疏(間謂間隙也孔者孔穴小雅角弓云如酌
孔取魄者形也謂月之無光之處名魄也康誥云惟三月哉生魄延者今墓道也虚無者虚無所有也是皆有
間隙也)

　　瘞幽隱匿蔽竄㣲也注㣲謂逃藏也左傳曰其徒㣲之
是也音義(瘞猗例反郭音翳匿女力反蔽必曵反竄麤亂反)疏(㣲謂逃藏也瘞者埋藏之㣲也
幽者深㣲也隱者濳隱而㣲也匿者舍人曰藏之㣲也蔽者覆障使㣲也竄者行之微也是皆㣲昧不顯揚也
○案昭十七年傳云楚白公勝作亂殺子西子期葉公子髙至遇箴尹固帥其屬將與白公子高曰㣲二子者
楚不國矣棄徳從賊其可保乎乃從葉公使與國人以攻白公白公奔山而縊其徒微之是也)

　　訖徽妥懐安按替戾底廢尼定曷遏止也注妥者坐也
懐者至也按抑按也替廢皆止住也戾厎義見詩傳國
語曰戾乆將厎孟子曰行或尼之今以逆相止為遏徽
未詳音義(妥孫他果反郭他回反又他罪反劉昌宗音儀禮同字林亦同按一旦反厎之視反尼施
女乙反謝羊而反曷何末反遏烏割反抑於力反)疏(皆謂止住也訖者終止也安者坐止也懐至止也安
休止也抑按替廢皆止住也大雅云以按徂旅小雅云勿替引之定者靜止也曷者俗以抑止為曷今以逆相
止為遏餘皆見注注云戾厎義見詩者小雅采菽云亦是戾矣厎者在物之下是亦止也凡注言見詩今毛詩
無者葢在齊魯韓詩也云國語曰戾乆將厎者案晉語云文公在翟十二年狐偃曰日吾來此也非以翟為榮
可以成事也吾曰奔而易達困而有資休以擇利可以戾也今戾乆矣戾乆將厎厎著滯滛誰能興之盍速行
乎是其事也云孟子曰行或尼之者案孟子魯平公將見孟子嬖人臧倉止之樂正子見孟子曰克告於君君
為來見也嬖人有臧倉沮君君是以不來也曰行或使之止或尼之行止非人所能也吾之不遇魯侯天也臧
氏之子焉能使予不遇哉是其事也此云行或尼之所見本異或傳寫誤)

　　豫射厭也注詩曰服之無斁豫未詳音義(射羊石反字又作斁同厭
於豔反)疏(謂厭倦也注云詩曰服之無斁者周南葛覃文也)

　　烈績業也注謂功業也疏(謂功業也烈者周頌執競云無競維烈績者大雅文王有
聲云維禹之績)

　　績勲功也注謂功勞也疏(謂功勞也績者虞書大禹謨云嘉乃丕績勲者案周禮司
勲職云王功曰勲鄭注云輔成王業若周公)

　　功績質登平明考就成也注功績皆有成詩曰質爾民
人禮記曰年榖不登榖梁傳曰平者成也事有分明亦
成濟也疏(皆謂成濟也勲功績業皆有成也事有分明亦成濟也舜典云三載考績周頌敬之云日
就月将皆言成功也注云詩曰質爾民人者大雅抑篇文云禮記曰年榖不登者下曲禮文云榖梁傳曰平者
成也者宣十五年文也)

　　梏梗較頲庭道直也注梏梗較頲皆正直也詩曰既庭
且碩頲道無所屈音義(桔古沃反郭音角梗古杏反較古學反頲他鼎反)疏(梏梗
較頲皆正直也庭條直也道者頲道無所屈注云既庭且碩者小雅大田文)

　　宻康静也注皆安静也音義(密亡筆反)疏(皆安静也周頌昊天有成命夙夜基
命宥宻大雅生民云不康禋祀)

　　豫寧綏康柔安也注皆見詩書疏(皆安樂也大雅板篇云不敢戲豫虞書大
禹謨云萬邦咸寕商書太甲云撫綏萬邦大雅民勞云汔可小康虞書舜典云柔遠能邇)

　　平均夷弟易也注皆謂易直音義(易以䜴反注同)疏(易者不難也和平均
一皆易直也周頌天作云岐有夷之行大雅泂酌云愷弟君子)

　　矢弛也注弛放弛易也注相延易音義(弛尸紙反易音亦顧謝本弛作
施并易皆以䜴反注同)疏(郭云矢弛也以弓釋弦曰弛故云弛放禮記雜記云一張一弛弛又為易謂相
延易也)

　　希寡鮮罕也注罕亦希也鮮寡也注謂少音義(鮮息淺反下同
罕火旱反)疏(皆簡少之稱也論語云希不失矣易説卦云巽為寡髪大雅抑篇云鮮不為則郭云罕亦希也
鄭風大叔于田云叔發罕忌鮮又為寡轉互相訓皆謂希少爾)

　　酬酢侑報也注此通謂相報答不主扵飲酒音義(酢才各反
侑本或作宥同于救反)疏(皆相報答也郭云此通謂相報答不主于飲酒者以飲酒之禮主人酌酒扵賓
曰獻賓既卒爵洗而酌主人曰酢主人既卒酢爵又酌自飲卒爵復酌進賓曰酬故説者以酬酢主謂飲酒相
報答郭以易繫辭云可與酬酢謂應對萬物也小雅楚茨云萬夀攸酢是神報主人也故云不主于飲酒侑者
案公食大夫賓禮三飯之後云公受宰夫束帛以侑注云束帛十端帛也侑猶勸也主國君以為食賓慇懃之
意未至復發幣以勸之欲其深安賓也是侑者主人所以報賓也)

　　毗劉㬥樂也注謂樹木葉缺落䕃疏㬥樂見詩音義(毗如
字樊光本作庇云䕃也㬥本又作爆同邦角反樂本又作爍郭音洛又力角反䕃於禁反又作廕同)疏(舍人
曰毗劉㬥樂之意也木枝葉稀踈不均為㬥樂注云謂樹葉缺落䕃疏㬥樂見詩者大雅桑柔云捋采其劉毛
傳云劉爆爍而希也是矣)

　　覭髳茀離也注謂草木之叢茸翳薈也茀離即彌離彌
離猶䝉蘢耳孫叔然字别為義失矣音義(覭郭亡革反又莫絰反髳
音䝉茀音弗叢才工反茸如容反或如融反薈烏㑹反)疏(郭云謂草木之叢茸翳薈也茀離即彌離彌離
猶䝉蘢耳孫叔然字别為義失矣郭以時驗而為此觧孫氏毎字各别為義故云失矣)

　　蠱謟貳疑也注蠱惑有貳心者皆疑也左傳曰天命不
謟音義(蠱音古謟郭音縚他刀反字或作慆沈勑檢反)疏(皆謂疑惑也郭云蠱惑有貳心者皆疑也
者案昭元年左傳晉趙孟問扵醫和曰何謂蠱對曰滛溺惑亂之所生也扵文皿蟲為蠱榖之飛亦為蠱在周
易女惑男風落山謂之蠱是蠱惑也貳者心疑不一也大雅大明云無貳爾心毛傳云無敢懐貳心也注云左
傳曰天命不謟者哀十七年葉公子高辭也)

　　楨翰儀榦也注詩曰維周之翰儀表亦體榦音義(楨音貞榦
本又作幹胡旦反又作翰)疏(舍人曰楨正也築墻所立兩木也所以當墻兩邉障土者也大雅文王云維周
之楨又崧高云維周之翰儀表亦體榦也)

　　弼棐輔比俌也注書曰天威棐忱易曰比輔也俌猶輔
也音義(某音匪比毗志反注同俌音輔郭方輔反字林音甫忱市林反)疏(俌猶輔也弼者商書説命
云夢帝賚予良弼棐者周書康誥云天威棐忱輔者商書湯誓云爾尚輔予一人比者易比卦彖云比輔也)
疆界邉衛圉垂也注疆埸境界邉旁營衛守圉皆在外
垂也左傳曰聊以固吾圉也音義(圉魚吕反埸羊石反廣雅云界也旁歩郎
反聊音遼)疏(謂四垂也郭云疆埸境界邉旁營衛守圉皆在外垂也舍人曰圉拒邉垂也孫炎曰圉國之四
垂也注云聊以固吾圉也者隠十一年鄭伯辭也)

　　昌敵彊應丁當也注書曰禹拜昌言彊者好與物相當
值音義(敵音狄彊巨良反下注同應本或作膺同扵矜反好呼報反)疏(皆相當也昌者言當也敵
者仇匹相當也文六年左傳曰敵恵敵怨彊者好與物相當值應者對當也大雅下武云應侯順徳丁者雲漢
云寜丁我躬注云禹拜昌言者虞書大禹謨文)

　　浡肩摇動蠢迪俶厲作也注浡然興作貎蠢動作也公
羊傳曰俶甚也榖梁傳曰始厲樂矣肩見書迪未詳音
義(浡歩忽反蠢尺允反俶昌育反)疏(皆興作也浡然興作貎莊公十一年左傳曰禹湯罪已其興也浡然
肩者勝任之作也摇者考工記矢人云夾而摇之以視其豊殺之節也動者商書咸有一徳云徳惟一動罔不
吉蠢者鄉飲酒義云春之為言蠢也俶者始作也厲者方言云厲卬為也甌越曰卬吳曰厲為亦作也注云公
羊傳曰俶甚也者隐九年云三月庚辰大雨何以書記異也何異爾俶甚也云榖梁傳曰始厲樂矣者隐五年
云九月考仲子之宫初獻六羽始僣樂矣尸子曰舞夏自天子至諸侯皆用八佾初獻六羽始厲樂矣)
兹斯咨呰已此也注呰已皆方俗異語音義(呰子爾反或子移反
郭音些案廣雅些辭也息計反又息賀反謂語餘聲也已音以)疏(此者對彼之稱言近在是也兹者虞書大
禹謨云念兹在兹斯者召南殷其靁云何斯違斯咨與兹同呰已與此皆音相近故得為此也郭云呰已皆方
俗異語)

　　嗟咨􁅨也注今河北人云􁅨歎音兔罝之罝音義(􁅨夲或作
䦈字林云皆古嗟字罝音嗟)疏(皆歎也周南卷耳云嗟我懐人堯典云疇咨若時登庸郭云今河北人云
􁅨歎)

　　閑狎串貫習也注串厭串貫貫􁈩也今俗語皆然音義
(狎乎甲反串郭音五患反沈謝古患反貫古患反厭於艶反忕音逝又時設反張揖雜字音曳云狃􁈩過度)
疏(皆便習也莊二十二年左傳曰赦其不閑扵赦訓曲禮曰賢者狎而敬之大雅皇矣云串夷載路齊風猗
嗟云射則貫兮皆是習也注云串厭串貫貫􁈩也今俗語皆然者當東晉時有此厭串貫忕之語故以為證也)
曩塵佇淹留久也注塵垢佇企淹滯皆稽久也音義(曩奴
黨反)疏(曩曏塵垢佇企淹滯留止皆稽久也通見詩書)

　　逮及暨與也注公羊傳曰㑹及暨皆與也逮亦及也音
義(逮音代一音大計反暨其器反)疏(皆相親與也注云公羊傳曰㑹及暨皆與也者隠元年文也云逮亦
及也者方言文)

　　騭假格陟躋登陞也注方言曰魯衛之間曰隲梁孟曰
格禮記曰天王登遐公羊傳曰躋者何陞也音義(騭之實反
又音陟假音遐躋子兮反陞音升)疏(皆謂陞上陟者周南卷耳云陟彼髙岡餘見注注云方言曰者案彼
云躡郅跂􁌌躋䠯登也自闗而西秦晉之間曰躡東齊海岱之間謂之躋魯衛曰郅梁益之間曰􁌌或曰跂騭
郅格􁌌音義同云禮記曰天王登遐者下曲禮文云公羊傳曰躋者何陞也者文二年文也○郅音質跂音企
䠯音躍)

　　揮盝歇涸竭也注月令曰無漉陂池國語曰水涸而成
梁揮振去水亦為竭歇通語音義(揮許韋反盝音鹿歇虚謁反涸户各反漉
音鹿去起呂反)疏(皆謂竭盡也揮者郭云揮振去水亦為竭曲禮曰執玉器者弗揮是也盝即漉也郭云歇
通語謂歇即竭之通語也涸水竭也注云月令曰無漉陂池者按月令仲春之月是月也無竭川澤無漉陂池
無焚山林鄭注云順陽養物也畜水曰陂穿地通水曰池云國語曰水涸而成梁者案周語定王使單襄公聘
扵宋遂假道扵陳以聘楚單子歸告王曰陳侯不有大咎國必亡王曰何故對曰夫辰角見而雨畢天根見而
水涸本見而草木節觧駟見而隕霜火見而清風戒寒故先王之教曰雨畢而除道水涸而成梁草木節觧而
備蔵隕霜而冬裘具清風至而修城郭宫室今陳國火朝覿矣而道路若塞野塲若棄澤不陂障川無舟梁是
廢先王之教也引之者證涸為水竭)

　　挋拭刷清也注振訊抆拭掃刷皆所以為潔清音義(挋音
震拭音式刷字又作㕞所劣反説文云刮也廣雅云削也清如字劉音儀禮慈性反抆亾粉反掃素老反)疏
(郭云振訊抆拭掃刷皆所以為潔清禮記䘮大記云挋用巾哀十四年公羊傳云反袂拭靣周禮凌人職云夏
頒冰掌事秋刷後鄭云秋凉氷不用可以清潔其室)

　　鴻昏於顯間代也注鴻鴈知運代昏主代明明亦代昏
顯即明也間錯亦相代於義未詳音義(間古莧反注同謝古閑反郭古
鴈反施胡瞎反)疏(皆謂更代也注云鴻鴈知運代者鴻鴈之屬九月而南正月而北是知其時運而更代南
北也云昏主代明者釋經昏字也日入後二刻半為昏昏來則明徃故云昏主代明云明亦代昏者釋經顯字
也顯即明也云間錯亦相代者謂間則交錯亦相更代也儀禮鄉飲酒云乃間歌魚麗鄭注云間代也謂一歌
則一吹是也又周頌桓篇云皇以間之)

　　饁饟饋也注國語曰其妻饁之音義(饁于輒反字林于怯反饟式亮反饋
也本或作餽同巨愧反)疏(饋者以食遺與也野饋曰饁食人曰饟自家之野也注云國語曰其妻饁之者
晉語云臼季使過冀冀缺耨其妻饁之敬相待如賓從而問之冀芮之子與之歸既復命而進之曰臣得賢人
敢以告是也)

　　遷運徙也注今江東通言遷徙音義(遷七延反注同徙斯尒反)疏(皆謂
移徙也大雅皇矣云帝遷明徳易曰日月運行注云今江東通言遷徙者時驗而言也)

　　秉拱執也注兩手持為拱音義(拱九勇反)疏(皆謂持執也周書金縢云植璧
秉珪注云兩手持為拱者老子云雖有拱璧)

　　廞熙興也注書曰庻績咸熙廞見周官音義(廞郭音歆又音欽字
林火欽反興如字又許應反)疏(皆謂興作注云書曰庻績咸熙者虞書舜典文云廞見周官者即周禮也
笙師職云大䘮廞其樂器鄭注廞興也興謂作之)

　　衛蹶假嘉也注詩序曰假樂嘉成王也餘未詳音義(蹶居
衛反下同假户嫁反)疏(謂嘉美也注云詩序曰假樂嘉成王也者大雅假樂篇序也)

　　廢税赦舍也注詩曰召伯所税舍放置音義(廢字亦作癈同甫穢
反税始鋭反舍音捨注同)疏(皆舍置也廢者宣八年公羊傳云廢其無聲者赦者放置也虞書舜典云眚災
肆赦注云詩曰召伯所税者召南甘棠文也)

　　棲遲憩休苦㕟齂呬息也注棲遲㳺息也苦勞者宜止
息憩見詩㕟齂呬皆氣息貎今東齊呼息為呬也音義
(棲音西遅直釐反憩起例反本或作愒同㕟古怪反又墟季反字林以為喟邱愧反孫本作快郭音苦㮣反又
作嘳墟愧苦怪二反齂郭施謝海拜反孫虚貴反顧乎被反呬郭許四反孫許器反施火季反)疏(皆止息也
舍人曰棲遲行歩之息郭云棲遲逰息也陳風衡門云衡門之下可以棲遲憩者召南廿棠云召伯所憩休者
止而息也周南漢廣云不可休息苦者郭云苦勞者宜止息㕟齂呬者郭云皆氣息貎案方言云䭒喙呬息也
周鄭宋沛之間曰䭒自闗而西秦晉之間或曰喙或曰䭒東齊曰呬故郭云今東齊呼息為呬也)
供峙共具也注皆謂備具音義(供如字又居用反峙直紀反共音㳟)疏(皆謂
備具也供者論語云子路共之供共音義同峙者周書費誓云峙乃糗糧周頌臣工云痔乃錢鏄峙痔音義同
共者小雅小旻云静共爾位)

　　􁓩憐恵愛也注􁓩韓鄭語今江東通呼為憐音義(􁓩亡矩反
又音無憐力田反)疏(愛謂寵惜也方言云憮㤿憐牟愛也韓鄭曰憮晉衛曰㤿汝潁之間曰憐宋魯之間
曰牟秦或曰憐憐通語也故郭云􁓩韓鄭語今江東呼為憐憮義同恵者仁愛也邶北風云恵而好我○憮亡
輔反㤿音淹)

　　娠蠢震戁妯騷感訛蹶動也注娠猶震也詩曰憂心且
妯無感我帨兮或寝或訛蠢戁騷蹶皆摇動貌音義(娠指
慎反又音身蠢尺允反戁奴板反妯顧依詩勑留反郭盧篤反又徒歴反騷蘓刀反訛五禾反帨始鋭反毛詩
傳云佩巾也)疏(皆謂動作娠者説文云妊娠動也郭云娠猶震也者以大雅生民云載震載夙昭元年左
傳曰邑姜方震大叔哀元年左傳曰后緡方震皆謂有身為震故云娠猶震也蠢者郭云蠢戁騷蹶皆摇動貎
小雅采芑云蠢爾蠻荆震者大雅常武云震驚徐方戁者恐動也商頌長發云不戁不竦騷者大雅常武云徐
方繹騷蹶者大雅綿篇云文王蹶厥生注云詩曰憂心且妯者小雅鼔鐘文云無感我帨兮者召南野有死麕
文云或寝或訛者小雅無羊文)

　　覆察副審也注覆校察視副長皆所為審諦音義(覆芳福反
後注同副音赴校音教長丁丈反下文并注同諦音帝)疏(郭云覆校察視副長皆所為審諦覆者月令季
春云命舟牧覆舟五覆五反察者周書吕刑云惟察惟法副者次長之稱)

　　契滅殄絶也注今江東呼刻斷物為契斷音義(契郭苦計反字
又作挈顧苦結反注同左傳云盡借邑人之車契其軸是也殄大典反刻音克斷大管反)疏(皆謂斷絶契者
郭云今江東呼刻斷為契斷定九年左傳曰盡借邑人之車契其軸注杜預云契刻也滅者小雅正月云寕或
滅之殄者大雅桑柔云不殄心憂)

　　郡臻仍廼侯乃也注廼即乃餘未詳疏(乃語辭也廼乃音義同大雅綿
篇云廼慰廼止是也)

　　迪繇訓道也注義皆見詩書音義(迪音狄繇音由道如字或徒報反非)疏
(虞書大禹謨云恵迪吉小雅巧言云秩秩大猷猷繇音義同又周書顧命云命汝嗣訓)

　　僉咸胥皆也注東齊曰胥見方言音義(僉七亷反胥息盧反)疏(謂衆
皆也舜典云僉曰伯禹作司空商書云咸有一徳注云東齊曰胥見方言者案方言云僉胥皆也自山而東五
國之郊曰僉東齊曰胥是也)

　　育孟耆艾正伯長也注育養亦為長正伯皆官長音義
(耆巨之反禮記云六十曰耆艾五盖反下同禮記曰五十曰艾長丁丈反)疏(皆謂長上也郭云育養亦為長
弼谷風云既生既育鄭箋云育謂長老也孟庻長也又周書康誥云王若曰孟侯孔安國云孟長也五侯之長
耆艾皆老長也曲禮曰五十曰艾服官政六十曰耆指使正伯皆官長大雅雲漢云以戾庶正盤庚云邦伯師
長)

　　艾歴也注長者多更歴音義(更音庚)疏(艾又為歴郭云長者多更歴)
歴秭算數也注歴厯數也今以十億為秭論語云何足
算也音義(秭音姊算字又作筭素緩反郭息轉反數色具反注同謝色主反)疏(皆算數也郭云
歴歴數也推律所生之數虞書大禹謨云天之歴數在汝躬秭者周頌豐年云萬億及秭毛傳云數萬至萬曰
億數億至億曰秭郭云今以十億為秭者以時驗而言也注論語云何足算也者案論語子貢問曰今之從政
者何如子曰噫斗筲之人何足算也鄭曰算數也)

　　歴傅也注傅近音義(歴音靂傅符付反注同)疏(謂傅近也隠十一年左傳云庚辰傅
扵許)

　　艾厯覛胥相也注覛謂相視也公羊傳曰胥盟者何相
盟也艾歴未詳音義(覛字又作脈亡革反相息羊反讀者或息亮反今不用)疏(皆謂
相視也覛者郭云覛謂相視也説文云覛邪視也注云公羊傳曰胥盟者何相盟也者桓三年文)
乂亂靖神弗淈治也注論語曰予有亂臣十人淈書序
作汨音同耳神未詳餘見詩書音義(乂字又作䢃亦作刈同魚廢反淈郭
古沒反又胡忽反治直吏反謝如字汨古沒反)疏(皆治理也舍人曰亂義之治也孫炎曰亂治之理也注云
論語曰予有亂臣十人者泰伯篇文也云淈書序作汨音同耳者虞書序云帝釐下土方設居方别生分類作
汨作孔傳云汨治作興也言其治民之功興故為汨作之篇亡云餘並見詩書者舜典云有能俾乂小雅菀栁
云俾予靖之大雅生民云茀厥豐草弗茀音義同)

　　頤艾育養也注汝潁梁宋之間曰艾方言云音義(頤以之反)
疏(頤者易曰頤貞吉育者易旡妄象曰先王以茂對時育萬物注云汝潁梁宋之間曰艾方言云者案方言
云台胎陶鞠養也晉衛燕趙曰台陳楚韓鄭之間曰鞠秦或曰陶汝潁梁宋之間曰胎或曰艾也)
汱渾隕墜也注汱渾皆水落貎音義(汱姑犬反施胡犬反顧徒盖反宜作
汏渾胡本反隕于敏反墜直類反)疏(皆墜落也郭云汱渾皆水落貌春秋僖公十六年經云星隕如雨)
際接翜捷也注捷謂相接續也音義(翜所甲反捷才接反)疏(郭云㨗謂
相接續也際者相㑹之捷也左傳曰爾未際也小雅菀栁云無自瘵焉鄭箋云瘵接也接者曽子問云接祭而
已謂捷速而祭也翜者未詳)

　　毖神溢慎也注神未詳餘見詩書音義(毖音祕溢音逸)疏(謂謹慎也
毖者周書洛誥云夙夜毖祀溢者舍人曰溢行之慎周頌維天之命云假以溢我故注云見詩書)
鬱陶繇喜也注孟子曰鬱陶思君禮記曰人喜則斯陶
陶斯詠詠斯猶猶即繇也古今字耳音義(陶徒刀反繇音由一音遥)
疏(皆謂歡悦鬱陶者心初悦而未暢之意也注云孟子曰鬱陶思君者案孟子象徃入舜宫舜在牀琴象曰
鬱陶思君爾忸怩趙氏注云象見舜正在牀鼓琴愕然反辭曰我鬱陶思君故來爾辭也忸怩而慙是其情也
云禮記曰人喜則斯陶陶斯詠詠斯猶者下檀弓文鄭注云鬱陶陶也咏謳也猶當為摇聲之誤也摇謂身動
摇也秦人猶摇聲相近云猶即繇也古今字耳者言禮記猶即此經繇也古今字異耳)

　　馘穧獲也注今以獲賊耳為馘獲禾為穧並見詩音義
(馘古獲反本又作聝音同穧本作齊同才細反依注字宜從禾獲户郭反)疏(皆謂克獲也注云今以獲賊耳
為馘者大雅皇矣云攸馘安安毛傳云不服者殺而獻其左耳曰馘魯頌泮水云在泮獻馘鄭箋云馘所格首
之左耳皆謂臨陣格殺之而取其耳也云獲禾為穧者小雅大田云此有不歛穧穧者禾之鋪而未束故云獲
禾為穧是並見詩)

　　阻艱難也注皆險難音義(難奴旦反注同一音如字)疏(皆險難也秦風□葭云道
阻且長商書説命云非知之艱)

　　剡㗉利也注詩曰以我剡耜音義(剡羊冉反㗉力約反詩本作畧耜音似)
疏(皆耜之利也小雅大田云以我覃耜剡覃音義同周頌載芟云有畧其耜㗉畧音義同)

　　允任壬佞也注書曰而難任人允信者佞人似信壬猶
任也音義(任而鴆反又而滛反注同壬而今反注同)疏(皆謂諂佞也允信也佞人似信任者孫炎
云似可任之佞也虞書舜典云而難任人壬猶任也臯陶謨云何畏乎巧言令色孔壬)

　　俾□抨使也注皆謂使令見詩俾□抨使從也注四者
又為随從音義(俾必尒反拼北萌反以利使人曰拼從手抨普耕反案字書拼抨並音普耕補
耕二反訓義亦同今既二字相随故多互其讀也亦從手彈也字又作伻音同使人也令力呈反)疏(皆謂
使令随從也注云見詩者魯頌閟宫云俾爾熾而昌大雅桑柔云并云不逮拼并音義同抨義亦同此皆為使
令也俾拼抨使四者又為随從)

　　儴仍因也注皆謂因縁音義(儴樊孫如羊反引論語其父攘羊釋之作攘注云因
來而盜曰攘施息羊反)疏(皆因縁也費誓曰無敢冦攘鄭注云因其亡失曰攘儴攘音義同施博士讀曰
襄周書君奭云襄我二人郭無明説義得兩通論語云仍舊貫)

　　董督正也注皆謂御正音義(督多毒反)疏(皆謂御正也虞書大禹謨云董之用
威春秋僖公十三年左傳云謂督不忘)

　　享孝也注享祀孝道音義(享虚丈反下注同)疏(享祀孝道也小雅信南山云享
扵祖考)

　　珍享獻也注珍物宜獻榖梁傳曰諸侯不享覲疏(致物扵尊
者曰獻珍者珍物宜獻也享者周禮大行人云廟中将幣三享鄭司農云三享三獻也注云榖梁傳曰諸侯不
享覲者隠五年文)

　　縱縮亂也注縱放掣縮皆亂法也音義(縱于用反縮所六反掣昌世反)
疏(縱放掣縮皆亂法也大雅民勞云無縱詭随)

　　探簒俘取也注書曰俘厥寳玉簒者奪取也探者摸取
也音義(探吐南反簒初患反俘音孚摸亡各樓胡二反)疏(郭云探者摸取也簒者奪取也李廵曰囚
敵曰俘伐執之曰取注云書曰俘厥寳玉者商書序云夏師敗績湯遂從之遂伐三朡俘厥寳玉孔氏云俘取
也)

　　徂在存也注以徂為存猶以亂為治以曩為曏以故為
今此皆詁訓義有反覆旁通美惡不嫌同名音義(治直吏反
曩乃朗反曏許亮反)疏(鄭風出其東門云匪我思且鄭箋云非我思存也徂且音義同在訓存者常語也上
云徂徃也徃則非存故郭氏引類以曉人也注云美惡不嫌同名者案隠七年公羊傳云貴賤不嫌同號美惡
不嫌同辭何休云若繼體君亦稱即位繼弑君亦稱即位皆有起文美惡不嫌同辭是也若此篇徃也死也亦
稱徂是惡也存也亦稱徂是美也各有其義故云美惡不嫌同名)

　　在存省士察也注書曰在璿璣玉衡士師官亦主聼察
存即在音義(省息井反璿音旋又音璇)疏(謂審察也虞書舜典云在璿璣玉衡以齊七政存即
在也省謂視察吾日三省吾身士者理獄之官亦主聽察虞書舜典舜命臯陶云汝作士)

　　烈枿餘也注晉衛之間曰蘖陳鄭之間曰烈音義(枿五割反
本或作□又作木注作蘖並同説文作􁆧以□木為古文蘖為或體云伐木之餘)疏(謂遺餘也詩大雅雲
漢序云宣王承厲王之烈李廵曰枿槁木之餘也商書盤庚云若顛木之有由蘖枿蘖音義同注云晉衛之間
曰蘖陳鄭之間曰烈者方言文)

　　迓迎也注公羊傳曰跛者迓跛者音義(迓五駕反跛布我反)疏(謂相
逢迎也注云公羊傳曰跛者迓跛者此成二年傳文案彼云晉卻克與臧孫許同時而聘于齊蕭同姪子者齊
君之母也踊扵棓而窺客則客或跛或眇扵是使跛者迓跛者眇者迓眇者是也引之以證迓為迎也宣三年
左傳曰狂狡輅鄭人杜注云輅迎也周禮秋官有訝士及聘禮云厥明訝賓扵館鄭注皆云訝迎也召南鵲巢
云百兩御之鄭注云御迎也字形雖别音義實同盖以作非一人致兹異也當以迓為正字餘皆假借)
元良首也注左傳曰狄人歸先軫之元良未聞音義(軫之
忍反)疏(謂頭首也注云左傳曰狄人歸先軫之元者僖三十三年狄伐晉及箕八月戊子晉侯敗狄扵箕郤
缺獲白狄子先軫曰匹夫逞志于君而無討敢不自討乎免胄入秋師死焉秋人歸其元面如生是也引證元
為首良未詳)

　　薦摯臻也注薦進也摯至也故皆為臻臻至也音義(薦遭
練反摯之二反臻則中反)疏(臻至也薦進執摯皆所以表至也)

　　賡揚續也注書曰乃賡載歌揚未詳音義(賡古孟反沈孫音庚説文
以為古文續續似欲反)疏(謂相繼續也注云書曰乃賡載歌者虞書益稷文)

　　祔祪祖也注祔付也付新死者扵祖廟祪毁廟主音義
(祔音附郭音付祪俱毁反)疏(謂先祖也説文云祔後死者合食於先祖也郭云祔付也付新死者扵祖廟士
虞記云明日以其班祔毁廟之主曰祪)

　　即尼也注即猶今也尼者近也尸子曰悦尼而來逺音
義(尼本亦作昵同女乙反謝羊而反顧奴啟反下同)疏(尼近言也即今相近也)

　　尼定也注尼者止也止亦定疏(尼詁為止止即定舍人曰尼者私之定也)
邇幾暱近也注暱親近也音義(幾音機又音祈暱女乙反)疏(皆謂殆近也邇
者鄭風東門之墠云其室則邇幾者聘義曰日幾中而後禮成暱者郭云親近也小雅菀栁云無自暱焉)
妥安坐也注禮記曰妥而后傳命音義(妥郭他回反沈他果反傳直攣
反)疏(妥定之坐也注云禮記曰妥而后傳命者案士相見禮曰凡言非對也妥而后傳言鄭注云凢言謂
已為君言事也妥安坐也傳言猶出言也此言禮記曰妥而后傳命者傳冩誤也或所見本異)

　　貉縮綸也注綸者繩也謂牽縳縮貉之今俗語亦然音
義(貉亡白反下同施胡各反綸音倫繩音乗)疏(注云綸者䋲也謂牽縳縮貉之今俗語亦然者據時驗而
言也大雅綿篇云其繩則直縮板以載)

　　貉嗼安定也注皆静定見詩音義(嗼音莫本亦作莫)疏(皆静定也大雅
皇矣云貉其徳音毛傳云貊静也鄭箋云徳正應和曰貉嗼者皇矣文云求民之莫鄭箋云求民之定謂所歸
就也貉貊嗼莫音義同安者小雅斯干云乃安斯寝)

　　伊維也注𤼵語辭伊維侯也注詩曰侯誰在矣互相訓
疏(皆𤼵語辭轉互相訓弼谷風云伊余來暨大雅大明云維此文王小雅六月云侯誰在矣)

　　時寔是也注公羊傳曰寔來者何是來也音義(寔音石)疏
(是此也秦風駟驖云奉時辰牡注云公羊傳曰寔來者何是來也者案春秋桓五年冬州公如曹六年春正月
寔來公羊傳曰寔來者何猶曰是人來也引之證寔為是也)

　　卒猷假輟已也注猷假未詳音義(卒子恤反又作□下同猷音由假古雅反
輟丁劣反已音以)疏(皆謂終已也卒者終夀之已也輟止已也論語云耰而不輟)

　　求酋在卒就終也注詩曰嗣先公爾酋矣成就亦終也
其餘未詳音義(酋在由反又子由反郭音遒就如字或作噈子六子合二反又作殧同)疏
(皆謂終盡也求者大雅下武云世徳作求郭云詩曰嗣先公爾酋矣者大雅卷阿文卒者弼風日月云畜我不
卒就者凡事物成就亦終也)

　　崩薨無禄卒殂落殪死也注古者死亡尊卑同稱耳故
尚書堯曰殂落舜曰陟方乃死音義(薨火𢎞反殂音徂本又作徂殪於計
反稱尺證反)疏(此皆死之别稱也曲禮云天子死曰崩諸侯曰薨大夫曰卒士曰不禄庻人曰死鄭注云
異死名者為人褻其無知若猶不同然也自上顛壊曰崩薨顛壊之聲卒終也不禄不終其禄死之言澌也精
神澌盡也又曰夀考曰卒短折曰不禄鄭注云禄謂有徳行任為大夫士而不為者老而死從大夫之稱少而
死從士之稱此云無禄者即彼之不禄也徂落者李廵曰徂落堯死之稱注云古者死亡尊卑同稱耳故尚書
堯曰徂落舜曰陟方乃死者皆虞書舜典文也謂之徂落者盖徂為徃也言人命盡而徃落者若草木葉落也
殪者案隠九年左傳云衷戎師前後擊之盡殪杜注云殪死也)












　　爾雅注疏卷一


　　爾雅注疏卷一考證

　　釋詁第一○鄭樵曰詁故也古人之言也故從言以古
人之言於今有訛轉故作釋詁以五方之言於此有
異同故作釋言然古人之言亦有五方之異五方之
言亦有古今不同故釋詁釋言二篇雖各有注其義
互通

　　權輿始也注胡不承權輿○詩秦風權輿篇作于嗟乎
不承權輿

　　箌昄晊將業蓆大也注箌義未聞○韓詩云箌彼甫田
詩小雅甫田篇本作倬彼甫田韓詩為箌篇海以為
與罩同則又迥非倬義矣鄭樵曰説文云箌草大也
晊日照之所及也

　　儀若祥淑鮮省臧嘉令類綝彀攻榖介徽善也注省綝
彀未詳其義○(臣照)按詩大雅皇矣篇帝省其山鄭
箋省善也又禮大傳省于其君注善于其君謂免于
大難也綝玉篇善也集韻音森或作襂襂纚衣裳毛
羽垂貎楚辭九懐舒佩兮綝纚木華海賦被羽翮之
襂襹後漢輿服志諸古麗圭襂閨緑加上之服禁絶
之彀孟子羿之教人射必志于彀詩大雅行葦篇敦
弓既句注句彀通射至於彀射之善也

　　靖惟漠圖詢度咨諏究如慮謨猷□基訪謀也注如未
詳○(臣照)按凡曰何如皆謀議未定之辭也如當同
茹詩周頌臣工篇来咨来茹猷與猶同詩小雅小旻
篇謀猶囘遹我視謀猶不我告猶哀哉為猶謀又同
謨淮南引皇皇者華之詩作周爰諮謨

　　黄髪鯢齒鮐背耉老夀也注齯齒齒墮更生細者○陸
本墮作隋

　　允孚亶展諶誠亮詢信也注方言曰荆吴淮泗之間曰
展○諶詩大雅蕩之篇天命匪諶説文作天命匪忱
陸本淮泗作淮汭諸本同作淮泗(臣照)按方言注曰
汭水名也音芮則應從陸本

　　粤于爰曰也○鄭樵曰粤亦作越通作曰曰於也(臣照)
按曰古又通作聿王應麟詩攷楚辭章句引詩大雅
緜之篇作予聿有奔走予聿有先後

　　㪉郃盍翕仇偶妃匹㑹合也○(臣照)按郃本同洽詩大
雅大明篇在郃之陽注洽水名在同州郃陽夏陽縣
今流已絶故去水而加邑正韻洽合也詩小雅正月
篇洽比其鄰注洽比皆合也

　　忥諡溢蟄慎貉謐顗頠密寜静也注忥顗頠未聞其義
○(臣照)按忥集韻欷去聲說文靜也又息也忥與忾
同又同忔廣韻靜也史記周本紀棄為兒時忔如巨
人之志諡石經作謚溢詩周頌維天之命篇假以溢
我說文作誐以溢我廣韻作誐以謐我謐同密禮記
引周頌昊天有成命篇夙夜其命宥宻賈誼新書叔
向曰宥謐者寕也顗音螘說文謹莊貎頠音隗說文
頭閑習也注低仰便也廣韻間習容止也

　　隕殞湮下降墜摽蘦落也○石經殞作碩

　　命令禧畛祈請謁訊誥告也注禧未聞○(臣照)按禧本
通釐史記孝文紀祠官祝釐師古注釐本作禧假借
用耳然則禧有告于神明之義故曰告也

　　矢雉引延順薦劉繹尸旅陳也○陸本矢作𡱁

　　尸寀也注謂寀地○鄭樵曰舊注謂寀地非此即竂寀
之宷故亦從寀而下文又申云寀竂官也(臣照)按鄭
樵之意以下文寀竂官也竂官二字連讀郭璞注曰
官地為寀同官為竂則寀與寮各為句而以官也二
字觧之若然則兩寀字不應覆舉矣故鄭樵不從之

　　永羕引延融駿長也注羕所未詳○韓詩外傳引漢廣
之詩江之漾矣薛漬曰漾長也說文作羕

　　犯奢果毅剋㨗功肩堪勝也注陵犯誇奢果毅皆得勝
也書曰西伯堪黎○陸本誇作夸果作惈黎作􁇈鄭
樵曰堪亦作戡

　　亹亹蠠沒孟敦勗釗茂劭勔勉也注釗孟未聞○(臣照)
按楊子方言釗薄勉也秦晉曰釗自闗而東周鄭之
間曰勔釗齊魯曰勗兹又周書釗我周王當是勉意
鄭樵曰孟即暋也皆方俗之語又廣韻勉也班固幽
通賦盍孟晉以迨羣辰倐忽其不再注孟進勉進也
猶猛進也

　　台朕賚畀卜陽予也○(臣照)按台同貽又同飴詩周頌
思文篇貽我來牟漢書作飴我釐麰又按朕陽無與
字義賚畀卜無余字義兩不相蒙鄭樵曰據予本予
我之予又為賜予之予樵疑此當言台朕陽予也謂
我也賚畀卜予也謂與也以二字同文故誤耳其說
亦通

　　肅延誘薦餤晉寅藎進也注寅未詳○(臣照)按書臯陶
謨同寅協恭今以寅為敬義則同寅即是協恭不須
複說若作進解則同進而協恭于理為長

　　暀暀皇皇藐藐穆穆休嘉珍禕懿鑠美也○石經禕作
褘張衡東京賦漢帝之徳侯其禕而註美也

　　闗闗噰噰音聲和也○鄭樵曰據二文一義者皆當在
釋訓部恐誤在此

　　從申神加弼崇重也注神所未詳○(臣照)按神又作抻
與伸同集韻抻物長也伸申也易繋辭曰神而明之
存乎其人又氣之申者為神

　　揫歛屈收戢蒐裒鳩樓聚也○鄭樵曰蒐通作搜樓通
作摟

　　壑阬阬滕徴隍漮虛也注滕徴未詳○鄭樵云阬有二
文無義其一為衍者耳(臣照)按滕易咸卦滕口說也
騁虚辭為滕其口說則滕有虚義

　　恙寫悝盱繇惨恤罹憂也○鄭樵曰繇通作摇詩王風
云中心摇摇

　　倫勩邛敕勤愉庸癉勞也○石經勩作□鄭樵曰愉
心勞也或云愉即瘉也

　　勞来強事謂翦篲勤也注翦篲未詳○鄭樵曰來賚也
謂賚其勤也强勉也事有所事也翦篲未詳(臣照)按
左傳戎子駒支曰我諸戎除翦其荆棘驅其狐狸豺
狼以為先君不侵不畔之臣至扵今不貳史記列傳
騶子適趙平原君側行襒席如燕昭王擁篲先驅除
翦擁篲皆古人服勤之事故曰勤也

　　禄祉履戩祓禧禠祜福也注詩曰祓祿康矣禠禧書傳
少見其義未詳○(臣照)按今詩作茀禄爾康矣然則
茀祓古通也禠張衡東京賦祈禠禳災禧通釐賈誼
傳上方受釐宣室注言受神之福

　　噊幾烖殆危也注噊烖未詳○(臣照)按禮禮運鳯以為
畜故鳥不矞注矞又作獝驚飛貎疑矞與噊同烖禮
記中庸烖及其身者也詩大雅召旻篇不烖我躬然
則烖固危義

　　治肆古故也注治未詳○鄭樵曰治疑為始

　　肆故今也○鄭樵曰此各随詩書之文有其義故展轉
釋之

　　埤竺腹厚也○竺鄭樵作笁注笁與篤同古文工即馬
字

　　鞠訩溢盈也○鄭樵曰訩無盈義但引文耳

　　訖徽妥懐安按替戾底廢尼定曷遏止也注徽未詳○
(臣照)按易坎卦繋用徽纆說文徽三紏繩也玉篇徽
大索也然則徽有止義

　　豫射厭也注豫未詳○(臣照)按書太甲王懋乃徳視乃
烈祖無時豫怠然則豫有厭義鄭樵曰豫怠也射即
斁也

　　梏梗較頲庭道直也○(臣照)按郭注云皆正直也而邢
疏未申其說鄭樵曰梏未聞今考禮緇衣引詩有梏
徳行射義棲皮曰鵠注鵠之言梏梏直也言人正直
乃得中也梗木之正直者周禮天官女祝以時招梗
禬禳以除時疾鄭樵曰梗即鯁亮之鯁較詩衞風淇
澳篇猗重較兮注兩輢上出軾者廣韻與校通集韻
豆中央直者為校鄭樵曰較所謂較然也頲說文狹
頭頲也當是彊項不屈之貎道王應麟詩攷周詩周
道挺挺又小雅大東篇周道如砥其直如矢然則皆
有直義

　　弼棐輔比俌也注書曰天威棐忱○(臣照)按今本作天
畏棐諶威畏通用如洪範威用六極史宋世家引作
畏用書天明畏即明威詩蠻荆來威畏也陸本忱作
諶

　　昌敵彊應丁當也○陸本彊作壃

　　嗟咨􁅨也○鄭樵本􁅨作䰈

　　閑狎串貫習也○陸本貫作慣

　　挋拭刷清也○鄭樵曰挋即振也

　　鴻昏於顯間代也注於義未詳○(臣照)按鴻昏於顯四
字為句間代也三字為句古字於同烏歎辭曰於戲
亦曰烏虖可騐扵篆文本象烏形今但以為歎辭及
語辭遂無以為鴉烏字者矣鴻以秋來以春去故曰
昏烏以曉鳴以暮集故曰顯間代之義也

　　衛蹶假嘉也注詩序曰假樂嘉成王也餘未詳○鄭樵
曰時俗訝其物則曰衞蹶與衞亦不相遠但方俗語
有差耳

　　棲遲□休苦㕟齂呬息也○石經□作憩

　　郡臻仍廼侯乃也注廼即乃餘未詳○鄭樵曰臻重至
也侯維也維亦乃也乃引詞也不絶之義也

　　歴傅也○(臣照)按上文云歴秭算數也又申之曰歴敷
也傅與敷同五經文字曰□經典相承𨽻省作敷書
舜典敷奏以言前漢書宣帝紀傅奏其言注師古曰
傅讀曰敷詩商頌長發篇敷奏其勇大戴禮作傅奏
其勇敷傅通用者多矣此節蓋申上文之義謂天官
家之法從一而衍之至于萬億及秭有敷義焉郭注
邢疏以附近觧之似失其意

　　艾歴覛胥相也注艾歴未詳○鄭樵曰艾即乂也察乂
治也歴編閱也胥共視也皆有相視之義

　　乂亂靖神弗淈治也注神未詳○(臣照)按王應麟詩攷
戰國䇿引小雅菀桞篇上天甚神無自瘵也今文作
甚蹈然則神有治義

　　際接翜㨗也疏翜者未詳○(臣照)按翜說文㨗也飛之
疾也按六書正譌翣别作翜所甲反㨗也集韻又與
霎霅同左思呉都賦靸霅驚㨗注靸霅走㨗貎馬融
廣成頌霅爾雹落亦言㨗也俗語謂瞬息為一霅

　　馘穧獲也注獲禾為穧○陸本獲作穫

　　元良首也注良未聞○鄭樵曰元從上從人其文象人
身之首也良未聞(臣照)按書太甲一人元良故曰首
也元良二字連讀郭鄭邢俱讀斷遂致良不得為首
義

　　賡揚續也注揚未詳○(臣照)按書曰賡揚文武之光命
盖正釋此賡揚字言賡揚即繼續也郭邢皆讀斷遂
致揚無續義

　　貉縮綸也○(臣照)按縮釋器繩之謂之縮之注縮者約
束之博物志綸似宛轉䋲然則此貉字當作絡字解
絡亦纒繞束縛也郭注云今俗語亦然然則貉縮二
字亦應連讀北魏顔之推家訓引時諺有絡索阿姑
餐之語則貉縮誠古諺字轉為絡索耳不應音陌

　　求酋在卒就終也注詩曰嗣先公爾酋矣成就亦終也
餘未詳○陸本求作殏終作□鄭樵曰求下武世徳
作求卷阿云嗣先公爾酋矣在未詳(臣照)按嗣先公
爾酋矣詩經作似先公酋矣無爾字在當是詩小雅
小弁篇天之生我我辰安在之在










　　爾雅注疏卷一考證

　　欽定四庫全書

　　爾雅注疏卷二

　　晉郭璞注　唐陸徳明音義　宋邢昺疏

　　釋言第二音義(言魚鞬反詩傳云直言曰言書傳云言辭章也東方　朔云誦詩九萬言謂
一字為一言也説文從口從辛聲左傳云介之推曰言身之文也仲尼曰言以足志文以足言廣雅云言
從也此釋言篇者釋古今之訓義)疏(説文曰直言曰言仲尼曰言以足志介之推曰言身之文也然
則言者發於志而形於聲所以文章於身者也論語曰詩三百一言以蔽之曰思無邪左傳趙簡子稱子
太叔遺我以九言皆以一句為一言也漢書東方朔云十六學詩書誦二十二萬言則以一字為一言也
雖一句一字有異要以今古方國殊別學者莫能通是以方言云皆古今語也初別國不相徃来之言也
今或同而舊書雅記故俗語不失其方而後人不知故為作釋是曰釋言)

　　殷齊中也注書曰以殷仲春釋地曰岠齊州以南音義
(中如字又音仲又知衆反距又作岠同音巨)疏(殷齊皆謂正中也注書曰以殷仲春者堯典文案彼云日
中星鳥以殷仲春孔安國以殷為正中正義同故也云釋地曰岠齊州以南者彼注云岠去也齊中也謂中州
為齊州是齊得為中也)

　　斯誃離也注齊陳曰斯誃見詩音義(斯私貲所宜二反誃尺氏反)疏
(斯析誃張皆分離也孫炎曰斯析之離郭云齊陳曰斯者方言文陳風墓門云斧以斯之是也云誃見詩者小
雅巷伯云哆兮侈兮成是南箕鄭箋云因箕星之哆而又侈大之是也誃侈音義同)

　　謖興起也注禮記曰尸謖音義(謖所六反)疏(謖興皆作起也禮記曰尸謖者
祭統文也)

　　還復返也注皆迴返也音義(還音旋復音服返音反說文同云春秋傳作□從彳)
疏(皆迴返也春秋書師還又曰至河乃復之類是也)

　　宣徇徧也注皆周徧也音義(徇本又作侚樊本作□並辭峻反郭音廵張揖字詁
云徇今廵施音詢進本又為均序徧古遍字)疏(皆周徧也大雅江漢云来旬来宣毛傳云旬徧鄭箋云宣
徧是皆為周徧也徇旬音義同)

　　馹遽傳也注皆傳車驛馬之名音義(馹而實反郭音義云本或作□聲類
云亦馹字同遽其據反傳也張戀反注同車音居)疏(皆傳車驛馬之名文十六年左傳曰楚子乗馹㑹師
於臨品又僖三十三年云使遽告於鄭又成五年曰晉侯以傳召伯宗是皆謂今驛也)

　　蒙荒奄也注奄奄覆也皆見詩音義(蒙莫公反小爾雅云覆也覆音副)
疏(皆謂奄覆唐風云葛生蒙楚孫炎曰荒大之奄周南云葛藟荒之故郭云皆見詩)

　　告謁請也注皆求請也音義(告古毒反)疏(皆謂求請也成二年左傳曰郤克對
齊侯曰晉與魯衛兄弟也来告曰大國朝夕釋憾扵敝邑之地詩序云無險詖私謁之心)

　　肅噰聲也注詩曰肅噰和鳴音義(噰於容反)疏(和樂聲也注詩曰肅噰和
鳴者周頌有瞽文也)

　　格懷来也注書曰格爾衆庶懐見詩疏(謂招来也注書曰格爾衆庶者
商書湯誓文也云懐見詩者周頌時邁云懐柔百神)

　　畛厎致也注皆見詩傳音義底畛(之忍反之視反)疏(曲禮曰畛於鬼神昭元年
左傳叔向曰底禄以徳周頌下武篇云耆定爾功毛傳曰耆致也王肅云致定其大功謂誅紂定天下是毛讀
耆為底故注云見詩傳)

　　恀怙恃也注今江東呼母為恀音義(恀音是怙音户恃音市)疏(皆依
恃也郭云今江東呼母為恀小雅蓼莪云無父何怙無母何恃是也)

　　律遹述也注皆叙述也方俗語耳音義(遹古述字一音餘橘反)疏
(皆叙述也方俗語異耳律管所以述氣遹者述行之也大雅文王有聲云遹駿有聲之類是也)

　　俞畣然也注禮記曰男唯女俞畣者應也亦為然音義
(俞羊朱反畣古答字一本作荅唯維癸反應音譍)疏(皆然應也注禮記曰男唯女俞者内則文也畣古荅
字故為應也)

　　豫臚叙也注皆陳叙也音義(臚吕居反)疏(皆陳叙也事豫備者亦有敘也漢書
云典客秦官太初元年更名大鴻臚韋昭曰鴻大也臚陳敘也以禮陳敘扵賓客也又莊子云大儒臚傳是也)
庶幾尚也注詩曰不尚息焉音義(幾音機)疏(尚謂心所希望也注詩曰
不尚息焉者小雅菀栁篇文也鄭箋云尚庶幾也以心所念尚即是庶幾義相反覆故引之)

　　觀指示也注國語曰且觀之兵音義(觀施音館謝音官注同)疏(示謂
呈見於人也注國語曰且觀之兵者案周語穆王將征犬戎祭公謀父諫曰不可先王耀徳不觀兵犬戎氏以
其職来王天子曰予必以不享征之且觀之兵無乃廢先王之訓而王幾頓乎是也論語曰指其掌謂舉掌以
示人也)

　　若惠順也注詩曰恵然肯来音義(肯口等反)疏(順不逆也書曰若稽古謂
順考古道也詩邶風終風云恵然肯来言有順心然後可来是也)

　　敖憮傲也注禮記曰無憮無敖傲慢也音義(敖五刀反憮郭火孤
反沈亡甫反傲五報反)疏(皆謂傲慢周頌絲衣云不吳不敖注禮記曰無憮無敖者投壺文也案彼云魯
令弟子辭曰毋憮毋敖毋偝立毋踰言偝立踰言有常爵是也)

　　幼鞠穉也注書曰不念鞠子哀音義(穉直利反又音稚)疏(方言云穉
年小也曲禮曰幼子常視無誑書曰兄亦不念鞠子哀是皆謂年少也書曰者周書康誥文也)

　　逸諐過也注書曰汝則有逸罰音義(諐去䖍反)疏(皆謂咎過也注書曰
汝則有逸罰者案商書盤庚云惟予一尺有佚罰費誓云汝則有常刑無云汝則有逸罰者師讀不同故也或
者其在今文乎諐者左傳曰禮義不諐之類是也)

　　疑休戾也注戾止也疑者亦止音義(戾力細反)疏(戾止也書曰疑謀勿
成月令云百工休是疑休皆為止也)

　　疾齊壯也注壯壯事謂速也齊亦疾音義(壯阻亮反)疏(急速齊整
皆於事敏速彊壯也)

　　悈褊急也注皆急狭音義(悈本或作極又作亟同紀力反或音戒褊必淺反説文云
小衣也廣雅云褊狭陋也狭戸甲反)疏(悈與亟同大雅靈臺云經始勿亟文王有聲云匪棘其欲禮記引此
詩作匪革其猶革亦急悈亟棘革字雖異音義同魏風葛屨云維是褊心又廣雅云悈謹也褊狭陋也是皆急
狭也)

　　貿賈市也注詩曰抱布貿絲音義(貿音茂字又作□同賈音古)疏(謂市
買賣物也注詩曰抱布貿絲者衛風氓篇文也大雅瞻卬云如賈三倍也)

　　厞陋隱也注禮記曰厞用席書曰揚側陋音義(厞符沸反字又
作陫同側音仄)疏(皆幽隐也注禮記曰厞用席者案有司徹云有司官徹饋饌于室中西北隅南面如饋之
設右几厞用席是也云禮記者誤也云書曰揚側陋堯典文也)

　　遏遾逮也注東齊曰遏北燕曰遾皆相及逮音義(遾嘗例反
逮音代一音徒帝反)疏(逮謂相及也注東齊曰遏北燕曰遾者方言文也)

　　征邁行也注詩曰王于出征邁亦行疏(皆出行注詩曰王于出征者小
雅六月文也云邁亦行者詩云周王于邁是也)

　　圯敗覆也注謂毁覆音義(圯皮美反覆芳服反注同)疏(圯毁敗壊皆傾覆也書曰
祖乙圮于耿)

　　荐原再也注易曰水荐至今呼重蠶為􁓬音義(荐徂薦反又徂
遜反郭徂很反原舎人本作􁓬音同再子代反重直用反又直龍反)疏(皆重再也孫炎云荐草生之再也注
云易曰水荐至者周易坎卦象辭也云今呼重蠶為􁓬者周禮夏官馬質云禁原蠶者是也)

　　憮敉撫也注憮愛撫也敉寧見書音義(憮亡甫反敉亡婢反郭敷靡反
孫敷是反)疏(皆愛撫也方言云東齊邠陶之間謂愛曰憮故上云憮愛撫也云敉寧見書者大誥云予翼以
于敉寧武圖功之類是也)

　　臞脙瘠也注齊人謂瘠為脙音義(臞字又作癯同求俱反脙音求瘠秦昔反)
疏(皆瘦瘠也鄭𤣥周禮注云瘦瞿腐敗郭云齊人謂瘠瘦為脙)

　　桄熲充也注皆充盛也音義(桄孫作光古黄反熲古迥反)疏(孫叔然本桄作
光書曰光被四表說文云熲火光也是皆充盛也)

　　屢暱亟也注親暱者亦數亟亦數也音義(屢力住反暱女乙反亟墟
記反數色角反)疏(亟猶數也詩頌曰屢豐年左傳曰諸夏親暱親暱時恩信必數故注云親暱者亦數)
靡罔無也疏(無不有也詩云靡神不舉書曰罔有攸赦皆是)

　　爽差也爽忒也注皆謂用心差錯不專一音義(忒他得反或作
□)疏(廣異言也爽謂差錯又為忒變孫炎曰忒變雜不一郭云皆謂用心差錯不專一詩衛風云女也不
爽大雅瞻卬云鞠人忮忒)

　　佴貳也注佴次為副貳音義(佴而志反)疏(佴次也次即副貳之貳)
劑翦齊也注南方人呼翦刀為劑刀音義(劑即隨反翦子淺反)疏
(皆為齊截也郭云南方人呼翦刀為劑刀釋噐云金鏃翦羽謂之鍭)

　　饙餾稔也注今呼□飯為饙饙熟為餾音義(饙方云反字又作餴
同説文作□云脩飯也饙餴並同□也字書云一蒸米餾力又反稔字又作餁同而審反􁉙音脩又西九反又
所九反一音孫廣雅饙謂之􁉙也蒼頡篇云􁉙饋也飰字作餅俗作飯同符萬反字林云飯食也扶晚反飤也)
疏(稔熟也孫炎曰蒸之曰饙均之曰餾郭云今呼□飯為饙饙熟為餾說文云饙一蒸米也餾飯氣流也然
則蒸米謂之饙饙必餾而熟之故言饙餾稔也大雅泂酌云可以餴饎饙餴音義同)

　　媵將送也注左傳曰以媵秦穆姬詩曰逺于將之音義
(媵以證反又繩證反方言云媵寄也記也送也)疏(皆謂送行也孫炎曰將行之送也注云左傳曰以媵秦穆
姬者案僖五年晉執虞公及其大夫井伯以媵秦穆姬杜注云秦穆姬晉獻公女送女曰媵以屈辱之云詩曰
逺于將之者邶風燕燕衛莊姜送歸妾之詩也)

　　作造為也音義(造才早反)疏(謂營為也皆見鄭風緇衣篇)

　　餥餱食也注方言云陳楚之間相呼食為餥音義(餥音非餱
音侯呼或作􁏝同)疏(皆飯食也方言云陳楚之間相呼食為餥者案彼云餥飵食也陳楚之内相謁而食
麥饘謂之餥楚曰飵凡陳楚之郊南楚之外相謁而飱或曰飵或曰䬯秦晉之際河隂之間曰䭡䭓此秦語也
大雅公劉云乃裹餱糧○䭡惡恨切䭓五恨切)

　　鞫究窮也注皆窮盡也見詩音義(鞫居六反字又作鞠同究音救)疏(皆窮
盡也大雅雲漢云鞫哉庶正小雅節南山云以究王訩)

　　滷矜鹹苦也注滷苦地也可矜憐者亦辛苦苦即大鹹
音義(滷音魯鹹音咸憐力田反)疏(郭云滷苦地也者謂斥滷可煑鹽者左傳曰表淳滷云可矜憐者亦
辛苦者小雅鴻鴈云爰及矜人鄭箋云可憐之人謂貧窮者是辛苦之人也云苦即大鹹者釋經之鹹也鹹殊
極必苦故以鹹為苦也)

　　干流求也注詩曰左右流之疏(皆求取也論語云子張學干禄注詩曰左右流
之者周南闗雎文也)

　　流覃也覃延也注皆謂蔓延相被及音義(覃徒南反本又作□字孫
叔然云古覃字同蔓音萬延相連不斷也)疏(轉相觧也皆謂蔓延相被及水之流必相延及詩周南云葛之
覃兮)

　　佻偷也注謂苟且音義(佻他雕反郭庴了反偷他侯反)疏(小雅鹿鳴云視民不佻是
也李廵曰佻偷薄之偷郭云謂苟且左傳趙孟曰吾儕偷食朝不謀夕何其長也杜注云言欲苟免目前不能
念長久是謂偷為苟且也)

　　潛深也潛深測也注測亦水深之別名音義(潛㨗鹽反深如字又
尸鴆反測初力反)疏(轉相觧也詩曰潛雖伏矣是深矣潛深又為測郭云測亦水深之别名)
穀鞠生也注詩曰穀則異室音義(鞠居六反)疏(皆生活也注詩曰穀則異
室者王風大車篇文也小雅蓼莪云母兮鞠我)

　　啜茹也注啜者拾食音義(啜常悦反郭音鋭顧豬芮反施丑衛尺鋭二反說文云啜
嘗也廣雅云食也茹音汝食也)疏(說文云啜嘗也郭云啜者拾食禮記檀弓云啜菽飲水大雅烝民云柔則
茹之方言云茹食也吳越凡貪飲食者謂之茹)

　　茹虞度也注皆測度也詩曰不可以茹音義(茹如庶反注同度待
各反注及下同)疏(皆謂測度也注詩曰不可以茹者邶風栢舟文也左傳曰備豫不虞)

　　試式用也注見詩書疏(皆任用也云見詩書者小雅大東云百僚是試雨無正云庶曰
式臧商書盤庚云今予將試以汝遷又云式敷民徳之類是也)

　　誥誓謹也注皆所以約勤謹戒衆疏(皆謹敕也以大義諭衆謂之誥集將
士而戒之曰誓尚書誥誓之類是也故郭云皆所以約勤謹戒衆也)

　　競逐彊也注皆自勉彊音義(彊巨丈反注同又其良反)疏(皆自勉彊也大雅抑
篇云無競維人馳逐者亦强梁也)

　　禦圉禁也注禁制音義(圉本或作御同俱魚吕反)疏(皆謂禁制小雅棠棣云外禦其
務飬馬曰圉亦所以禁制故皆為禁也)

　　窒薶塞也注謂塞孔穴音義(窒豬乙反又下栗反薶亡皆反)疏(皆謂堙塞孔穴
豳七月云穹窒熏䑕大宗伯云以貍沈祭山林川澤是其類也)

　　黼黻彰也注黼文如斧黻文如兩已相背音義(黼字或作􁖇同
音甫白與黒曰黼為斧形黻字或作□同音弗青與黒曰黻黻戾也已音紀)疏(彰眀也言文采著眀也注
云黼文如斧黻文如兩已相背者考工記云白與黒謂之黼黒與青謂之黻釋噐云斧謂之黼葢半白半黒似
斧刄白而身黒黻謂以青黒線刺繡為兩己字相背黼取能斷黻取善惡相背)

　　膺身親也注謂躬親音義(膺於矜反)疏(服膺身先皆謂躬親也)

　　愷悌發也注發發行也詩曰齊子愷悌音義(愷苦亥反悌徒禮反)
疏(謂發明而行也注詩曰齊子愷悌者齊風載驅篇文也毛傳云言文姜扵是樂易然鄭箋云此豈弟猶言
發夕也豈讀當為闓弟古文尚書以弟為圛圛明也然則郭云發發行也是用鄭箋為說)

　　髦士官也注取俊士令居官音義(髦音毛毛中之長毫曰髦士之俊傑者借
譬為名令力呈反)疏(下云髦俊也士者男子之美號言取俊士令居官也大雅棫樸云髦士攸宜是也)
畯農夫也注今之嗇夫是也音義(畯子峻反主田大夫也嗇音色)疏(田畯
一曰農夫孫炎曰農夫田官也皆謂主田大夫也小雅甫田云田畯至喜鄭箋云田畯司嗇今之嗇夫也此注
云今之嗇夫是也然則田畯田官在田司主稼穡故謂之司嗇漢及東晉亦有此官謂之嗇夫故鄭郭皆亡今
之嗇夫也)

　　葢割裂也注葢未詳音義(葢古害反舎人本作害裂音列)疏(割謂以刄裂之也)
邕支載也注皆方俗語亦未詳音義(邕字又作擁)疏(謝氏云邕字又
作擁釋云擁者䕶之載郭云皆方俗語亦未詳)

　　諈諉累也注以事相屬累為諈諉音義(諈謝之睡反郭置睡反諉郭女
睡反顧汝恚反謝音􁍈孫亡楚人曰諈秦人曰諉累本又作纍劣偽反字又作絫同注同屬之欲反)疏(謂相
累及也孫炎曰楚人曰諈秦人曰諉郭云以事相屬累為諈諉)

　　漠察清也注皆清眀音義(漠音莫)疏(樊光云漠然清貌察眀也是皆清眀也)
庇庥廕也注今俗語呼樹䕃為庥音義(庇必寐反又音祕庥字又作休
虚求反郭許州反廕字亦作䕃於鴆反)疏(舎人曰庇蔽也庥依止也郭云今俗語呼樹䕃為庥文七年左
傳云葛藟猶能庇其本根)

　　穀履禄也注書曰既富方穀詩曰福履將之疏(皆福禄也孝經
援神契云禄者録也取上所以敬録接下下所以敬録事上注書曰既富方穀者洪範文云詩曰福履将之者
周南樛木文也)

　　履禮也注禮可以履行見易疏(履又為禮也禮可以履行見易者序卦云物畜
然後有禮故受之以履韓康伯云履者禮也)

　　隱占也注隱度音義(度大各反)疏(占者視兆以知吉㐫也必先隐度故曰隐占也)
逆迎也疏(謂迎迓周書顧命云逆子釗于南門之外)

　　憯曾也注發語辭見詩音義(憯七感反)疏(憯猶言曽也曽則也皆發語辭郭云
見詩者小雅節南山云憯莫懲嗟衛風河廣云曾不崇朝之類是也)

　　増益也注今江東通言増疏(謂饒益也郭云今江東通言増)

　　窶貧也注謂貧陋音義(窶求矩反毛詩傳云窶者無禮)疏(窶者無禮也貧者無財也
由其無財以為禮郭云謂貧陋邶風北門云終窶且貧)

　　薆隱也注謂隱蔽音義(薆烏槩反)疏(薆鄣即隱蔽也)

　　僾唈也注嗚唈短氣皆見詩音義(僾烏槩反唈烏合反)疏(孫炎曰心唈也
郭云嗚唈短氣皆見詩大雅桑柔云亦孔之僾是也)

　　基經也注基業所以自經營基設也注亦為造設疏(基墻
下土也又詁為始作事謀始必經綸也郭云基業所以自經營又為造設)

　　祺祥也注謂徵祥祺吉也注祥吉之先見音義(祺音其下同見
賢遍反)疏(舎人曰祺祥之祥謂徵祥也祥即吉之先見者也故又為吉大雅行葦云夀考維祺)
兆域也注謂瑩界音義(兆廣雅云葬地也本又作垗音同瑩音營)疏(謂瑩墓界域也
孝經曰卜其宅兆廣雅云兆葬地也士喪禮云筮宅冡人營之鄭注云宅葬居也然則筮得吉兆經營之以為
界域也)

　　肇敏也注書曰肇牽車牛疏(謂敏疾也注書曰肇牽車牛者周書酒誥文也)
挟藏也注今江東通言挟音義(挟户牒反)疏(謂隐藏物也郭云今江東通言
挟史記秦有挟書之律)

　　浃徹也注謂霑徹音義(浃子協反郭音接徹直列反霑竹簾反)疏(言潤澤浃洽相
霑徹也)

　　替廢也替滅也注亦為滅絶疏(替謂廢己也小雅楚茨篇云子子孫孫勿替引
之是也替又為絶滅)

　　速徵也徵召也注易曰不速之客疏(轉相觧也皆謂呼召注易曰不速客
者需卦上六爻辭也)

　　琛寳也注詩曰来獻其琛音義(琛勅金反郭舒金反)疏(謂珍寳也舎人曰羙
寳曰琛注詩曰来獻其琛者魯頌泮水文也)

　　探試也注刺探嘗試音義(探吐南反刺七赤反)疏(試謂嘗之也論語曰見不善如
探湯郭云刺探嘗試)

　　髦選也注俊士之選髦俊也注士中之俊如毛中之髦
音義(選宣戀反)疏(廣異言也毛中之長毫日髦士之俊選者是也)

　　俾職也注使供職音義(俾必爾反沈方寐反)疏(俾詁為使言任使供職也)
紕飾也注謂縁飾見詩音義(紕婢寐反謝房彌反郭方寐反飾申職反縁恱面反)
疏(謂縁飾見詩者鄘風干旄云素絲紕之是也)

　　淩慄也注淩懅戰慄慄慼也注戰慄者憂慼音義(淩力升反
案郭注意當作陵埤蒼云淩慄也樊注作凌冰􁏠也力膺反慄音栗懅舊音遽其據反亦謂戰慄也慼字又作
戚七歴反)疏(轉相觧也埤蒼云淩慄也郭言淩懅戰慄則淩陵音義同慄又為慼郭云戰慄者憂慼秦風黄
鳥云惴惴其慄)

　　蠲明也注蠲清明貌茅明也注左傳曰前茅慮無明朗
也音義(蠲古𤣥反又音圭)疏(郭云蠲清明貌樊光云蠲除垢穢使令清明茅亦明也舎人曰茅昧
之明也注左傳云前茅慮無者宣十二年傳文也杜注慮無如今軍行前有斥候蹹伏皆持以絳及白為幡見
騎賊舉絳幡見歩賊舉白幡備慮有無也茅明也或曰時楚以茅為旌幟明即融朗也)

　　猷圖也注周官曰以猷鬼神祗謂圖畫猷若也注詩曰
寔命不猷疏(猷謂圖畫又為若若如也注周禮曰以猷鬼神祗者春官凡以神仕者掌三辰之法
以猷鬼神示之居辯其名物是也詩曰寔命不猷者召南小星文也)

　　偁舉也注書曰偁爾戈音義(偁尺證反)疏(謂興舉也偁爾戈者周書牧誓文也)
稱好也注物稱人意亦為好音義(好呼報反又如字注同)疏(謂美好郭
云物稱人意亦為好)

　　坎律銓也注易坎卦主法法律皆所以銓量輕重音義
(坎字又作欿苦感反銓七全反銓即稱)疏(謂銓量也樊光曰坎卦水也水性平律亦平銓亦平郭云易坎
卦主法者說卦云坎為水水平故主法云法律皆所以銓量輕重者白虎通云水之為言準也律歴志云繩直
生準準正則平衡而鈞權矣又曰權衡者衡平也權重也衡所以任權而鈞物平輕重也本起於黄鍾之重一
龠容千二百黍重十二銖兩之為兩兩者兩黄鍾律之重是法律皆所以銓量輕重也)

　　矢誓也注相約誓疏(相約誓也鄘柏舟云之死矢靡它)

　　舫舟也注竝兩船音義(舫方訪反又音方並字又作併歩頂反)疏(謂並兩船釋水
曰大夫方舟)

　　泳游也注潛行游水底音義(泳音詠底丁禮反)疏(謂潛行游水底也邶谷風云泳之游之)

　　迨及也注東齊曰迨音義(迨音待)疏(謂相及也注東齊曰迨者方言文也)
㝠幼也注幼穉者冥昧音義(冥覓經反字林亡經亡定二反)疏(謂幼少也郭云
幼穉者冥昧小雅斯干云噦噦其冥)

　　降下也音義(降古巷反下音如字一讀降音户江反下音户嫁反)疏(召南草蟲云我心則降)
傭均也注齊等音義(傭勑恭反均音鈞)疏(謂齊等也小雅節南山云昊天不傭)
彊暴也注彊梁淩暴音義(暴字又作虣同蒲報反)疏(彊梁者好淩暴於物詩序
云彊暴之男)

　　窕肆也注輕窕者好放肆肆力也注肆極力音義(窕吐彫反
好呼報反)疏(窕輕也肆放也輕窕者好放肆肆又為極力)

　　俅戴也注詩曰載弁俅俅音義(俅音求弁音卞)疏(謂頭戴也注詩曰載弁俅
俅者周頌絲衣文也)

　　瘞幽也注幽亦薶也音義(瘞於例反又於計反或作卷同薶莫皆反)疏(皆謂薶藏)
氂罽也注毛氂所以為罽音義(氂力知反又力才反李本作毳吕銳反罽居例
反)疏(毛氂所以為罽舎人曰氂所謂毛罽也胡人續羊毛而作衣然則罽者織毛為之若今之毛氍毹以
衣馬之帶鞅也)

　　烘燎也注謂燒燎煁烓也注今之三隅竈見詩音義(烘沈
顧火公反郭巨㐫反孫音恭字林巨㐫甘㐫二反燎力皎反又力召力弔二反煁市針反烓郭音恚字林口頴
反說文云行竈也顧口井烏擕二反隅音虞竈則到反)疏(舍人曰烘以火燎也煁烓竈也郭云烘謂燒燎
煁今之三隅竈也然則烓者無釡之竈其上然火謂之烘本為此竈上以然火照物若今之火鑪也注云見詩
者小雅白華云樵彼桑薪卭烘于煁是也)

　　陪朝也注陪位為朝音義(陪蒲回反朝直遥反注同)疏(臣見君曰朝朝之列位必
陪重是陪位為朝也)

　　康苛也注謂苛刻音義(苛音何)疏(注謂苛刻案苛者毒草名為政刻急者取譬焉
禮記孔子曰苛政猛於虎苛名康者以康安也苛刻者心安之左傳曰州吁阻兵而安忍其類也)
樊藩也注謂藩籬音義(樊音煩藩方元反籬力支反)疏(孫炎曰樊圃之藩也郭曰
謂藩籬藩以細木為之齊風東方未明云折栁樊圃小雅青蠅云營營青蠅止於榛毛傳云棘榛所以為藩是
也)

　　賦量也注賦稅所以評量音義(量音良一音亮評音病)疏(謂賦稅也郭亡
賦稅所以評量方言云評均賦也燕之北鄙東齊北郊凡相賦斂謂之平均是評量也)

　　粻糧也注今江東通言粻音義(粻音張字林又文庚反糧音良)疏(謂粻食也
郭云今江東通言粻王制云五十異粻)

　　庶侈也注庶者衆多為奢侈庶幸也注庶幾僥倖音義
(侈昌氏反又尸氏反幾音機僥古堯反倖朝耿反與幸通用)疏(富庶者多奢侈郭云庶者衆多為奢侈書
曰禄不期侈庶又為幸望郭云庶幾僥倖僥者求見親御也幸與倖通用之)

　　筑拾也注謂拾掇音義(筑音竹掇丁活反說文云拾取)疏(拾謂拾掇金縢云几大木
所偃盡起而築之馬融云起其木拾其禾)

　　奘駔也注今江東呼大為駔駔猶麤也音義(奘徂朗反秦晉謂大
為奘駔在魯反又子郎反沈集注本作□音同孫二夲並作將且而無奘駔沈集衆本合為一字􁏝火乎反或
作呼同)疏(皆謂大也秦晉謂大為奘郭云今江東呼大為駔駔猶麤也)

　　集會也疏(說文云集若羣鳥在林木之上故曰集指事也故經典通謂聚㑹為集)

　　舫泭也注水中􁈿筏音義(舫謝音方詩亦作方施甫訪反樊本作坊符方反又音方
泭郭音孚字或作□同樊本作坿沈音附􁈿皮佳反本又作􁇌同筏音伐方言云泭謂之􁇌􁇌謂之筏秦晉通
語)疏(孫炎曰舫水中為泭筏也郭云水中􁈿筏方言云泭謂之􁈿􁈿謂之筏筏秦晉之通語也周南漢廣
云不可方思論語曰乗桴浮于海注云桴編竹木大曰栰小曰桴是也舫方泭桴音義同)

　　洵均也注謂調均洵龕也注未詳音義(洵郭音廵注同謝音荀下句放
此龕苦南反字或作含)疏(李廵曰洵徧之均也郭云謂調均大雅桑柔云菀彼桑柔其下侯旬毛傳云旬
言隂均也然則洵旬音義同洵又為龕未詳)

　　逮遝也注今荆楚人皆云遝音義(逮音代一音大計反遝孫郭徒答反)疏
(亦謂相及方俗語異爾郭云今荆楚人皆云遝)

　　是則也注是事可法則疏(是不非也則法效也郭云是事可法則言不非之事乃可
為人法則)

　　畫形也注畫者為形像音義(畫胡卦反)疏(郭云畫者為形象考工記云畫繪之
事土以黄其象方天時變火以圜山以章水以龍鳥獸虵是畫者為形象也)

　　賑富也注謂隱賑富有音義(賑之忍反又之人之刄二反字林云富也刄引反)
疏(皆豐財也郭云謂隐賑富有)

　　局分也注謂分部音義(局彊六反分符問反注同)疏(成十六年左傳云離局姦也杜
注云逺其部曲為離局)

　　懠怒也注詩曰天之方懠音義(懠才計反)疏(舎人日懠怒聲也注云詩曰天
之方懠者大雅板之文也)

　　僁聲也注謂聲音音義(僁音屑動草聲也郭音與稷契同施私秩反字又作屑)疏
(郭云謂聲音言聲音僁僁然也)

　　葵揆也注詩曰天子揆之揆度也注商度音義(葵求維反揆其
水反度徒各切注同)疏(轉相觧也皆謂商度注詩曰天子揆之者小雅采菽文也鄘風定之方中云揆之以
日)

　　逮及也疏(亦謂相及也大雅桑柔云荓云不逮)

　　惄飢也注惄然飢意音義(惄本又作惄同奴歴反)疏(李廵云惄宿不食之飢也
郭云惄然飢意周南汝濆云惄如調飢毛傳云惄飢意也鄭箋釋云惄思也然則惄之為訓本為思耳但飢之
思食意又惄然故又以為飢惄是飢之意非飢之狀故郭及毛傳皆言飢意鄭箋以為思義相接成也)
眕重也注謂厚重見左傳音義(眕之忍反)疏(謂厚重注見左傳者隐三年衛
大夫石碏曰夫寵而不驕驕而能降降而不憾憾而能眕者鮮矣杜注云如此者少也降其身則必恨恨則思
亂不能自安自重是也)

　　獵虐也注淩獵暴虐疏(獵謂從禽也必暴害於物故云虐郭云淩獵暴虐)
土田也注别二名音義(別彼列反)疏(别地之二名也白虎通云中央者土土主吐含
萬物土之為言吐也釋名云土田耕者曰田田者填也五穀填滿其中也)

　　戍遏也注戍守所以止㓂賊音義(戍式喻反宼苦侯反)疏(遏止也郭云戍
守所以止㓂賊春秋公子買戍衛)

　　師人也注謂人衆疏(師衆也周禮大司馬二千五百人為師故郭云謂人衆)
硈鞏也注硈然堅固音義(硈苦角反鞏九勇反)疏(謂牢固易文言云確乎其不可
㧞又革卦初九云鞏用黄牛之革若如此說硈苦學切當從告說文别有硈苦八切石堅也字雖小異其義則
同)

　　棄忘也音義(棄邱異反忘音亡)疏(心遺忘小雅谷風云棄我如遺)

　　嚻閑也注囂然閑暇貌音義(囂邱刀反又許嬌反)

　　謀心也注謀慮以心

　　獻聖也注諡法曰聰明睿智曰獻疏(郭云諡法曰聰眀睿智曰獻諡法者
周書篇名也)

　　里邑也注謂邑居疏(謂邑居也論語云里仁為羙王制云凡居民量地以制邑)
襄除也注詩曰不可襄也音義(襄四羊反或而羊反)疏(謂除去也注詩曰不
可襄者鄘風墻有茨文也)

　　振古也注詩曰振古如兹猶云久若此疏(言久故也注詩曰振古如
兹猶言久若此者案周頌載芟云匪今斯今振古如兹毛傳云振自也鄭箋云振亦古也言修徳行禮莫不獲
報乃自古而如此所由来者久非適今時是也)

　　懟怨也音義(懟直類反)疏(謂怨恨左傳曰以死誰懟)

　　縭介也注縭者繫也介猶閡音義(縭力知反介音界李孫顧舎人本並云䋠
羅也介别也閡五代反)疏(郭云縭者繫介猶閡以釋水云縭緌也緌繫者則介閡也)

　　號謼也注今江東皆言謼音義(號戸羔反又胡到反謼火故反又如字又作呼)
疏(謂呌謼也小雅賓之初筵云載號載呶郭云今江東皆言謼)

　　凶咎也音義(咎求九反)疏(謂咎惡也通見詩書)

　　苞稹也注今人呼物叢緻者為稹音義(苞補茅反稹謝之忍反郭振真
二音緻直吏反)疏(郭云今人呼物叢緻者為稹孫炎曰物叢生曰苞齊人名曰稹唐風鴇羽云集于苞栩毛
傳云苞稹也鄭箋云稹者根相逼迮梱綴亦謂叢生也)

　　逜寤也注相干寤音義(逜五故反孫本吾字作午吾補反寤五故反)疏(逜謂相干
也寐而覺寤之曰寤郭云相干寤)

　　顁題也注題額也詩曰麟之定音義(顁丁佞反字又作定注同題徒兮反
麟力仁反)疏(皆謂額也注詩曰麟之定者周南麟之趾文也)

　　猷肯可也注詩曰猷来無棄肯今通言音義(肯苦等反或作古□
字字林作□並同)疏(皆肯可也注詩曰猷来無棄者魏風陟岵文也肯今通言者邶風終風云恵然肯来
是也)

　　務侮也注詩曰外禦其務音義(侮亡甫反)疏(謂輕侮也注詩曰外禦其務小
雅常棣文也)

　　貽遺也注相歸遺音義(貽以之反遺唯季反注同歸巨位反)疏(謂相歸遺詩云貽我
握椒)

　　貿買也注廣二名音義(貿音茂)疏(貿市也又為買郭云廣二名詩云抱布貿絲)
賄財也音義(賄火罪反)疏(財帛總名賄周禮冢宰職云商賈阜通貨賄鄭注云布帛曰賄)
甲狎也注謂習狎音義(狎乎甲反)疏(謂狎習也衛風芃蘭云能不我甲左傳曰水懦
弱民狎而玩之)

　　菼騅也菼薍也注詩曰毳衣如菼菼草色如騅在青白
之間音義(菼字又作􁓭他敢反或待感反騅章誰反如騅馬色也薍五患反毳昌銳反)疏(廣異
言也注詩曰毳衣如菼者王風大車文也毛傳云菼騅也藘之初生者也鄭箋云菼薍也以傳觧菼色未辯草
名故定之也郭云菼草色如騅在青白之間者以釋畜云蒼白雜毛騅故也)

　　粲餐也注今河北人呼食為粲音義(粲七旦反飱謝素昆反說文云餔也
字林云水澆飯也本又作餐施七丹反字林作飱云吞食)疏(謂餐食也郭云今河北人呼食為粲鄭風緇衣
云還予授子之粲兮鄭箋云自館還在采地之都我則設餐以授之愛之欲飲食之)

　　渝變也注謂變易音義(渝音榆舎人作䞕同)疏(謂變易也詩曰舎命不渝)
宜肴也注詩曰與子宜之音義(肴音爻)疏(謂肴饌也李廵曰飲食之肴也
注詩曰與子宜之者鄭風女曰鷄鳴文也)

　　夷悦也注詩曰我心則夷疏(謂喜悦也注詩曰我心則夷者召南草蟲文)
顛頂也注頭上音義(顛丁田反)疏(謂頭上也詩曰有馬白顛)

　　耋老也注八十為耋音義(耋田結反孫他結反云老人面如鐵色)疏(耋鐵也孫
炎曰老人面如鐵色郭云八十為耋詩秦風車鄰云逝者其耋毛傳云八十曰耋易離卦云大耋之嗟鄭注云
年踰七十僖九年左傳曰伯舅耋老服䖍曰七十曰耋此及詩傳言八十曰耋者耋有七十八十無正文也詩
以仕者七十致事仕者慮已之耋欲得早致事故以為八十此用詩傳為說故與之同)

　　輶輕也注詩曰徳輶如毛音義(輶由久反又餘周反)疏(謂輕微也注詩曰徳
輶如毛者大雅烝民文)

　　俴淺也注詩曰小戎俴收音義(俴慈瞚反)疏(謂淺近注詩曰小戎俴收者秦
風小戎文也)

　　綯絞也注糾絞繩索音義(綯徒刀反絞古卯反糾吉黝反索悉各反)疏(謂糾絞繩
索也李廵曰綯繩之絞也豳七月云宵爾索綯)

　　訛化也注詩曰四國是訛疏(匡正之化也注詩曰四國是訛者豳風破斧文)
跋躐也注詩曰狼跋其胡疐跲也注詩曰載疐其尾音
義(跋蒲末反郭音貝又補葛反躐力輒反狼音郎疐竹利反又得異反又竹季反說文云礙足不行與躓同
跲其業反又居業反郭又音甲)疏(李廵曰跋前行曰躐跲卻頓曰疐注詩云狼跋其胡載疐其尾者豳風狼
跋文也說文云跋蹎丁千切跲躓竹二切躓即疐也然則跋與疐皆是顛倒之類以跋為躐者謂跋其胡而倒
躓耳毛傳云老狼有胡謂頷下垂胡進則躐其胡謂躐胡而前倒也退則跲其尾謂卻頓而倒於尾上也)
烝塵也注人衆所以生塵埃音義(烝之仍反埃音哀)疏(孫炎曰烝物久
之塵小雅南有嘉魚烝然罩罩郭云人衆所以生塵埃)

　　戎相也注相佐助音義(戎如字本或作□顧如勇反沈如升反
相如字又息亮反)疏(相如字注同一云相助也息亮切故注云相佐助也)

　　飫私也注宴飫之私音義(飫於庶反)疏(孫炎曰飫非公朝私飲酒也郭云宴飫之
私小雅常棣云飲酒之飫毛傳云飫私也不脫屨升堂謂之飫鄭箋云私者圖非常之事若議大疑於堂則有
飫禮焉聽朝為公周語曰王公立飫)

　　孺屬也注謂親屬音義(孺如戍反屬雛欲反)疏(李廵云孺骨肉相親屬也常棣云和
樂且孺毛傳云九族會曰和孺屬也鄭箋云屬者昭穆相次序)

　　幕暮也注幕然暮夜音義(幕音莫)疏(幕然暮夜也)

　　煽熾也熾盛也注互相訓煽義見詩音義(煽音扇熾昌至反)疏
(轉相觧也皆嬖寵熾盛也注煽義見詩者小雅十月之交云艶妻煽方處)

　　柢本也注謂根本音義(柢謝音帝)疏(謂根本也周禮典瑞云四圭有邸鄭司農云於
中央為璧圭著其四面一玉俱成即引此文云邸本也圭本著於璧故四圭有邸圭本四出故也又曰兩圭有
邸後鄭云僢而同邸皆謂本也柢邸音義同)

　　窕閒也注窈窕閒隙音義(窕郭徒了反舎人本作跳云跳者躍之間間音閑或如字
窈音杳隙去逆反)疏(窈窕閒隙也詩周南闗雎云窈窕淑女毛傳云窈窕幽閒鄭箋云幽閒深宫皆謂淑
女所處之宫形状窈窕然)

　　淪率也注相率使疏(謂相牽率郭云相率使小雅兩無正云無淪胥以鋪)

　　罹毒也注憂思慘毒音義(罹力知反思息吏反惨七感反)疏(釋詁云罹憂也郭云
憂思惨毒小雅小弁云我獨於罹)

　　檢同也注模範同等音義(檢李郭居儉反模亡胡反)疏(檢模範也郭云模範同等
說文云書署也)

　　郵過也注道路所經過音義(郵音尤過古卧反)疏(郵謂郵亭過經過也郭云
道路所經過郊特牲云郵表畷)

　　遜遯也注謂逃去音義(遯字又作遁又作􁀅同徒頓反)疏(謂逃去也春秋莊元年夫
人姜氏孫于齊公羊傳曰孫者何孫猶遜也内諱奔謂之孫穀梁傳曰孫之為言猶孫諱奔也)

　　斃踣也注前覆僨僵也注郤偃音義(斃字亦作弊又作弊婢世反又婢設
反郭歩計反踣蒲北反又音赴或孚豆蒲侯二反覆芳服反僨甫問反僵居良反)疏(前郤顛覆之名也斃
又謂之踣皆前覆也檀弓云射之斃鄭箋云斃仆也然則又為仆僨謂之僵皆仰偃也左傳曰鄭伯之車僨於
濟)

　　畛殄也注謂殄絶音義(畛之引反又之人反殄大典反)疏(謂殄絶也周頌載芟云徂
隰徂畛毛傳曰畛埸也地官遂人云十夫有溝溝上有畛則畛謂地畔之徑路也至此而易之故以畛為埸易
則地絶故得為殄)

　　曷盍也注盍何不音義(盍户臘反)疏(郭云盍何不也論語曰盍各言爾志)
虹潰也注謂潰敗音義(虹音洪顧作訌音同李本作降下江反潰乎内反)疏(潰敗
亂也大雅抑篇云實虹小子召旻蟊賊内訌)

　　隌闇也注隌然冥貌音義(隌字林或作晻同烏感反闇音暗冥莫定反)疏(謂冥
昧也郭云隌然冥貌)

　　䵑膠也注膠黏䵑音義(䵑字又作􁖀同女乙反郭音馹膠音交黏女亷反字林云相著
也字書云糊也)疏(膠黏䵑也方言云䵑􁖀黏也齊魯青徐自闗而東或曰䵑或曰􁖀)

　　孔甚也厥其也戛禮也注謂常禮音義(戛居八反)疏(孔甚厥其通見
詩書釋訓云戛常也故郭云謂常禮)

　　闍臺也注城門臺音義(闍丁胡反)疏(謂城門臺也鄭風云出其闉闍毛傳云闉曲城
也闍城臺也)

　　囚拘也注謂拘執音義(拘音俱)疏(謂拘執也月令云挺重囚左傳曰南冠而縶者
楚囚也縶則拘執也)

　　攸所也展適也注得自申展皆適意疏(易曰利有攸徃郭云得自申展
皆適意)

　　欎氣也注欝然氣出疏(欝然氣出也謂欝蒸之氣也)

　　宅居也疏(謂居處也大雅文王有聲云宅是鎬京)

　　休慶也音義(休虚呌反)疏(謂嘉慶也商頌曰何天之休)

　　祈呌也注祈祭者呌呼而請事音義(呌古弔反呼火故反)注(祈猶禱也
求也春官太祝掌六祝之辭以祈福祥求永貞郭云祈祭者呌呼而請事)

　　濬幽深也注濬亦深也哲智也音義(濬音峻)疏(舎人曰濬下之深也
哲大智也郭云濬亦深也虞書舜典云濬哲文明孔安國云舜有深智言其智之深所知不淺近也)
弄玩也疏(謂玩好也小雅斯干云載弄之璋鄭箋云玩以璋者欲其比徳焉)

　　尹正也注謂官正也皇匡正也注詩曰四國是皇疏(正長
也郭云謂官正也言為一官之長也周書君陳曰尹兹東郊皇君威之正匡救諌之正孝經云匡救其惡注詩
曰四國是皇者豳風破斧文也)

　　服整也注服御之令齊整音義(整之領反令力呈反)疏(謂整治也郭云服御
之令齊整周南葛覃云服之無斁)

　　聘問也注見穀梁傳疏(問謂存省之對而言之則聘問異周禮大行人云時聘以結諸
侯之好間問以喻諸侯之徳又曰凡諸侯之邦交歲相問也殷相聘也聘禮云小聘曰問是異也散而言之皆
謂相存省故此云聘問也注見穀梁傳者案隐九年春天王使南季来聘穀梁傳曰南氏姓也季字也聘問也
是其事)

　　愧慙也音義(愧九位反本亦作媿)疏(謂慙恥也小爾雅云不直失節謂之慙慙愧也面慙曰戁
心慙曰恧體慙曰逡方言云悔㥾𧹞慙也晉曰悔或曰㥾秦晉之間凡愧而見上謂之𧹞梁宋曰㥾又云倎恧
慙也荆揚青徐之間曰倎若梁並秦晉之間言心内慙矣山之東西自愧曰恧趙魏之間謂之䎵○㥾音匿倎
音腆恧女六切䎵音密亦音祕)

　　殛誅也注書曰鯀則殛死音義(殛紀力反鯀古本反)疏(謂誅責注書曰鯀則
殛死者周書洪範文)

　　克能也翌明也注書曰翌日乃瘳音義(瘳勑留反)疏(克能通見書傳
注書曰翌日乃瘳周書金縢文)

　　訩訟也注言訩譊音義(訩音凶許容反說文作詾同譊即讙字)疏(多争訟郭云言
訩譊譊即讙小雅節南山云降此鞫訩)

　　晦冥也奔走也逡退也注外傳曰已復於事而逡音義
(冥亡定反逡七旬反傳直戀反下左傳皆同已復韋昭云已畢也復芳福反)疏(冥謂闇冥見公羊傳奔大
走也左傳曰車馳卒奔逡却退也注外傳曰已復於事而逡者齊語管仲對桓公辭也韋昭曰已畢也逡伏退
也此國語也而謂之外傳者韋昭曰左丘明采録前世穆王以来下訖魯悼智伯之誅邦國成敗嘉言善語隂
陽律吕天時人事逆順之數以為國語其文不主於經故號曰外傳也)

　　疐仆也注頓躓倒仆音義(疐都麗反一音致仆音赴躓音致)疏(即前文跲與踣
也郭云頓躓倒仆)

　　亞次也諗念也注相思念音義(諗音審相思念也說文式荏反)疏(亞下次也
通見書傳諗者相思念也小雅四牡云將母来諗)

　　届極也注有所限極音義(届音戒)疏(有所限極也大雅瞻仰云靡有夷届)
弇同也注詩曰奄有龜蒙弇葢也注謂覆葢音義(弇於簡反
音揜覆敷救反)疏(廣異言也注詩曰奄有龜蒙魯頌閟宫文言弇覆同為已有弇又為葢謂覆葢也易曰惡
積而不可揜弇揜音義同)

　　恫痛也注詩曰神罔時恫音義(恫音通)疏(謂痛傷注詩曰神罔時恫大雅
思齊文王肅云文王之徳能上順祖宗安寜百神無失其道無所怨痛)

　　握具也注謂備具音義(握李本作幄云居位處之具也郭云謂備具)疏(握持辦具
也郭云謂備具李本作幄釋云居位處之具也秦風權輿云夏屋渠渠鄭箋云屋具也義其同乎)
振訊也注振者奮迅音義(訊音信)疏(謂振訊去塵也郭云振者奮迅也曲禮曰
振書端册)

　　鬩恨也注相怨恨音義(鬩呼歴反恨也孫炎作很云相很戾也很音户墾反)疏(郭云
相怨恨孫炎本作很觧云相很戾小雅棠棣云兄弟鬩于墻毛傳云鬩很也很者忿呼之名曲禮曰很無求勝
以字形異濫故釋者致殊於義兩觧得之)

　　越揚也注謂發揚對遂也注詩曰對揚王休疏(揚謂稱羙郭云
謂發揚遂者因事之辭注詩曰對揚王休者大雅江漢文)

　　燬火也注詩曰王室如燬燬齊人語音義(燬音毁季尋云燬一音火
孫炎曰方言有輕重故謂火為燬郭云燬齊人語)疏(李廵曰燬一名火孫炎曰方言有輕重故謂火為燬
郭云燬齊人語方言云㷄火也楚轉語也猶齊言􁉀火也注詩曰王室如燬者周南汝墳文○㷄呼隗切􁉀音
燬)

　　懈怠也疏(謂惰慢也大雅烝民云夙夜匪懈)

　　宣緩也注謂寛緩遇偶也注偶爾相值遇疏(郭云偶爾相值遇春
秋隐八年春宋公衛侯遇于垂穀梁曰不期而㑹曰遇)

　　曩曏也注國語曰曩而言戲也音義(曩李亦作□乃黨反曏許亮反音向)
疏(在今而道既徃或曰曩或曰曏書大傳云曏之取於囿中勇力之取也注國語曰曩而言戲也者案晉語
驪姬與優施謀飲里克酒乃歌曰暇豫之吾吾不如鳥烏人皆集於菀已獨集於枯里克笑曰何謂菀何謂枯
優施曰其母為夫人其子為君可不謂菀乎其母既死其子又有謗可不謂枯乎枯且有傷優施出里克辟奠
不餐而寝夜半召優施曰曩而言戲乎抑有所聞之乎是也)

　　偟暇也注詩曰不遑啓處音義(偟音皇遑音皇呼王反或作偟通作皇)疏
(謂閒暇注詩曰不遑啓處者小雅四牡文)

　　宵夜也音義(宵音消舎人云陽氣消也)疏(舎人曰宵陽氣消也詩云肅肅宵征書曰宵中星虚)
懊忨也注謂愛忨愒貪也注謂貪羨音義(懊烏報反忨五館反愒苦
葢反杜預注左傳云忨愒皆貪也)疏(皆謂愛忨貪羨也昭元年左傳云主民翫歲而愒日杜注云忨愒皆
貪也)

　　搘拄也注相搘拄音義(搘音枝說文作榰拄音注說文作柱皆從木旁)疏(郭云相搘
拄也說文云榰柱砥古用木今以石字書云拄屋之欹)

　　裁節也竝併也注詩曰竝坐鼓瑟音義(併必頂反)疏(易泰卦云后以
財成天地之道裁財音義同竝併古今字注詩曰竝坐鼔瑟者秦風車鄰篇文)

　　卒既也注既已音義(卒子忽反)疏(皆謂盡已也)

　　慒慮也注謂謀慮也音義(慒音囚字書作悰)疏(郭云謂謀慮也字書作悰)
將資也注謂資裝疏(行所資也郭云謂資裝)

　　黹紩也注今人呼縫紩衣為黹音義(黹致恥反紩也音抶郭云今人呼紩
衣為黹縫奉容反)疏(謂縫刺也郭云今人呼縫紩衣為黹鄭注司服云黼黻絺繡為黹謂刺繡也)
遞迭也注更迭音義(遞音悌他計反一音待結反迭待結反音絰更音庚)疏(李廵曰遞
者更迭間厠相代之義邶栢舟云胡迭而微)

　　矧况也注譬况音義(矧詩忍反)疏(說文云矧况辭從矢取辭如矢也郭云譬况謝氏云
志譬况是也)

　　廩廯也注或說云即倉廩所未詳音義(廩力錦反廯息淺反廣雅云廯
倉也孫炎云廯藏穀鮮㓗也舎人云廩少鮮也郭云或說云即倉廪所未詳)疏(廣雅云廯倉也則廩廯即
囷倉之别名孫炎云廯藏穀鮮潔也舎人云廩少鮮也郭云或說云即倉廩所未詳)

　　逭逃也注亦見禮記音義(逭音換)疏(謂遯逃商書太甲云自作孽不可逭注亦
見禮記者案緇衣云子曰小人溺於水君子溺於口大人溺於民皆在其所䙝也下云太甲曰天作孽可違也
自作孽不可以逭)

　　訊言也注相問訊疏(訊問以言也郭云相問訊詩云執訊獲醜)

　　間俔也注左傳謂之諜今之細作也音義(間音諌俔胡典反諜徒協
反杜預注左傳云諜伺也說文云軍中反間也)疏(反間一名俔今之細作也注左傳謂之諜者案桓十二年
云使伯嘉諜之杜注云諜伺也兵書謂之反間也案說文云諜軍中反間也謂佯為敵國之人入其軍中伺候
間隙以反報其主人鄭注周禮掌戮云諜謂姦㓂反間者)

　　沄沆也注水流漭沆音義(沄音云沆胡黨反說文云沄轉流也一曰沆漭莫廣反一
音莫郎反大水貎)疏(說文云沄轉流也一曰沆郭云水流漭沆漭沆水大貎)

　　干扞也注相扞衛音義(扞戸旦反)疏(郭云相扞衛孫炎曰干盾自蔽扞周南兔罝云
公侯干城言公侯以武夫自固為扞蔽如盾為防守如城然)

　　趾足也注足脚䠊刖也注斷足音義(趾音止䠊本亦作剕同扶味反又枝
迷反刖足曰剕刖音月鄭注周禮云斷足也)疏(易云賁其趾趾則足也亦謂之脚䠊刑名刖斷人刑也吕
刑云剕罰五百孔安國云刖足曰剕鄭注司刑云刖斷足也周改臏作刖䠊剕音義同)

　　襄駕也注書曰懷山襄陵疏(謂乗駕也鄭風太叔于田云兩服上襄注書曰懐山
襄陵堯典文)

　　忝辱也燠煖也注今江東通言懊音義(忝他簟反燠於六反)疏(忝謂
恥辱也詩曰無忝爾所生煖温也洪範云哲時燠若郭云今江東通言燠)

　　塊堛也注土塊也外傳曰枕凷以堛音義(塊本作凷說文云塊俗凷
字也凷一名堛堛孚逼反)疏(塊者結土也說文云塊俗凷字也凷一名堛郭云土凷也注外傳曰枕凷以堛
案吳語吳王夫差既許越成乃大戒師徒將以伐齊申胥進諫曰昔楚靈王不君其臣箴諌不入乃築臺於章
華之上闕為石郭陂漢以象帝舜罷弊楚國以間陳蔡不修方城之内踰諸夏而圖東南三歳於沮汾以服吳
越其民不忍飢勞之殃三軍叛王於乾谿王親獨行屏營傍偟於山林之中三日乃見其涓人疇王呼之曰余
不食三日矣疇趋而進王枕其股以寝於地王寐疇枕王以墣而去之王覺而無見乃匍匐將入於棘圍棘圍
不納也乃入芊尹申亥氏焉是其事也說文云墣匹角切亦塊也今注云枕凷者字之誤也凷當作王又外傳
作墣郭云以堛者葢亦理同或所見夲異也)

　　將齊也注謂分齊也詩曰或肆或將音義(齊才細反郭云謂分齊王
肅云分齊其肉所當用也分如字)疏(郭云謂分齊也注詩曰或肆或將者小雅楚茨文毛傳云肆陳將齊
也或陳子牙或齊其肉王肅云分齊其肉所當用也)

　　餬饘也注糜也音義(餬户吳反說文云寄食也饘之然反糜靡為反粥之稠者曰糜)疏
(郭云糜也下云鬻糜郭云淖糜然則餬饘鬻糜相類之物稠者曰糜淖者曰鬻餬饘是其别名昭七年左傳云
饘於是鬻於是以餬余口)

　　啓跪也注小跽音義(跪求委反跽渠几反說文云長跪也莊子云擎跽曲拳臣之禮也)
疏(謂跪拜也小雅四牡云不遑啓處郭云小跽說文曰跽長跪也莊子云擎跽曲拳臣之禮也)
矏宻也注謂緻宻音義(矏武延反郭云謂緻宻緻之侍反一音智又音至)疏(郭云
謂緻宻)

　　開闢也注書曰闢四門音義(闢本亦作辟婢亦反又甫亦反)疏(注書曰闢四門
虞書舜典文)

　　袍襺也注左傳曰重襺衣裘音義(袍包毛反襺古典反本亦作繭緜衣也禮
玉藻云纊為襺縕為袍鄭注云衣有著之别名也重直龍反衣於既反)疏(玉藻云纊為襺縕為袍鄭𤣥云
衣有著之異名也纊謂今之新綿緼謂今之纊及舊絮也然則襺是袍之别名謂新綿著袍者也注左傳曰重
襺衣裘者魯襄公二十一年傳云楚子使薳子馮為令尹遂以疾辭方暑闕地下氷而牀焉重襺衣裘鮮食而
寝是也)

　　障畛也注謂壅障音義(障知亮反說文云隔也又界也蔽也亦作鄣畛之忍反田間道
壅於勇反)疏(郭云謂壅障一名畛左傳曰封畛土略)

　　靦姡也注面姡然音義(靦他典反舎人云擅也一曰面貌也謂自専擅之貌姡戸刮反
又户括反孫李云靦人面姡然也方言云楚鄭或謂狡獪為姡姡猶獪也凡小兒多詐謂之姡郭注言黠也獪
音古外反又音夬)疏(郭云面姡然孫炎云靦人面姡然說文曰靦面見人姡面靦也然則靦與姡皆面見
人之貌詩云有靦面目)

　　鬻糜也注淖糜舒緩也注謂遲緩音義(鬻之六反字林亦作粥云淖糜
也又與六反淖奴孝反又文卓反字林云濡甚也)疏(郭云謂遲緩詩云舒而脫脫兮)

　　翿纛也注今之羽葆幢纛翳也注舞者所以自蔽翳音
義(翿徒刀反又徒報反纛字又作翳徒報反鄭衆云羽葆幢也蔡伯喈云以旄牛尾為之大如斗在左騑馬
軛上所謂黄屋左纛葆音保幢丈江反)疏(李廵曰翿舞者所持纛也孫炎曰纛舞者所持羽也郭云今之
羽葆幢鄭司農注鄉師云翿羽葆幢也蔡邕獨斷云以旄牛尾為之大如斗在左騑馬頭上所謂黄屋左纛纛
乂謂之翳郭云舞者所以自蔽翳然則翿又名為纛纛所以為翳故王風云左執翿毛傳云翿纛也翳也)
隍壑也注城池空者為壑音義(壑火各反)疏(隍城池無水者郭云城池空者
為壑易泰卦上六城復於隍)

　　芼搴也注謂㧞取菜音義(芼莫報反搴九輦反取也與􁌩同郭又音騫音義云本又
作毛蹇拔歩八反)疏(孫炎曰皆擇菜也某氏曰搴猶拔也郭云謂拔取菜以搴是拔之義史記曰斬將搴
旗謂拔取敵人之旗也周南闗雎云參差荇菜左右芼之故云謂拔取菜毛傳云芼擇亦謂抜菜而擇之也)
典經也威則也注威儀可法則疏(周禮太宰之職掌建邦之六典鄭注云典
常也經也法也王謂之禮經常所秉以治天下也邦國官府謂之禮法常所守以為法式也常者其上下通名
郭云威儀可法則詩曰敬慎威儀維民之則)

　　苛妎也注煩苛者多嫉妎音義(苛胡柯反妎胡計反又胡界反又音害說文云
妎妬也)疏(說文云妎妬也郭云煩苛者多嫉妎言煩苛之人多嫉妬)

　　芾小也注芾者小貌音義(芾芳味反又方葢反)疏(芾是木榦及葉之小者也召南
云蔽芾甘棠此比於大木為小也我行其野云蔽芾其樗鄭箋云樗之蔽芾始生謂樗葉之始生形亦小也郭
云芾者小貌)

　　迷惑也狃復也注狃􁈩復為音義(狃女九反復扶又反注同孫郭云狃􁈩復
為也李音服云狃能屈申曰復􁈩石世反)疏(小雅節南山云俾民不迷謂不惑也狃復習也郭云狃􁈩復為
孫炎云狃􁈩前事復為也說文云狃狎也􁈩習也鄭風云將叔無狃毛傳云狃習也桓十三年左傳云莫敖狃
於蒲騷之役杜注云狃􁈩也然則狃􁈩皆貫習之義復亦貫習之意也)

　　逼迫也般還也注左傳曰般馬之聲音義(逼彼力反本又作偪廹音
百般郭音班左傳云役將般矣是也一音蒲安反周易云般桓是也說文云般辟也還音旋或音環)疏(逼相
急廹也般還反也注左傳曰般馬之聲者襄十八年晉大夫邢伯告中行伯之辭也)

　　班賦也注謂布與疏(郭云謂布與桓六年左傳云諸侯之大夫戍齊齊人饋之餼使魯為
其班聘禮記云朌肉及廋車班朌音義同左傳曰屬役賦文)

　　濟渡也濟成也濟益也注所以廣異訓各隨事為義音
義(濟子細反下同益於亦反)疏(郭云所以廣異訓各隨事為義方言云過渡謂之渉濟彼注云猶今云
濟渡左傳曰濟河焚舟濟又為成左傳曰以欲從人則可以人從欲鮮濟濟又為曽益左傳曰盍請濟師於王)
緡綸也注詩曰維絲伊緡緡繩也江東謂之綸音義(緡亡
巾反綸音倫繩音乗)疏(孫炎云皆繩名也郭云緡繩也江東謂之綸詩曰維絲伊緡也召南何彼穠矣文)
辟歷也注未詳漦盝也注漉漉出涎沫音義(辟婢亦反一音壁漦
仕其反又吕其反郭音牛齝反又丑之反李云吐沬漦也盝音鹿漉音鹿延囚延反字林云○液沫音末)疏
(李廵云吐沫漦也郭云漉漉出涎沫鄭語云訓語有之曰夏之衰也褒人之神化為二龍以伺于庭而言曰余
褒之二君夏后卜殺之與去之與止之莫吉卜請其漦而蔵之吉韋昭云漦龍所吐沫龍之精氣也)
寛綽也注謂寛裕也音義(綽昌斫反裕音喻)疏(孫炎云性之裕者郭云謂寛裕
也臯陶謨云寛而栗)

　　衮黻也注衮衣有黻文音義(衮古本反說文云從衣從㕣也㕣羊耎反或云從公
衣黻音弗)疏(郭云衮衣有黻文小雅采菽云𤣥衮及黼衮必兼有黼黻詩但言及黼嫌於無黻故此釋之毛
傳云𤣥衮卷龍也白與黑謂之黼鄭箋云𤣥衮𤣥衣而畫以卷龍也黼黼黻謂絺衣也諸公之服自衮冕而下)
皇華也注釋草曰葟華榮音義(華胡𤓰反葟胡光反)疏(草木之華一名皇樊
光引詩云皇皇者華孫炎云皇皇猶煌煌郭云釋草曰葟華榮引之以證皇亦華榮之名)

　　昆後也注謂先後方俗語疏(郭云謂先後方俗語大禹謨云官占惟先蔽志昆命
于元龜)

　　彌終也注終竟也音義(彌亡移反)疏(郭云終竟也大雅生民云誕彌厥月言大矣后
稷之在其母終人道十月而生也)











　　爾雅注疏卷二

　　爾雅注疏卷二考證

　　釋言第二○鄭樵曰音發為言一音為一言釋詁者古
言也格之以今釋言者今言也格之以正

　　格懐来也○陸本来作徕

　　律遹述也○鄭樵曰律即聿字

　　若恵順也○詩魯頌閟宫篇魯侯是若注若順也又萬
民是若注順萬民之望也

　　逸諐過也○鄭樵曰逸縱逸也亦通作佚

　　荐原再也注易曰水荐至○今作水洊至

　　屢暱亟也○陸本屢作婁

　　饙餾稔也○鄭樵曰報蒸曰饙復蒸曰餾

　　餥餱食也○鄭樵曰餱乾食

　　滷矜鹹苦也○陸本矜作鹶

　　流覃也覃延也○陸本延作莚

　　邕支載也○鄭樵曰擁䕶支持皆載任之義

　　隱占也○禮少儀軍旅思險隐情以虞

　　兆域也○(臣照)按兆與肇同詩商頌𤣥鳥篇肇域彼四
海箋肇當作兆疏言正天下之經界以四海為兆域
是也郭邢則專以葬地言之

　　肇敏也○詩大雅江漢篇肇敏戎公用錫爾祉

　　替廢也替滅也○詩大雅召旻篇胡不自替職兄斯引
注替廢也

　　髦選也髦俊也○(臣照)按詩小雅甫田篇丞我髦士注
管子曰農之子恒為農野處而不暱其秀民之能為
士者必足賴也是選義也大雅思齊篇譽髦斯士注
髦俊也言令此士皆有譽於天下而成其俊乂之羙
也是俊義也

　　淩慄也○鄭樵曰淩埤蒼作掕是

　　偁舉也注書曰偁爾戈○鄭樵曰偁通稱今書作稱
康苛也○(臣照)按康篆作□從米莊子逍遥遊塵垢粃
糠郭象注粃糠猶煩碎苛者必煩碎故曰康苛也猶
言粃政也

　　洵龕也注未詳○龕方言注龕與戡同又與堪同
逮遝也○鄭樵曰遝猶言遝至也

　　務侮也○鄭樵曰疑侮為敏(臣照)按詩小雅常棣篇外
禦其務國語作外禦其侮鄭樵之疑非也

　　夷恱也○陸本夷作恞

　　跋躐也疐跲也○鄭樵曰躐前倒跲後倒

　　煽熾也熾盛也疏艶妻煽方處○韓詩作閻妻扇方處
漢書谷永傳閻妻驕扇日以不臧說文艶妻傓方處
陸本盛作晠

　　僨僵也○鄭樵本僵作强注却偃曰强

　　祈呌也○石經呌作□

　　弇同也○鄭樵本無此三字

　　握具也○鄭樵曰握即屋字是以邢疏引詩夏屋渠渠
并引鄭箋云屋具也

　　振訊也○鄭樵曰訊當作迅

　　偟暇也○鄭樵曰偟亦作遑

　　將資也○詩召南鵲巢篇百兩將之

　　苛妎也○楚語弭其百苛妎其讒慝路史太古之民與
物相友人無妎物之心

　　般還也○鄭樵曰郭注般馬之聲今左傳作班般班義
通班師之班亦其義也

　　辟歴也注未詳○書君陳篇辟以止辟周禮秋官小司
宼以八辟麗邦法歴書梓材殺人歴人注歴人者罪
人所過

　　漦盝也注漉漉出涎沫○鄭樵曰郭氏云漉漉出涎沫
然則盝即漉也集韻盝與漉淥􁈢通滲也陸本涎作
唌

　　寛綽也○(臣照)按詩衛風淇澳篇寛兮綽兮箋綽兮謂
仁於施舎又小雅角弓篇綽綽有裕傳綽綽寛也書
無逸篇不寛綽厥心

　　爾雅注疏卷二考證

　　欽定四庫全書

　　爾雅注䟽卷三

　　晉郭璞注　唐陸徳眀音義　宋邢昺䟽

　　釋訓第三音義(訓休運反張揖雜字云訓者謂字有意義也案釋詁以下三篇皆釋古今
之語方俗之言意義不同故立號亦異至於訓釋墳典其實一焉)䟽(案釋詁云訓道也周禮地官有
土訓誦訓鄭司農注云謂以逺方土地所生異物以吿道王也後鄭云𤣥謂土訓䏻訓説土地善惡之勢
誦訓䏻訓説四方所誦習及人所作為及時事然則此篇以物之事義形貌吿道人也故曰釋訓案此所
釋多釋詩文故郭氏即以詩義觧之)

　　眀明斤斤察也注皆聡眀鑒察音義(斤樊居覲反舎人云眀明甚明也斤
斤物精詳之察孫云斤斤重慎之察也聡七公反)䟽(舎人曰明明言其明甚孫炎曰明明性理之察也大
雅常武云赫赫明明舎人曰斤斤物精詳之察也孫炎曰斤斤重愼之察也周頌執競云斤斤其明聡明鑒察
也)

　　條條秩秩智也注皆智思深長音義(條條舎人本作攸攸沈亦音條秩直
栗反思息嗣反下文并注同)䟽(皆智思深長也小雅賓之初筵云左右秩秩言其威儀審智不失禮也)
穆穆肅肅敬也注皆容儀謹敬䟽(周頌雝篇云有来雝雝至止肅肅相維辟
公天子穆穆此皆禘祭之時容儀謹敬也)

　　諸諸便便辯也注皆言辭辯給音義(便婢緜反)䟽(皆言辭辯給也論語
云便便言小雅采菽云平平左右毛傳云平平辯治也便平古今字)

　　肅肅翼翼恭也注皆恭敬䟽(皆恭敬也大雅思齊云肅肅在廟大明云維此文王
小心翼翼言文王及羣臣恭敬貌也)

　　廱廱優優和也注皆和樂音義(廱於容反優音憂樂音洛)䟽(大雅思齊云雝
雝在宫商頌長發云敷政優優此皆人君徳政和樂也)

　　兢兢憴憴戒也注皆戒慎音義(兢音矜憴食蒸反戒音界)䟽(小雅小旻云戰
戰兢兢大雅抑篇云子孫繩繩此皆小心戒慎也繩憴音義同)

　　戰戰蹌蹌動也注皆恐動趨歩音義(蹌七羊反恐邱勇反趨七俞反)䟽
(小旻云戰戰兢兢椘茨云濟濟蹌蹌此皆恐動趨歩威儀謹敬也)

　　晏晏溫溫柔也注皆和柔䟽(衛風氓篇云言笑晏晏大雅抑篇云溫溫恭人此皆
寛緩和柔也)

　　業業翹翹危也注皆懸危音義(業魚怯反郭五荅反翹巨遥反懸音𤣥)䟽
(大雅召旻云兢兢業業豳風鴟鴞云子室翹翹此皆懸危恐懼也)

　　惴惴憢憢懼也注皆危懼音義(惴之瑞反憢許堯反本又作嘵音同字林云懼
也案詩云予維音嘵嘵是也)䟽(秦風黄鳥云惴惴其慄豳風鴟鴞云予維音嘵嘵此皆危恐戰懼也)
番番□□勇也注皆壮勇之貌音義(番布何反詩云申伯番番□居兆反
舎人云□□得勝之勇也詩云□矯虎臣)䟽(大雅崧髙云申伯番番魯頌泮水云矯□虎臣此皆武夫壮勇
之貌)

　　桓桓烈烈威也注皆嚴猛之貌䟽(皆威武嚴猛之貌周頌桓篇云桓桓武王
小雅黍苖云烈烈征師)

　　洸洸赳赳武也注皆果毅之貎音義(洸女皇反舎人本作僙音同赳居黝
反説文云輕勁有才也詩云赳赳武夫)䟽(大雅江漢云武夫洸洸周南兎罝云赳赳武夫此皆武夫果毅
之貎左傳殺敵為果致果為毅)

　　藹藹濟濟止也注皆賢士盛多之容止音義(藹烏害反濟咨禮反)
䟽(大雅卷阿云藹藹王多吉士小雅椘茨云濟濟蹌蹌此皆王朝賢士盛多之容止也)

　　悠悠洋洋思也注皆憂思音義(悠音由洋音羊)䟽(鄭風子衿云悠悠我思邶
風二子乗舟云中心養養此皆想念憂思也洋養音義同又中庸云齊明盛服以承祭祀洋洋乎如
在其上如在其左右鄭𤣥云洋洋人想思其傍倚之貌)

　　蹶蹶踖踖敏也注皆便速敏㨗也音義(蹶居衛反踖音夕又音籍便婢
面反㨗才接反)䟽(唐風蟋蟀云良士蹶蹶小雅椘茨云執爨踖踖此皆便速敏㨗扵事也)

　　薨薨增增衆也注皆衆夥之貌音義(薨虎宏反顧舎人本作雄雄衆諸仲
反夥戸果反漢書云椘人謂多為夥)䟽(周南螽斯云螽斯羽薨薨兮魯頌閟宫云烝徒增增此皆人物衆夥
之貌椘人謂多為夥)

　　烝烝遂遂作也注皆物盛興作之貌音義(烝諸仍反作子洛反)䟽
(皆物盛興作之貌也魯頌泮水云烝烝皇皇)

　　委委佗佗美也注皆佳麗美艶之貌音義(委於危反詩云委委佗佗
如山如河是也諸儒本並作褘於宜反舎人云褘褘者心之美引詩云亦作禕佗本㦯作它字徒河反顧舎人
引詩釋云褘褘它它如山如河謝羊兒反)䟽(李廵曰皆容之美也孫炎曰委委行之美佗佗長之美詩鄘風
君子偕老云委委佗佗毛傳云委委者行可委曲蹤迹也佗佗者徳平易也是皆佳麗美艶之貌也)
忯忯惕惕愛也注詩云心焉惕惕韓詩以為悦人故言
愛也忯忯未詳音義(忯郭徒啟反與愷悌音同顧舎人渠支反李余之反忯忯和適之愛
也惕他狄反)䟽(李廵曰忯忯和適之愛也注云心焉惕惕者陳風防有鵲巢文云韓詩以為悦人故言愛
也者燕人韓嬰為詩作傳名曰韓詩以此惕惕為悦人故言愛也)

　　偁偁格格舉也注皆舉持物音義(偁尺仍反本亦作稱同)䟽(皆謂舉持
物也)

　　蓁蓁孽孽戴也注皆頭戴物音義(蓁郭側巾反又子人反孽魚謁反又五葛
反)䟽(周南桃夭云其葉蓁蓁衛風碩人云庶姜孽孽此皆頭戴物婦人盛飾貌)

　　懕懕媞媞安也注皆好人安詳之容音義(懕於占反説文云安静也
媞徒低反)䟽(秦風小戎云厭厭良人毛傳云厭厭安静也孫炎云媞媞行歩之安也魏風葛屨云好人媞媞
毛傳云媞媞安諦謂行歩安舒而審諦也是皆好人安詳之容也)

　　祁祁遲遲徐也注皆安徐音義(祁巨移反)䟽(皆安徐也豳風七月云春日遲
遲采繁祁祁)

　　丕丕簡簡大也注皆多大音義(丕本㦯作㔻同普悲反)䟽(書立政云以並
受此丕丕基周頌執競云降福簡簡是皆多大之稱)

　　存存萌萌在也注萌萌未見所出音義(萌郭武耕反施云朋反字㦯作
蕄)䟽(謂存在也易繫辭云成性存存萌萌字書作􁖁説文作蕄郭云未見所出)

　　懋懋慔慔勉也注皆自勉強音義(懋古茂字慔音暮亦作慕強其丈反)䟽
(皆出勉強也書曰懋哉懋哉慔與慕同)

　　庸庸慅慅勞也注皆劬勞也音義(庸音容慅郭騷草蕭三音)䟽(皆劬勞也
有功庸者皆勞也小雅巷伯云勞人草草毛傳云草草勞心也又陳風月出云勞心慅兮慅草音義同)
赫赫躍躍迅也注皆盛疾之貎音義(赫郭音釋舎人本作奭失石反説文
云奭盛也謝許格反躍余斫反樊本作濯引詩釋云濯濯厥靈)䟽(孫炎云赫赫顯著之迅大雅常武云赫赫
業業毛傳云赫赫然盛也巧言詩云躍躍毚兎是皆顯著然疾之貎)

　　綽綽爰爰緩也注皆寛緩也䟽(皆寛緩也小雅角弓云綽綽有裕毛傳云綽綽
寛也王風兔爰云有兔爰爰毛傳云爰爰緩意郭云悠悠偁偁丕丕簡簡存存懋懋庸庸綽綽盡重語者言此
數字單言之其義亦同但古人有重語者故復出之)

　　坎坎壿墫喜也注皆鼓舞懽喜音義(坎苦感反墫七旬反舎人云舞貎毛
傳同郭云謂鼓舞歡喜也説文云墫士舞也宜從士尊也本㦯作蹲同)䟽(皆鼓舞懽喜也小雅伐木云坎
坎鼓我蹲蹲舞我鄭箋云為我擊鼓坎坎然為我興舞蹲蹲然謂以樂樂已也墫蹲音義同)

　　瞿瞿休休儉也注皆良士節儉音義(瞿居具反休虚求反又虚虯反)䟽
(李廵曰皆良士顧禮節之儉也唐風蟋蟀云良士瞿瞿毛傳云瞿瞿然顧禮義也又云良士休休毛傳云休休
樂道之心皆良士節儉也)

　　旭旭□□憍也注皆小人得志□蹇之貎音義(旭謝許玉反郭
呼老反□郭居天反案詩小雅小子□□音巨虐反今依詩讀□九苗反)䟽(郭氏讀旭旭為好好小雅巷伯
云驕人好好鄭箋云好好者喜讒言之人也大雅板篇云小子□□毛傳云蹻蹻驕貎是皆小人得志憍蹇之
貎也)

　　夢夢訰訰亂也注皆闇亂音義(夢亡工亡棟二反沈施亡增反訰之閏之屯二
反㦯作諄音同顧舎人云夢夢訰訰煩懣亂也)䟽(孫炎曰夢夢昏昏之亂也大雅抑篇云視爾夢夢又曰誨
爾諄諄皆是闇亂也訰諄音義同)

　　懪懪邈邈悶也注皆煩悶音義(懪本又作□蒲卓反又布卓反説文云大呼也
自寃也邈亡角反)䟽(懪懪煩悶也舎人曰藐藐憂悶也大雅抑篇云聼我藐藐毛傳云藐藐然不入也是
皆煩悶之謂也)

　　儚儚洄洄惛也注皆迷惽音義(儚字㦯作懜孫亡崩亡氷二反洄沈音回郭音
韋音義云本㦯作□音韋案字林□重衣貎于回反惽音昬)䟽(皆迷亂惽惑也郭音義云洄本作□音韋)
版版盪盪僻也注皆邪僻音義(版詩作板並如字僻匹亦反邪似嗟反)䟽
(皆邪僻也李廵曰版版者失道之僻也盪盪者弗思之僻也大雅板篇云上帝板板毛傳云板板反也上帝以
稱王者也鄭箋云王為政反先王與天之道又蕩篇云蕩蕩上帝鄭箋云蕩蕩法度廢壊之貎版板盪蕩音義
同)

　　爞爞炎炎薫也注皆旱熱薫炙人音義(爞郭徒冬反又直忠反炎于廉
反薰本亦作燻㦯作熏許云反炙之石反)䟽(皆旱熱之氣薰炙人也大雅雲漢云蘊隆蟲蟲毛傳云蘊蘊而
暑隆隆而雷蟲蟲而熱又云赫赫炎炎毛傳云赫赫氣也炎炎熱氣也爞蟲音義同)

　　居居䆒䆒惡也注皆相憎惡音義(䆒九又反)䟽(李廵曰居居不狎習之惡
孫炎曰䆒䆒窮極人之惡唐風羔裘云羔裘豹袪自我人居居又曰自我人䆒䆒毛傳曰居居懐惡不相親比
之貎䆒䆒猶居居也是皆相憎惡也)

　　仇仇敖敖傲也注皆傲慢賢者音義(仇音求敖本又作謷又作囂同五髙
反傲本㦯作慠同五報反舎人本傲作毁釋云仇仇無倫理之貎謷謷衆口毁人之貎李同)䟽(小雅正月
云執我仇仇毛傳云仇仇猶謷謷也鄭箋云王既得我執留我其禮待我謷謷然亦不問我在位之功力言其
有貪賢之名無用賢之實大雅板篇云我即爾謀聼我囂囂毛傳云猶謷也鄭箋云我就女而謀欲忠吿以善
道女反聼我言謷謷然不肯受是皆傲慢賢者敖謷囂音義同)

　　佌佌瑣瑣小也注皆才器細陋音義(佌顧音此郭音徙謝音紫舎人云形
容小貎瑣星果反亦作□)䟽(皆才器細陋也小雅正月云佌佌彼有屋毛傳云佌佌小也鄭箋云此言小人
富也舎人曰瑣瑣計謀褊淺之貎節南山云瑣瑣姻亞鄭箋云瑣瑣㛰姻妻黨之小人)

　　悄悄慘慘慍也注皆賢人愁恨音義(悄七小反慘七感反慍扵問反)䟽
(慍恨怒也皆賢人愁恨也邶風柏舟云憂心悄悄慍于羣小毛傳云慍怒也悄悄憂貎李廵曰慘慘憂之慍大
雅抑篇云我心慘慘毛傳云慘慘憂不樂也)

　　痯痯瘐瘐病也注皆賢人失志懐憂病也音義(痯郭古卵反又
古玩反庾羊主反又羊朱反本㦯作庾)䟽(小雅枤杜云四牡痯痯毛傳云痯痯罷貎又大雅板篇云靡聖
管管毛傳云管管無所依也小雅正月云憂心愈愈毛傳云愈愈憂懼也此皆賢人失志懐憂病也)
殷殷惸惸忉忉慱慱欽欽京京忡忡惙惙怲怲弈弈憂
也注此皆作者歌事以詠心憂音義(殷扵斤反樊光扵謹反惸本㦯作煢
巨營反忉都勞反慱徒端反施逋莫反郭徂兖徂㳂二反忡恥忠反惙丁劣反怲彼病反弈音亦)䟽(小雅
正月云憂心慇慇毛傳云慇慇然痛也又云憂心惸惸毛傳云惸惸憂意也檜風羔裘云勞心忉忉鄭箋云三
諌不從待放而去思君如是心忉忉然又素冠云勞心慱慱毛傳云慱慱憂勞也秦風云憂心欽欽毛傳云思
望之心中欽欽然小雅正月云憂心京京毛傳云京京憂不去也召南草蟲云未見君子憂心忡忡毛傳云忡
忡猶衝衝也鄭箋云未見君子者謂在塗時也在塗時憂憂不當君子無以寧父母故心衝衝然又曰憂心惙
惙毛傳云惙惙憂也小雅頍弁云憂心怲怲毛傳云怲怲憂盛滿也又云憂心奕奕毛傳云奕奕然無所薄也
此皆作者歌事以詠心憂也)

　　畇畇田也注言墾辟也音義(畇本㦯作􁈪郭音廵沈居賓反謝蘇旬反字林云均
均田也又羊倫反墾苦很反蒼頡篇云耕也廣雅云治也辟婢亦反開也)䟽(謂耕墾開辟土田畇畇然也小
雅信南山云畇畇原隰毛傳云墾辟貎)

　　畟畟耜也注言嚴利音義(畟椘力反字㦯作稷耜音似)䟽(舎人曰畟畟耜入地
之貎周頌良耜云畟畟良耜俶載南畝毛傳云畟畟猶測測也鄭箋云良善也農人測測以利善之耜熾菑是
南畝也是言耜之嚴利也)

　　郝郝耕也注言土解音義(郝音釋又呼各反解音蟹)䟽(謂耕也謂土解散郝郝然
也周頌載芟云其耕澤澤鄭箋云氣烝逹而和之則澤澤然解散郝郝澤澤並音釋其義亦同)

　　繹繹生也注言種調音義(繹音亦種之用反)䟽(舎人云穀皆生之貎載芟云驛
驛其逹也毛傳云逹射也鄭箋云逹出地也是言其種調勻皆出地而生也驛與繹音義同)

　　穟穟苖也注言茂好也音義(穟郭音遂説文云禾垂之貎)䟽(大雅生民云禾
役穟穟毛傳云役列也穟穟苗好美也是言茂好也)

　　緜緜穮也注言芸耨精音義(緜彌延反穮麃同方遥反耘也字林云耕禾間也左
傳云譬如農夫是穮是蓘是也説文云穮耨鋤田也芸字亦作耘同音云)䟽(孫炎云緜緜言詳宻也載芟云
緜緜其麃毛傳云麃耘也説文云穮耨鋤田也字林云穮耕禾間也是言芸耨精也穮麃耘芸音義同)
挃挃穫也注刈禾聲栗栗衆也注積聚緻音義(挃郭丁秩反小
爾雅云截穎謂之挃穫户郭反刈魚廢反衆諸仲反緻直吏反)䟽(孫炎云挃挃穫聲也李廵曰栗栗積聚之
衆也良耜云穫之挃挃積之栗栗毛傳挃挃穫聲也栗栗衆多也小爾雅云截穎謂之挃故郭云刈禾聲積聚
緻也緻謂宻也)

　　溞溞淅也注洮米聲烰烰烝也注氣出盛音義(溞郭蘇刀反詩
云淅之溞溞謝所留反淅蘓厯反洮徒刀反洮猶淅也烰吕郭並音浮又符彪反詩作浮烝之升反)䟽(大雅
生民云釋之叟叟烝之浮浮毛傳云釋淅米也叟叟聲也浮浮氣也鄭箋云釋之烝之以為酒及簠簋之實故
郭云洮米聲氣出盛也溞叟音異義同浮烰音義同)

　　俅俅服也注謂戴弁服音義(俅音求本亦作絿同戴丁代反弁音卞)䟽(周頌
絲衣云載弁俅俅毛傳云俅俅恭順貎鄭箋云載猶戴也弁爵弁也爵弁而祭扵王士服也故郭云謂戴弁服)
峨峨祭也注謂執圭璋助祭音義(璋音章)䟽(大雅棫樸云奉璋峨峨毛
傳云半圭曰璋峨峨盛壮也鄭箋云璋璋瓉也祭祀之禮王祼以圭瓉諸臣助之亞祼以璋瓉奉璋之儀峨峨
然故郭云執圭璋助祭也)

　　鍠鍠樂也注鐘鼓音音義(鍠胡光反樂如字)䟽(周頌執競云鐘鼓喤喤毛傳云
喤喤和也鄭箋云武王既定天下祭祖考之廟奏樂而八音克諧字書云鍠鍠樂之聲也故郭云鐘鼓音喤鍠
音義同)

　　穰穰福也注言饒多音義(穰而羊反)䟽(執競云降福穰穰衆也鄭箋云神與之福
又衆大謂如嘏辭也是言得福饒多也)

　　子子孫孫引無極也注世世昌盛長無窮音義(引余忍余慎二
反引長多也)䟽(子子孫孫小雅椘茨文也引無極者作者所以釋之也舎人曰子孫長行美道引無極也
郭云世世昌盛長無窮)

　　顒顒卬卬君之徳也注道君人者之徳望音義(顒魚恭反卬五
剛反郭魚殃反)䟽(此道君人之徳望也顒顒卬卬大雅卷阿文也君之徳也者作者釋之也詩云顒顒卬卬
如圭如璋令聞令望毛傳云顒顒溫貎卬卬盛貎鄭箋云令善也王有賢臣與之以禮義相切磋體貎則顒顒
然敬順志氣則卬卬然髙朗如玉之圭璋也人聞之則有善聲譽人望之則有善威儀徳行相副)
丁丁嚶嚶相切直也注丁丁斫木聲嚶嚶兩鳥鳴以喻
朋友切磋相正音義(丁豬耕反嚶烏耕反斫音灼磋七何反)䟽(直猶正也小雅伐木
云伐木丁丁鳥鳴嚶嚶鄭箋云昔日未居位在農之時與友生扵山巖伐木為勤苦之事猶以道徳相切正也
故郭云丁丁伐木聲嚶嚶兩鳥鳴以喻朋友切磋相正)

　　藹藹萋萋臣盡力也注梧桐茂賢才衆地極化臣竭忠
噰噰喈喈民恊服也注鳳凰應徳鳴相和百姓懐附興
頌歌音義(藹扵盖反萋七西反盡苦忍反噰本㦯作雍又作廱同扵恭反喈古諧反應音譍)䟽
(大雅卷阿云藹藹王多吉士鄭箋云王之朝多善士藹藹然又云菶菶萋萋雝雝喈喈毛傳云梧桐盛也鳳皇
鳴也臣竭其力則地極其化天下和洽則鳳皇樂徳鄭箋云菶菶萋萋喻君徳盛也雝雝喈喈喻民臣和協是
皆臣下盡力民人協服也故郭云梧桐茂賢才衆地極化臣竭忠鳳皇應徳鳴相和百姓懐附興頌歌也)
佻佻契契愈遐急也注賦役不均小國困竭賢人憂歎
逺益急切音義(佻徒彫反詩云佻佻獨行歎息也契苦結反詩云契契字又作苦計反愈本㦯
作俞同瑜庾二音竭本又作巨列反)䟽(愈益也遐逺也謂賦役不均小國困竭賢人憂歎逺益急切也小雅
大東云糾糾葛屨可以履霜佻佻公子行彼周行毛傳云佻佻獨行貎公子譚公子也鄭箋云葛屨夏屨也周
行周之列位也言時財貨盡雖公子衣屨不䏻順時乃夏之葛屨今以履霜送轉餫因見使行周之列位者而
發幣焉言雖困乏猶不得止又云契契寤歎哀我惮人毛傳云契契憂苦也鄭箋云今譚大夫契契憂苦而寤
歎哀其民人之勞苦是也)

　　宴宴粲粲尼居息也注盛飾宴安近處優閑音義(宴烏殿烏
顯二反粲七旦反尼女乙反謝羊而反又奴啟反飾音式處音杵閑音閒)䟽(尼近也謂宴宴盛飾近處優閑
也小雅北山㦯燕燕居息毛傳云燕燕安息貎大東云東人之子職勞不来西人之子粲粲衣服毛傳云東人
譚人也来勤也西人京師人也粲粲鮮盛也鄭箋云職主也東人勞苦而不見謂勤京師人衣服鮮潔而逸豫
言王政偏甚也)

　　哀哀悽悽懐報徳也注悲苦征役思所生也音義(悽郭本㦯
作萋同古兮反苦如字又立故反思息嗣反郭音如字)䟽(懐思也悲苦征役思報父母之徳也小雅蓼莪
云哀哀父母生我劬勞鄭箋云哀哀者恨不得終養父母報其生長已之苦郭音云悽本㦯作萋出車云赫赫
南仲薄伐西戎春日遲遲卉木萋萋是也言以此征役故思所生也所生謂父母)

　　儵儵嘒嘒罹禍毒也注悼王道穢塞羡蟬鳴自得傷已
失所遭讒賊音義(儵郭徒的反顧舒育反樊本作攸引詩云攸攸我思嘒虎恵反罹力支反
悼音盗已音紀)䟽(罹遭也小雅小弁云踧踧周道鞠為茂草毛傳云踧踧平易也周道周室之通道鞠窮也
鄭箋云此喻幽王信褒姒之讒亂其徳政使不通扵四方又曰菀彼栁斯鳴蜩嘒嘒毛傳云蜩蟬也嘒嘒聲也
鄭箋云栁木茂盛則多蟬案詩序云小弁刺幽王也太子之傅作焉毛傳云幽王取申女生太子宜臼又悦褒
似生子伯服立以為后而放宜臼将殺之故郭云悼王道穢塞羡蟬鳴自得傷已失所遭讒賊儵踧並音狄)
晏晏旦旦悔爽忒也注傷見絶棄恨士失也音義(旦本㦯作
􁈑同都歎反忒佗得反)䟽(悔恨也爽忒差失也皆婦人恨夫棄已而行差失也衛風氓篇云総角之宴言
笑晏晏信誓旦旦毛傳云總角結髪也晏晏和柔也信誓旦旦然鄭箋云我為童女未筓結髮晏然之時女與
我言笑晏晏然而和柔我其以信相誓旦旦耳言其懇惻款誠案詩序云恨刺時也宣王之時禮義消亡滛風
大行男女無别遂相奔誘華落色衰復相棄背㦯乃困而自悔䘮其妃耦故序其事以風焉故郭云傷見絶棄
恨士失也)

　　臯臯琄琄刺素食也注譏無功徳尸寵禄也音義(臯古豪反
樊本作浩古老反琄胡犬古犬二反刺字又作誎同七賜反)䟽(素空也刺無徳而空食其禄也舎人曰臯
臯不治之貎大雅召旻云臯臯訿訿曾不知其玷毛傳云皋皋頑不知其道也鄭箋云玷缺也王政已大壞小
人在位曾不知大道之缺某氏云鞙鞙無徳而佩小雅大東云鞙鞙佩璲不以其長毛傳云鞙鞙玉貎璲瑞也
鄭箋云佩璲者以瑞玉為佩佩之鞙鞙然居其官職非其才之所長也徒美其佩而無其徳刺其素餐是也郭
云譏無功徳尸寵禄也者案鄭注禮記云尸謂不知人事無辭讓也以其尸皆神象居位不言但受祭享小人
在位亦無言而受寵禄有似扵尸故云尸寵禄也㻆鞙音義同)

　　懽懽愮愮憂無吿也注賢者憂懼無所訴也音義(懽古玩反
愮音遥本又作摇樊本作遥又作佻恌與愮同訓也書云愮愮憂無吿也廣雅云摇亂也吿如字又古毒反訴
音素)䟽(謂賢者憂懼無所吿訴也大雅板篇云老夫灌灌毛傳云灌灌猶款款也鄭箋云老夫諌女款款然
王風云中心摇摇毛傳云摇摇憂無所愬灌懽愮摇音義同)

　　憲憲洩洩制灋則也注佐興虐政設教令也音義(洩余誓反
㦯作呭同)䟽(李廵曰皆惡黨為制灋則也孫炎曰厲王方虐諂臣並為制作灋令大雅板篇云天之方難無
然憲憲天之方蹶無然泄泄毛傳云憲憲猶欣欣也蹶動也泄泄猶沓沓也鄭箋云天斥王也王方欲艱難天
下之民又方變更先王之道臣乎女無憲憲然無沓沓然為之制灋度逹其意以成其惡皆是佐興虐政設教
令也)

　　謔謔謞謞崇讒慝也注樂禍助虐增譖惡也音義(謔虚虐反
謞郭虚各反㦯火角反慝謝切得反諸儒並女陟反言隐匿其情以飾非樂如字又音洛譖側禁反)䟽(崇增
也讒也慝惡也舎人曰謔謔謞謞皆盛烈貎孫炎曰厲王暴虐大臣謔謔謞謞然盛以興讒惡也大雅板篇云
天之方虐無然謔謔毛傳云謔謔然喜樂鄭箋云王方為酷虐之政女無謔謔然以讒慝助之又曰多将熇熇
不可救藥毛傳云熇熇然熾盛也鄭箋云多行熇熇慘毒之惡誰䏻止其禍是也謞熇音義同)

　　翕翕訿訿莫供職也注賢者陵替姦黨熾背公卹私曠
職事音義(訿子爾反字林云不思稱乎上之意供音恭熾尺志反背音佩)䟽(言賢者陵替姦黨熾
盛背公卹私曠其職事無肯供職也小雅小旻云潝潝訿訿亦孔之哀毛傳云潝潝然患其上訿訿然思不稱
乎上鄭箋云臣不事君亂之階也甚可哀也又大雅召旻云皐皐訿訿毛傳云訿訿窳不共事也故郭云賢者
陵替姦黨熾盛背公卹私曠職事説文云窳嬾也草木皆自竪立惟瓜瓠之屬卧而不起似若嬾人常卧室故
字從宂音眠)

　　速速蹙蹙惟逑鞫也注陋人専禄國侵削賢士求哀念
窮廹音義(戲子六反逑巨鳩反郭云廹也字林云歛聚也本亦作求鞫居六反廹音伯)䟽(惟念
也逑急廹也鞫窮也言鄙陋小人専據爵禄國土侵削致賢士求哀念其窮廹也小雅正月云蓛蔌方有榖毛
傳云蔌蔌陋也鄭箋云榖禄也此言小人富而窶陋将貴也又節南山云蹙蹙靡所騁毛傳云騁極也鄭箋云
蹙蹙小之貎我視四方土地日見侵削扵夷狄蹙蹙然雖欲馳騁無所之也速蔌音義同)

　　抑抑密也注威儀審諦秩秩清也注徳音清泠音義(抑音
億諦音帝秩直乙反泠郎丁反)䟽(言威儀審諦徳音清泠也舎人曰威儀密静也大雅假樂云威儀抑抑徳
音秩秩鄭箋云成王立朝之威儀致密無所失教令又清眀天下皆樂仰之)

　　甹夆掣曵也注謂牽挽音義(甹普經反夆孚逢反掣本㦯作􁅆同充世反説文云
引而縦之曵餘世反)䟽(孫炎曰謂相掣曵入扵惡也郭云謂牽挽周頌小毖嗣王求助也云莫予荓蜂毛傳
云荓蜂􁅆曵也鄭箋云羣臣小人無敢我􁅆曵謂為譎詐欺不可信也然則掣曵者從旁牽挽之言是挽離正
道使就邪僻荓甹夆蜂掣􁅆音義同)

　　朔北方也注謂幽朔音義(朔所角反)䟽(舎人曰朔盡也北方萬物盡故言朔也李
超曰萬物盡扵北方小雅出車云城彼朔方毛傳云朔方北方也但北方大名皆言朔方堯典云宅朔方郭云
謂幽朔)

　　不俟不来也注不可待是不復来音義(来本㦯作俫迷同力胎反復如
字)䟽(俟待也既云不待是不来也郭云不可待是不復来)

　　不遹不蹟也注言不循軌跡也音義(遹古述字一音聿蹟子亦反詩云念
彼不蹟傳云不循道也循音廵)䟽(遹循也蹟軌跡也謂不循道者曰不蹟郭云言不循軌跡也小雅沔彼云
念彼不蹟毛傳云不蹟不循道也是矣)

　　不徹不道也注徹亦道也音義(徹直列反)䟽(小雅十月云天命不徹毛傳云
徹道也鄭箋云不道者言王不循天之政教是也)

　　勿念勿忘也注勿念念也音義(忘音亡下同)䟽(勿念念也念即不忘也若
大雅文王篇云無念爾祖是也)

　　萲諼忘也注義見伯兮考槃詩音義(萲施音袁謝許袁反郭云義見伯兮
詩云焉得萲草毛傳云萲草令人善忘則謝讀為是諼許爰反槃歩干反本又作盤)䟽(衛伯兮云焉得諼草
毛傳云諼草令人忘憂又考槃云永矢弗諼是也伯兮篇本㦯作萲草)

　　毎有雖也注詩曰毎有良朋辭之雖也䟽(小雅棠棣云毎有良朋况
也永歎毛傳云况兹永長也箋云毎有雖也良善也當急難之時雖有善同門来兹對之長嘆而已郭云辭之
雖也者言為語辭之雖無佗義也)

　　饎酒食也注猶今云饎饌皆一語而兼通音義(饎尺志反字林
云熟食也又充之反舎人本又作喜釋云古曰饎饌乳戀反)䟽(小雅天保云吉蠲為饎毛傳云吉善蠲絜
也饎酒食也郭云猶今云饎饌皆一語而兼通者言饎之一字通酒食兩名也李廵曰得酒食則喜歡也)
舞號雩也注雩之祭舞者吁嗟而請雨音義(號戸髙反孫炎云雩
之祭有舞有號雩音于祭名吁許于反)䟽(孫炎云雩之祭有舞有號左傳云龍見而雩服杜皆云雩之言
逺也逺為百榖祈膏雨月令仲夏云大雩帝鄭注云雩吁嗟求雨之祭也郭云雩之祭舞者吁嗟而請雨是同
鄭説也)

　　暨不及也注公羊傳曰及我欲之暨不得已暨不得已
是不得及音義(暨其器反已音以)䟽(案春秋隐元年三月公及邾婁儀父盟于昧公羊傳
曰及者何與也㑹及暨皆與也曷為㦯言㑹㦯言及㦯言暨㑹猶最也及猶汲汲也暨猶暨暨也及我欲之暨
不得已也然則暨者非我欲之事不獲已而為㑹者也故云不及也)

　　蠢不遜也注蠢動為惡不謙遜也音義(蠢昌允反)䟽(蠢動也遜順也
言蠢動為惡不謙遜也小雅采芑蠢爾蠻荆大邦為讎是也)

　　如切如磋道學也注骨象須切磋而為器人須學問以
成徳如琢如磨自脩也注玉石之被琢磨猶人自脩飾
瑟兮僴兮恂慄也注恒戰竦赫兮咺兮威儀也注貎光
宣有斐君子終不可諼兮注斐文貎道盛徳至善民之
不䏻忘也注常思詠音義(磋七何反琢丁角反治玉也本㦯作琢非也僴本㦯作􁅀
同下板反郭音簡恂音荀郭音峻鄭𤣥注禮記同云謂嚴慄也謝私尹反慄音栗赫火格反烜吁逺反烜者光
明宣著今並作咺字音同斐孚尾反)䟽(此舉衛風淇澳篇文以釋之也云如切如磋者詩文也云道學也者
作者以釋詩也道言也言人之學以成徳如切如磋骨象以成器毛傳云治骨曰切象曰磋道其學而成也故
郭云骨象須切磋而為器人須學問以成徳云如琢如磨者詩文也云自脩也者釋之也言人自脩飾如琢磨
玉石毛傳云治玉曰琢石曰磨聼其規諌以自脩如玉石之見琢磨郭云玉石之被雕磨猶人自脩飾云瑟兮
僴兮者詩文也恂慄也者釋之也謂嚴恂戰慄也故郭云恒戰竦毛傳云瑟矜荘貎僴寛大貌是外貎荘嚴又
内寛裕也云赫兮咺兮者詩文也威儀也者釋之也言赫咺者容儀𤼵揚之貎言威儀也毛傳云赫有明徳赫
赫然咺威儀容止宣著也故郭云貎光宣云有斐君子終不可諼兮者詩文也云道盛徳至善民之不䏻忘也
者釋之也毛傳云斐文章貎諼忘也此道有斐然文章之君子盛徳至善如此故民稱之常思詠終不䏻忘也
案詩稱君子謂武公)

　　既微且尰骭瘍為微腫足為尰注骭脚脛瘍創也音義
(微如字書作□三蒼云足創尰本㦯作尰同並籀文瘇字也蜀勇時踵二反骭下諌反郭作扞音古案反謂脚
脛也瘍音羊腫之勇反脛戸定反創初良反)䟽(云既微且尰者小雅巧言文也云骭瘍為微腫足為尰者
釋之也孫炎曰皆水濕之疾也郭云骭脚脛也瘍創也然則膝之下有瘡腫是渉水所為故鄭箋亦云此人居
下濕之地故生微尰之疾詩云居河之麋是居下濕也)

　　是刈是濩濩煑之也注煮葛為絺綌音義(刈音乂濩又作鑊同戸郭
反煮之與反絺丑尼反綌去􁃽反)䟽(云是刈是濩者周南葛覃文也云濩煮之也者釋之也舎人曰是刈
刈取之是濩煮治之郭云煮葛為絺綌以煮之扵濩故曰濩煮非訓濩為煮以彼下云為絺為綌故知煮葛為
絺綌也毛傳云精曰絺粗曰綌)

　　履帝武敏武迹也敏拇也注拇迹大指處音義(敏如字舎人本
作畝釋云古者姜嫄履天帝之迹扵畎畝之中而生后稷拇音畝足大指處昌慮反)䟽(云履帝武敏者大雅
生民文也云武迹也敏拇也者釋之也郭云拇迹大指處鄭箋詩云祀郊禖之時時則有大神之迹姜嫄履之
足不䏻滿履其拇指之處扵是遂有身而生后稷是其事也)

　　張仲孝友注周宣王時賢臣善父母為孝善兄弟為友
䟽(云張仲孝友者小雅六月文也云善父母為孝善兄弟為友者釋之也李廵云張仲字其人孝故稱孝友
毛傳云張仲賢臣也鄭箋云張仲吉甫之友其性孝友以詩序云六月宣王北伐也故郭云周宣王時賢臣)
有客宿宿言再宿也有客信信言四宿也注再宿為信
重言之故知四宿音義(宿先六反重直用反)䟽(云有客宿宿有客信信者周頌有客
文也云言再宿也言四宿也者釋之也毛傳云一宿曰宿再宿曰信各重言之故知再宿及四宿也)
美女為媛注所以結好媛音義(媛為眷反好呼報反)䟽(詩鄘風君子偕老云
展如之人兮邦之媛也故此釋之郭云所以結好媛孫炎曰君子之援助然則由有美可以援助君子故云美
女為媛)

　　美士為彦注人所彦詠音義(彦音喭)䟽(鄭風羔裘云彼其之子邦之彦兮故
此釋之也毛傳云彦士之美稱郭云人所彦詠舎人曰國有美士為人所言道)

　　其虚其徐威儀容止也注雍容都雅之貎䟽(云其虚其徐鄘風北
風文也威儀容止也者釋之也郭云雍容都雅之貎孫炎云虚徐威儀謙退也然則虚徐者謙虚閑徐之義故
鄭箋云威儀虚徐寛仁者也詩作其邪此作其徐字雖異音實同故鄭箋云邪讀如徐)

　　猗嗟名兮目上為名注眉眼之間音義(猗扵宜反眼五限反㦯作目)
䟽(云猗嗟名兮者齊風猗嗟文也云目上為名者釋之也孫炎云目上平博郭云眉眼之間)

　　式微式微者微乎微者也注言至微䟽(云式微式微者邶風式微文也
云微乎微也者釋之也郭云言至微鄭箋云式發聲也案詩序云式微黎□寓扵衛其臣勸以歸也然則以君
被逐既微又見卑賤是至微也不取式為義故鄭云發聲也)

　　之子者是子也注斥所詠音義(斥音尺)䟽(詩言之子者多矣故此釋之李
廵云之子者論五方之言是子也然則之為語助人言之子者猶云是此子也桃夭傳云之子彼説嫁事為嫁
者之子漢廣之子則貞潔者之子東山之子言其妻白華之子斥幽王各随其事而名之故郭云斥所詠)
徒御不驚輦者也注歩挽輦車音義(挽本亦作輓同亡逺反聲類云引也
車音居)䟽(云徒御不驚者小雅車攻文也云輦者也者釋也此上觧徒字也諸徒皆為徒行此獨為輦是
以辨之地官鄉師云大軍旅㑹同治其輦注云輦人輓行所以載任器也止以為䉒營司馬法輦有一斧一斤
一鑿一梩周輦加二版二築夏后氏二十人而輦殷十八人而輦周十五人而輦是㑹同田獵人輓輦以徒行
也故郭云歩挽輦車)

　　襢裼肉袒也注脱衣而見體暴虎徒搏也注空手執也
音義(襢本㦯作袒同徒坦徒丹二反下同裼蘇厯反脱佗活反見賢遍反暴歩報反搏連莫反郭音付)
䟽(鄭風大叔于田云襢裼暴虎故此釋之毛傳云襢裼肉袒也李廵曰襢裼脱衣見體曰肉祖孫炎曰袒去
裼衣郭云脱衣而見體毛傳又云暴虎空手以搏之舎人曰無兵空手搏之然則徒空也故郭云空手執也)
馮河徒渉也注無舟楫音義(馮字又作慿皮氷反依字當作慿説文云無舩渡河
楫本㦯作檝又作接同子葉才入二反方言曰檝橈也説文云檝舟棹也釋名曰在旁撥水曰櫂又謂之檝檝
㨗也)䟽(小雅小旻云不敢馮河故此釋之也李廵曰無舟而渡水曰徒渉郭云無舟楫毛傳云馮陵也然則
空渉水陵波而渡故訓馮為陵也)

　　籧篨口柔也注籧篨之疾不䏻俯口柔之人視人顔色
常亦不伏因以名云戚施面柔也注戚施之疾不䏻仰
面柔之人常俯似之亦以名云音義(籧本㦯作􁋒同巨居反篨直閭反戚
七厯反施式支反)䟽(邶風新臺云籧篨不鮮又曰得此戚施故此釋之也毛傳云籧篨不䏻俯者戚施不
䏻仰者李廵曰籧篨巧言好辭以饒人是謂口柔戚施和顔悦色以誘人是謂面柔但籧篨戚施本人疾之名
故晉語云籧篨不可使俯戚施不可使仰是也人口柔者必仰面觀人顔色而為辭似籧篨不俯之人因名口
柔者為籧篨面柔者必低首下人媚以容色似戚施不仰之人因名面柔者為戚施故郭云籧篨之疾不䏻俯
口柔之人視人顔色常亦不伏戚施之人不䏻仰面柔之人常俯似之因以名云)

　　夸毗體柔也注屈已卑身以柔順人也音義(夸苦瓜反毗鼻以反
舎人曰卑身屈已也樊引詩云無為夸毗李孫郭云屈已卑身以柔順人也字書作䠸□已音紀)䟽(大雅
板篇云無為夸毗故此釋之也毛傳云夸毗以體柔人也李廵曰屈已卑身求得扵人曰體柔然則夸毗者便
辟其足前却為恭以形體順從于人故郭云屈已卑身以柔順人也)

　　婆娑舞也注舞者之容音義(娑素河反)䟽(陳風東門之枍云婆娑其下故此釋
之李廵曰婆娑盤辟舞也郭云舞者之容孫炎曰舞者之容婆娑然則婆娑舞者之状貎也)

　　擗拊心也注謂椎胷也音義(擗婢亦反拊本亦作撫同芳武反椎本㦯作搥同直
追反字林云擊也胷音凶)䟽(邶風柏舟云寤擗有標擗謂拊心也郭云謂椎胷也)

　　矜憐撫掩之也注撫掩猶撫拍謂慰䘏也音義(矜几陵反憐力
堅反拍普伯反)䟽(撫掩猶撫拍謂慰䘏也小雅鴻鴈云爰及矜人)

　　緎羔裘之縫也注縫飾羔皮之名音義(緎許域反又音域縫扶用反)
䟽(召南羔裘云羔羊之革素絲五緎故此觧之也孫炎云緎之為界緎然則縫合羔羊皮為裘縫即皮之界
緎因名裘縫為緎故郭云縫飾羔皮之名)

　　殿屎呻也注呻吟之聲音義(殿丁練反屎虚伊反㦯作敜吹又作□䐖説文作唸
吚郭上音香惟反又音丁念反下許利反呻音申)䟽(大雅板篇云民之方殿屎毛傳云殿屎呻吟也是用
此為説郭云呻吟之聲孫炎云人愁苦呻吟之聲也)

　　幬謂之帳注今江東亦謂帳為幬音義(幬本㦯作□同直留反帳陟亮
反)䟽(帳一名幬召南小星云抱衾與裯鄭箋云幬牀帳也郭云今江東亦謂帳為幬幬與裯音義同)
侜張誑也注書曰無㦯侜張為幻幻惑欺誑人者音義
(侜本㦯作倜同張留反誑俱放反幻胡辦反)䟽(陳風防有鵲巢云誰侜予美毛傳云侜張誑也鄭箋云女
衆讒人誰侜張誑欺我所美之人乎注云書曰無㦯侜張為幻者周書無逸篇文也引之者以證侜張謂幻惑
欺誑人者)

　　誰昔昔也注誰𤼵語辭䟽(陳風墓門云誰昔然矣毛傳云昔乆也郭云誰𤼵語辭與
毛同也)

　　不辰不時也注辰亦時也䟽(辰亦時也不辰者言不得其時也大雅桑柔云我生
不辰逢天僤怒是也)

　　凡曲者為罶注毛傳曰罶曲梁也凡以薄為魚笱者名
為罶音義(罶本㦯作□同力九反薄蒲博反本今作簿笱音苟)䟽(曲薄也凡以薄取魚為罶注云
毛傳曰罶曲梁也者小雅魚麗篇傳文也云凡以薄為魚笱者名為罶者即釋器云嫠婦之笱謂之罶也)
鬼之為言歸也注尸子曰古者謂死人為歸人䟽(人死為鬼
小雅何人斯云為鬼為蜮周禮曰享大鬼謂之鬼者鬼猶歸也若歸去然故尸子曰古者謂死人為歸人)
釋親第四音義(説文云親至也蒼頡篇云親愛也近也禮記云親親以三為五以五為九
尚書云以親九族親者通謂五服九族之親也)䟽(案禮記大傳云聖人南面聼天下所且先者五民不
與焉一曰治親蒼頡曰親愛也近也然則親者恩愛狎近不䟽逺之稱也書曰克明峻徳以親九族䘮服
小記曰親親以三為五以五為九上殺下殺旁殺而親畢矣以九族之親其名謂非一此篇釋之故曰釋
親)

　　父為考母為妣注禮記曰生曰父母妻死曰考妣嬪今
世學者從之案尚書曰大傷厥考心事厥考厥長聡聴
祖考之彛訓如䘮考妣公羊傳曰恵公者何隐之考也
仲子者何桓之母也蒼頡篇曰考妣延年書曰嬪于虞
詩曰聿嬪于京周禮有九嬪之官明此非死生之異稱
矣其義猶今謂兄為晜妹為媦即是此例也父之考為
王父父之妣為王母注加王者尊之王父之考為曾祖
王父王父之妣為曾祖王母注曾猶重也曾祖王父之
考為髙祖王父曾祖王父之妣為髙祖王母注髙者言
最在上父之世父叔父為從祖祖父父之世母叔母為
從祖祖母注從祖而别世統異故父之晜弟先生為世
父後生為叔父注世有為嫡者嗣世統故也男子先生
為兄後生為弟男子謂女子先生為姊後生為妹父之
姊妹為姑父之從父晜弟為從祖父父之從祖晜弟為
族父族父之子相謂為族晜弟族晜弟之子相謂為親
同姓注同姓之親無服屬兄之子弟之子相謂為從父
晜弟注從父而别子之子為孫注孫猶後也孫之子為
曾孫注曾猶重也曾孫之子為𤣥孫注𤣥者言親屬微
昧也𤣥孫之子為来孫注言有徃来之親来孫之子為
晜孫注晜後也汲冡竹書曰不窋之晜孫晜孫之子為
仍孫注仍亦重也仍孫之子為雲孫注言輕逺如浮雲
王父之姊妹為王姑曾祖王父之姊妹為曾祖王姑髙
祖王父之姊妹為髙祖王姑父之從父姊妹為從祖姑
父之從祖姊妹為族祖姑父之從父晜弟之母為從祖
王母父之從祖晜弟之母為族祖王母父之兄妻為世
母父之弟妻為叔母父之從父晜弟之妻為從祖母父
之從祖晜弟之妻為族祖母父之從祖祖父為族曾王
父父之從祖祖母為族曾王母父之妾為庶母祖王父
也晜兄也注今江東人通言晜音義(妣必里反嬪毗真反長丁丈反下皆
同彞音夷䘮息浪反又如字頡戸結反稱尺證反晜音昆本亦作昆下同媦于貴反廣雅云媦妹也説文云椘
人謂女弟為媦纂文云河南人云妹媦也重直龍反下皆同别彼列反又如字下皆同嫡丁厯反来音徕汲居
及反冡竹奉反窋丁律反又丁滑反不窋后稷之子)䟽(此别同宗親族白虎通曰父矩也以度教子也又為
考考成也言有成徳廣雅云母牧也言育養子也又為妣妣媲也媲匹扵父廣雅又云兄况也况扵父又謂之
晜弟悌也言順扵兄子孜也以孝事父常孜孜也孫順也順扵祖男任家事也女如也白虎通曰言如人也徐
鍇曰女子從父之教從夫之命故曰如姑故也言尊如故也又謂之威徐鍇曰土盛扵戌土隂之主也故字從
戍漢律曰婦吿威姑是也姊咨也以其先生言可咨問説文云妹女弟也又謂之媦妾接也鄭注禮記云聞彼
有禮走而徃焉以得接見扵君子也庶母者父之妾也此皆同宗之族也白虎通曰宗者何謂也宗有尊也為
先祖主也宗人之所尊也禮曰宗人将有事族人皆待聖者所以必有宗何也所以長和睦也族者何也族者
湊也聚也謂恩愛相流湊生相親愛死相哀痛有㑹聚之道故謂之族也注云禮記曰生曰父母妻死曰考妣
嬪者曲禮下篇文也云今世學者從之者謂從禮記以父母妻為生之稱以考妣嬪為死之稱彼乃記者一家
之説爾學者膠柱遂為生死定稱非也故郭氏引諸文以證之云尚書曰大傷厥考心康誥文也云事厥考厥
長聡聴祖考之彞訓者皆酒誥文也云如䘮考妣者舜典文也此皆生稱考妣也云公羊傳曰恵公者何隐之
考也仲子者何桓之母也者隐元年傳文也此即死稱母也云蒼頡篇曰考妣延年者此亦生稱考妣也云書
曰嬪于虞者堯典文也云詩曰聿嬪于京大雅大眀篇文也云周禮有九嬪之官者屬天官掌婦學之法者也
此皆生稱嬪者也云眀此非死生之異稱矣者所以破先儒之説也云其義猶今謂兄為晜妹為媦即是此例
也者舉類以曉人也云從祖而别世統異故者觧所以稱從之理也從祖而别繼世分宗其統各異故曰從祖
别世有為嫡者嗣世統故也者觧所以稱世之義也繼世以嫡長先生扵父則繼世者也故曰世父説文叔作
尗許慎曰從上小言尊行之小也云同姓之親無服屬者禮記大傳云親者屬也鄭注云有親者服各以其屬
親䟽此經言親同姓者謂五世之外比諸同姓猶親但無服屬爾云孫猶後也言繼後嗣也廣雅云孫順也許
慎云從子從系系續也言順續也言順續先祖之後也云𤣥者言親屬微昧也又𤣥者緅緇之間色色之微昧
者也親屬微昧故曰𤣥孫云晜後也汲冡竹書曰不窋之晜孫晜後也釋言文束晳傳曰太康元年汲郡民盗
發魏安釐王塜得竹書漆字科斗文科斗文者周時古文也其字頭麤尾細似科斗之蟲故俗名之焉不窋后
稷之子也晜孫謂毁隃也)

　　宗族

　　母之考為外王父母之妣為外王母母之王考為外曾
王父母之王妣女為外曾王母注異姓故言外母之晜
弟為舅母之從父晜弟為從舅母之姊妹為從母從母之
男子為從母晜弟其女子子為從母姊妹音義(從才用反下注
娣從同舅音臼)䟽(此一節别母之族黨也黨是鄉之細也此外族屬母若黨之屬鄉故云母黨
云舅者孫炎云舅之言舊尊長之稱詩秦風云我送舅氏曰至渭陽是也)

　　母黨

　　妻之父為外舅妻之母為外姑注謂我舅者吾謂之甥
然則亦宜呼壻為甥孟子曰帝館甥于貳室是也姑之
子為甥舅之子為甥妻之晜弟為甥姊妹之夫為甥注
四人體敵故更相為甥甥猶生也今人相呼盖依此妻
之姊妹同出為姨注同出謂俱已嫁詩曰邢侯之姨女
子謂姊妹之夫為私注詩曰譚公維私男子謂姊妹之
子為出注公羊傳曰盖舅出女子謂晜弟之子為姪注
左傳曰姪其從姑謂出之子為離孫謂姪之子為歸孫
女子子之子為外孫女子同出謂先生為姒後生為娣
注同出謂俱嫁事一夫公羊傳曰諸侯娶一國二國徃
媵之以姪娣從娣者何弟也此即其義也女子謂兄之
妻為嫂弟之妻為婦注猶今言新婦是也長婦謂稚婦
為娣婦娣婦謂長婦為姒婦注今相呼先後㦯云妯娌
音義(甥音生壻音細館古半反更音庚譚大南反姪大結反字林云兄女又丈乙反姒音似娣大計反娶
七具反媵以證反嫂素早反稚直吏反先蘓練反後胡遘反廣雅云先後妯娌韋昭云先謂姒後謂娣妯音逐
娌音里廣雅云先後也郭注方言云今闗西兄弟婦相呼為妯娌)䟽(此一節别妻之親黨也内則曰聘則
為妻白虎通云妻者齊也與夫齊體自天子下至庶人其義一也注孟子云舜尚見帝帝館甥于貳室亦饗舜
迭為賓主是天子而友匹夫也彼注云尚上也舜在畎畝之時堯友禮之舜上見堯舎之扵貳室貳室副宫也
堯亦就饗舜之所設更迭為賓主禮記妻父曰外舅謂我舅者吾謂之甥堯以女妻舜故謂堯甥卒與之天位
是天子之友匹夫也云四人謂姑之子舅之子妻之晜弟姊妹之夫也此四人尊卑體敵更相為甥云甥猶生
也者取相親之意也云邢侯之姨譚公維私皆衛風碩人篇文也孫炎曰私無正親之言然則謂吾姨者我謂
之私邢侯譚公皆荘姜姊妹之夫互言之耳春秋譚子伐莒則譚是子爵言公者盖依臣子稱便文耳云公羊
傳白盖舅出案春秋襄五年夏叔孫豹鄫世子巫如晉公羊傳曰外相如不書此何以書為叔孫豹率而與之
俱也叔孫豹則曷為率而與之俱盖舅出也何休云巫者鄫前夫人襄公母妹夫之子也俱莒外孫故曰舅出
是也云左傳曰姪其從姑案僖十五年傳云初晉獻公筮嫁伯姬扵秦遇歸妹之暌史蘇占之曰不吉其繇曰
姪其從姑杜注云震為木離為火火從木生離為震妹扵火為姑謂我姪者我謂之姑謂子圉質秦是也云公
羊傳者案春秋荘十九年秋公子結媵陳人之婦于鄄遂及齊侯宋公盟公羊傳曰媵者何諸侯娶一國則二
國徃媵之以姪娣從姪者何兄之子也娣者何弟也諸侯一聘九女諸侯不再娶何休云必以姪娣從之者欲
使一人有子二人喜也所以防嫉妬令重繼嗣也因以備尊尊親親也九者極陽數也不再娶者所以節人情
開媵路云猶今言新婦是也案儀禮䘮服傳云夫之昆弟何以無服也其夫屬乎父道者妻皆母道也其夫屬
乎子道者妻皆婦道也謂弟之妻婦者是嫂亦可謂之母乎故名者人治之大者也可無慎乎鄭注云道猶行
也言婦人棄姓無常秩稱嫁扵父行則為母行嫁扵子行則為婦行謂弟之妻為婦者卑逺之故謂之娣嫂者
尊嚴之稱是嫂亦可謂之母乎嫂猶叟也叟老人稱也是為序男女之别爾若已以母婦之服服兄弟之妻兄
弟之妻以舅子之服服已則是亂昭穆之序也治猶理也父母兄弟夫婦之理人倫之大者可不慎乎大傳曰
同姓從宗合族屬異姓主名治際㑹名著而男女有别是别嫂婦之名也郭云猶今言新婦者以時驗而知也
至今猶然云今相呼先後㦯云妯娌者廣雅云娣社妯娌娣姒先後也人多疑娣姒之名皆以為兄妻呼弟妻
為娣弟妻呼兄妻為姒因即惑扵斯文不知何以為説今謂母婦之號随夫尊卑娣姒之名從身長㓜以其俱
来夫族其夫班秩既同尊卑無以相加遂從身之少長䘮服小功章曰娣姒婦報傳曰娣姒婦者弟長也以弟
長觧娣姒言娣是弟姒是長也公羊傳亦云娣者何弟也是其以弟觧娣自然以長觧姒長謂身之年長非夫
之年長也此云長婦謂稚婦為娣婦娣婦謂長婦為姒婦者止言婦之長稚不言夫之大小左傳成公十一年
穆姜謂聲伯之母為姒昭公八年傳叔向之嫂謂叔向之妻為姒二者皆呼夫弟之妻為姒豈計夫之長㓜乎
上云女子同出謂先生為姒後生為娣郭云同出謂俱嫁事一夫也事一夫者以已生先後為娣姒則知娣姒
以已之年非夫之年也故賈逵鄭𤣥及杜預皆云兄弟之妻相謂為姒言兩人相謂長者為姒知娣姒之名不
計夫之長㓜也)

　　妻黨

　　婦稱夫之父曰舅稱夫之母曰姑姑舅在則曰君舅君
姑沒則曰先舅先姑注國語曰吾聞之先姑謂夫之庶
母為少姑夫之兄為兄公注今俗呼兄鍾語之轉耳夫
之弟為叔夫之姊為女公夫之女弟為女妹注今謂之
女妹是也子之妻為婦長婦為嫡婦衆婦為庶婦女子
子之夫為壻壻之父為姻婦之父為㛰父之黨為宗族
母與妻之黨為兄弟婦之父母壻之父母相謂為㛰姻
兩壻相謂為亞注詩曰瑣瑣姻亞今江東人呼同門為
僚壻婦之黨為㛰兄弟壻之黨為姻兄弟注古者皆謂
㛰姻為兄弟嬪婦也注書曰嬪于虞謂我舅者吾謂之
甥也音義(稱如字少證照反公音鍾轉丁戀反又如字姻音因亞一駕反又作婭瑣桑果反僚力彫
反)䟽(此别夫婦㛰姻之名也説文云婦服也從女持帚灑掃也白虎通云夫婦者何謂也夫者扶也以道
扶接婦者服也以禮屈服謂之舅姑者何舅者舊也姑者故也舊故老人稱也夫之父母謂舅姑何尊如父而
非父者舅也親如母而非母者姑也鄭注䘮服傳云女子子者子女也别扵男子也説文云壻女之夫也從士
從胥聞一知十為士胥者有才智之稱故謂女之夫為壻廣雅云壻謂之倩方言云東齊之間壻謂之倩白虎
通云㛰姻者何謂昬時行禮故曰㛰婦人因夫而成故曰姻注國語曰吾聞之先姑者魯語季康子問扵公父
文伯之母曰主亦有以語肥也對曰吾䏻老而已何以語子曰雖然肥願有聞扵主對曰吾聞諸先姑曰君子
䏻勞後世有繼子夏聞之曰善哉商聞之曰古之嫁者不及舅姑謂之不幸夫婦學扵舅姑者也是矣瑣瑣姻
亞小雅節南山文也劉熈釋名云兩壻相謂為亞者言毎一人取姊一人取妹相亞次也又並来女氏則姊夫
在前妹夫在後亦相亞也古者皆謂㛰姻為兄弟者禮記曾子問曰昬禮既納幣有吉日女之父母死則如之
何孔子曰壻使人弔如壻之父母死則女之家亦使人弔鄭注云必使人弔者未成兄弟又云父䘮稱父母䘮
稱母父母不在則稱伯父世母壻已𦵏壻之伯父致命女氏曰某之子有父母之䘮不得嗣為兄弟使某致命
女氏許諾而弗敢嫁禮也是古者謂㛰姻為兄弟以夫婦有兄弟之義㦯據壻扵妻之父母有緦服故得謂之
兄弟也嬪于虞者案堯典羣臣共舉舜扵帝帝曰我其試哉女于時觀厥刑于二女釐降二女于媯汭嬪于虞
孔安國注云降下嬪婦也舜為匹夫䏻以義理下帝女之心扵所居媯水之汭使行婦道扵虞氏是也)

　　婚姻






　　爾雅注䟽卷三

　　爾雅注䟽卷三考證

　　釋訓第三○鄭樵曰訓者不可眀言也但形容其義耳
故此篇只釋詩之言貎状後始及其説焉

　　條條秩秩智也○詩小雅巧言篇秩秩大猷注智思深
長也秩秩説文作􁌞􁌞大猷漢書注作大繇

　　兢兢憴憴戒也○陸本憴作繩兢兢左傳作矜矜
惴惴憢憢懼也○鄭樵曰憢與嘵通

　　悠悠洋洋思也○陸本悠悠作攸攸鄭樵曰思而無所
止貎

　　忯忯惕惕愛也○(臣照)按忯从氏與怟从氐者不同怟
音諦玉篇閟也忯集韻音餂忯忯和悦也又同恀釋
言恀怙恃也㦯从氏又音是恃事曰恀

　　蓁蓁孽孽戴也䟽周南桃夭曰其葉蓁蓁○王應麟詩
攷曰通典作其葉溱溱

　　赫赫躍躍迅也○躍躍韓詩外傳作趯趯毚兔史記注
趯趯徃来貎

　　坎坎墫墫喜也(臣照)按䟽引詩墫墫舞我説文作竷竷
舞我鄭樵曰據詩所言非喜意但喜躍而鼓舞也

　　旭旭□□□也○旭旭前漢書揚雄傳嘻嘻旭旭注師
古曰自得之貎也

　　夢夢訰訰亂也䟽誨爾諄諄○王應麟詩攷引禮記注
曰誨爾忳忳鄭樵曰謂闇亂訰即諄也

　　版版盪盪僻也○陸本盪作蕩

　　佌佌瑣瑣小也䟽引詩佌佌彼有屋○説文作□□彼
有屋

　　畇畇田也䟽引詩畇畇原隰○周禮䟽引詩作㽦㽦原
隰

　　俅俅服也注謂戴弁服○陸本戴作載䟽引詩載弁俅
俅説文作弁服俅俅

　　鍠鍠樂也○陸本鍠鍠作韹韹

　　穰穰福也○陸本穰穰作禳禳

　　佻佻契契愈遐急也䟽引詩佻佻公子○韓詩外傳作
嬥嬥公子釋文徃来貎

　　宴宴粲粲○陸本宴宴作燕燕

　　晏晏旦旦○旦旦説文作􁈑􁈑

　　懽懽愮愮○陸本懽懽作灌灌

　　翕翕訿訿○(臣照)按詩小雅小旻篇潝潝訿訿説文訿
訿不善之貎荀子作噏噏呰呰漢書作□□訿訿

　　不俟不来也○陸本俟作□

　　赫兮咺兮威儀也○石經咺作烜韓詩外傳作赫兮宣
兮

　　有斐君子終不可諼兮○韓詩外傳作有邲君子注邲
美貎也

　　是刈是濩濩煮之也○石經濩作鑊陸本刈作乂濩作
鑊

　　美女為媛注所以結好媛○陸本好媛作好援

　　美士為彦注人所彦詠○陸本彦詠作喭詠

　　擗拊心也○石經擗作辟


　　釋親第四

　　宗族　母黨　妻黨　㛰姻○(臣照)按石經俱標題扵
後鄭樵本亦在後監本毛本俱訛在前今改正

　　𤣥孫之子為来孫○陸本作徕孫

　　謂夫之庶母為少姑夫之兄為兄公○鄭樵本庶母作
少母陸本兄公作兄鍾









　　爾雅注䟽卷三考證

　　欽定四庫全書

　　爾雅注疏卷四

　　晉郭璞注　唐陸徳明音義　宋邢昺疏

　　釋宫第五音義(宮世本云禹作宮室呂氏春秋云高元作宮室尚書云王徂桐宮左傳云
虢公為王宮於玤又云作王宮于踐土又云季平子立煬宮詩云作于楚宮又云作于楚室傳曰室猶宮
也禮云由命士以上父子皆異宮又云杜氏塟入季武子宮不敢哭此文云宮謂之室室謂之宮郭云皆
所以通古今之語明同實而兩名案古者貴賤同稱宮秦漢以來唯王者所居稱宮焉)疏(易繫辭云
上古穴居而野處後世聖人易之以宮室上棟下宇以待風雨蓋取諸大壯此其始也白虎通云黄帝作
宮室世本曰禹作宫室其臺榭樓閣之異門牖行歩之名皆自於宮故以釋宮總之也)

　　宮謂之室室謂之宮注皆所以通古今之異語明同實
而兩名疏(别二名也郭云皆所以通古今之異語明同實而兩名釋名云宮穹也言屋見於垣上穹
崇然也室實也言人物實滿於其中也是所從言之異耳詩云作于楚宫又曰入此室處是也古者貴賤所居
皆得稱宮故禮記曰由命士以上父子皆異宮又喪服傳繼父為其妻前夫之子築宫廟是士庻人皆有宫稱
也至秦漢以來乃定為至尊所居之稱)

　　牖户之間謂之扆注牕東户西也禮云斧扆者以其所
在處名之其内謂之家注今人稱家義出於此音義(牖羊
九反扆於宜反郭音依又意尾反牕楚江反)疏(牖者戸西牕也此牖東戸西為牖戸之間其處名扆云其
内者其扆内也自此扆内卽謂之家説文云家居也禮記云已受命君言不宿於家郭云今人稱家義出於此
言其稱家之義本出於此也注云禮云斧扆者案覲禮云天子設斧依於户牖之間左右几鄭注云依如今綈
素屏風也有繡斧文所以示威也斧謂之黼是也云以其所在處名之者言本牖户之間名扆覲禮天子設屏
風之狀於牖户之間因名此屏風為扆是以其在扆處卽名之曰扆也)

　　東西牆謂之序注所以序别内外音義(别彼列反)疏(此謂室前堂上
東廂西廂之牆也所以次序分别内外親踈故謂之序也尚書顧命云西序東嚮敷重底席東序西嚮敷重豐
席及禮經每云東序西序者皆謂此也)

　　西南隅謂之奥注室中隱奥之處西北隅謂之屋漏注
詩曰尚不愧於屋漏其義未詳東北隅謂之宧注宧見
禮亦未詳東南隅謂之㝔注禮曰埽室聚㝔㝔亦隱闇
音義(奥本或作隩同於耗反尚書并説文皆云奥室也孔注論語云内也鄭注禮記云主也廣雅云藏也
愧居位反宧音怡李云東北者陽氣始起育養萬物故曰宧宧養也説文訓同與周易頤卦養義同見賢遍反
他皆放此㝔烏呌反字林同郭又音杳説文云深貎本或作□又作㝔同埽素老反)疏(此别室中四隅之異
名也云奥者孫炎云室中隱奥之處也古者為室户不當中而近東則西南隅最為深隱故謂之奥而祭祀及
尊者常處焉曲禮云凡為人子者居不主奥是也西北隅名屋漏東北隅名宧東南隅名㝔㝔亦隱闇之義也
與奥相類故郭云亦也注云詩曰尚不愧於屋漏者大雅抑篇文也鄭箋云尚無肅敬之心不慚愧於屋漏有
神見人之為也屋小帳也漏隱也禮祭於奥既畢改設饌於西北隅而厞隱之處此祭之末也孫炎云屋漏者
當室之所白日光所漏入郭云其義未詳者孫鄭之説皆無所據故不取也又云宧見禮亦未詳者李廵云東
北者陽始起育養萬物故曰宧宧養也説文亦云郭云亦未詳者以頤養之字作頤又室中四隅無取隂陽之
義與屋漏同故云亦未詳也云禮記曰埽室聚㝔者案既夕記云朔月童子執帚郤之左手奉之從徹者而入
比奠舉席埽室聚諸㝔布席如初卒奠埽者執帚垂末内鬛從執燭者而東是其事也)

　　柣謂之閾注閾門限棖謂之楔注門兩旁木楣謂之梁
注門户上横梁樞謂之椳注門户扉樞樞逹北方謂之
落時注門持樞者或逹北檼以為固也落時謂之􁐢注
道二名也音義(柣郭于結反顧丈乙反吕伯雍大一反廣雅云砌也閾域洫二音棖直庚反楔
古黠反李謂閫上兩旁木旁歩郎反楣忘悲反或作􁓮亡報反埤蒼云梁也吕伯雍云門樞之横梁説文云秦
名屋櫋聯也齊謂之檐楚謂之梠樞昌朱反椳烏回反郭又吾回反吕沈一罪反逹火末反檼於靳反字林云
棼也廣雅云棟也下同􁐢本或作戺同音俟廣雅云兩砌也本或作扈同音戸)疏(此别門户上下及兩傍之
木名也柣者孫炎云門限也經傳諸注皆以閾為門限謂門下横木為内外之限也俗謂之地柣一名閾曲禮
云不履閾是也棖者門兩傍長木一名楔李廵曰棖謂梱上兩傍木禮記玉藻云君入門上介拂棖鄭箋云棖
門楔楣即梁也呂伯雍云門樞之横梁也郭云門户上横梁鄉射記云堂則物當楣是也樞者門扉開闔之所
由也一名椳易曰樞機之發是也其持樞之木或逹北檼以為牢固者名落時檼即棟也落時又名􁐢是持樞
一木有此二名也)

　　垝謂之坫注在堂隅坫㙐也牆謂之墉注書曰既勤垣
墉鏝謂之杇注泥鏝椹謂之榩注斫木櫍也地謂之黝
注黑飾地也牆謂之堊注白飾牆也音義(垝居毁反本又作度同坫
丁念反説文云屏牆㙐丁果反本或作端墉音容或作䧡同垣音袁鏝本或作槾又作墁同亡旦武安二反説
文云鐵杇也杇音烏又音胡李云泥鏝一名杇塗工之作具説文云所以塗也秦謂之杇關東謂之槾椹本或
作砧同張林反榩音䖍本亦作䖍詩云方斵是䖍斫音灼櫍音質黝於糾反郭殃栁反飾音式堊於故反又於
各反)疏(此别宫室垣墉及修飾之名也坫者堂角也一名垝牆者室之防也一名墉李廵曰謂垣牆也郊特
牲曰君南鄉於北牖下注云社内北牆是也亦為城王制注云小城曰附庸大雅皇矣云以伐崇墉義得兩通
也鏝者泥鏝也一名杇塗工之作具也論語曰糞土之牆不可杇是也椹者斫木所用以藉者之木名也一名
榩孫炎云斵木質也詩商頌云方斵是䖍又名櫍榖梁傳曰裘纒櫍以為臬是也以黑飾地謂之黝以白飾牆
謂之堊周禮守祧職云其祧則守祧黝堊之是也一坫名見於經傳者有三案禮記明堂位云反坫出尊崇坫
亢圭及論語邦君為兩君之好有反坫此二者在兩楹之間以土為之非此經所謂也案既夕記云設棜于東
堂下南順齊于坫士冠禮云爵弁皮弁緇布冠各一匴執以待于西坫南則此經所謂也鄭注云坫在堂角然
則堂之東南角為東坫西南角為西坫故郭云在堂隅坫㙐也㙐則端也言坫是堂角端也注既勤垣墉此周
書梓材篇文也案彼云若作室家既勤垣墉惟其塗墍茨孔傳云如人為室家已勤立垣墉惟其當塗墍茨蓋
之此喻教化也)

　　樴謂之杙注橜也在牆者謂之楎注禮記曰不敢縣於
夫之楎箷在地者謂之臬注即門橜也大者謂之栱長
者謂之閣注别杙所在長短之名音義(樴音特又之力反杙羊式羊特
二反下句雞棲於弋音同橜其厥反後注同楎許韋反縣音𤣥箷羊支反字林云竿也本或作椸音同字林云
榻前机也臬魚列反栱九勇反郭又音卬閣音各)疏(此别杙所在長短之名也杙即橜也一名樴置杙在
牆者名楎在地及門中者名臬玉藻云公事自闑西私事自闑東是也大者名栱長者名閣也注禮記曰不敢
縣於夫之楎椸此内則文也鄭注云竿謂之椸楎杙也)

　　闍謂之臺注積土四方有木者謂之榭注臺上起土音
義(闍音都徐持遮反榭音謝)疏(别臺榭之制也積土四方而髙者名臺即下云四方而高者也一名闍李
廵云積土為之所以觀望詩云出其闉闍彼以闍為城臺於此臺上有木起屋者名榭月令仲夏云可以處臺
榭謂此也)

　　雞棲於弋為榤鑿垣而棲為塒注今寒鄉穿牆棲雞皆
見詩音義(棲音西下同又作栖榤巨列反字林云弋也鑿在各反塒音時穿音川)疏(李廵曰别
雞所棲之名也弋橜也鑿牆為雞作棲曰塒郭云今寒鄉穿牆棲雞者謂苦寒之鄉也避寒故穿牆以棲雞云
皆見詩者案王風君子于役云雞棲于塒又曰雞棲于桀是也)

　　植謂之傳傳謂之突注户持鎖植也見埤蒼音義(植音殖傳
音椽下同突本又作𣔻徒忽反鏁本又作𤨏桑果反埤課移反)疏(植謂户之維持鏁者也植木為之因名又
名傳又名突也文見埤蒼)

　　杗廇謂之梁注屋大梁也其上楹謂之梲注侏儒柱也
閞謂之槉注柱上欂也亦名枅又曰㭼栭謂之楶注郎
櫨也棟謂之桴注屋檼桷謂之榱注屋椽桷直而遂謂
之閱注謂五架屋際椽正相當直不受檐謂之交注謂
五架屋際椽不直上檐交於檼上檐謂之樀注屋㭒音
義(杗音亡廇力又反棁之劣反侏音朱儒日朱反閞皮彦反本亦作弁同槉音疾欂皮麥反字林云櫨也又
平各反枅音雞字林音肩云柱上方木也㭼逹合反栭音而楶作截反又音節本或作㮞同字林云欂櫨也舊
本及論語禮記皆作節櫨力奴反即欂也字林云柱上祔也棟多洞反桴郭音浮又音孚字林云極也棟也檼
於靳反桷音角榱疎追反説文云秦名屋椽也周謂之榱齊魯謂之桷字林云周人名椽曰榱齊魯名椽曰桷
椽直專反閲音悅檐餘占反下同樀丁狄反字從木旁作啇郭又也赤反字合手旁作適梠音吕)疏(此别
梁柱棟榱之名也梁即屋大梁也一名杗廇楹柱也其梁上短柱名棁禮器云藻棁者謂畫梁上柱為藻文也
一名侏儒柱以其短小故也閞者柱上木名也又謂之槉又名欂亦名枅柱上方木是也又曰㭼是一物五名
也栭一名楶即櫨也皆謂斗栱也禮器云管仲山節者謂刻柱頭為斗栱形如山也棟屋檼也一名桴今屋脊
也易曰棟隆吉是也桷屋椽也一名榱梠沈云齊魯名桷周人名榱易曰鴻漸于木或得其桷左傳子産曰棟
折榱崩僑將壓焉是也屋椽長直而遂逹五架屋際者名閱郭云謂五架屋際椽正相當若其椽直不上於檐
者名交言相交於檼上也郭云謂五架屋際椽不直上檐交於檼上屋檐一名樀一名屋梠又名宇皆屋之四
垂也故士䘮禮曰為銘置于宇西階上鄭注云宇梠是也)

　　容謂之防注形如今牀頭小曲屏風唱射者所以自防
隱見周禮音義(牀助良反屏歩形反)疏(容者射禮唱獲者蔽身之物也一名防言所以容身
防矢也一名乏鄉射禮云乏三侯道居侯黨之一西五步鄭注云容謂之乏所以為獲者御矢也謂之乏者言
矢至此力乏也郭云形如今牀頭小曲屏風唱射者所以自防隱見周禮者案夏官射人職云以射法治射儀
王以六耦射三侯三獲三容鄭司農云容者乏也待獲者所蔽者是也)

　　連謂之簃注堂樓閣邉小屋今呼之簃厨連觀也音義
(簃文知反厨本或作蹰文誅反)疏(簃樓閣邉相連小屋名也郭云堂樓閣邉小屋今呼之簃厨連觀也)
屋上薄謂之筄注屋笮音義(筄音曜又羊昭反􁋾阻格反本或作笮)疏(屋上
薄一名筄今謂之屋笮也)

　　兩階間謂之鄉注人君南鄉當階間中庭之左右謂之
位注羣臣之側位也門屏之間謂之宁注人君視朝所
宁立處屏謂之樹注小牆當門中音義(鄉本又作曏許亮反注同屏卑
并反朝直遙反宁音佇)疏(此别君臣之位處也人君南面嚮明而治其位在兩階間因名云也云中庭之
左右謂之位者左右猶東西也位羣臣之列位也案明堂位云三公中階之前北面東上諸侯之位阼階之東
西面北上諸伯之國西階之西東面北上諸子之國門東北面東上諸男之國門西北面東上是也云門屏之
間謂之宁者謂路門之外屏樹之内人君視朝宁立之處因名為宁李廵云正門内兩塾間曰宁曲禮曰天子
當宁而立諸公東面諸侯西面而朝是也云屏謂之樹者屏蔽也樹立也立牆當門以自蔽也李廵曰垣當門
自蔽名曰樹郭云小牆當門中禮緯云天子外屏諸侯内屏郊特牲云旅樹鄭注云旅道也屏謂之樹樹所以蔽
行道以此推之則諸侯内屏在路門之内天子外屏在路門之外而近應門者矣)

　　閍謂之門注詩曰祝祭於祊正門謂之應門注朝門觀
謂之闕注宫門雙闕宮中之門謂之闈注謂相通小門
也其小者謂之閨小閨謂之閤注大小異名衖門謂之
閎注左傳曰盟諸僖閎閎衖頭門門側之堂謂之塾注
夾門堂也橛謂之闑注門閫闔謂之扉注公羊傳曰齒
著于門闔所以止扉謂之閎注門辟旁長橛也左傳曰
高其閈閎閎長杙即門橛也音義(閍補耕反説文作􁅂云或作祊門内祭先
祖所彷徨也祊音同閍觀古玩反闈音韋劉昌宗儀禮音揮衖户絳反廣雅云道也聲類猶以為巷字閎獲耕
反左傳云髙其閈閎僖許其反塾音熟劉儀禮又音育夾古合反橛其月反闑魚列反閫説文作梱同苦本反
鄭注禮記云閫門限也闔胡臘反扉音非著直畧反閎音宏本亦作閣音各郭注本無此字辟匹亦反閈户旦
反説文云閭也汝南平輿里門曰閈)疏(此别門闕之異名也李廵曰閍廟門也其路門之外受朝正門一名
應門應門之外門曰雉門雉門之旁名觀又名闕宫中相通小門名闈闈之小者名閨閨之小者名閤衖頭之
門名閎門側之堂夾門東西者名塾門中之橛名闑一名閫闔門扇也一名扉於門辟旁樹長橛所以止扉者
名閎注祝祭於祊小雅楚茨篇文也案祊本廟門之名設祭於廟門因名其祭亦名祊凡祊有二種一是正祭
之時既設於廟又求神於廟門之内郊特牲云索祭祝於祊及詩云祝祭於祊注云祊平生門内之旁待賔客
之處與祭同日也二是明日繹祭之時設饌於廟門外西室亦謂之祊即郊特牲注云祊之禮冝於廟門外之
西室及禮噐云為祊乎外是也然則廟門内外皆有祊稱朝門案詩大雅云廼立臯門臯門有伉廼立應門應
門將將鄭箋云諸侯之宫外門曰臯門朝門曰應門内有路門天子之宮加以庫雉案鄭𤣥注周禮秋官朝士
職王五門臯庫雉應路也又曰天子諸侯皆有三朝外朝一内朝二其天子外朝一者在臯門之内庫門之外
大詢衆庻之朝也朝士掌之内朝二者正朝在路門外司士掌之燕朝在路門内太僕掌之諸侯之外朝一者
在臯門内應門外内朝二者亦在路寢門之外内以正朝在應門内故謂應門為朝門也云宮門雙闕者周禮
大宰正月之吉縣治象之法于象魏使萬民觀治象鄭衆云象魏闕也劉熈釋名云闕在門兩旁中央闕然為
道也白虎通云闕是闕疑義又相兼然則其上縣治象其狀巍巍然髙大謂之象魏使人觀之謂之觀也是觀
與象魏闕一物而三名也以門之兩旁相對為雙故名雙闕盟諸僖閎㐮十一年傳文也案彼云季武子將作
三軍叔孫穆子曰然則盟諸乃盟諸僖閎杜注云僖宫之門是也云公羊傳曰齒著于門闔莊十二年傳文也
案彼云宋萬搏閔公絶其脰仇牧聞君弑趨而至遇之于門手劒而叱之萬臂摋仇牧碎其首齒著于門闔何
休云闔扇也是也云左傳曰高其閈閎襄三十一年傳云子産相鄭伯以如晉晉侯以我䘮故未之見也子産
使盡壊其館之垣而納車馬焉士文伯譲之曰敝邑以政刑之不脩寇盗充斥無若諸侯之屬辱在寡君者何
是以令吏人完客所館高其閈閎是也案説文云閈門也汝南平輿里門曰閈閈既為門故郭氏以閎為長杙
即門橛也杜注云閎門也非郭義也)

　　瓴甋謂之甓注㼾甎也今江東呼瓴甓音義(瓴力丁反詩傳作令
音陵甋丁歴反詩傳作適音同甓蒲覓反㼾力竹反甎章㳂反字林作塼同)疏(瓴甋一名甓郭云㼾甎也
今江東呼瓴甓詩陳風云中唐有甓是也)

　　宮中衖謂之壼注巷閤間道廟中路謂之唐注詩曰中
唐有甓堂途謂之陳注堂下至門徑也路旅途也注途
即道也路場猷行道也注博説道之異名一逹謂之道
路注長道二逹謂之岐旁注岐道旁出也三逹謂之劇
旁注今南陽冠軍樂鄉數道交錯俗呼之五劇鄉四逹
謂之衢注交道四出五逹謂之康注史記所謂康莊之
衢六逹謂之莊注左傳曰得慶氏之木百車於莊七逹
謂之劇驂注三道交復有一岐出者今北海劇縣有此
道八逹謂之崇期注四道交出九逹謂之逵注四道交
出復有旁通音義(壼苦本反郭呂並立屯反或作韋徑古定反旅音吕場直良反字從昜昜
音陽岐郭如字樊本作□音支劇巨㦸反冠古亂反樂音岳又音各數色主反康苦郎反莊側良反車昌蛇反
驂七南反復扶又反下同逵求追反本或作馗字林云隱也與逵同)疏(此别衖道之異名也宫中衖閤間道
名壼孫炎曰巷舍間道也王肅曰今後宫稱永巷是宮内道名也廟中之路名唐堂下至門徑名陳路旅皆途
之别名也途即道也路場猷行四者復是道之異名也一逹長道謂之道路岐分二逹者謂之岐旁言岐道旁
出也岐分三逹者謂之劇旁孫炎云旁出岐多故曰劇交道四逹謂之衢交道四出復有一旁逹謂之康孫炎
云康樂也交㑹樂道也交道六出謂之莊孫炎云莊盛也道煩盛三道交出復有岐出者謂之劇驂四道交出
謂之崇期四道交復有一岐出者謂之逵注中唐有甓詩陳風防有鵲巢篇文也云史記所謂康莊之衢案史
記列傳云騶奭者齊諸騶子亦頗采騶衍之術以紀文於是齊王嘉之自如淳于髠以下皆命曰列大夫為開
第康莊之衢是也云左傳曰得慶氏之木百車於莊案襄二十八年齊慶封謀殺子雅子尾陳文子謂桓子曰
祸將作矣吾其何得對曰得慶氏之木百車於莊杜注云慶封時有此木積於六軌之道是也云四道交出復
有旁通者詩周南云施于中逵毛傳云逵九逹之道是也案左傳隱十一年云及大逵桓十四年焚渠門入及
大逵莊二十八年衆車入自純門及逵市宣十二年入自皇門至于逵路杜預皆以為道並九軌案周禮經涂
九軌不名曰逵杜意蓋以鄭之城内不應有九出之道故以為竝九軌於此則不合也)

　　室中謂之時堂上謂之行堂下謂之歩門外謂之趨中
庭謂之走大路謂之奔注此皆人行歩趨走之處因以
名云音義(趨七朱反走徂口反)疏(此皆人行歩趨走之處因以名云室中名時時然後動堂上曰
行謂平行也堂下曰歩白虎通云人踐三尺法天地人再舉足曰歩備隂陽也門外曰趨鄭𤣥行而張拱曰趨
中庭曰走走疾趨也大路曰奔奔大走也書曰駿奔走案此經所釋謂祭祀之禮知者以召誥云王朝歩自周
則至于豐注云告文王廟告文王則告武王可知出廟入廟不以逺為文是也若迎賔則樂師云行以肆夏趨
以采薺行謂大寢之庭至路門趨謂路門至應門)

　　隄謂之梁注卽橋也或曰石絶水者為梁見詩傳石杠
謂之徛注聚石水中以為歩渡彴也孟子曰歲十一月
徒杠成或曰今之石橋音義(隄都奚徒雞二反橋音喬杠音江徛郭居義反顧丘
奇反説文云舉脚有度也廣雅云歩橋也案今關西呼徛與郭同彴音斫廣雅云歩橋也案今江東呼彴音約
沈徒的反)疏(此别橋彴之名也隄一名梁郭氏兩觧一云即橋也以木為之一云以石絶水石杠一名徛郭
氏亦兩觧一云聚石水中以為歩渡彴也廣雅云徛歩橋也一云或曰今之石橋石絶水者為梁案衛風云有
狐綏綏在彼淇梁傳云石絶水曰梁是也注孟子曰歲十一月徒杠成案孟子云子産聽鄭國之政以其乘輿
濟人於溱洧孟子曰惠而不知為政歳十一月徒杠成十二月輿梁成民未病渉也趙岐注云以為子産有惠
民之心不知為政當以時脩橋梁民何由病苦渉水乎是也引之以證石杠為歩橋也)

　　室有東西廂曰廟注夾室前堂無東西廂有室曰寢注
但有大寢無室曰榭注榭即今堂堭四方而高曰臺陜
而脩曲曰樓注脩長也音義(廂音相寢七甚反堭音皇陜戸夾反説文云隘也從
􁃟夾聲俗作狹或作狎字下甲反今人以陜𢎞農縣字書陜之字音失冉反狹代陜行之久矣)疏(此明寢廟
樓臺之制也凡太室有東西廂夾室及前堂有序牆者曰廟但有太室者曰寢月令仲春云寢廟畢備鄭注云
前曰廟後曰寢以廟是接神之處其處尊故在前寢衣冠所藏之處對廟為卑故在後無室者名榭春秋宣十
年夏成周宣榭火杜預云宣榭講武屋引此文無室曰榭謂屋歇前然則榭有二義一者臺上構木曰榭上云
有木曰榭及月令云可以處臺榭是也一屋歇前無屋者名榭其制如今㕔事也春秋云成周宣榭公羊以為
宣宮之榭及鄉射禮云榭則鉤楹内是也郭云榭即今堂堭者堂堭即今殿也殿亦無室故云即今堂堭四方
而髙者名臺即上闍也脩長也凡臺上有屋狹長而屈曲者曰樓)







　　釋器第六音義(器袪記反說文云器皿也飲食之器從犬從㗊聲也㗊莊立反衆口也)
疏(案說文云器皿也從犬犬所以守之以此篇釋諸器之名故曰釋器)

　　木豆謂之豆注豆禮器也音義(豆如字本又作梪)疏(案周禮瓬人為豆實
三而成觳崇尺鄭注云崇髙也豆實四升又祭綂云夫人薦豆執校執醴授之執鐙鄭注云校豆中央直者也
鐙豆下跗也又禮圖云口圓徑尺黒漆飾朱中大夫以上畫以雲氣諸侯以象天子以玉皆謂飾其豆口也然
則豆者以木為之高一尺口足徑一尺其足名鐙中央直豎者名校校徑二寸總而言之名豆其實四升用薦
葅醢周禮醢人掌四豆之實朝事之豆其實韭葅醯醢之類是也其飾則三代不同明堂位曰夏后氏以褐豆
殷玉豆周獻豆注云褐無異物之飾也獻疏刻之是也以供祭祀燕饗故云禮器也)

　　竹豆謂之籩注籩亦禮器音義(籩音邊)疏(案鄭注籩人及士虞禮云籩以
竹為之口有籐緣形制如豆亦受四升盛棗栗桃梅蔆芡脯脩膴鮑糗餌之屬是也亦祭祀饗燕所用故云亦
禮器)

　　瓦豆謂之登注卽膏登也音義(瓦五寡反登本又作鐙膏音髙)注(對文則木
曰豆瓦曰登㪚則皆名豆故云瓦豆謂之登冬官瓬人掌為瓦器而云豆中縣鄭云縣繩正豆之柄是瓦亦名
豆也詩大雅生民云于豆于登毛傳云豆薦葅醢登大羹也公食大夫禮云大羹湇不和實於登湇者肉汁大
古之羹也不調以鹽菜以其質故以瓦器盛之郭云即膏登也)

　　盎謂之缶注盆也音義(盎烏浪反缶方九反)疏(孫炎云缶瓦器郭云盆也詩陳風云
坎其擊缶則缶是樂器易離卦九三不鼔缶而歌則大耋之嗟注云艮爻也位近丑丑上値弁星似缶詩云坎
其擊缶則樂器亦有缶又史記藺相如使秦王擊缶是樂器為缶也案坎卦六四樽酒簋貳用缶注云爻辰在
丑丑上値斗可以斟之象斗上有建星建星之形似簋貳副也建星上有弁星弁星之形又如缶天子大臣以
王命出㑹諸侯主國尊於簋副設𤣥酒以缶則缶又是酒器也比卦初六爻有孚盈缶注云爻辰在未上値東
井井之水人所汲用缶缶汲器襄九年宋災左傳曰具綆缶備水器則缶是汲水之器也然則缶是瓦器可以
節樂如今擊甌又可以盛水盛酒即今之瓦盆也)

　　甌瓿謂之瓵注瓿甊小甖長沙謂之瓵音義(甌烏侯反瓿歩口歩
侯二反瓵弋之反甊路口反方言云罃也甖乙耕反字亦作罃)疏(甌一名瓿甊一名瓵郭云瓿甊小甖長沙
謂之瓵方言云甖也靈桂之郊謂之㼚其小者謂之瓭周魏之間謂之甌秦之舊都謂之㽀淮汝之間謂之䍃
江湖之間謂之㼻自闕而西晉之舊都河汾之間其大者謂之甀其中者謂之瓿甊自闗而東趙魏之郊謂之
瓮或謂之甖東齊海岱之間謂之㽈甖其通語也罃陳魏宋楚之間曰㼶或曰㼡燕之東北朝鮮洌水之間謂
之瓺齊之東北海岱之間謂之甔周洛韓鄭之間謂之甀或謂之罃罃謂之㼰􁖂謂之㽄缶謂之瓿㼴其小者
謂之瓶罃甈謂之盎自闗而西謂之盆或謂之盎其小者謂之升甌甂陳魏宋楚之間謂之題自闗而西謂之
甂其大者謂之甌是其方俗之異名也㼚音岡瓭都感反甌音武䍃音由㽀音鄭㼻胙江反甀度腄切瓿音部
甊落口切㽈牛志切㼶音臾㼡音殊瓺音暢亦音腸甔音檐㼰音鼙㼴音偶甂音邊題杜啟反)

　　康瓠謂之甈注瓠壺也賈誼曰寶康瓠是也音義(康孫郭如
字書埤蒼作□音同李本作光字林作㼹口光反瓠音䕶甈邱例反壺音胡)疏(康瓠一名甈瓠即壺也說
文云破罌也方言云甈謂之盎皆非郭義也注云賈誼曰者案漢書云賈誼洛陽人也年十八以誦詩屬文漢
文帝召為博士為絳灌之屬害之天子疎誼為長沙王傳以謫去意不自得及渡湘水為賦以弔屈原其詞曰
幹棄周鼎寶康瓠是也)

　　斪斸謂之定注鋤屬音義(斪郭巨俱反謝古侯鳩于二反本或作拘非斸本或作􁓦
同丁錄反說文云齊謂之兹箕一曰斤柄自曲李云斪斸鋤也定多佞反或作錠郭云鋤屬李云鋤别名鋤士
魚反屬音蜀)疏(斪斸一名定郭云鋤屬李廵曰鋤别名也廣雅云定謂之耨世本云垂作耨吕氏春秋云
耨柄尺此其度也其耨六寸所以間稼也高誘注云耨芸苖也六寸所以入苖間詩頌臣工云庤乃錢鏄毛傳
云鏄耨也鏄耨及定當是一噐但先儒或即云鋤屬古噐變易未能識之)

　　斫謂之鐯注钁也音義(斫音灼鐯字又作□直畧反字林竹畧反郭云钁也钁九縳反
字林云大鋤也)䟽(斫一名鐯郭云钁也説文云钁大鋤也)

　　□謂之疀注皆古鍬揷字音義(□郭云古鍬字七遙反疀郭云古鍤字楚洽反)
疏(郭云皆古鍬揷字方言云燕之東北朝鮮洌水之間謂之□宋魏之間謂之鏵或謂之鍏音韋江淮南楚
之間謂之臿趙魏之間謂之喿是皆謂今鍬也鍬音秋)

　　緵罟謂之九罭九罭魚罔也注今之百囊罟是亦謂之
􁋀今江東謂之緵嫠婦之笱謂之罶注毛詩傳曰罶曲
梁也謂以薄為魚笱罺謂之汕注今之撩罟篧謂之罩
注捕魚籠也槮謂之涔注今之作槮者聚積柴木於水
中魚得寒入其裏藏隱因以薄圍捕取之鳥罟謂之羅
注謂羅絡之兔罝謂之罝注罝猶遮也見詩麋罟謂之
罞注冒其頭也彘罟謂之羉注羉幕也魚罟謂之罛注
最大罟也今江東云繴謂之罿罿罬也罬謂之罦罦覆
車也注今之翻車也有兩轅中施罥以捕鳥展轉相觧
廣異語音義(緵子弄子公二反緵􁋀也罟音古罭音域囊乃當反􁋀力回反嫠字亦作釐力其反
杜注左傳云寡婦為嫠笱音狗罶力九反字書作□薄步各反罺側交反汕所諌反撩郭力堯反取也又力弔
反沈力到反篧郭七角反又捉廓二音罩陟孝陟角二反字林云竹卓反字又作䈇捕音歩槮沈桑感反謝胥
寢反郭霜甚疏廕二反爾雅舊文并詩傳并米旁作小爾雅木旁作其文云魚之所息謂之橬橬槮也積柴水
中而魚舍焉郭因改米從木字林作罧山沁反其義同涔郭岑潛二音詩作潛字小爾雅作橬字亦音潛又時
占反猶取積柴之義絡音洛兔又作菟同土故反罝子邪反説文子余反遮之蛇反麋亡悲反罞本或作茅同
亡包反又音䝉冒莫報反彘直例反羉力端反又莫潘反本或作罠亡巾反字林云罠釣也幕音莫罛工胡反
繴郭卑覓反孫芳麥反或彼麥反□昌凶反字林上凶反罬謝丁劣反郭姜悦反或九劣反罦浮孚二音覆音
副又孚福反車尺蛇反翻孚袁反罥古縣反又古犬反廣雅云罟也觧古買反)疏(此别羅網之異名也罟罔
也緵罟一名九罭即魚罔也嫠婦之笱取魚器也一名罶罺一名汕罩捕魚籠一名篧積柴水中取魚名槮又
名涔鳥罔名羅兔罔名罝麋網名罞罞冒也言冒覆其頭也彘猪也其罔名羉羉幕也言幕絡其身也魚之大
罔名罛翻車小罔捕鳥者名繴也罿也罬也罦也皆謂覆車也云今之百囊罟是亦謂之䍣今江東呼為緵者
以時驗而言也孫炎云九罭謂魚之所入有九囊也詩豳風云九罭之魚鱒魴是也注云毛詩傳曰罶曲梁也
者小雅云魚麗于罶傳曰罶曲梁也是矣云謂以簿為魚笱者孫炎云罶曲梁其功易故謂之寡婦之笱然則
曲簿也嫠寡也以簿為魚笱其功易號之寡婦之笱耳非寡婦所作也云今之撩罟者李廵云汕以簿汕魚也
案詩小雅云南有嘉魚烝然汕汕傳云樔也箋云樔今之撩罟也皆以今曉古云捕魚籠也者李廵云篧編細
竹以為罩捕魚也孫炎云今楚篧也然則罩以竹為之無竹則以荆故謂之楚篧皆謂捕魚是也詩小雅云南
有嘉魚烝然罩罩是也云今之作槮者李廵曰今以木投水中養魚曰涔孫炎曰積柴養魚曰槮郭云今之作
槮者聚積柴於水中魚得寒入其裏藏隱因以薄圍捕取之小爾雅曰魚之所息謂之潛潛槮也積柴水中魚
舍也詩周頌云潛有多魚是也槮罧潛涔古今字云謂羅絡之者李廵云鳥飛張網以羅之然則張網以羅絡
飛鳥詩王風云雉離于羅是也云罝猶遮也見詩周南云肅肅兔罝是也李廵云兔自作徑路張罝捕之也然
則張網遮兔因名曰罝罛冣大罟也今江東云者李廵曰魚罟捕魚具也然則捕魚之具冣大者名罛詩衛風
云施罛濊濊是也云今之翻車者孫炎曰覆車網可以掩兔者也一物五名方言異也郭云今之翻車也有兩
轅中施罥以捕鳥展轉相觧廣異語廣雅云罥罟也案詩王風云雉離于罦又曰雉離于罿然則捕鳥之具也
孫氏云掩兔非也)

　　絇謂之救注救絲以為絇或曰亦罥名音義(絇謝其俱反孫九遇
反施苦侯反)疏(郭氏兩解一云救絲以為絇絇屨頭飾也士冠禮曰𤣥端黒履青絇鄭注云絇之言拘也
以為行戒狀如刀衣鼻在屨頭是也或曰絇屨屬小爾雅曰舄而今絇也一云亦罥名者言此經絇亦罥罟之
别名也義疑故兩存焉)

　　律謂之分注律管可以分氣音義(分音粉)䟽(律一名分鄭注月令云律
候氣之管也以銅為之律歴志云黄帝使伶倫氏自大夏之西崑崙之陰取竹之解谷斷兩節間而吹之以為
黄鍾之宫制十二筩以聼鳳凰之鳴其雄鳴則為六律雌鳴則為六呂陽管為律律法也言陽氣與陰氣為法
鄭云律述也述氣之管陰管為呂律歴志云呂助也言助陽宣氣又云呂拒也言與陽相承更迭而至又陰律
稱同言與陽同也總而言之陰陽皆稱律故月令十二月皆云律中是也以其分候十二月氣故又名分郭云
律管可以分氣是也)

　　大版謂之業注築牆版也繩之謂之縮之注縮者約束
之詩曰縮版以載音義(版布綰反繩音乘縮所六反)疏(此解詩云縮版以載也大
版名業以繩束版謂之縮注築牆版也孫炎曰業所以飾栒刻板㨗業如鋸齒也毛詩傳云業大版也所以飾
栒為縣也㨗業如鋸齒或曰畫之然則業乃是樂縣之飾郭必以為築牆版者以此文與縮之相連詩云縮版
以載作者以類相從縮既築牆所用之繩則業是築牆之版明矣散而言之則業亦樂縣之飾故詩大雅云虡
業維樅周頌云設業設虡而毛鄭皆以為大版所以飾栒為縣也云縮者孫炎云繩束築版謂之縮然則縮者
束物之名用縮束版故謂之縮復言縮之明用繩束之也故云縮者約朿之注詩曰縮版以載者大雅緜篇文
也)

　　彞卣罍器也注皆盛酒尊彞其總名小罍謂之坎注罍
形似壺大者受一斛音義(卣由酉二音下同罍音雷盛音成尊本又作罇酒器也又
作樽同案曹獻文字指歸檢字無此從缶從木者說文云字從酋寸酒官法度也今之尊卑從此得名故尊亦
為君父之稱總尊董反坎口感反斛呼卜反)疏(别酒尊大小之異名也彞其總名彞者法也與諸尊為法
司尊彞云雞彞鳥彞斚彞黄彞虎彞蜼彞是也卣者下云卣中尊也孫炎云尊彞爲上罍爲下卣居中郭云不
大不小者是在罍彞之間即周禮犧象壺著大山等六尊是也罍者尊之大者也即周禮司尊彞云皆有罍諸
臣之所酢是也案禮圗云六彞為上受三斗六尊為中受五斗六罍為下受一斗故異義罍制韓詩說金罍大
夫器也天子以玉諸侯大夫皆以金士以梓毛詩說金罍酒器也諸臣之所酢人君以黃金飾尊大一碩金飾
龜目蓋刻為雲雷之象謹案韓詩說天子以玉經無明文謂之罍者取象雲雷博施如人君下及諸臣又司尊
彞云皆有罍諸臣之所酢注云罍亦刻而畫之為山雲之形言刻畫則用木矣故禮圗依制度云刻木為之韓
說言士以梓士無飾言其木體則以上同用梓而加飾耳毛說言大一碩禮圗亦云大一斛則大小之制尊卑
同也雖尊卑飾異皆得畫雲雷之形以其云罍取於雲雷故也是彞卣罍三者皆為盛酒器也其罍之小者别
名坎)

　　衣裗謂之䘽注衣褸也齊人謂之攣或曰袿衣之飾黼
領謂之襮注繡刺黼文以褗領緣謂之純注衣緣飾也
袕謂之褮注衣開孔也衣􁐭謂之襟注交領衱謂之裾
注衣後裾也衿謂之袸注衣小帶佩衿謂之褑注佩玉
之帶上屬執衽謂之袺注掎衣上衽扱衽謂之襭注扱
衣上衽於帶衣蔽前謂之襜注今蔽膝也婦人之褘謂
之縭縭緌也注即今之香纓也褘邪交落帶繫於體因
名爲褘緌繫也裳削幅謂之纀注削殺其幅深衣之裳
音義(裗力求反本又作流䘽五兮反又五啟反又五結反俱謂裗也縷又作樓洛侯反攣力專反袿音圭
重繒為飾飾音式黼音甫襮音博又方沃反刺七亦反褗音偃又作偃衣領也緣悅絹反注同純之閏反又章
允反袕胡決反一音術褮胡扃反又於營反􁐭才細反又子移反衱居怯反裾郭居渠二音衿又音紟郭同今
鉗二音顧渠鳩渠金二反袸郭辭見反孫音荐謝徂悶反褑子眷反埤蒼云佩絞也屬音燭後注同上持掌反
執至入反衽而甚反杜預云裳際袺音結郭居黠反扱楚洽反襭胡結反廣雅云懐也蔽必袂反襜方言作袡
郭同昌占反膝音悉褘又作徽同暉韋二音縭本或作褵同力知反緌汝誰反邪字亦作衰似嗟反削息畧反
幅甫服反纀音卜殺所例反又色戒反)疏(此别衣服之異名也云衣者目之也裗一名䘽刺繡黼文於衣
領名襮衣之緣飾名純禮記深衣云衣純以繢衣純以青之類是也袕衣開孔也名褮說文云鬼衣也衣􁐭名
襟謂交領也方言云衿謂之交是也衱一名裾即衣後裾也衿衣小帶也一名袸士昏禮曰施衿結帨是也佩
下之帶名褑衽裳際也手執持其衽名袺扱衽於帶名襭詩周南云薄言袺之薄言襭之是也衣之蔽前者名
襜婦人之香纓名褘又謂之縭縭緌也緌猶繫也取繫屬之義衣下曰裳削殺也裳削殺其幅者名纀謂深衣
之裳也云衣縷者此郭氏兩解一云衣縷也本或作縷音婁方言云縷謂之衽又謂之袩彼注云即衣衿也云
齊人謂之攣者以目驗而言也一云或曰袿衣之飾者釋名曰婦人上服曰袿廣雅云袿長襦也言飾者蓋以
繒為緣飾耳注繡刺黼文以褗領者詩唐風云素衣朱襮毛傳云襮領也諸侯繡黼丹朱中衣毛言繡黼者謂
於繒之上繡刺以為黼非訓繡為黼郭氏取毛為說也注今蔽膝者方言云蔽䣛江淮南楚之間謂之褘或謂
之被魏宋南楚之間謂之大中自關東西謂之蔽䣛齊魯之郊謂之袡襦又名韠禮記玉藻云韠君朱大夫素
士爵韋圜殺直天子直公侯前後方大夫前方後挫角士前後正韠下廣二尺上廣一尺長三尺其頸五寸肩
革帶博二寸是也孫炎云褘帨巾也郭云即今之香纓也褘邪交落帶繫於體因名爲褘緌繫也此女子既嫁
之所著示繫屬於人義見禮記曲禮云女子許嫁纓及内則云衿纓是也詩云親結其縭謂母送女重結其所
繫著以申戒之孫炎以褘為帨巾失之也云削殺其幅深衣之裳案深衣目錄云稱深衣者以餘服則上衣下
裳不相連此深衣衣裳相連被體深邃故謂之深衣案深衣篇云制有十二幅以應十有二月鄭注云裳六幅
幅分之以爲上下之殺故云削殺其幅深衣之裳也其深衣制度禮記具焉)

　　輿革前謂之鞎注以韋靶車軾後謂之笰注以韋靶後
户竹前謂之禦注以簟衣軾後謂之蔽注以簟衣後户
環謂之捐注著車衆環鑣謂之钀注馬勒旁鐵載轡謂
之轙注車軛上環轡所貫也轡首謂之革注轡靶勒見
詩音義(輿音余革姑麥反鞎胡根反靶音霸字林云轡革也本或作鞔亡安反次句同車音居軾音式
笰音弗禦魚呂反衣於既反下皆同捐呂沈因絹反顧辭𤣥反郭與專反著直畧反鑣表驕反钀郭魚謁反沈
魚桀反鐵他結反轡音秘轙郭音儀施音蟻軛於革反首本或作古首字)疏(此别車馬之飾名也云輿革前
謂之鞎者李巡曰輿革前謂輿前以革為車飾曰鞎郭云以韋靶車軾靶謂鞔也軾車上横木毛詩傳云諸侯
之路車有朱革之質而羽飾謂以皮革為本質其上又以翟羽爲之飾詩齊風云簟笰朱鞹是也後謂之笰者
李巡曰笰車後户名也郭云以韋靶後户云竹前謂之禦者李巡曰竹前謂編竹當車前以擁蔽名之曰禦禦
止也孫炎曰禦以簟為車飾也郭云以簟衣軾詩傳云簟方丈席也云後謂之蔽者郭云以簟衣後户即詩所
謂簟笰也云環謂之捐謂著車衆環名捐云鑣謂之钀者鑣馬勒旁鐵一名钀云載轡謂之轙者轙者御馬之
具也古者乘車駕駟馬凡八轡轅端之木名衡衡即軛軛上著環以貫轡此即載轡之環名轙故郭云車軛上
環轡所貫也云轡首謂之革者轡首名革也詩大雅云鞗革金厄是也郭云轡靶勒見詩字林云靶轡革也)
餀謂之餯注說物臭也食饐謂之餲注飯饖臭見論語
摶者謂之糷注飯相著米者謂之糪注飯中有腥肉謂
之敗注臭壞魚謂之餒注肉爛音義(餀呼蓋苦蓋二反字林火刈反郭呼
帶反餯許穢反李云餀餯皆穢臭也臭昌又反饐於器反葛洪音懿釋云饐餿臭也餿色留反字林云飯傷熱
濕也央例央冀二反餲於介反字林乙例反一音於葛反食敗也飯扶萬反饖於吠反說文云飯傷熱也字林
乙大反蒼頡篇云食臭敗也摶徒端反糷郭音輦謝力丹反沈力旦反字林力但反李云糷飯淖糜相著也著
直畧反糪郭普厄反施孚八反李云米飯半腥半熟名糪腥音星餒奴罪反説文云魚敗曰餒字書作鯘同)
疏(此别物臭惡之異名也李廵云餀餯皆穢臭也食飯也饐飯臭也一名餲飯摶相著者名糷李廵云糷飯
淖麋相著也飯中有腥米者名糪李廵曰米飯半腥半熟名檗即論語云失飪不食肉臭壊曰敗魚肉爛曰餒
即論語云魚餒而肉敗不食是也云飯饖臭者説文云饖飯傷熱蒼頡篇云食臭敗也云見論語者鄉黨篇云
食饐而餲孔氏曰饐餲臭味變是也云肉爛者案春秋僖十九年云梁亡公羊傳曰此未有伐者其言梁亡何
自亡也其自亡奈何魚爛而亡也何休云梁君隆刑峻法百姓一旦相率俱去狀若魚爛魚爛從内發故云内
爛是郭用公羊為説今本内作肉恐誤)

　　肉曰脱之注剝其皮也今江東呼麋鹿之屬通為肉魚
曰斮之注謂削鱗也音義(脱吐奪反麋音眉斮莊畧牀畧二反字林云斬也)疏
(此論辨治擇魚肉之名也肉剝其皮因名脱之李廵云肉去其骨曰脱皇侃云治肉除其筋膜取好者郭氏以
與魚曰斮之文連斮謂斬削其鱗則脱是脱剥其皮也嫌羊豕有不剥其皮者故又云今江東呼麋鹿之屬通
為肉案禮記内則及李廵爾雅本皆云魚曰作之皇侃云作謂搖動也凡取魚搖動之視其鮮餒餒者不食李
廵云作之魚骨小無所去今本作斮郭云謂削鱗也)

　　冰脂也注荘子云肌膚若氷雪氷雪脂膏也音義(氷彼凌反
説文云水堅也孫本作凝牛烝反膏凝曰脂)疏(脂膏也一名氷脂荘子云肌膚若氷雪者此内篇逍遙之
言也案彼云藐姑射之山有神人居焉肌膚若氷雪綽約若處子引之者證冰為脂也云脂膏也者孫炎曰膏
凝曰脂則似脂與膏異而云脂膏者以脂有凝有釋對例即内則注云脂肥凝者釋者曰膏散文則脂膏皆總
名也)

　　肉謂之羮注肉臛也廣雅曰湇見左傳魚謂之鮨注鮨
鮓屬也見公食大夫禮肉謂之醢注肉醤有骨者謂之
臡注雜骨醤見周禮音義(羹又作□同古衡下庚二反臛火各火沃二反字林云肉
羮也湇丘及反汁也鮨巨伊反字林止尸反鮓側下反食音嗣又作飤音同醢虎改反臡本又作□同奴黎反
字林作腝音人兮反謂有骨醢也)疏(此辨魚肉所作食味之名也肉之所作臛名羹魚所作鮓名鮨以肉
作醬名醢有骨相雜者名臡云肉臛也者儀禮所謂膷臐膮是也云廣雅曰湇者則彼云羹謂之湇是也云見
左傳者案隐元年鄭伯寘其母姜氏于城穎而誓之曰不及黄泉無相見也既而悔之潁考叔為潁谷封人聞
之有獻於公公賜之食食舎肉公問之對曰小人有母皆嘗小人之食矣未嘗君之羹請以遺之是謂肉為羹
也云鮨鮓屬也案公食大夫禮云牛炙南醢以西牛胾醢牛鮨鄭注云内則謂鮨為膾然則膾用鮨是也云雜
骨醬見周禮案醢人職云掌四豆之實朝事之豆其實韭葅醓醢昌本麋臡鄭注云作醢及臡者必先膊乾其
肉乃後莝之雜以梁麴及鹽漬以美酒塗置甀中百日則成矣是也)

　　康謂之蠱注米皮澱謂之垽注滓澱也今江東呼垽音
義(康説文作穅或省禾口郎反蠱音古澱徒薦反垽魚靳反滓側里反)疏(康米皮也一名蠱左傳曰殺之
飛亦名蠱是也澱滓泥也一名垽郭云今江東呼垽)

　　鼎絶大謂之鼐注最大者圜弇上謂之鼒注鼎歛上而
小口附耳外謂之釴注鼎耳在表款足者謂之鬲注鼎
曲脚也音義(鼐沈奴戴反郭音乃圜音貟弇古奄字於檢反鼒音咨施音災郭音才字林音載釴
音弋欵本或作窽苦管反濶也鬲力的反脚居畧反)疏(此别鼎名也鼎最大者名鼐體圓歛上而小口者名
鼒詩周頌云鼐鼎及鼒附耳在鼎表者名釴欵濶也謂鼎足相去踈濶者名鬲)

　　䰝謂之鬵注詩曰溉之釡鬵鬵鉹也注涼州呼鉹音義
(䰝本或作甑即凌反又子孕反鬵徐林反又嗣廉反郭財金反溉古代反釡音父鉹昌紙反)疏(䰝一名鬵
涼州名鉹方言云甑自闗而東或謂之甗或謂之鬵或謂之酢鎦是也注詩曰溉之釡鬵檜風匪風篇文也)
璲瑞也注詩曰鞙鞙佩璲璲者玉瑞玉十謂之區注雙
玉曰㲄五㲄為區音義(璲音遂鞙胡犬反又作琄同區羌于反又烏侯反㲄本或作珏
古學反説文云二玉相合為珏)疏(璲者瑞玉名也玉十名區注詩曰鞙鞙佩璲者小雅大東篇文也毛傳云
鞙鞙玉貌璲瑞也箋云佩璲者以瑞玉為佩佩之鞙鞙然是也云雙玉曰㲄五㲄為區襄十八年左傳云晉侯
伐齊将濟河獻子以朱絲繫玉二㲄杜注云雙玉曰㲄是先儒相傳為然也五㲄則十玉也)

　　羽本謂之翮注鳥羽根也一羽謂之箴十羽謂之縳百
羽謂之緷注别羽數多少之名音義(翮户革反羽本箴章諶反縳音篆又
竹眷反緷古本反又戸本苦本二反埤蒼云大朿也别彼列反)疏(此别羽數多少之名也本根也鳥羽根名
翮一羽名箴十羽名縳百羽名緷案周禮地官羽人職云掌以時徵羽翮之政于山澤之農以當邦賦之政令
凡受羽十羽為審百羽為搏十搏為縳鄭注云審搏縳羽數束名也爾雅云一羽謂之箴十羽謂之縳百羽謂
之緷其名音相近也一羽則有名盖失之矣鄭意以為箴與審縳與搏緷與縳名數聲音皆相近也一羽不合
有名爾雅一羽則有名疑一羽當為十羽也郭意以為凡物無不従一為始以爾雅不失周官未為得也)
木謂之虡注縣鍾磬之木植者名虡音義(虡音巨縣音𤣥植直吏反)
疏(郭云縣鍾磬之木植者名虡考工記云梓人為筍虡鄭注云樂器所懸横曰筍植曰虡然則縣鍾磬者兩
端有植木其上有横木謂直立者為虡謂横牽者為栒栒上加大板為之飾名業詩大雅云虡業維樅)
旄謂之藣注旄牛尾也音義(旄音毛藣方皮方賜二反)疏(郭云旄牛尾一名藣
舞者所執也)

　　菜謂之蓛注蓛者菜茹之總名見詩音義(蓛速藪二音詩云其蓛維
何維筍及蒲茹如庶反)疏(菜茹名蓛郭云蓛者菜茹之總名見詩者案大雅韓奕云其蓛維何維筍及蒲
毛詩傳云蓛菜殽也是矣)

　　白盖謂之苫注白茅苫今江東呼為盖音義(盖音盍苫失占反)
疏(孫炎曰白盖茅苫也郭云白茅苫也今江東呼為盖然則盖即苫也以白茅為之故曰白盖襄十四年左
傳晉将執戎子駒支范宣子親數諸朝曰乃祖吾離被苫盖杜注云盖苫之别名也)

　　黄金謂之璗其美者謂之鏐白金謂之銀其美者謂之
鐐注此皆道金銀之别名及精者鏐即紫磨金鉼金謂
之鈑注周禮曰祭五帝即供金鈑是也錫謂之鈏注白
鑞音義(璗徒黨反説文云金與玉同色也鏐方幽其幽力幼三反鐐力彫反説文云白金也字林力召
反云美金也磨莫佐反鉼必領反鈑音版本亦作版鈏余𦂳弋刃常刃三反鑞力盍反周禮職方氏揚州之利
金錫鄭注云錫鑞也字或作□)疏(此别金錫之異名也黄金一名璗其精美者名鏐白金名銀其精美者名
鐐郭云此皆道金銀之别名及精者鏐即紫磨金詩傳云天子玉琫而珧珌諸侯璗琫而鏐珌大夫鐐琫而鏐
珌士珕琫而珕珌鉼金名鈑錫今白鑞也一名鈏周禮職方氏云揚州其利金錫是也注云周禮曰祭五帝即
供金鈑者案秋官司金職云旅于上帝則供其金鈑此云祭五帝者旅則祭也上帝則五帝也郭氏以義言之
故文異耳彼注云鉼金謂之版此版所施未聞)

　　象謂之鵠角謂之觷犀謂之斮木謂之剫玉謂之雕注
左傳曰山有木工則剫之五者皆治樸之名音義(鵠胡酷古
毒二反白也本亦作䶜同廣雅作䚛觷五角反沈音學犀蘇齎反斮本或作厝同七各反剫徒各反雕丁腰反)
疏(郭云五者皆治樸之名謂治其樸俱未成器有此五名也左傳山有木工則剫之隐十一年傳文也)
金謂之鏤木謂之刻骨謂之切象謂之磋玉謂之琢石
謂之磨注六者皆治器之名音義(鏤字又作􁓰音漏切本或作□同千結反
磋七何反琢丁角反)疏(郭云六者皆治噐之名也則此謂治噐加工而成之名也故論語注云切磋琢磨以
成寳噐是也)

　　璆琳玉也注璆琳美玉名音義(璆音虯本或作球字渠周反)疏(郭云璆琳
美玉名禹貢梁州云厥貢璆鐵銀鏤又雍州云球琳琅玕是也)

　　簡謂之畢注今簡札也音義(畢如字禮記云呻其佔畢謂呻吟佔視簡畢之文也
李本作篳同)疏(簡竹簡也古未有紙載文於簡謂之簡札一名畢禮記學記云呻其佔畢謂但吟誦所視
簡之文是謂簡為畢也)

　　不律謂之筆注蜀人呼筆為不律也語之變轉音義(不律
説文云吳謂筆為不律)疏(筆一名不律許愼云楚謂之聿吳人謂之不律燕謂之弗秦謂之筆郭云蜀人
呼筆為不律也語之變轉)

　　滅謂之㸃注以筆滅字為㸃音義(㸃丁簟丁念二反李本作沾孫本作坫)
疏(郭云以筆滅字為㸃今猶然)

　　絶澤謂之銑注銑即美金言冣有光澤也國語曰玦之
以金銑者謂此也音義(銑蘇典反玦乍决反)疏(金之最有光澤者名銑案晉語獻公
使太子申生伐東山佩之金玦狐突歎曰以厖衣純而玦之以金銑者寒甚矣説國語者以銑玉屬與郭異也)
金鏃翦羽謂之鍭注今之錍翦是也骨鏃不翦羽謂之
志注今之骨骲是也弓有緣者謂之弓注縁者繳纒之
郎今宛轉也無緣者謂之弭注今之角弓也左傳曰左
執鞭弭以金者謂之銑以蜃者謂之珧以玉者謂之珪
注用金蚌玉飾弓兩頭因取其類以為名珧小蚌音義
(鏃作木反鍭侯候二音錍匹迷反方言云箭廣長而薄亷者謂之錍骲火交反埤蒼云骨鏃也沈五爪反顧蒲
交反緣悦絹反下同繳章弱反字林云生絲縷也纒直連反宛於阮反弭亡婢反鞭卑緜反銑蘇典反蜃市忍
反珧余招反蜯屬也案以蜯飾弓弭蚌本作蜯又蒲項反)疏(辯弓箭之名也鏃箭頭也翦齊也以金為鏃齊
羽者名鍭孫炎曰金鏃斷羽使前重也郭云今之錍箭是也以骨為鏃不齊其羽者名志郭云今之骨骲是也
此二者郭氏皆以今曉古案方言云箭自闗而東謂之矢江淮之間謂之鍭關西曰箭鏃胡合嬴者四䥥或曰
拘腸三䥥者謂之羊頭其廣長而薄䥥謂之錍或謂之鈀箭其小而長中穿二孔者謂之錍鑪皆謂錍箭也弓
者説文云以近窮遠象形古者倕作弓周禮六弓王弓弧弓以射甲革椹質夾弓庾弓以射豻侯鳥獸唐弓大
弓以授學射者此弓之類有緣者名弓無緣者名弭李廵曰骨飾兩頭曰弓不以骨飾兩頭曰弭孫炎曰緣謂
繳束而漆之弭謂不以繳束骨飾兩頭者也郭云緣者繳纒之即今宛轉也弭今之角弓也然則郭意與孫同
也當時謂繳束為宛轉若飾弓兩頭以金者名銑以蜃者名珧以玉者名珪也注左傳左執鞭弭此僖二十二
年傳文也案彼晉公子重耳及楚楚子饗之曰公子若反晉國何以報我對曰其左執鞭弭右屬櫜鞬以與君
周旋是也一云用金蚌飾弓兩頭者以與上弭連文故知然也珧即蜃也孟冬雉入大水為蜃是也銑即今絶
澤者珧即蜃小者珪即玉成器者以此名弓故云因取其類以為名也云珧小蚌者即釋魚云蜃小者珧是也)
珪大尺二寸謂之玠注詩曰錫爾玠珪璋大八寸謂之
琡注璋半珪也璧大六寸謂之宣注漢書所云瑄玉是
也肉倍好謂之璧注肉邉也好孔也好倍肉謂之瑗注
孔大於邉也肉好若一謂之環注邉孔適等音義(玠音介琡
昌育常育二反宣如字本或作瑄音同肉如字又如授反璧邉也注及下同好如字又音耗璧孔也注及下同
瑗為眷反蒼頡篇云玉珮名)疏(此别珪璧之屬也圭者玉噐執以為瑞者也大長也珪長尺二寸者名玠
璋半珪也大八寸者名琡璧亦玉噐子男所執者也大六寸者名宣因説璧之制肉邉也好孔也邉大倍於孔
者名璧孔大而邉小者名瑗邉孔適等若一者名環左傳昭十六年宣子有環其一在鄭商是也注錫爾玠珪
此大雅崧高篇文也云璋半珪也知者以典瑞云四圭有邸以祀天兩圭有邸以祀地圭璧以祀日月璋邸射
以祀山川自上而下降殺以半故知璋半珪也案漢書郊祀志云公卿言皇帝始郊見泰一雲陽有司奉瑄玉
嘉牲薦饗是也)

　　繸綬也注即佩玉之組所以連繫瑞玉者因通謂之繸
音義(繸音遂綬音受組音祖)疏(所佩之玉名繸繫玉之組名綬以其連繫璲玉因名其綬曰繸故郭
云卽佩玉組所以連繫璲玉者因通謂之繸也)

　　一染謂之縓注今之紅也再染謂之赬注染赤三染謂
之纁注纁絳也青謂之葱注淺青黑謂之黝注黝黑貎
周禮曰陰祀用黝牲斧謂之黼注黼文畫斧形囙名云
音義(染如琰反下同縓七絹反説文云帛黄赤色赬恥貞反纁詩云反説文云淺絳也字林同葱七公反
黝於糾反)疏(别衆色之名也一染謂之縓者此述染絳法也一染一入色名縓今之紅也説文云縓黄赤色
喪服記云公子為其母練冠麻衣縓縁是也冄染名赬即淺赤也三染名纁李廵云三染其色已成為絳纁絳
一名也考工記云三入為纁鄭𤣥云染纁者三入而成禹貢云厥篚𤣥纁是也淺青一名葱玉藻云三命赤韍
葱衡是也黑色名黝以白黒二色畫之為斧形名黼考工記云白與黑謂之黼書曰黼黻絺繡是也注隂祀用
黝牲此地官牧人職文也鄭注云隂祀祭地北郊及社稷也)

　　邸謂之柢注根柢皆物之邸邸即底通語也音義(邸丁以反
柢丁計反)疏(根柢名邸邸本也郭云根柢皆物之邸邸即底通語也言凡物之柢必在底下因名云也即周
禮典瑞云四圭有邸以祀天兩圭有邸以祀地皆謂邸為本底也)

　　雕謂之琢注治玉名也疏(案上文治玉璞名雕治玉噐名琢彼對例耳散文則雕琢
通謂治玉名不分璞與噐也)

　　蓐謂之兹注公羊傳曰屬負兹兹者蓐席也音義(蓐音辱兹
子斯反屬之欲反)疏(蓐一名兹郭云兹者蓐席也言草蓐之席也宣十二年左傳軍行右轅左追蓐注公
羊傳曰屬負兹此桓十六年傳文也案彼衛侯朔出奔齊傳云何以名絶曷為絶之得罪于天子也其得罪于
天子奈何見使守衛朔而不能使衛小衆越在岱隂齊屬負兹舍不即罪爾何休云屬託也天子有疾稱不豫
諸侯稱負兹大夫稱犬馬士稱負薪舍止也託疾止不就罪是也引之以證兹為蓐也)

　　竿謂之箷注木架音義(竿乾幹二音箷李本作䈕同羊支反字林上支反架音駕)疏
(凡以竿為衣架者名箷曲禮曰男女不同椸枷謂此也)

　　簀謂之第注牀版音義(簀音責第側子反)疏(簀牀版也一名第檀弓曰華而皖大
夫之簀與左傳曰牀第之言不踰閾方言云齊魯之間謂之簀陳楚之間或謂之第是也)

　　革中絶謂之辨注中斷皮也革中辨謂之韏注復分平
也音義(辨郭普遍反下同孫蒲莧反釋云辨半分也斷都管反韏音眷又丸萬反復扶又反)疏(皮去
毛曰革此别分斷之名也中斷之名辨復中分其辨名韏也)

　　鏤䤹也注刻鏤物為䤹音義(鏤音漏䤹字又作鎪同蘇婁反又色留反字書云鎪
鏉也鏉音速)疏(别二名也郭云刻鏤物為䤹詩云鉤膺鏤錫)

　　卣中尊也注不大不小者音義(卣酉由二音)疏(釋在上)



　　爾雅注疏卷四

　　爾雅注疏卷四考證

　　釋宮第五

　　垝謂之坫注在堂隅坫㙐也○陸本㙐作墆

　　屋上薄謂之筄○鄭樵本薄作簿

　　所以止扉謂之閎疏於門辟旁樹長橛所以止扉者名
閎○鄭樵本作於門兩旁

　　宫中衖謂之壼○陸本壼作□

　　廟中路謂之唐○陸本唐作䧜

　　釋器第六○鄭樵曰器服一體故釋器而該服焉因噐
而又及飲食之屬

　　甌瓿謂之瓵疏江湖之間謂之㼻齊之東北海岱之間
謂之甔○江湖方言作江湘甔方言作儋注所謂家
無儋石之餘也音擔

　　􁍏謂之疀○陸本疀作疀注皆古鍬插字插鄭樵本作
鍤

　　大版謂之業○陸本業作牒

　　黼領謂之襮○陸本領作衿

　　衣蔽前謂之襜○陸本襜作幨

　　婦人之禕謂之䄜䄜緌也○陸本禕作幃

　　摶者謂之糷○鄭樵曰摶謂飯已涎黏成搏

　　魚曰斮之注謂削鱗也○陸本鱗作鰭

　　康謂之蠱○鄭樵曰康今作糠

　　澱謂之垽○鄭樵曰澱即澄泔之澤

　　象謂之鵠角謂之觷犀謂之斮木謂之剫玉謂之雕注
五者皆治樸之名○樸陸本作璞

　　不律謂之筆○鄭樵曰緩聲為不律急聲為筆郭云蜀
人呼筆為不律許愼云吳人謂之不律觀作爾雅者
多用江南音命物恐許氏之言是矣

　　邸謂之柢○鄭樵曰邸人之所止也柢乃木之根本是
亦其所止也故邸可謂之柢

　　簀謂之第○鄭樵曰簀薦下竹簿

　　爾雅注疏卷四考證

　　欽定四庫全書

　　爾雅注疏卷五(原目卷中)

　　晉郭璞注　唐陸徳明音義　宋邢昺疏

　　釋樂第七音義(樂五角反說文云總五聲八音之名象鼓鞞之形木其虡也周禮有大司
樂職掌六代之樂尚書云帝曰䕫命汝典樂是也)疏(案樂記云樂者樂也君子樂得其道小人樂得
其欲也說文云樂五聲八音之總名象鼓鞞之形木虡也白謌也又云石磬也五聲者商角宫徵羽也律
歴志云商之為言章也物成熟可章度角觸也物觸地而出戴芒角也宫中也居中央暢四方唱始施生
為四聲綱也徵祉也物盛大而繁祉也羽宇也物聚蔵宇覆之也又云八音土曰塤匏曰笙皮曰鼓竹曰
管絲曰絃石曰磬金曰鍾木曰柷此篇總釋五聲名及八音之器故名釋樂也)

　　宫謂之重商謂之敏角謂之經徵謂之迭羽謂之桞注
皆五音之别名其義未詳音義(重直冡反劉歆云宫中也居中央暢四方唱始
施生為四聲綱也孫云宫音濁而遲故曰重也敏亡謹反疾也成也審也達也劉歆云商章也物成熟可章度
也白虎通云商彊也案商為臣而佐君成政故曰敏敏成也經常也劉歆云角觸也物觸地而出戴芒角也徵
知里反迭大結反劉歆云徵祉也物盛大而繁祉也白虎通云徵止也劉歆云羽宇也物聚藏宇覆之也白虎
通云羽舒也鄭注禮云桞聚也)疏(案此文則宫一名重商一名敏角一名經徵一名迭羽一名桞但未見義
所出也注云皆五音者案鄭𤣥注樂記云雜比曰音謂宫商角徵羽清濁和比謂之音單出曰聲謂五聲之内
唯單有一聲更無餘聲相雜也然則初𤼵口單出者謂之聲衆和合成章謂之音金石干戚羽旄謂之樂則聲
為初音為中樂為末此云五音者舉中而言也云之别名者謂重敏經迭桞是宫商角徵羽之别名也云其義
未詳者以爾雅之作以釋六藝今經典之中無此五名或在亡逸中不可得知其義故云未詳案孫叔然云宫
濁而遲故曰重也孫氏雖有此說更無經據故不取也)

　　大瑟謂之灑注長八尺一寸廣一尺八寸二十七絃音
義(瑟字林云庖羲作瑟灑所蟹所綺二反又所買反孫云音多變布出如灑也長直亮反又如字下放此廣
古曠反)疏(瑟者登歌所用之樂器也故先釋之世本曰庖犧氏作五十絃黄帝使素女鼓瑟哀不自勝乃
破為二十五絃具二均聲禮圖舊云雅瑟長八尺一寸廣一尺八寸二十三絃其常用者十九絃其餘四絃謂
之番番贏也頌瑟長七尺二寸廣尺八寸二十五絃盡用之熊氏云瑟兩頭有孔其在底下者名越鄉飲酒禮
云二人皆左何瑟後首挎越注云越瑟底孔也燕禮云小臣左何瑟面鼓執越注云越瑟下孔也若用之祭祀
則練其絃疏其越樂記云清廟之瑟朱絃而疏越鄭注云朱絃練朱絃則聲濁越瑟底孔也畫疏之使聲遲也
以其不練則體勁而聲清練則絲熟而聲濁也疏通也使兩頭孔相連而通也孔小則聲急孔大則聲遲故也
其大者别名灑孫叔然云音多變布如灑出也郭云二十七絃未見所出)

　　大琴謂之離注或曰琴大者二十七絃未詳長短廣雅
曰琴長三尺六寸六分五絃音義(琴字林云神農作琴)疏(琴操曰伏犧作
琴世本云神農作琴白虎通曰琴者禁也禁止於邪以正人心也琴之大者别名離也孫叔然云音多變聲流
離也云或曰琴大者二十七絃未詳長短者或人言琴有二十七絃是琴之大者也但未詳其長短耳云廣雅
曰琴長三尺六寸六分五絃者此常用之琴也象三百六十六日五絃象五行大絃為君小絃為臣文王武王
加二絃以合君臣之恩也又五絃第一絃為宫其次商角徵羽文武二絃為少宫少商又琴操曰廣六寸象六
合也又上曰池言其平下曰濱言其服前廣後狹象尊卑上圓下方法天地然琴為樂器通見詩書故此釋之
也)

　　大鼓謂之鼖注鼖長八尺小者謂之應注詩曰應朄縣
鼓在大鼓側音義(鼖扶云反應音譍注同李云小者音聲相承故曰應應承也孫云和應大
鼓也􁈹余刃反詩云應􁈹縣鼓是也案􁈹引也謂擊小鼔引樂聲縣音𤣥)疏(别鼔大小之名也鼓之大者名
鼖周禮鼓人職曰以鼖鼓鼓軍事是也其小者名應言聲應於大鼓也李廵云小者音聲相承故曰應也孫炎
云和應大鼔也鼖長八尺者案考工記韗人為鼓長八尺鼓四尺中圍加三之一謂之鼖後鄭注云中圍加三
之一者加於面之圍以三分之一也面四尺其圍十二尺加以三分一四尺則中圍十六尺徑五尺三寸三分
寸之一也今亦合二十版則版六寸三分寸之二耳大鼓謂之鼖鼓鼓軍事鄭司農云鼓四尺謂革所蒙者廣
四尺應􁈹縣鼔周頌有瞽篇文也鄭箋云􁈹小鼓在大鼓旁應鼙之屬也案朄引也謂擊小鼓引樂聲)
大磬謂之毊注毊形似犂錧以玉石為之音義(磬口定反毊虚
嬌反又音喬孫云毊喬也喬高也謂其聲高也李云大磬聲清燥也故曰毊毊燥也犂郭奚反錧古緩反沈古
亂反字林云田器也江南人呼犂刀為錧本亦作貫同)疏(毊樂器名也以玉石為之世本曰無句作磬釋
名云磬罄也聲堅罄罄然考工記曰磬氏為磬倨句一矩有半其博為一股為二鼓為三參分其股博去一以
為鼔博參分其鼔博以其一為之厚已上則磨其旁已下則磨其耑是其制也大者名毊孫炎云毊喬也喬高
也謂其聲高也李廵云大磬聲清燥也故曰毊毊燥也字林云錧田器也自江而南呼犂刀為錧此毊形似犂
錧但大爾云以玉石為之者左傳云玉磬紀甗又八音謂磬為石故知以玉石為之也)

　　大笙謂之巢注列管瓠中施簧管端大者十九簧小者
謂之和注十三簧者鄉射記曰三簧一和而成聲音義
(笙世本云隨作笙巢孫顧竝仕交莊交二反孫又徂交反巢高也言其聲高瓠胡故反簧音黄和胡戈反下同
李云小者聲少音相和也郭引儀禮云三笙一和而成聲鄭注云三人吹笙一人吹和又胡卧反孫云應和於
笙也)疏(世本云隨作笙禮記曰女媧之笙簧釋名曰笙生也象物貫地而生說文云笙正月之音物生故謂
之笙有三簧象鳯之身其大者名巢巢高也言其聲高小者名和李廵云小者聲少音相和也孫炎云應和於
笙瓠匏也以匏為底故八音謂笙為匏簧者笙管之中金薄鐷也笙管必有簧故或謂笙為簧詩王風云左執
簧是也大者十九簧以時驗而言也云十三簧者鄭司農注周禮亦云十三簧相傳為然注鄉射記云三笙一
和而成聲者彼鄭注云三人吹笙一人吹和是也)

　　大篪謂之沂注篪以竹為之長尺四寸圍三寸一孔上
出寸三分名翹横吹之小者尺二寸廣雅云八孔音義
(篪字又作䶵同直知反管有七孔世本云蘇成公所作長一尺二寸沂郭魚斤反又魚靳反李孫云篪聲悲沂
悲也或作䶵又作䇵音宜肌反翹巨遥反)疏(李廵曰大篪其聲非一也孫炎曰篪聲悲沂悲也釋名曰篪啼
也聲如嬰兒啼郭云篪以竹為之長尺四寸圍三寸一孔上出寸三分名翹横吹之小者尺二寸廣雅云八孔
鄭司農注周禮云篪七空蓋不數其上出者故七也)

　　大塤謂之嘂注塤燒土為之大如鵝子銳上平底形如
秤錘六孔小者如雞子音義(塤本或作壎字同許袁反說文云壎樂器名從土熏
聲釋名云塤喧也聲濁喧喧然案世本云暴辛公所作也圍五寸半長三寸半六孔也嘂本或作叫字同居弔
反李云大壎也鵝如字銳余祭反稱尺證反錘直危直偽二反廣雅云錘謂之權)疏(說文云壎樂器名從
土熏聲塤壎古今字釋名云塤喧也聲濁喧喧然大塤名嘂孫炎曰音大如呌呼聲郭云塤燒土為之大如鵝
子銳上平底形如秤錘六孔小者如雞子周禮小師注云塤燒土為之大如鴈卵鄭司農亦云六孔是相傳為
然也世本云暴辛公作塤蘇成公作篪譙周古史云古有塤篪尚矣周幽王時暴辛公善塤蘇成公善篪記者
因以為作謬矣世本之謬信如周言其云蘇公暴公所善亦未知所出蓋以詩小雅云伯氏吹壎仲氏吹篪蘇
公刺暴公也故致斯謬)

　　大鍾謂之鏞注書曰笙鏞以間亦名鑮其中謂之剽小
者謂之棧音義(鍾章容反說文作鐘云樂器也字林同世本云垂所作以此鍾為酒器今經典
通為樂器鏞音容間間厠之間鑮音博字林云匹各反又音薄字書云大鍾也剽郭音瓢孫匹妙反釋云剽者
聲輕疾李云其中微小故曰剽剽小也棧郭側簡反或助板反)疏(此别鍾大小之名也說文云鍾器也世本
云垂作鍾考工記鳬氏為鍾釋名曰鍾空也内空受氣多其大者名鏞李廵曰大鍾音聲大鏞大也孫炎曰鏞
深長之聲又名鑮大射禮云樂人宿縣于阼階東笙磬西面其南笙鍾其南鑮鄭云鑮如鍾而大是也其不大
不小者名剽孫炎曰剽者聲輕疾也李廵云其中微小故曰剽剽小也其小者名棧李廵云棧淺也東晉元興
年㑹稽剡縣人家井中得一鍾長三寸口徑四寸上有銘古文云棧鍾之小者既長三寸自然淺也注書曰笙
鏞以間尚書益稷篇文也)

　　大簫謂之言注編二十三管長尺四寸小者謂之筊注
十六管長尺二寸簫一名籟音義(言如字本或作䇾音同編卑緜反又方千
反或音歩典反筊本或作笅字戸交反籟音賴)疏(此别簫大小之名也風俗通云舜作簫其形參差以象鳯
翼十管長二尺博雅曰簫大者二十三管無底小者十六管有底其大者名言李廵曰大簫聲大者言言也郭
云編二十三管長尺四寸其小者名筊李廵曰小者聲揚而小故言筊筊小也郭云十六管長尺二寸簫一名
籟又通卦驗云簫長尺四寸其管數長短雖異要是編小竹管為之耳)

　　大管謂之簥注管長尺圍寸併漆之有底賈氏以為如
篪六孔其中謂之篞小者謂之篎音義(簥九遥反併歩頂反又并之去
聲漆音七篞乃結反篎郭音妙又亡小反)疏(别管小大之名也大管名簥李廵云聲高大故曰簥簥高也郭
云管長尺圍寸併漆之有底賈氏以為如篪六孔小師注云管如笛形小併兩管而吹之今大常樂官有之是
也其中不大不小者名篞小者名篎)

　　大籥謂之產注籥如笛三孔而短小廣雅云七孔其中
謂之仲小者謂之箹音義(籥羊灼反管三孔也本或作龠簅音産字又作産笛徒歴
反字或作篴仲或作筗同箹烏角反又音約)疏(籥樂器名其大者名産其中者名仲小者名箹郭云籥如
笛三孔而短小廣雅云七孔周禮笙師掌教吹籥鄭注云籥如篴三空詩邶風云左手執籥毛傳云籥六孔所
見異也)

　　徒鼓瑟謂之歩注獨作之徒吹謂之和徒歌謂之謡注
詩云我歌且謡徒擊鼓謂之咢注詩曰或歌或咢徒鼓
鍾謂之脩徒鼓磬謂之寋注未見義所出音義(吹本或作龡字
同昌睡反咢五各反字林或作㖾又本作鄂脩如字本作修字寋李云置擊衆聲寋連也本或作謇字同紀展
反或作蹇字非郭云未見義所出未知李何所據上重敏經迭桞郭云皆五音别名其義未詳諸家或有音訓
亦可為義上下皆類此)疏(凡八音備作曰樂一音獨作不得樂名故此辨其異名也徒空也鄭注周禮小
師云出音曰鼓空作一器以出其音者謂之徒鼓故郭云獨作之也注詩云我歌且謡此魏風園有桃篇文也
毛傳云曲合樂曰歌徒歌曰謡孫炎云聲消摇也注或歌或咢此大雅行葦篇文也毛傳云歌者比於琴瑟也
徒擊鼓曰咢孫炎云聲驚咢也)

　　所以鼓柷謂之止注柷如漆桶方二尺四寸深一尺八
寸中有椎柄連底挏之令左右擊止者其椎名所以鼓
敔謂之籈注敔如伏虎背上有二十七鉏鋙刻以木長
尺櫟之籈者其名音義(柷昌熟反桶音動又音甬甬即斛也深尸鴆反或如字椎直追
反下同柄兵命反底丁禮反挏大孔反令力呈反敔魚吕反鄭衆云木虎籈郭之仁反又音戰謝居延反郭云
以木長尺櫟之名籈字林云以竹長尺也)疏(此别柷敔之名也周禮小師掌教鼓鼗柷敔柷敔皆以木為之
故大師注云木柷敔也禮記謂之椌楬所以鼓動其柷以出其音者名止所以鼓動其敔以出其音者名籈郭
云柷如漆桶方二尺四寸深一尺八寸中有椎柄連底挏之令左右擊止者其椎名敔如伏虎背上有二十七
鉏鋙刻以木長尺櫟之籈者其名臯陶謨云合止柷敔鄭注云柷狀如漆桶中有椎合之者投椎於其中而撞
之敔狀如伏虎背上刻之所以鼓之以止樂此等形狀蓋依漢之大常樂而知之)

　　大鼗謂之麻小者謂之料注麻者音概而長也料者聲
清而不亂音義(鼗徒刀反本或作鞀同說文云鞀遼也或作鞉又作□籀文作磬同麻如字料
力彫反概居器反)疏(詩頌云鼗磬柷敔鄭注小師職云鼗如鼓而小持其柄摇之旁耳還自擊一名麻其
小者名料郭云麻者音概而長也料者聲清而不亂)

　　和樂謂之節疏(八音克諧無相奪倫謂之和樂樂和則應節樂記云治世之音安以樂其政和
是也樂記又云大樂與天地同和大禮與天地同節此對文爾總而言之則禮樂相將故此和樂亦謂之節一
云節樂器名謂相也樂記云治亂以相鄭注云相即拊也亦以節樂拊者以韋為表裝之以糠糠一名相因以
名焉言治理奏樂之時擊拊以輔相於樂而為節也既以柷作樂以敔止樂故以節為和樂義亦通也)


　　釋天第八音義(天土堅反釋名云天豫兗以舌腹言之天顯也在上高顯也青徐以舌頭
言之天坦也坦然高逺也說文云天巅也至高無上從一大禮統云天之為言鎮也神也陳也珍也施生
為本運轉精神功效列陳其道可珍重也春秋說題辭云天之為言鎮也居高理下為人經緯故其字一
大以鎮之也)疏(河圖括地象云易有太極是生兩儀兩儀未分其氣混沌清濁既分伏者為天偃者
為地釋名云天顯也在上高顯又云天坦也坦然高逺説文云天巅也至高無上從一大也春秋說題辭
云天之言顯也居高理下為人經緯故其字一大以鎮之此天之名義也天之為體中包乎地日月星辰
屬焉然天地有高下之形四時有升降之理日月有運行之度星辰有次舍之常既曰釋天不得不略言
其趣故其形狀之殊凡有六等一曰蓋天文見周髀如蓋在上二曰渾天形如彈丸地在其中天包其外
猶如雞卵白之繞黄揚雄桓譚張衡蔡邕陸績王肅鄭𤣥之徒竝所依用三曰宣夜昔說殷代之制其形
體事義無所出以言之四曰昕天昕讀曰軒言天北高南下若車之軒是吳時姚信所說五曰穹天云穹
隆在上虞氏所說不知其名也六曰安天是晉時虞喜所論案鄭注考靈耀云天者純陽清明無形聖人
則之制璿璣玉衡以度其象如鄭此言則天是大虛本無形體但指諸星之運轉以為天耳但諸星之轉
從東而西凡三百六十五日四分日之一星復舊處星既左轉日則右行亦三百六十五日四分日之一
至舊星之處即日一日之行而為一度計二十八宿一周天凡三百六十五度四分度之一是天之二周
之數也天如彈丸圍圜三百六十五度四分度之一案考靈耀云一度二千九百三十二里千四百六十
一分里之三百四十八周天百七萬一千里者是天圜周之里數也以圍三徑一言之則直徑三十五萬
七千里此為二十八宿周廻直徑之數也然二十八宿之外上下東西各有萬五千里是為四遊之極謂
之四表據四表之内并星宿内總有三十八萬七千里然則天之中央上下正半之處則一十九萬三千
五百里地在於中是地去天之數也鄭注考靈耀云地蓋厚三萬里春分之時地正當中自此地漸漸而
下至夏至之時地下萬五千里地之上畔與天中平夏至之後地漸漸向上至秋分地正當天之中央自
此地漸漸而上至冬至上遊萬五千里地之下畔與天中自冬至後地漸漸而下此是地之升降於三萬
里之中但混大之體雖繞於地地則中央正平天則北高南下北極高於地三十六度南極下於地三十
六度然則北極之下三十六度常見不没南極之上三十六度常没不見南極至北極一百二十一度餘
若逐曲計之則一百八十一度餘若以南北中半言之謂之赤道去南極九十一度去北極亦九十一度
餘此是春秋分之日道赤道之北二十四度為夏至之日道去北極六十七度也赤道之南二十四度為
冬至之日道去南極亦六十七度地有升降星辰有四遊又鄭注考靈耀云天旁行四表之中冬南夏北
春西秋東皆薄西表而止地亦升降於天中冬至而下夏至而上二至上下蓋極地厚也地與星辰俱有
四遊升降四遊者自立春地與星辰西遊春分西遊之極地雖西極升降正中從此漸漸而東至春季復
正自立夏之後北遊夏至北遊之極地則升降極下至夏季復正立秋之後東遊秋分東遊之極地則升
降正中至秋季復正立冬之後南遊冬至南遊之極地則升降極上至冬季復正此是地及星辰四遊之
義也星辰亦隨地升降故鄭注考靈耀云夏日道上與四表平下去東井十二度為三萬里則是夏至之
日上極萬五千里星辰下極萬五千里故夏至之日下至東井三萬里也日有九道故考靈耀云萬里不
失九道謀鄭注引河圖帝覽嬉云黄道一青道二出黄道東赤道二出黄道南白道二出黄道西黑道二
出黄道北日春東從青道夏南從赤道秋西從白道冬北從黑道立春星辰西遊日則東遊立夏星辰北
遊日則南遊春分星辰西遊之極日東遊之極日與星辰相去三萬里夏至則星辰北遊之極日南遊之
極日與星辰相去三萬里以此推之秋冬倣此可知計夏至之日日在井星當嵩高之上以其南遊之極
故在嵩高之南萬五千里所以夏至有尺五寸之景也於時日又上極星辰下極故日下去東井三萬里
也然鄭四遊之說元出周髀之文但二十八宿從東而左行日從西而右行一度逆㳂二十八宿案漢書
律歷志云冬至之時日在牽牛初度春分之時日在婁四度夏至之時日在東井三十一度秋分之時日
在角十度若日在東井則極長八尺之表尺五寸之景若春分在婁秋分在角畫夜等八尺之表七尺五
寸之景冬至日在牽牛則日極短八尺之表一丈三尺之景一丈三尺之中去其一尺五寸則餘有一丈
一尺五寸之景是冬夏徃來之景也凡於地千里而差一寸則夏至去冬至體漸南漸下相去十一萬五
千里又考靈耀云正月假上八萬里假下一十萬四千里所以有假上假下者鄭注考靈耀之意以天去
地十九萬三千五百里正月雨水之時日在上假於天八萬里下至地一十一萬三千五百里夏至之時
日上極與天表平也後日漸向下故鄭注考靈耀云夏至日與表平冬至之時日下至於地八萬里上至
於天十一萬三千五百里也委曲具考靈耀注凡二十八宿及諸星皆循天左行一日一夜一周天一周
天之外更行一度計一年三百六十五周天四分度之一日月五星則右行日一日一度月一日一十三
度十九分度之七此相通之數也今歷象之說則月一日至於四日行最疾日行十四度餘自五日至八
日行次疾日行十三度餘自九日至十九日行則遲日行十二度餘自二十日至二十三日又小疾日行
十三度餘自二十四日至於晦行又最疾日行一十四度餘此是月行之大率也二十七日月行一周天
至二十九日彊半月及於日與日相㑹乃為一月故考靈耀云九百四十分為一日二十九日與四百九
十九分為月是一月二十九日之外至第三十日分至四百九十九分月及於日計九百四十分則四百
七十為半今四百九十九分是過半二十九分也餘倣此月隂精日為陽精故周髀云日猶火月猶水火
則外光水則含景故月光生於日所照魄生於日所蔽當日則光盈就日則明盡京房云月與星辰隂者
也有形無光日照之乃有光先師以為日似彈丸月似鏡體或以為月亦似彈丸日照處則明不照處則
闇案律厯志云二十八宿之度角一十二度亢九氐十五房五心五尾十八箕十一東方七十五度斗二
十六牛八女十二虛十危十七營室十六壁九北方九十八度奎十六婁十二胃十四昴十一畢十六觜
二參九西方八十度井三十三鬼四柳十五星七張十八翼十八軫十七南方一百一十二度丑為星紀
初斗十二度終婺女七度子為𤣥枵初婺女八度終於危十五度亥為娵觜初危十六度終於奎四度戍
為降婁初奎五度終於胃六度酉為大梁初胃七度終於畢十一度申為實沈初畢十二度終於井十五
度未為鶉首初井十六度終於柳八度午為鶉火初柳九度終於張十七度已為鶉尾初張十八度終於
軫十一度辰為壽星初軫十二度終於氐四度卯為大火初氐五度終於尾九度寅為析木初尾十度終
於斗十一度五星者東方歳星南方熒惑西方太白北方辰星中央鎮星其行之遲速俱在律歴志更不
煩說元命包云日之為言實也月闕也劉熙釋名云日實也光明盛實月闕也滿則闕也說題辭云星陽
精之榮也陽精為日日分為星故其字日下生也釋名云星散也布散於天又云隂䕃也氣在内奥䕃也
陽揚也陽氣在外發揚此等是隂陽日月之名也祭法黄帝正名百物其名蓋黄帝而有也或後人更有
増足其天高地下日盈月闕觜星度少井斗度多日月右行星辰左轉四遊升降之差二儀運動之法非
由人事所作皆是造化自然先儒因其自然遂以人事為義或據理是實或搆虛不經既無正文可慿今
皆略而不録)

　　穹蒼蒼天也注天形穹隆其色蒼蒼因名云春為蒼天
注萬物蒼蒼然生夏為昊天注言氣皓旰秋為旻天注
旻猶愍也愍萬物彫落冬為上天注言時無事在上而
臨下而已音義(穹起宫反蒼且剛反郭以穹及蒼蒼俱為天稱毛詩傳則以蒼天釋穹蒼隆呂
穹反夏胡駕反下同昊胡杲反皓胡老反本亦作昊光明也日出也旰古案反日光出也旻亡巾反愍亡忍反
彫都聊反上時羕反)疏(此釋四時之天名也云穹蒼蒼天也者詩大雅桑柔云靡有旅力以念穹蒼故此釋
之也詩人因天形穹隆其色蒼蒼故云穹蒼其實則與下云春為蒼天者是一故云穹蒼蒼天也郭云天形穹
隆其色蒼蒼因名云也云春為蒼天者詩王風黍離云悠悠蒼天故此釋之也郭云萬物蒼蒼然生者言春時
萬物蒼蒼然生春時天名曰蒼天也云夏為昊天者詩雨無正云浩浩昊天故此釋之昊者元氣博大之貎郭
云言氣皓旰者皓旰日光出之貎也言畏日光明皓旰因名云昊天也云秋為旻天者詩大雅召旻云旻天疾
威之類旻愍也言秋氣肅殺萬物可愍故曰旻天郭云旻猶愍也愍萬物彫落者旻愍詩序文但彼愍作閔音
義同也云冬為上天者詩小雅信南山云上天同雲之類言冬時無事唯在於上故曰上天郭云言時無事在
上臨下而已者言冬氣閉蔵無他生殺之事惟在於上監於下而已也案詩傳云蒼天以體言之尊而君之則
稱皇天元氣廣大則稱昊天仁覆閔下則稱旻天自上降監則稱上天據逺視之蒼蒼然則稱蒼天毛公此傳
當有成文不知出何書李廵云古詩人質仰視天形穹隆而高其色蒼蒼故曰穹蒼是蒼天以體言之也皇君
也故尊而君之則稱皇天昊天貎故言其混元之氣昊昊廣大則稱昊天旻閔也言其以仁慈之恩覆閔在下
則稱旻天從上而下視萬物則稱上天據人逺而視之其色蒼蒼然則稱蒼天又李廵注此云春萬物始生其
色蒼蒼故曰蒼天夏萬物盛壯其氣昊昊故曰昊天秋萬物成熟皆有文章故曰旻天冬隂氣在上萬物伏蔵
故曰上天案此以四時異其天名詩傳則各用所宜為稱似相乖異而鄭𤣥則和合二說故異義同號今尚書
歐陽說春曰昊天夏曰蒼天秋曰旻天冬曰上天爾雅亦云古尚書與毛詩同謹案尚書堯典羲和以昊天總
勅以四時故知昊天不獨春也左傳夏四月孔丘卒稱曰旻天不弔非秋也𤣥之聞也爾雅者孔子門人所作
以釋六藝之言蓋不誤也春氣博施故以廣大言之夏氣高明故以逺大言之秋氣或生或殺故以閔下言之
冬氣閉蔵而清察故以監下言之皇天者至尊之號也六藝之中諸稱天者以情所切求之耳非必於其時稱
之浩浩昊天求天之博施悠悠蒼天求天之高明旻天不弔求天之生殺當得其宜上天同雲求天之所為當
順其時也此之求天猶人之說事各從其主耳若察於是則堯命羲和欽若昊天孔丘卒旻天不弔無可怪耳
是鄭和合二說之事也爾雅春為蒼天夏為昊天歐陽說春為昊天夏為蒼天鄭即言爾雅不誤當從爾雅而
又從歐陽說以春昊夏蒼者鄭讀爾雅與孫郭本異故許慎既載今尚書說即言爾雅亦云明見爾雅與歐陽
說同雖蒼昊有春夏之殊則未知孰是要二說理相符合故鄭和而釋之)

　　四時疏(此題上事也言上所陳是四時之名也題之在下者若周公踐阼及詩篇章句
皆篇末題之故此亦爾白虎通云嵗時何謂春秋冬夏也時者期也隂陽消息之期也鄉飲酒
義云春之為言蠢也産萬物者聖也夏之為言假也飬之長之假之仁也秋之為言揫也揫之
以時察守義者也冬之為言中也中者蔵也)

　　春為青陽注氣青而溫陽夏為朱明注氣赤而光明秋
為白藏注氣白而收蔵冬為𤣥英注氣黑而清英四時
和謂之玉燭注道光照春為發生夏為長贏秋為收成
冬為安寧注此亦四時之别號尸子皆以為太平祥風
四時和為通正注通平暢也謂之景風注所以致景風
甘雨時降萬物以嘉注莫不善之謂之醴泉注所以出
醴泉音義(蔵徂蒼反英於京反玉燭李云人君徳美如玉而明若燭長謝丁兩反李云萬物各𤼵生
長也施直良反贏本或作嬴以征反大音泰醴本或作澧字音禮)疏(此釋太平之時四氣和暢以致嘉祥
之事也云春為青陽者言青春之氣和則青而溫陽也云夏為朱明者言夏之氣和則赤而光明也云秋為白
蔵者言秋之氣和則色白而收蔵也云冬為𤣥英者言冬之氣和則黑而清英也云四氣和謂之玉燭注云道
光照者道言也言四時和氣溫潤明照故曰玉燭李廵云人君徳美如玉而明若燭聘義云君子比徳於玉焉
是知人君若徳輝動於内則和氣應於外統而言之謂之玉燭也云春為𤼵生夏為長贏秋為收成冬為安寧
者此亦四時之别號也云四時和為通正者言上四時之功和是為通暢平正也云謂之景風者言所以致景
風景風即祥風也云甘雨時降萬物以嘉者嘉善也甘雨即時雨也不為萬物所苦故曰甘若月令苦雨數來
則非甘也甘雨既以時降則萬物莫不嘉善之也云謂之醴泉者言四時平暢亦所以使地出醴泉也醴泉者
水泉味甘如醴也云此亦四時之别號者言與上青陽等同為四時别號故云亦也上據氣而言此據功為說
注尸子皆以為太平祥風者案尸子仁意篇述太平之事云燭於玉燭飲於醴泉暢於永風春為青陽夏為朱
明秋為白蔵冬為𤣥英四時和正光照此之謂玉燭甘雨時降萬物以嘉高者不少下者不多此之謂醴泉其
風春為𤼵生夏為長贏秋為方盛冬為安静四氣和為通正此之謂永風是也案援神契云徳及於天斗極明
日月光甘露降徳至深泉則黄龍見醴泉湧是言王者修徳以召和平則致景風醴泉也案此經所釋即謂𤼵
生等為景風時雨為醴泉而郭云所以致景風醴泉者所以𢎞通其義也)

　　祥疏(云祥者亦題上事也祥吉也善也言此上皆太平之吉祥也)

　　榖不熟為饑注五榖不成蔬不熟為饉注凡草菜可食
者通名為蔬果不熟為荒注果木子仍饑為荐注連嵗
不熟左傳曰今又荐飢音義(饑居疑反本或作飢又作古□字說文字林皆云饑
榖不熟飢餓也蔬音疎饉巨靳反荐李本作薦字音同在見反)疏(此釋嵗凶災荒之名也榖謂五榖黍稷麻
麥豆也熟成也五榖不成曰饑郭云凡草菜可食者通名蔬李廵曰可食之菜皆不熟為饉周禮天官大宰職
云以九職任萬民八曰臣妾聚斂疏材鄭𤣥云疏材百草根實可食者小雅云降䘮饑饉㐮公二十四年榖梁
傳曰一榖不升謂之歉二榖不升謂之饑三榖不升謂之饉四榖不升謂之荒五榖不升謂之大饑又謂之大
侵彼以五榖熟之多少立差等之名其實五者皆是饑也三榖不升於民之困蓋與蔬不熟同故俱名為饉也
果木子也不成熟之嵗名荒仍因也飢饑也連嵗不熟為荐饑僖十三年晉荐飢是也注左傳曰今又荐飢此
晉語文也左丘明既作傳以觧春秋又采簡牘以作國語其文不主於經故謂之外傳俱是丘明所作亦得云
左傳曰案彼云晉饑乞糴於秦丕豹曰晉君無禮於君莫不知往年有難今又荐飢已失人又失天其殃也多
矣君其伐之勿與糴是其事也)

　　災疏(云災者亦題上事也下皆倣此)

　　大嵗在甲曰閼逢在乙曰􁈎蒙在丙曰柔兆在丁曰强
圉在戊曰著雍在已曰屠維在庚曰上章在辛曰重光
在壬曰𤣥黓在癸曰昭陽音義(大音泰下放此本今作太閼烏割反
又於歇反又於䖍反逢符隆反􁈎之然反蒙莫東反强本或作彊字音同渠良反圉魚呂反戊音茂著直魚反孫直畧反
又陟慮遲慮反本或作祝字宜章六反雍於恭反本或作黎字宜力低反已音紀重直龍反黓余職反)

　　嵗陽

　　太嵗在寅曰攝提格在卯曰單閼在辰曰執徐在已曰
大荒落在午曰敦牂在未曰協洽在申曰涒灘在酉曰
作噩在戌曰閹茂在亥曰大淵獻在子曰困敦在丑曰
赤奮若音義(提徒兮反卯亡巧反單音丹李云盡也又音蟬或音善閼於葛反李云土也又於䖍
反執徐此二字依文讀李云執蟄也徐舒也言蟄物皆敷舒而出故曰執徐也已音祀敦如字韋昭音頓牂子
良反協音叶洽户浹反涒湯昆反灘本或作攤郭勅丹勅旦二反字林大安他安二反噩本或作咢字同五各
反漢書作詻韋昭音折□案聲類詻音五格反戍先律反閹於撿反漢書作掩敦都鈍反奮方問反)疏(此别
大嵗在日在辰之名也甲至癸為十日日為陽寅至丑為十二辰辰為隂案漢書律歴志云迺以前歴上元泰
初四千六百二十七嵗至於元封七年復得閼逄攝提格之嵗中冬孟康曰言復得者上元泰初時亦是閼逢
之嵗嵗在甲曰閼逢在寅曰攝提格此謂甲寅之嵗也然則乙卯之嵗曰􁈎蒙單閼丙辰之嵗曰柔兆執徐丁
已之嵗曰强圉大荒落戊午之嵗曰著雍敦牂己未之嵗曰屠維協洽庚申之嵗曰上章涒灘辛酉之嵗曰重
光作噩壬戌之嵗曰𤣥黓閹茂癸亥之嵗曰昭陽大淵獻甲子之嵗曰閼逢困敦乙丑之歳曰􁈎蒙赤奮若以
此推之周而復始可知)

　　載嵗也夏曰嵗注取嵗星行一次商曰祀注取四時一
終周曰年注取禾一熟唐虞曰載注取物終更始音義
(夏胡雅反嵗􁀮征云每嵗孟春祀太甲云惟元祀年見春秋尚書載堯典云朕在位七十載)疏(别年嵗之
名也載即嵗也白虎通云王者受命而改正朔者明易姓示不相襲也明受之於天不受之於人所以變易民
心革其耳目以助化也然則嵗名變易理亦同此故夏曰嵗取嵗星行一次夏書曰每嵗孟春遒人以木鐸徇
于路是也商曰祀取四時一終則以祀者嗣也取其興來繼徃之義孫炎曰取四時祭祀一訖商書曰惟元祀
十有二月乙丑伊尹嗣于先王是也周曰年者取禾一熟也案說文云年榖熟也從禾千聲春秋曰大有年然
則年者禾熟之名每嵗一熟故以為嵗名左傳曰卜年七百是也唐虞曰載載始也取物終更始堯典曰朕在
位七十載舜典曰五載一廵守是也一案律歴志分二十八宿為十二次晉灼注天文志云太嵗在四仲則嵗
行三宿太嵗在四孟四季則嵗行二宿二八十六三四十二而行二十八宿十二嵗而周天是嵗星年行一次
也)

　　嵗名

　　月在甲曰畢在乙曰橘在丙曰修在丁曰圉在戊曰厲
在已曰則在庚曰窒在辛曰塞在壬曰終在癸曰極音
義(橘均筆反修本亦作脩圉音語己音紀窒知乙反塞先北反)

　　月陽

　　正月為陬注離騷云攝提貞於孟陬二月為如三月為
寎四月為余五月為臯六月為且七月為相八月為壯
九月為𤣥注國語云至於𤣥月是也十月為陽注純隂
用事嫌於無陽故以名云十一月為辜十二月為涂注
皆月之别名自嵗陽至此其事義皆所未詳通者故闕
而不論音義(正音征陬側留子侯二反隅也又子瑜反寎本或作窉字同郭孚柄反又況病反又
匡詠反李陂病反余餘舒二音孫作舒李云舒也萬物生枝葉故曰舒也臯或作高同且子余反相息亮反壯
側亮反陽本或作霷字同詩云日月陽止是也辜音姑涂音徒)疏(此辨以日配月之名也設若正月得甲則
曰畢陬二月得乙則曰橘如三月得丙則曰修寎四月得丁則曰圉余五月得戊則曰厲臯六月得已則曰則
且七月得庚則曰窒相八月得辛則曰塞壯九月得壬則曰終𤣥十月得癸則曰極陽十一月得甲則曰畢辜
十二月得乙則曰橘涂周而復始亦可知也若史記厯書云月名畢聚也注離騷者屈原所作也屈原與楚同
姓事懷王為三閭大夫為大夫靳尚所譖毁見疎乃作離騷經離别也騷愁也言已放逐離别心中愁思猶陳
正道以諷諫君也其經曰帝高陽之苖裔兮朕皇考曰伯庸攝提貞於孟陬兮惟庚寅吾以降彼注云言已生
得隂陽之正中者引之以証正月為陬之義云國語云至於𤣥月是也此越語文也案彼云越王將伐吳范蠡
諫曰王姑待之至於𤣥月王召范蠡而問焉彼注云魯哀公十六年九月也至十七年三月越伐吳是也引之
以證九月為𤣥也云純隂用事嫌於無陽故以名云者以易言之五月一隂生十月純隂用事故云純隂用事
也云嫌者君子愛陽而惡隂故以陽名之無陽而得陽名者以分隂分陽迭用剛柔十二月之消息見其用事
耳其實隂陽有常詩緯曰陽生酉仲隂生戍仲是十月中兼有隂陽也四月莠葽靡草死豈無隂乎明隂陽常
兼有也詩小雅云日月陽止是也又云自嵗陽至此者謂自閼逢以下也云其事義皆所未詳通者案李廵孫
炎雖各有其說皆搆虛不經疑事無質故闕而不論)

　　月名

　　南風謂之凱風注詩曰凱風自南東風謂之谷風注詩
云習習谷風北風謂之涼風注詩云北風其涼西風謂
之泰風注詩曰泰風有隧焚輪謂之頽注暴風從上下
扶摇謂之猋注暴風從下上風與火為庉注庉庉熾盛
之貎迴風為飄注旋風也日出而風為暴注詩云終風
且暴風而雨土為霾注詩云終風且霾隂而風為曀注
詩曰終風且曀天氣下地不應曰雺注言䝉昧地氣𤼵
天不應曰霧霧謂之晦注言晦冥螮蝀謂之雩螮蝀虹
也注俗名為美人虹江東呼雩蜺為挈貳注蜺雌虹也
見離騷挈貳其别名見尸子弇日為蔽雲注即暈氣五
彩覆日也疾雷為庭霓注雷之急擊者謂霹靂雨䨘為
霄雪注詩曰如彼雨雪先集維䨘䨘冰雪雜下者謂之
霄雪暴雨謂之涷注今江東呼夏月暴雨為涷雨離騷
云令飄風兮先驅使涷雨兮灑塵是也小雨謂之霡霂
注詩曰益之以霡霂乆雨謂之淫注左傳曰天作淫雨
淫謂之霖注雨自三日已上為霖濟謂之霽注今南陽
人呼雨止為霽音義(凱口海反又作颽涼本或作古□字同力張反隧音遂焚符云反頽
本或作穨隤同徒回反扶如字字林作□同摇音遥字林作颻同猋必遥反字林作飆音同上時掌反庉徒衮
徒昆二反本或作炖字同熾尺志反飄音瓢暴薄報反雨音芋下雨䨘注雨雪同霾亡皆反字林云亡戒反曀
於計反應於證反下同雺或作霧字同亡公亡侯二反霧亡弄反又亡付反字林作□音司本亦作□晦音誨
冥亡定反螮丁計反本或作蝃蚚同蝀丁孔反詩作東音同又徳紅反雩案字林越俱反今借為芌音于句反
虹胡公反字林云工弄反陳國武古巷反郭音講俗亦呼為青絳也霓五兮反如淳五結反郭五擊反音義云
雄曰虹雌曰霓說文曰屈虹青赤也一曰白色隂氣也故孟子云若大旱之望雲霓也挈本或作契字同苦結
反貳而至反弇音掩暈音運庭徒丁反字林同又徒佞徒頂二反說文云雷餘聲鈴鈴所以挺出萬物也霹普
覔反靂力狄反楊雄羽獵賦云霹靂列缺吐火施鞭史記云霹靂者陽氣也䨘本或作霰□同悉練反霄音消
本亦作消說文曰雨䨘為霄齊語也涷都貢反郭音東令力呈反驅如字豈俱𦍑句二反灑所買所綺二反霡
亡革反字林作□音同又亡狄反霂亡禄反上時掌反濟祖細反霽字林子系反云雨止也郭祖禮反一音祖
細反)疏(此釋風雨之名也易曰風以動之雨以潤之又曰潤之以風雨洪範曰月之從星則以風雨然則風
雨相將之物故此類聚而釋之也云南風謂之凱風者李廵曰南風長養萬物喜樂故曰凱風凱樂也郭氏無
說義或當然詩邶風云凱風自南是也云東風謂之谷風者孫炎曰谷之言榖榖生也谷風者生長之風也詩
邶風云習習谷風是也云北風謂之涼風者北風一名涼風言北風寒涼之風也月令孟秋之月涼風至詩邶
風云北風其凉是也云西風謂之泰風者孫炎曰西風成物物豐泰也詩大雅桑柔云泰風有隧是也云焚輪
謂之頽者李廵曰焚輪暴風從上來降謂之頽頽下也孫炎曰廻風從上下曰頽郭云暴風從上下與李同也
詩小雅云習習谷風維風及頽是也云扶摇謂之猋者李廵曰扶摇暴風從下升上故曰猋猋上也孫炎曰廻
風從下上曰猋郭云暴風從下上亦同李說莊子說鵬云搏扶摇而上者九萬里月令孟春行秋令則猋風暴
雨總至是也云風與火為庉者郭云庉庉熾盛之貎言風自火出火因風熾而有大風者為庉云廻風為飄者
郭云旋風也李廵曰一曰飄風别二名也詩蓼莪云飄風𤼵𤼵是也云日出而風為暴者孫炎云隂雲不興而
大風暴起然則為風之暴疾故詩邶風云終風且暴毛傳云暴疾也云風而雨土為霾者孫炎曰大風揚塵土
從上下也詩邶風云終風且霾是也云隂而風為曀者孫炎曰雲風曀日光詩邶風云終風且曀是也云天氣
下地不應曰雺者郭云言䝉昧洪範云曰雺鄭注云雺聲近䝉詩零雨其䝉則雺是天氣下降地氣不應䝉闇
也云地氣發而天不應曰霧霧謂之晦者郭云言晦冥月令仲冬行夏令氛霧冥冥鄭云霜露之氣㪚相亂也
然則地氣發而上天不應之則為氛霧霧又名晦春秋僖十五年己卯晦震夷伯之廟公羊榖梁皆云晦冥也
是矣云螮蝀謂之雩螮蝀虹也者郭云俗名美人虹江東呼雩然則螮蝀一名雩一名虹詩鄘風云蝃蝀在東
月令季春之月虹始見音義云虹雙出色鮮盛者為雄雄曰虹闇者為雌雌曰蜺虹是隂陽交㑹之氣純隂純
陽則虹不見若雲薄漏日日照雨滴則虹生螮與蝃音義同云蜺為挈貳者蜺雌虹也一名挈貳說文云霓屈
虹青赤或白色隂氣也郭云見離騷者即天問云白蜺嬰茀胡為此堂及逺遊章云雌蜺㛹嬛以㑹橈兮是也
挈貳其别名也文見尸子云弇日為蔽雲者郭云即暈氣五彩覆日也然則暈氣弇日名蔽雲周禮春官眡祲
掌十煇之法鄭司農云煇謂日光炁是也云疾雷為霆霓者郭云雷之急擊者謂霹靂案說文云霆雷餘聲也
鈴鈴所以挺出萬物也又云震劈歴振物者然則疾雷一名霆霓又名震春秋震夷伯之廟謂劈歴破之是也
霹靂俗字也云雨䨘為霄雪者䨘冰雪雜下也因名霄雪霄即消也詩小雅頍弁云如彼雨雪先集維霰鄭箋
云將大雨雪始必微溫雪自上下遇溫氣而搏謂之霰案大戴禮曽子云陽之專氣為霰隂之專氣為雹盛陽
之氣在雨水則溫暖為隂氣薄而脅之不相入則搏為雹也盛隂之氣在雨水則凝滯而為雪陽氣薄而脅之
不相入則消㪚而下因冰而為䨘是霰由陽氣所薄而為之故鄭言遇溫氣而搏也䨘與霰音義同云暴雨謂
之涷者暴雨謂驟雨也一名涷郭云今江東呼夏月暴雨為涷雨離騷云令飄風兮先驅使涷雨兮灑塵是也
者此離騷九歌大司命文案彼云廣開兮天門紛吾乘兮𤣥雲令飄風兮先驅使涷雨兮灑塵是也云小雨謂
之霡霂者小雨一名霡霂小雅信南山云益之以霡霂是也李廵云冰雪俱下案此文上有暴雨下云乆雨於
中間無雪事而云冰雪俱下妄矣云乆雨謂之淫者淫過也乆雨過多害於五稼故謂之淫月令季春行秋令
則天多沈隂淫雨早降謂乆雨也注云左傳曰天作淫雨者莊十二年傳文也云淫謂之霖者淫雨又名霖也
郭云雨自三日已上為霖者隱九年左傳文也云濟謂之霽者濟止也雨止名霽郭云今南陽人呼雨止為霽
書云曰霽)

　　風雨疏(風雨者題上事也)

　　壽星角亢也注數起角亢列宿之長故曰壽天根氐也
注角亢下繫於氐若木之有根天駟房也注龍為天馬
故房四星謂之天駟大辰房心尾也注龍星明者以為
時候故曰大辰大火謂之大辰注大火心也在中最明
故時候主焉析木謂之津注即漢津也箕斗之間漢津
也注箕龍尾斗南斗天漢之津梁星紀斗牽牛也注牽
牛斗者日月五星之所終始故謂之星紀𤣥枵虛也注
虛在正北北方黑色枵之言耗耗亦虛意顓頊之虛虛
也注顓頊水徳位在北方北陸虛也注虛星之名凡四
營室謂之定注定正也作宫室皆以營室之中為正娵
觜之口營室東壁也注營室東壁星四方似口因名云
降婁奎婁也注奎為溝瀆故名降大梁昴也西陸昴也
注昴西方之宿别名旄頭濁謂之畢注掩兎之畢或呼
為濁因星形以名咮謂之柳注咮朱鳥之名柳鶉火也
注鶉鳥名火屬南方北極謂之北辰注北極天之中以
正四時何鼓謂之牽牛注今荆楚人呼牽牛星為檐鼓
檐者荷也明星謂之启明注太白星也晨見東方為启
明昬見西方為太白彗星為欃槍注亦謂之孛言其形
孛孛似掃彗奔星為彴約注流星音義(亢音剛又口浪反或戸剛反數
色住反宿夙又反下同長丁丈反氐都黎反郭音觝丁禮反注云若木之有根尋義應作丁計反析星歴反枵
許嬌反左傳云枵耗名也耗呼報反顓音專頊許玉反顓頊帝高陽氏虛此一字音墟下如字定多佞反娵子
瑜反觜咨移反又子髄反壁布覓反今案此星有人居之角象宜為壁降胡江反又江巷反注同婁郎侯反奎
口圭反昴音卯本或作鼎同旄音毛兎佗故反咮猪究反本或作喙許穢反說文云喙口也昌銳反柳力九反
鶉音純何郭胡可反又胡多反注同小爾雅云任也說文云檐也注作荷字音同檐丁甘反字林負也启口禮
反見賢遍反下同彗似銳反又音遂欃初銜仕衫二反槍初庚七羊二反孛蒲怱反或音佩埽素報反彴蒲博
歩角皮約三反約如字又於詔反又音握)疏(此别星名也案周禮保章氏以星土辨九州之地所封封域皆
有分星以觀妖祥鄭𤣥注云大界則曰九州諸國之封域於星亦有分焉其書亡矣堪輿雖有郡國所入度非
古數也今其存可言者十二次之分也星紀吳越也𤣥枵齊也娵訾衛也降婁魯也大梁趙也實沈晉也鶉首
秦也鶉火周也鶉尾楚也壽星鄭也大火宋也析木燕也又漢書律歴志東方角亢氐房心尾箕北方斗牛女
虛危室壁西方奎婁胃昴畢觜參南方井鬼柳星張翼軫宿凡二十八此經所釋次惟有九宿惟十七者以爾
雅之作釋六藝所載者所不載者則闕焉壽星角亢也者言壽星之次值角亢之宿也郭云數起角亢列宿之
長故曰壽天文志云東宫蒼龍左角理右角將大角者天王帝坐廷亢主宗廟是也云天根氐也者氐一名天
根郭云角亢下繫於氐若木之有根國語曰天根見而水涸是也云天駟房也者房一名天駟也郭云龍為天
馬故房四星謂之天駟天文志曰房為天府曰天駟國語曰月在天駟是也云大辰房心尾也者大辰房心尾
之總名也辰時也郭云龍星明者以為時候故曰大辰春秋昭十七年冬有星孛於大辰是也云大火謂之大
辰者大火大辰之次名也李廵云大火蒼龍宿心以候四時郭云大火心也在中最明故時候主焉左傳曰心
為大火是也云析木謂之津箕斗之間漢津也者析木之津箕斗之次名也孫炎曰析别水木以箕斗之間是
天漢之津也劉炫謂是天漢即天河也天河在箕斗二星之間箕在東方木位斗在北方水位分析水木以箕
星為隔隔河湏津梁以渡故謂此次為析木之津也不言析水而言析木者此次自南而盡北故依此次而名
析木也郭云箕龍尾斗南斗天漢之津梁以四方皆有七宿各成一形東方成龍形西方成虎形皆南首而北
尾南方成鳥形北方成龜形皆西首而東尾箕在蒼龍之末故云龍尾斗至南方即見故云南斗昭八年左傳
曰今在析木之津國語曰日在析木之津者是也案經典但有析木之津無析木謂之津今定本有謂字因注
云即漢津也誤矣云星紀斗牽牛也者星紀斗牛之次也郭云牽牛斗者日月五星之所終始故謂之星紀左
傳曰嵗在星紀是也云𤣥枵虛也者𤣥枵虛之次名也郭云虛在正北北方黑色枵之言耗耗亦虛意然則以
其色黑而虛耗故名其次曰𤣥枵案㐮二十八年左傳云春無冰梓慎曰今兹宋鄭其饑乎嵗在星紀而淫於
𤣥枵以有時菑隂不堪陽蛇乘龍龍宋鄭之星也宋鄭必饑𤣥枵虛中也枵耗名也土虛而民耗不飢何為云
顓頊之虛虛也郭云顓頊水徳位在北方然則以北方三次以𤣥枵為中𤣥枵次有三宿又虛在其中以水位
在北顓頊居之故謂𤣥枵虛星為顓頊之虛也昭十年左傳云鄭裨竈言於子産曰今兹嵗在顓頊之虛是也
云北陸虛也者虛星又謂之北陸也孫炎曰陸中也北方之宿虛為中也昭四年左傳云古者日在北陸而蔵
冰杜注云陸道也陸之為中為道皆無正訓各以意耳要以虛為北方中星宿是日行之道故謂之北陸郭云
虛星之名凡四者𤣥枵也虛也顓頊之虛也北陸也云營室謂之定者營室一名定郭云定正也作宫室皆以
營室中為正詩鄘風云定之方中作于楚宫鄭箋云定星昬中而正於是可以營制宫室故謂之營室云娵訾
之口營室東壁也者娵訾室壁之次也壁居南則在室東孫炎曰娵訾之次則口開方營室東壁四方似口故
因名也郭云營室東壁星四方似口因名云由其營室與東壁相成故得正四方㐮三十年左傳云嵗在娵訾
之口是也云降婁奎婁也者降婁奎婁之次名也孫炎曰降下也奎為溝瀆故稱降也郭云奎為溝瀆故名降
者漢書天文志云奎曰封豨為溝瀆是也案襄三十年左傳云鄭公孫揮與禆竈晨過伯有氏其門上生莠子
羽曰其莠猶在乎於是嵗在降婁降婁中而旦禆竈指之曰猶可以終嵗嵗不及此次也已及其亡也嵗在娵
訾之口其明年乃及降婁是也云大梁昴也西陸昴也者大梁昴之次名也昴西方之宿名也昴又謂之西陸
昭四年左傳云古者日在北陸而蔵冰西陸朝覿而出之又十一年傳云嵗及大梁蔡復楚凶是昴星之名凡
三郭云昴西方之宿别名旄頭者天文志云昴曰旄頭胡星也是矣云濁謂之畢者畢西方之宿名一名濁郭
云掩兎之畢或呼為濁因星形以名詩小雅云有捄天畢毛傳云捄畢貎畢所以掩兎特牲饋食禮曰宗人執
畢鄭注云畢狀如义蓋為其似畢星取名焉然則掩兎祭器之畢俱象畢星為之但掩兎之畢施網為異爾云
咮謂之柳柳鶉火也者柳南方之宿名南方七宿共為朱鳥之形柳為朱鳥之口故名咮咮即朱鳥之口也鶉
火柳之次名也鶉即朱鳥也火屬南方行也因名其次為鶉火襄九年左傳曰晉侯問於士弱曰吾聞之宋灾
於是乎知有天道何故對曰古之火正或食於心或食於咮以出内火是故咮為鶉火心為大火是也云北極
謂之北辰者極中也辰時也居天之中人望之在北因名北極斗杓所建以正四時故云北辰論語云為政以
徳譬如北辰是也云何鼓謂之牽牛者李廵云何鼓牽牛皆二十八宿名也孫炎曰何鼓之旗十二星在牽牛
北也或名為何鼓亦名牽牛如此文則牽牛何鼓一星也如李廵孫炎之意則二星今不知其同異也案漢書
天文志牽牛為犧牲其北河鼓河鼓大星上將左左將右右將亦以牽牛河鼓為二星郭云今楚荆人呼牽牛
星為檐鼓檐者荷也順經為說以時驗而言也云明星謂之启明者孫炎曰明星太白也出東方高三舎今曰
明星昬出西方高三舎今曰太白郭云太白星也晨見東方為启明昬見西方為太白然則启明是太白矣詩
小雅云東有启明西有長庚不知是何星也或以在東西而異名或二者别星未能審也云彗星為欃槍者彗
星一名欃槍漢書天文志云嵗星贏而東南石氏見彗星甘氏不出三月廼生彗本類星末類彗長二丈贏東
北石氏見覺星甘氏不出三月乃生天棓本類星末銳長四尺縮西南石氏見欃雲如牛甘氏不出三月廼生
天槍左右銳長數丈縮西北石氏見槍雲如馬甘氏不出三月廼生天欃本類星末銳長數丈石氏欃槍棓彗
異狀其殃一也郭云亦謂之孛言其形孛孛似掃彗春秋左氏傳昭十七年冬有星孛于大辰西及漢申湏曰
彗所以除舊布新也公羊傳孛者何彗星也彗謂帚也言其狀似掃帚光芒孛孛然妖變之星非常所有故言
孛又言彗也云奔星為彴約者奔星即流星也一名彴約)

　　星名疏(星名題上事也)

　　春祭曰祠注祠之言食夏祭曰礿注新菜可汋秋祭曰
嘗注嘗新榖冬祭曰蒸注進品物也祭天曰燔柴注既
祭積薪燒之祭地曰瘞薶注既祭埋藏之祭山曰庪縣
注或庪或縣置之於山山海經曰縣以吉玉是也祭川
曰浮沉注投祭水中或浮或沉祭星曰布注布散祭於
地祭風曰磔注今俗當大道中磔狗云以止風此其象
是禷是禡師祭也注師出征伐類于上帝禡於所征之
地既伯既禱馬祭也注伯祭馬祖也將用馬力必先祭
其先禘大祭也注五年一大祭繹又祭也注祭之明日
尋繹復祭周曰繹注春秋經曰壬午猶繹商曰肜注書
曰高宗肜日夏曰復胙注未見義所出音義(祠如字或音祀食音
嗣礿本或作禴字同餘弱反汋余弱反燂菜也蒸之升反燔音煩猶焚也柴仕皆反說文作祡云燒柴燎祭天
也瘞於例於計二反薶音埋□本或作􁍑又作攱同居委居偽二反縣音𤣥注同沈直今反布李曰祭星者以
祭布露地故曰布孫曰既祭布散於地似星布列也郭云布散祭於地也指謂敷列羅布也磔張格反狗音苟
禷音𩔖經典作𩔖禡亡駕反禱丁老反說文亦作禂同禘大計反繹以石反五經及爾雅皆作此字本或作襗
字書為䭞鐸二字同下同復扶又反夏戸雅反肜余終反復音服胙本或作祚才故反祚福也胙祭肉也於義
竝同)疏(此别四時及三代諸祭名也春祭曰祠夏祭曰礿秋祭曰嘗冬祭曰蒸者此四時之祭名也郭云祠
之言食礿新菜可汋嘗嘗新榖蒸進品物也此皆周禮也殷以上則礿禘蒸嘗王制文是也至周公則去夏禘
之名以春禴當之更名春曰祠故禘祫志云王制記先王之法度宗廟之祭春曰禴夏曰禘秋曰嘗冬曰蒸祫
為大祭於夏於秋於冬周公制禮乃改夏為禴禘又為大祭祭義注云周以禘為殷祭更名春曰祠是祠禴嘗
蒸之名周公制禮之所改也若然詩小雅云禴祠蒸嘗于公先王此文王之詩所以已得有制禮所改之名者
王者因革與世而遷事雖制禮大定要亦所改有漸易曰不如西鄰之禴祭鄭注為夏祭之名則文王時已改
言周公者據制禮大定言之耳祭天曰燔柴者祭天名燔柴祭法云燔柴於泰壇祭天也郭云既祭積薪燒之
大宗伯云以禋祀祀昊天上帝以實柴祀日月星辰以槱燎祀司中司命飌師雨師鄭云禋之言煙周人尚臭
煙氣之臭聞者槱積也詩曰芃芃棫樸薪之槱之三祀皆積柴實牲體焉或有玉帛燔燎而升煙所以報陽也
然則祭天之禮積柴以實牲體玉帛而燔之使煙氣之臭上逹於天因名祭天曰燔柴也云祭地曰瘞薶者祭
地名瘞薶祭法云瘞埋於泰圻祭地也然則祭神州地祗於北郊瘞繒埋牲因名祭地曰瘞埋李廵曰祭地以
玉埋地中曰瘞埋孫炎曰瘞者翳也既祭翳蔵地中云祭山曰庪縣者庪縣祭山之名也庪謂埋蔵之大宗伯
云以薶沉祭山林川澤鄭注云祭山林曰埋是也縣謂縣其牲幣於山林中因名祭山曰庪縣郭云或庪或縣
置之於山是也又云山海經曰縣以吉玉是也者案中山經云歴兒冢也其祠禮毛太牢之具縣以吉玉彼注
云縣祭山之名是也云祭川曰浮沉者浮沉祭川之名也郭云投祭水中或浮或沉大宗伯云以薶沉祭山林
川澤鄭注云祭川澤曰沉順其性之含蔵是也云祭星曰布者李廵曰祭星者以祭布露地故曰布孫炎曰既
祭布散於地似星布列也郭云布散於地云祭風曰磔者磔謂披磔牲體象風之散物因名云郭云今俗當大
道中磔狗云以止風此其象云是禷是禡師祭也者是類是禡詩大雅皇矣篇文也師祭也作者所以觧詩也
言用師出征之祭名也郭云師出征伐類于上帝禡於所征之地者王制云天子將出征類乎上帝禡於所征
之地是也言類乎上帝則類祭祭天也祭天而謂之類者尚書夏侯歐陽說以事類祭之在南方就南郊祭之
春官肆師注云類禮依郊祀而為之是用尚書說為義也禡之所祭其神不明肆師云凡四時之田獵祭表貉
則為位注云貉師祭也於立表處為師祭祭造軍法者禱氣勢之増倍也其神蓋蚩尤或曰黄帝又甸祝掌四
時之田表貉之祝號杜子春云貉兵祭也田以講武治兵故有兵祭習兵之禮故貉祭禱氣勢之十百而多獲
由此二注言之則禡祭造兵為軍法者為表以祭之禡周禮作貉貉又或為貃字古今之異也貉之言百祭祀
此神求獲百倍云既伯既禱馬祭也者既伯既禱詩小雅吉日篇文也馬祭也作者所以釋詩也毛傳云伯馬
祖也重物慎微將用馬力必先為之禱其祖禱禱獲也郭云伯祭馬祖也將用馬力必先祭其先知伯是祭馬
祖者為馬而祭故知馬祖謂之伯者伯長也馬祖始是長也鄭注周禮云馬祖天駟房也彼注云龍為天馬故
房四星謂之天駟馬國之大用王者重之故夏官校人春祭馬祖夏祭先牧秋祭馬社冬祭馬歩注云馬祖天
駟先牧始養馬者馬社始乘馬者馬歩神為災害馬者既四時各有所為祭之馬祖祭之在春其常也而將用
馬力則又用彼禮以禱之云禘大祭也者經傳之文稱禘非一其義各殊論語云禘自既灌及春秋禘于太廟
謂太廟之祭也喪服小記云王者禘其所自出也及太傳云禮不王不禘謂祭感生之帝於南郊也祭法云周
人禘嚳而郊稷謂祭昊天於圜丘也以此比餘處為大祭總得謂禘宗廟謂之禘者禘諦也言使昭穆之次審
諦而不亂也祭天謂之禘者亦言使典禮諦也郭云五年一大祭者出禮記文知非祭天之禘者以此文下云
繹又祭也為宗廟之祭知此亦宗廟之祭者云繹又祭也者又復也繹復祭之名也郭云祭之明日尋繹復祭
公羊傳云繹者何祭之明日也榖梁傳云繹者祭之旦日之享賓也天子諸侯謂之為繹少牢饋食大夫之禮
也謂之賓尸與祭同日若然是亦與賔尸事不同矣而詩頌絲衣序云繹賓尸者繹祭之禮主為賓事此尸但
天子諸侯禮大異日為之别為立名謂之為繹言其尋繹昨日卿大夫禮小同日為之不别立名直指其事謂
之賔尸耳此序言繹者是此祭之名賓尸是此祭之事故特詳其文也然又祭之名三代各異周名繹商名肜
夏名復胙郭云春秋經曰壬午猶繹者宣八年經文也又云書曰高宗肜日商書篇也孫炎云肜者相尋不絶
之意夏曰復胙者郭云未見義所出以夏之典訓無言復胙名者是未見義所出也詩傳及詩箋亦無此一句
說者云胙是祭肉也以祭之旦日復陳其祭肉以賓尸也未知然否)

　　祭名

　　春獵為蒐注搜索取不任者夏獵為苖注為苗稼除害
秋獵為獮注順殺氣也冬獵為狩注得獸取之無所擇
宵田為獠注管子曰獠獵畢弋今江東亦呼獵為獠或
曰即今夜獵載鑪照也火田為狩注放火燒草獵亦為
狩乃立冢土戎醜攸行注冢土大社戎醜大衆起大事
動大衆必先有事乎社而後出謂之宜注有事祭也周
官所謂宜乎社振旅闐闐注振旅整衆闐闐羣行聲出
為治兵尚威武也注幼賤在前貴勇力入為振旅反尊
卑也注尊老在前復常儀也音義(獵力渉反蒐色留反搜音同上索色白反
任而鴆反為于偽反獮息淺反說文從繭或作襺從示狩手又反宵音消夜也字從宀若雲霄之字即從雨獠
郭音遼夜獵也又力召力弔二反或作燎宵田也畢本又作罼鑪力吳反字或作壚冡竹勇反攸音由大音泰
下大常同闐徒天反整之領反治音持)疏(此說田獵習武之事也云春獵為蒐夏獵為苗秋獵為獮冬獵
為狩者此四時田獵之名也郭云蒐搜索取不任者苗為苗稼除害獮順殺氣也狩得獸取之無所擇隐五年
左傳文蒐苗獮狩注云蒐索擇取不孕者苗為苗除害也獮殺也以殺為名順秋氣也狩圍守也冬物畢成獲
則取之無所擇也周禮大司馬職中春教振旅遂以蒐田中夏教茇舍遂以苗田中秋教治兵遂以獮田中冬
教大閲遂以狩田其名亦與此同鄭𤣥觧苗田與此小異言擇取不孕任者若治苗去不秀實者孫炎亦然桓
四年公羊傳曰春曰苗秋曰蒐冬曰狩三名既與禮異又復夏時不田榖梁傳曰四時之田皆為宗廟之事也
春曰田夏曰苗秋曰蒐冬曰狩皆與禮異者良由微言既絶曲辯妄生左丘明親受聖師爾雅者或云子夏所
作故二者與禮合漢代古學不行明帝集諸學士作白虎通義因榖梁之文為之其說曰王者諸侯所以田獵
何為苗除害上以共宗廟下以簡集士衆也春謂之田何春嵗之本舉本名而言之也夏謂之苗何擇去懷任
者也秋謂之蒐何蒐索肥者也冬謂之狩何守地而取之也四時之田總名為田何為田除害也案苗非懷任
之名何云擇去懷任秋獸盡皆不瘦何云蒐索取肥雖名通義不通也故先儒皆依周禮左傳爾雅之文而為
之說其名亦有意焉雖復春獵獲則取之不能擇取不孕夏獵所取無多不能為苗除害為因時異而變文耳
謂之獵者蔡邕月令章句云獵者㨗取之名也云宵田為獠者宵夜也夜獵名獠郭云管子曰獠獵畢弋者案
管子四稱篇管仲對桓公曰昔者無道之君誅其良臣淫其婦女獠獵畢弋暴遇諸父者是也又云今江東亦
呼獵為獠者以時驗而言也或曰即今夜獵載鑪照也者亦得為一義故復引之云火田為狩者郭云放火燒
草獵亦為狩言與冬獵同名故云亦也李廵孫炎皆云放火燒草守其下風周禮羅氏蜡則作羅襦鄭云襦細
密之羅此時蟄者畢矣可以羅網圍取禽也今俗放火張羅其遺教禮記王制云昆蟲未蟄不以火田則是已
蟄得火田也云乃立冢土戎醜攸行者此詩大雅緜篇文也郭云冢土大社戎醜大衆郊特牲云社所以神地
之道也禮運云命降於社之謂殽地是社為土之神也冢詁為大土為社主故知冢土大社也釋詁云戎大也
醜衆也故云戎醜大衆也云起大事動大衆必先有事乎社而後出謂之宜者此作者既引詩文於上然後為
此辭以釋之也孫炎曰大事兵也有事祭也宜求見使祐也此文本觧戎醜攸行之意言國家起發軍旅之大
事以興動其大衆必先有祭祀於此社而出行其祭之名謂之為宜以師行必須宜祭以告社故言戎醜攸行
也成十三年左傳曰國之大事在祀與戎故兵為大事也春秋昭十五年有事於武宫雜記云有事於上帝皆
是祭事故謂祭為有事以兵凶戰危慮有負敗祭之以求其福宜故謂之宜王制云天子將出宜乎社是也郭
云周官所謂宜乎社者春官大祝職云出師宜于社造于祖是也云振旅闐闐者此詩小雅采芑篇文也鄭箋
云至戰止將歸又振旅伐鼓闐闐然振猶止也旅衆也郭云振旅整衆闐闐羣行聲云出為治兵尚威武也入
為振旅反尊卑也者此亦作者釋上詩文也古者春教振旅秋教治兵以戎是大事又三年一教隐五年左傳
曰三年而治兵入而振旅是也征伐之時出軍至對陳用治兵禮戰止至還歸用振旅法名異而禮同也以此
出當用之故以修治兵事為名入則休息故以整衆為名其治兵振旅之名周禮左傳榖梁與此皆同惟公羊
以治兵為祠兵其禮治兵則幼賤在前振旅則尊老在前郭云幼賤在前貴勇力也尊老在前復常儀也)

　　講武疏(講武者題上事也言皆所以講習武事也)

　　素錦綢杠注以白地錦韜旗之竿纁帛縿注纁帛絳也
縿衆旒所著素陞龍于縿注畫白龍於縿令上向練旒
九注練絳練也飾以組注用綦組飾旒之邊維以縷注
用朱縷維連持之不欲令曵地周禮曰六人維王之太
常是也緇廣充幅長尋曰旐注帛全幅長八尺繼旐曰
斾注帛續旐末為燕尾者義見詩注旄首曰旌注載旄
於竿頭如今之幢亦有旒有鈴曰旂注縣鈴於竿頭畫
蛟龍於旒錯革鳥曰旟注此謂合剝鳥皮毛置之竿頭
即禮記云載鴻及鳴鳶因章曰旃注以帛練為旒因其
文章不復畫之周禮云通帛為旃音義(綢他刁反杠音江廣雅云天子
之杠高九仞諸侯七仞卿大夫五仞士三仞韜他刀反纁許云反縿本或作襳又作襂□衫字同所銜反下同
旒力周反經典亦作流廣雅云天子十二旒至地諸侯九旒至軫卿大夫七旒至轂士三旒至肩著直畧反陞
音升令力呈反綦音其本亦作纂祖管反飾音式緇側基反廣古曠反充方言云幅廣曰充幅音福長直亮反
注同旐持小反斾蒲葢反注之樹反旄云襃反旌音精本又作旍幢直江反竿音干鈴郎丁反旂音祈縣音𤣥
錯七各反又七故反旟羊諸反剝北角反鳶以專反鴟也旃之然反世本云黄帝作旃)疏(此别旌旗之異
名也素錦綢杠者自此至維以縷說旂之制也綢韜也杠竿也先以白地錦韜旂之竿禮記所謂綢練設旐是
也則以纁帛著於素錦名縿縿即衆旒所著者陞上也又畫白龍於縿令上向又練絳帛為旒九以著於縿飾
旒之邊用綦組以朱縷維持其旒使不曵地詩鄘風云素絲組之鄭箋云素絲者以為縷以縫紕旌旂之旒縿
或以維持之是也郭云周禮曰六人維王之太常者夏官節服氏職文後鄭注云維之以縷王旌十二旒兩兩
以縷綴連旁三人持之禮天子旌曵地鄭司農云維持之是也廣雅云天子杠高九仞諸侯七仞大夫五仞天
子十二斿至地諸侯五斿至軫卿大夫七斿至軹士三斿至肩云緇廣充幅長尋曰旐者緇黒色也以黒色之
帛廣全幅長八尺屬於杠名旐又以帛繼續旐末為燕尾者名斾郭云義見詩者小雅六月云白斾央央是也
云注旄首曰旌者李廵曰旄牛尾著竿首孫炎曰析五采羽注旄上也其下亦有旒縿郭云載旄於竿頭如今
之幢亦有旒如是則竿之首有旄有羽也故周禮序官夏采注云夏采夏翟羽色禹貢徐州貢夏翟之羽有虞
氏以為綏後世或無故染鳥羽象而用之謂之夏采其職注云綏以旄牛尾為之綴於幢上所謂注旄於竿首
者也云有鈴曰旂者郭云縣鈴於竿頭畫蛟龍於旒司常云交龍為旂又曰諸侯建旂然則旂者畫二龍於上
一升一降相交又縣鈴於竿是諸侯之所建也詩小雅云旂旐央央是也云錯革鳥曰旟者孫炎曰錯置也革
急也畫急疾之鳥於縿也鄭志答張逸亦云畫急疾之鳥隼以司常云鳥隼為旟詩小雅云織文鳥章也郭云
此謂合剝鳥皮毛置之竿頭者意與孫鄭少異云即禮記云載鴻及鳴鳶者案曲禮云前有水則載青旌前有
塵埃則載鳴鳶前有車騎則載飛鴻前有士師則載虎皮前有摯獸則載貔貅鄭注云載謂舉於旌首以警衆
也禮君行師從卿行旅從前驅舉此則士衆知所有所舉各以其類象青青雀水鳥鳶鳴則将風鴻取飛有行
列也士師謂兵衆虎取其有威勇也貔貅亦摯獸也云因章曰旃者孫炎曰因其繒色以為旗章不畫之是也
司常云通帛為旃鄭注云通帛謂大赤從周正色而飾郭云以帛練為旒因其文章不復畫之周禮云通帛為
旃者以因其文章與周禮通用絳帛隨義立名其實一也故引為證)

　　旌旂音義(旂本又作旗凡旌旗之字皆從□□音偃説文云旌旗得風靡也或示旁
手旁者非也)疏(旌旂者凡旗之名雖異旌旂為之總稱故以此題之案祭名講武旌旂俱
非天類而亦在此者以皆王者大事又祭名則天曰燔柴講武則類於上帝旌旂則日月為常
他篇不可攝故繫之釋天也)









　　爾雅注疏卷五

　　爾雅注疏卷五考證

　　釋樂第七

　　小者謂之應注詩曰應朄縣鼓○陸本􁈹作□今詩本
作應田懸鼓

　　大籥謂之産注籥如笛三孔而短小廣雅云七孔○鄭
樵曰籥毛氏詩傳云六孔是則其制有不同者耳

　　大鼗謂之麻小者謂之料注麻者音概而長也○陸本
概作穊

　　釋天第八

　　謂之景風甘雨時降萬物以嘉謂之醴泉○鄭樵曰據
下文敵體則此上容有二句亡焉

　　在戊曰著雍○陸本雍作廱

　　唐虞曰載○蔡邕獨斷曰載嵗也言一嵗之中莫不覆
載也

　　焚輪謂之頽○陸本焚作棼

　　蜺為挈貳○陸本蜺作霓鄭樵曰虹蜺朝見西暮見東
日中則見天中故暈氣弇日

　　疾雷為庭霓注雷之急擊者○陸本庭作霆急作激
淫謂之霖注雨自三日已上為霖○陸本已作以
天駟房也○鄭樵曰房為天馬主車駕故亦為天駟
𤣥枵虛也○鄭樵曰虛星在辰為𤣥枵居躔度為北陸
在地為顓頊之虛

　　營室謂之定○陸本定作顁鄭樵曰室星昏正見南方
則興土功營宫室之時故曰營室

　　娵觜之口營室東壁也○陸本壁作辟

　　濁謂之畢○鄭樵曰畢星一名濁實沉所次故有沉濁
之名焉

　　彗星為欃槍注亦謂之孛○陸本彗作篲鄭樵曰孛乃
妖變之星也此篇大概釋十二辰所次據壽星大辰
析木星紀𤣥枵諏訾降婁大梁實沉鶉首鶉火鶉尾
此當備載不應遺却實沉鶉首鶉尾恐是簡編之失

　　夏曰復胙○陸本胙作昨

　　宵田為獠注管子曰獠獵畢弋○陸本畢作罼

　　振旅闐闐○鄭樵曰闐闐鼓聲

　　維以縷○鄭樵曰此上並一旗之制也












　　爾雅注疏卷五考證

　　欽定四庫全書

　　爾雅注疏卷六

　　晉郭璞注　唐陸徳明音義　宋邢昺疏

　　釋地第九音義(地徒利反一音徒細反釋名云地底也其體在底下載萬物也張顯古今
訓云土乙力為地許慎注淮南子云地麗也物理論云地底也著也隂體下著禮統云地施也諦也應變
施化審諦不誤)疏(案説文云元氣初分輕清陽為天重濁隂為地萬物所陳列也白虎通云地者易也
言養萬物懷任交易變化含吐應節也釋名云地底也其體在底下載萬物也禮統云地施也諦也應變
施化審諦不誤也此篇釋地之所載四方中國州府陵藪之異故曰釋地)

　　兩河間曰冀州注自東河至西河河南曰豫州注自南
河至漢河西曰雝州注自西河至黑水漢南曰荆州注
自漢南至衡山之陽江南曰揚州注自江南至海濟河
間曰兗州注自河東至濟濟東曰徐州注自濟東至海
燕曰幽州注自易水至北狄齊曰營州注自岱東至海
此蓋殷制音義(周禮云河内曰冀州韋昭注漢書云東西南北皆有河故曰河内馬融曰在東
河之西西河之東南河之北李廵云兩河間其氣清厥性相近故曰冀冀近也周禮云河南曰豫州尚書云荆
河惟豫州孔傳曰西南至荆山北距河水李廵云河南其氣著密厥性安舒故曰豫豫舒也春秋元命包云豫
之言序也言陽氣分布各得其處故其氣平靜多序也尚書云黑水西河惟雍州孔傳云西距黑水東據河周
禮云正西曰雍州雍者擁也東崤西漢南商於北居庸四山之内擁翳也李廵云河西其氣蔽壅厥性急凶故
曰雍雍壅也太康地記云雍州兼得梁州之地西北之位陽所不及隂氣壅閼故取名焉案周禮及爾雅皆無
梁州則雍州兼有梁州之地也禹貢云華陽黒水惟梁川孔傳云東據華山之南西距黒水韋昭云今益州也
太康地記云梁州者言西方金剛之氣疆梁故因以為名漢時改雍州為梁州改梁州為益州也尚書云荆及
衡陽惟荆州孔傳云北據荆山南及衡山之陽周禮云正南曰荆州釋名云荆州者取荆山之名荆警也南蠻
數為冦逆嘗警備故也尚書云淮海惟揚州孔傳云北據淮南距海周禮云東南曰揚州李廵云江南其氣燥
勁厥性輕揚太康地記云以揚州漸太陽位天氣奮揚厥正含文明故取名焉濟本又作□子禮反下同兗悅
轉反尚書云濟河惟兗州孔傳云東南據濟西北距河周禮云河東曰兗州李廵云濟河間其氣専質厥性信
謹故曰兗兗信也釋名以為取兗水之義尚書云海岱及淮惟徐州孔傳云東至海北至岱南及淮釋名云徐
舒也土氣舒緩太康地記以為取徐丘為名云周合其地於青州案周禮無營州而有青州燕烏賢反周禮云
東北曰幽州李廵云燕其氣深要厥性剽疾故曰幽幽要也太康地記以為因於幽都為名或云北方太隂故
以幽冥為號二者相依也周禮云正北曰幷州春秋元命包云并之言併也陽合交并其氣勇壯抱誠信也太
康地記云并州不以衛水為號又不以恒山為稱而言并者蓋以其在兩谷之間也尚書云海岱惟青州孔傳
云東北據海西南距岱則爾雅營州為禹貢之青州矣營者蓋取營􁀫以為號周禮云正東曰青州博物志云
營與青同海東有青􁀫齊有營丘豈是名乎太康地記云東方少陽其色青其氣清歲之首事之始故以青為
名焉)疏(此釋九州之名及其界域也兩河間曰冀州注自東河至西河者周禮職方氏云河内曰冀州禹貢
不説境界孔安國云此州帝都不說境界以餘州所至即可知以其禹貢兗州云濟河自東河以東也豫州云
荆河自南河以南也雍州云西河自西河以西也明東河之西西河之東南河之北是冀州之境也言東河西
河南河者皆據帝都冀州而言也案禹貢導河自積石龍門南流謂之西河至于華隂折而東經底柱孟津過
洛汭皆東流謂之南河至于大伾折而北流過降水至于大陸又北播為九河同為逆河入于海謂之東河此
惟云兩河者從可知李廵曰兩河間其氣清厥性相近故曰冀冀近也河南曰豫州注自南河至漢者職方與
此同禹貢云荆河惟豫州孔安國云西南至荆山北距河水以其荆山在荆州漢水所經故文不同其實一也
李廵云河南其氣著密厥性安舒故曰豫豫舒也河西曰雍州注自西河至黑水者周禮正西曰雍州禹貢云
黒水西河惟雍州孔安國云西距黑水東據河案酈元水經黑水出張掖雞山南流至燉煌過三危山南流入
于南海然則雍州之境東據龍門河西距此黒水也李廵云河西其氣蔽壅厥性急凶故曰雍雍壅也兼得梁
州之地西北之位陽所不及隂壅也漢南曰荆州注自漢南至衡山之陽者周禮正南曰荆州禹貢荆及衡陽
惟荆州孔安國云北據荆山南及衡山之陽言北據荆山則至漢水也李廵曰漢南其氣燥剛禀性强梁故曰
荆荆强也釋名以為取荆山之名荆警也南蠻數為冦逆常警備也江南曰揚州注自江南至海者周禮東南
曰揚州禹貢淮海惟揚州孔安國云北據淮南距海然則揚州之境跨江北至淮此云江南者舉逺大而言也
李廵曰江南其氣燥勁厥性輕揚太康地記云以揚州漸太陽位天氣奮揚履正含文故取名焉濟河間曰兗
州注自河至濟者周禮河東曰兗州禹貢濟河惟兗州孔安國云東南據濟西北距河孔傳云據者謂跨之也
距至也濟河之間相去路近兗州之境跨濟而過東南越濟水西北至東河也李廵云濟河間其氣専質厥性
信謹故曰兗兗信也釋名以為取兗水之義濟東曰徐州注自濟東至海者禹貢海岱及淮惟徐州孔傳云東
至海北至岱南及淮此云自濟東則是西至濟也李廵曰淮海間其氣寛舒稟性安徐故曰徐徐舒也周合其
地於青州燕曰幽州注自易水至北狄者周禮東北曰幽州李廵曰燕其氣深要厥性剽疾故曰幽幽要也禹
貢其地合於冀州也地理志云涿郡故安縣閻鄉易水所出東至范入濡也從此易水至於北狄幽州之境也
齊曰營州注自岱東至海此蓋殷制者周禮正東曰青州禹貢云海岱惟青州孔傳云東北據海西南距岱然
則此營州則青州之地也博物志云營與青同海東有青􁀫齊有營丘豈是名乎太康地記云東方少陽其色
青其氣清嵗之首事之始故以青為名焉此蓋殷制者以此文上與禹貢不同下與周禮文異禹别九州有青
徐梁而無幽并營是夏制也周禮周公所作有青并幽而無徐梁營是周制也此有徐幽營而無青梁并疑是
殷制也以無正文故云蓋也)

　　九州音義(案禹平水土畫為九州禹貢所言是也其後舜分置十二州鄭𤣥云舜以青州
越海而分齊為營州冀州南北太逺分衛為并州燕以北為幽州新置三州并舊為十二州也夏家
依禹貢九州爾雅所言李郭以為殷制周禮職方氏之叙列是周制也禹貢無幽并營爾雅有徐幽
營而無青梁并職方有青幽并而無徐梁營三代不同之故也)疏(此上釋九州之名故題云九州
也)

　　魯有大野註今髙平鉅野縣東北大澤是也音義(鉅音巨)
疏(此下至周有焦䕶釋十藪之名也禹貢徐州云大野既豬地理志云大野澤在山陽鉅野縣北鉅即大也
由其旁有大澤故縣以鉅野為名哀十四年左傳云西狩於大野以其澤在曲阜西故云西狩也郭云今髙平
鉅野縣者東晉時鉅野屬髙平郡故與志不同凡注言今者皆謂東晉時也)

　　晉有大陸注今鉅鹿北廣河澤是也疏(孫炎曰廣河猶大陸以地名言
之近為是也禹貢冀州云大陸既作是也案定元年左傳晉魏獻子田於大陸焚焉還卒於寗杜預注嫌鉅鹿
絶逺疑此田在汲郡吳澤寗今脩武縣近吳澤計此二凙相去甚逺亦得言大陸者以其廣平曰陸但廣而平
者則名大陸故異所而同名也澤雖卑下旁帶廣平之地故統名焉)

　　秦有楊陓註今在扶風汧縣西音義(陓孫於于反郭烏花反本或作紆字
非也汧苦堅反字林水出隴右扶風也)疏(周禮冀州云其澤藪曰楊陓鄭注云所在未聞又雍州云其澤
藪曰弦蒲鄭注云在汧案地理志汧吳山在西古文以為汧山北有蒲谷鄉弦中谷雍州藪今注亦云在汧然
則周禮弦蒲即此揚陓也)

　　宋有孟諸注今在梁國雎陽縣東北音義(諸如字左傳同尚書作豬
丁魚反睢蘇維反水名也)疏(周禮青州其澤藪曰望諸鄭注云望諸明都也在睢陽禹貢豫州云導菏澤被
孟豬左傳亦作孟諸文不同者聲轉字異正是一地也)

　　楚有雲夢注今南郡華容縣東南巴㐀湖是也音義(夢木
或作蒙亡貢亡工二反)疏(周禮荆州云其澤藪曰雲□鄭注云雲□在華容禹貢云雲土夢作乂昭三年
左傳楚子與鄭伯田于江南之夢又定四年楚子涉雎濟江入于雲中杜預云南郡枝江縣西有雲夢城江夏
安陸縣東南亦有夢城或曰南郡華容縣東南有巴􁀫湖江南之夢也雲夢一澤而毎處有名者司馬相如子
虚賦云雲夢者方九百里則此澤跨江南北亦得單稱雲單稱夢瞢即夢也)

　　吳越之間有具區注今吳縣南太湖即震澤是也疏(周禮
揚州云其澤藪曰具區鄭注云在吳南地理志云㑹稽吳縣故周泰伯所封國也具區在西古文以為震澤禹
貢揚州云三江既入震澤底定是也)

　　齊有海隅注海濵廣斥音義(隅本或作嵎同仰于反斥音赤)疏(此營州藪也云
海濵廣斥禹貢文也孔傳云濵涯也言復其斥鹵案説文云鹵鹹地也東方謂之斥西方謂之鹵海畔逈濶地
皆斥鹵故云廣斥也)

　　燕有昭余祁注今太原鄔陵縣北九澤是也音義(余羊如反
祁巨伊反又止尸反孫本作底音之視反鄔於慮反字林云太原縣也又乙祛反)疏(周禮并州其澤藪曰
昭余祁鄭注云在鄔地理志云鄔九澤在北是為昭余祁并州藪是也)

　　鄭有圃田注今滎陽中牟縣西圃田澤是也音義(圃本或作
□同布古反又音布滎乎銘反)疏(周禮豫州云其澤藪曰圃田鄭注云在中牟地理志云中牟圃田澤在西
豫州藪僖三十三年左傳云鄭之冇原圃猶秦之有具囿也又詩車攻云東冇甫草鄭𤣥以為甫田之草皆謂
此也)

　　周有焦䕶註今扶風池陽縣瓠中是也音義(䕶胡故反瓠胡故反)
疏(孫炎云周岐周也詩六月云玁狁匪茹整居焦䕶是也時人謂之瓠中也)

　　十藪音義(藪素口反)疏(題上事也説文云大澤也風俗通云藪厚也冇草木魚鼈所以
厚養人也)

　　東陵阠南陵息慎西陵威夷中陵朱滕北陵西隃鴈門
是也注即鴈門山也音義(阠音信郭尸慎反字林所人反又所慎反滕徒登反隃戍
輸二音)疏(此五方之陵名也其義及所在未詳云鴈門是也者此指解北陵也即鴈門山是也)
陵莫大於加陵注今所在未聞疏(莫無也陵大阜也言陵無大於加陵者謂
加陵最大者今所在未聞)

　　梁莫大於溴梁注溴水名梁隄也音義(溴古壁反隄丁兮反)疏(釋宫
云隄謂之梁詩傳云石絶水曰梁然則以土石為隄障絶水者名梁雖所在皆冇而無大於湨水之旁者杜註
云湨出河内軹縣東南至温入河春秋襄十六年公㑹晉侯以下于湨梁是也)

　　墳莫大於河墳注墳大防音義(墳扶云反防音房)疏(墳大防也謂隄雖水
所皆有而河墳最大也)

　　八陵音義(陵大阜曰陵)疏(此亦題上事也大阜曰陵溴梁河墳雖非大阜以其絶大
若陵故通謂之八陵也)

　　東方之美者有醫無閭之珣玗琪焉注醫無閭山名今
在遼東珣玗琪玉屬東南之美者有㑹稽之竹箭焉注
㑹稽山名今在山隂縣南竹箭篠也南方之美者有梁
山之犀象焉注犀牛皮角象牙骨西南之美者有華山
之金石焉注黄金礝石之屬西方之美者有霍山之多
珠玉焉注霍山今在平陽永安縣東北珠如今雜珠而
精好西北之美者有崑崙虛之璆琳琅玕焉注璆琳美
玉名琅玕狀如珠也山海經曰崑崙山有琅玕樹北方
之美者有幽都之筋角焉注幽都山名謂多野牛筋角
東北之美者有斥山之文皮焉注虎豹之屬皮有縟綵
者中有岱岳與其五榖魚鹽生焉注言泰山有魚鹽之
饒音義(醫於其反李本作□音同珣胥均反又音峻説文云周書所謂美玉讀若宣玗音于琪巨疑反
㑹古外反稽古兮反箭子賤反篠悉了反犀音西華戸花反又户化反礝如兗反應劭注子虚賦云礝石出雁
門白者若冰半有赤色霍呼郭反崑音昆崙路昆反虚𦍑魚反璆其樛反又音求琳音林琅音郎玕音干筋音
斤本或䈥字非斥昌亦反又昌夜反縟音辱饒而遥反)疏(此釋八方中國名山所産之物也案地理志遼
東郡無慮縣應劭曰慮音閭顔師古云即謂醫巫閭是縣因山為名故云山名今在遼東周禮幽州鎮也云珣
玗琪玉屬者說文云珣周書所謂美玉也玗石之似玉者琪玉也皆王之類也故云玉屬周禮揚州云其山鎮
曰㑹稽鄭注云在山隂地理志㑹稽郡山隂縣云㑹稽在南上有禹冢禹井故云山名今在山隂縣南也云竹
箭篠也者禹貢揚州云篠簜既敷釋草云篠竹箭也郭云别二名則竹箭一名篠是竹之小者可以為箭幹者
也南方之美者有梁山之犀象焉者郭氏不注梁山所在犀象二獸皮角牙骨材之美者也黄金礝石之屬者
經惟言金知黄金者以三品之中黄金為上此言美者故知黄金礝石石之次玉者玉藻云士佩礝玫而緼組
綬是也其類非一故云之屬注霍山至精好者周禮冀州其山鎮曰霍山鄭云在彘案地理志河東郡彘縣云
霍大山在東冀州山周厲王所奔應劭曰順帝改曰永安然則東晉時屬平陽郡而縣名永安故云今在平陽
永安縣也云珠如今雜珠而精好郭氏時驗為然也璆與球同說文云璆玉磬也琳美玉名書云戛擊嗚球美
玉可以為磬故皆云美玉也山海經曰者案海内西經云帝之下都崑崙之虚方八百里髙萬仞其上冇三頭
人琅玕樹注云琅玕子似珠也幽都者山海經云北海之内有山名曰幽都之山是也斥山山名也文皮虎豹
之屬其皮毛有文綵細縟故謂之文皮焉岱岳泰山也此言中國也五榖黍稷麻麥豆也泰山東近海禹貢海
岱惟青州厥貢鹽絺海物惟錯言其饒多非一種故注云言泰山有魚鹽之饒也)

　　九府音義(府猶庫藏也)疏(此亦題上事也府聚也財物之所藏故言此八方及中皆
美物之所聚故題云九府也)

　　東方有比目魚焉不比不行其名謂之鰈注狀似牛脾
鱗細紫黒色一眼兩片相合乃得行今水中所在有之
江東又呼為王餘魚南方有比翼鳥焉不比不飛其名
謂之鶼鶼注似鳧青赤色一目一翼相得乃飛西方有
比肩獸焉與卭卭岠虚比為卭卭岠虚齧甘草即有難
卭卭岠虚負而走其名謂之蟨注吕氏春秋曰北方有
獸其名為蟨鼠前而兔後趨則頓走則顛然則卭卭岠
虚亦宜鼠後而兔前前髙不得取甘草故須蟨食之今
鴈門廣武縣夏屋山中有獸形如兔而大相負共行土
俗名之為蟨鼠北方有比肩民焉迭食而迭望注此即
半體之人各冇一目一鼻一孔一臂一脚亦猶魚鳥之
相合更望備警急中有軹首蛇焉注岐頭蛇也或曰今
江東呼兩頭蛇為越王約髮亦名弩弦此四方中國之
異氣也音義(鰈本或作鰨同音牒又勅臘他盍二反脾婢文反翼本或作翌同羊式反鶼古恬反
鳧音扶肩音堅卭本或作□巨凶反岠音巨又作􁓶虚又作□同許俱反為于偽反齧五結反本或作噬謝音
逝難奴旦反蟨郭音厥孫居衛反李云卭卭岠虚能走蟨知美草即若驚難者卭卭岠虚便負蟨而走故曰比
肩獸孫云卭卭岠虚狀如馬前足鹿後足兔前髙不得食而善走蟨前足鼠後足兔善求食走則倒故齧甘草
則仰食卭卭岠虚卭卭岠虚負以走郭云今雁門夏屋山中冇獸形如兔而大相負共行土俗名之為蟨鼠穆
天子傳云卭卭岠虚走百里之類也司馬相如子虚賦蹵卭卭轔岠虚又為二獸也趨七俞反作趍非食音嗣
夏户雅反迭徒結反更音庚軹本或作□顧音居是諸是二反郭巨宜反孫音支云蛇有技首者名曰率然施
音指案枳首謂蛇冇兩頭首舒酉反)疏(此釋五方異氣而産非常之物也云東方有比目魚焉者言東方水
中有魚其形狀似牛脾鱗細紫黒色一眼兩片相合兩目相比乃得行故曰比目魚云不比不行者比合也言
一片不能行須兩片相合乃行故云不比不行也云其名謂之鰈者言鰈為比目之名也一名比目魚一名鰈
郭云江東又呼為王餘魚案山海經云崇吾山有鳥狀如鳬一翼一目相得乃飛名曰蠻蠻郭云比翼烏也色
青赤不比不得飛爾雅作鶼鶼者正謂相比也云西方有比肩獸焉者此謂蟨也與卭卭岠虚相比蟨則肩庳
不能走而能取甘草卭卭岠虚則前髙不得取甘草而善走穆天子傳曰卭卭岠虚走百里是也故各以其能
而濟所不能蟨常為卭卭岠虚齧甘美之草仰而食之即有急難卭卭岠虚則背負而走者其名謂之蟨也云
吕氏春秋二十六篇秦相吕不韋輯智畧士作也云曰北方有獸至則顛者大慎覽順說篇之文也引之乃以
證卭卭岠虚之形也然則以下郭氏注云今雁門廣武縣云云者目驗知之也北方至迭望此即半體人也兩
半相比乃得為人動作及禦非常以肩在上而顯故謂之比肩民焉迭更也謂一體取食則一體瞻望所以備
驚急也故云迭食而迭望云中有軹首蛇焉軹岐也此即兩頭蛇也今江東呼越王約髪言是越王約髪所變
也亦名弩弦即以形相似而名之也)

　　五方疏(此亦題上事也言是五方風氣殊異而生此怪物也)

　　邑外謂之郊郊外謂之牧牧外謂之野野外謂之林林
外謂之坰注邑國都也假令百里之國五十里之界界
各十里也下溼曰隰大野曰平廣平曰原髙平曰陸大
陸曰阜大阜曰陵大陵曰阿可食者曰原注可種榖給
食陂者曰阪注陂陀不平下者曰溼注公羊傳曰下平
曰隰田一歲曰菑注今江東呼初耕地反草為菑二歲
曰新田注詩曰于彼新田三歲曰畬注易曰不菑畬音
義(牧亡卜反養也此謂牧養之地說文從牛或作目李本牧作田字釋云田敕也謂敕列種榖之處敕音陳
野本或作埜古字羊者反坰古塋反令力呈反溼俗作濕申入反隰音習種之用反陂彼宜反字林或彼義反
又作坡郭音普何反阪甫晚反字林父板反陀大何反菑本或作甾同側基反孫音災畬本或作畭羊如反字
林弋恕反)疏(此釋郊野之地逺近髙下不同之名也云邑外謂之郊者邑國都也謂國都城之外名郊也云
郊外謂之牧者言可放牧也書牧誓云王朝至于商郊牧野乃誓是也云牧外謂之野者言牧外之地名野詩
傳云郊外曰野者以細别言之則郊外之地名牧牧外之地名野若大判而言則野者郊外通名故周禮六遂
在逺郊之外遂人職云凡治野田是其郊外之地總稱野也云野外謂之林者言野外之地名林以其去都邑
逺薪采者少其地可長平林因名云也云林外謂之坰者言林外之地最為逺野名坰魯頌云駉駉牡馬在坰
之野毛傳云坰逺野是也注云邑國都也者案周禮四縣為都四井為邑春秋莊二十八年左傳曰凡邑有宗
廟先君之主曰都無曰邑然則邑與都異此為一者彼對文之例耳但都者聚居之處故詩小雅云彼都人士
説文云邑國也是天子諸侯所居國城或謂之邑或謂之都故以國都解邑也云假令百里之國五十里之界
界各十里也者以其百里之國國都在中去境五十里毎十里而異其名則坰為邊畔去國最逺故毛傳以為
逺野也此假令者據小國言之郊為逺郊牧野林坰自郊外為差耳然則郊之逺近計國境之廣狹以為差也
聘禮云賔及郊注云郊逺郊周制天子畿内千里逺郊百里以此差之逺郊上公五十里侯四十里伯三十里
子二十里男十里也近郊各半之是也鄭之所約也是以司馬法云王國百里為逺郊又此經從邑之外止有
五名明當毎皆百里故知逺郊百里也知近郊半之者書序云周公既沒命君陳分正東郊成周於時周都王
城而謂成周為東郊則成周在其郊也於漢王城為河南成周為洛陽相去不容百里則所言郊者謂近郊故
鄭注云天子近郊五十里今河南洛陽相去則然是鄭以河南洛陽約近郊之里數也周禮杜子春注云五十
里為近郊白虎通亦云近郊五十里逺郊百里是儒者相傳為然也下溼曰隰者謂地形庳下而水溼者李廵
曰下溼謂土地窊下常沮洳名為隰也云大野曰平者大野之澤一名平魯有大野是也云廣平曰原者謂澤
之廣平者亦名原漢以平原為郡名屬青州云髙平曰陸大陸曰阜大阜曰陵大陵曰阿者李廵曰髙平謂土
地豐正名為陸土地髙大名曰阜最大名為陵陵之大者名阿詩大雅皇矣云無矢我陵我陵我阿是也此上
七者或萊沛沮洳或險陗磽确雖不可種榖給食亦得其名也云可食曰原陂者曰阪下者曰隰此三者釋地
形雖有髙下不平皆可種榖給食髙而可食者名原詩大雅云篤公劉于胥斯原是也陂陀不平而可食者名
阪詩小雅正月云瞻彼阪田有菀其特是也下平而可食者名隰本作溼誤公羊傳曰下平曰隰此昭元年傳
文也案彼曰晉荀吳帥師敗狄于太原此大鹵也曷為謂之太原地物從中國邑人名從主人原者何上平曰
原下平曰隰何休云分别之者地勢各有所生原宜粟隰宜麥當教民所宜因以制貢賦是也云田一歲曰菑
二歲曰新田三歲曰畬此釋耕田年歲逺近名義不同之事也菑者災也畬和柔之意也孫炎云菑始災殺其
草本也新田新成柔田也畬和也田舒緩也郭云今江東呼初耕地反草為菑注詩曰于彼新田此小雅采芑
篇文也案彼云薄言采芑于彼新田于此菑畝毛傳取此文為説故引證也云易曰不菑畬此無妄六二爻辭
也鄭注亦取此文故引以為證也)

　　野疏(此亦題上事也上自邑外謂之郊以下雖逺近髙下其名不同野為總稱故云)

　　東至於泰逺西至於邠國南至於濮鈆北至於祝栗謂
之四極注皆四方極逺之國觚竹北户西王母日下謂
之四荒注觚竹在北北户在南西王母在西日下在東
皆四方昏荒之國次四極者九夷八狄七戎六蠻謂之
四海注九夷在東八狄在北七戎在西六蠻在南次四
荒者岠齊州以南戴日為丹穴注岠去也齊中也北戴
斗極為空桐注戴值東至日所出為大平西至日所入
為大蒙注即蒙汜也大平之人仁丹穴之人智大蒙之
人信空桐之人武注地氣使之然也音義(泰音太邠或作豳同彼貧
反説文作汾音同濮音卜鈆悦全反祝章六昌六反觚姜胡反本又作孤同西王母是西方昏荒國名又曰西
王母神名狀如人虎齒豹尾蓬頭戴勝善處穴宿周穆王廵狩至崑崙山見之西王母亦來賔昭宫見出竹書
及穆天子傳岠音巨大音泰下同汜音祀一音似或云祀似同音後放此)疏(此釋九州之外四方極逺之國
名也及其人性禀氣不同也泰逺邠國濮鈆祝栗此四方極逺之國名也觚竹者漢書地理志遼西令支有觚
竹城是也北户者即日南郡是也顔師古曰言其在日之南所謂北户以向日者西王母者山海西荒經云西
海之南流沙之濵赤水之後黑水之前有大山名崑崙之㐀有人戴勝虎齒有尾穴處名曰西王母又穆天子
傳曰天子賔于西王母乃紀其迹于弇山名曰西王母之山是也日下者謂日所出處其下之國也山海東荒
經云大荒之中有山名曰大言日月所出有波谷山者有大人之國又云大荒之中有山名曰合虚日月所出
冇中容之國如此之類是也云謂之四荒者言聲教不及無禮義文章是四方昏荒之國也在上四極之内云
九夷八狄七戎六蠻謂之四海者孫炎云海之言晦晦闇於禮義也云知在東西南北者以曲禮云其在東夷
北狄西戎南蠻雖大曰子故也案風俗通云東方人好生萬物觗觸地而出夷者觗也其類有九依東夷傳夷
有九種曰畎夷于夷方夷黄夷白夷赤夷𤣥夷風夷陽夷又一曰𤣥菟二曰樂浪三曰髙儷四曰滿飾五曰鳬
叟六曰索家七曰東屠八曰倭人九曰天鄙蠻者風俗通云君臣同川而浴極為簡慢蠻者慢也其類冇八李
廵曰一曰天竺二曰咳首三曰焦僥四曰跂踵五曰穿胷六曰儋耳七曰狗軹八曰旁脊戎者風俗通云斬伐
殺生不得其中戎者兇也其類冇六李廵云一曰僥夷二曰戎夷三曰老白四曰耆羗五曰鼻息六曰天剛狄
者風俗通云父子嫂叔同穴無别狄者辟也其行邪辟其類冇五李廵云一曰月支二曰穢貃三曰匈奴四曰
單于五曰白屋案李廵所注爾雅本謂之四海下更三句云八蠻在南方六戎在西方五狄在北方故得此解
孫炎郭氏諸本皆無此三句案明堂位稱九夷八蠻六戎五狄周禮職方氏掌四夷八蠻七閩九貉五戎六狄
之人鄭注云四八七九五六周之所服國數也徧檢經傳四夷之數參差不同先儒舊解此爾雅上文殷制明
堂位及職方幷爾雅下文皆為周制義或當然此在四荒之内九州之外於王者世一見周禮曰九州之外謂
之蕃國世一見是也故云次四荒云岠齊以南戴日為丹穴者此明四海之中别有下四種之名也岠去也齊
中也中州猶言中國也戴值也言去中國以南北户以北值日之下其處名丹穴天老説鳯云濯羽弱水莫宿
丹穴又山海經云禱過山東五百里曰丹穴山是也云北戴斗極為空桐者斗北斗也極者中宫天極星其一
明者泰一之常居也以其居天之中故謂之極極中也北斗拱極故云斗極值北斗極之下其處名空桐云即
蒙汜者即淮南子云日出扶桑入於蒙汜是也云地氣使之然也者言是土地之氣剛柔不同使之仁智信武
耳若考工記云鄭之刀宋之斤魯之削吳越之劍遷乎其地而弗能為良地氣然也)

　　四極







　　釋丘第十音義(丘羗牛反本又作丠古字非人所為曰丘廣雅云小陵曰丘)疏(案廣
雅云小陵曰丘説文解字曰土之髙也非人所為也從北從一一地也人扂在丘南故從北中邦之居在
崑崙東南一曰四方髙中央下為丘象形此下云非人為之丘然則土有自然而髙小於陵者名丘也其
體雖一其名則多或近道途或因水澤所如則陵畝各異其重則再三不同通見詩書此篇具釋故名釋
丘)

　　丘一成為敦丘注成猶重也周禮曰為壇三成今江東
呼地髙堆者為敦音義(孰郭云音頓或丁回反謝如字讀注並如後二音重直龍反下
同壇大干反堆丁回反)疏(成重也言丘上更有一丘相重累者名敦丘詩衛風氓篇云送子涉淇至于頓
丘是也一孫炎云形如覆敦敦器似盂今案下文别云如覆敦者敦丘則此自是丘之一重者故郭氏云成猶
重也與孫氏意異注周禮曰為壇三成者此秋官司儀職所載文也鄭司農云三成三重也引之證成為重也)
再成為陶丘注今濟隂定陶城中有陶丘音義(陶徒刀反孫云
形如累兩盂濟子禮反)疏(丘形上有兩丘相重累者名陶丘李廵曰再成其形再重也禹貢曰濟水東出
于陶丘北是也濟隂定陶者濟隂郡名定陶縣名也地理志云定陶縣西南有陶丘亭是也)

　　再成銳上為融丘注纖頂者音義(銳唯歲反纖子㢘反)疏(丘形再重而頂
纖者名融丘也)

　　三成為崑崙丘注崑崙山三重故以名云疏(丘形三重者名崑崙
丘崑崙山記云崑崙山一名崑丘三重髙萬一千里是也凡丘之形三重者因取此名云耳)

　　如椉者椉丘注形似車椉也或云椉者謂稻田塍埒音
義(椉繩證反注車乘同李郭皆云形如車乘又市陵反或云如稻田塍埒下文並倣此塍市陵反許叔重云
稻田畦隄埒畔埒音劣)疏(郭氏兩解一云形似車椉也一或云椉謂稻田塍埒塍市陵切許叔重云塍埒
稻田畦隄埒畔也案地理志云泰山有椉丘春秋莊十五年公敗宋師于乘丘是因丘以為名乎)
如陼者陼丘注水中小洲為陼音義(陼章如反下同)疏(陼水中可扂之
小者丘形似之名為陼丘也)

　　水潦所止泥丘注頂上汙下者音義(潦力道反泥乃兮反依字作尼又作
坭汙音烏又烏花反本或作洿)疏(水潦雨水也丘形頂上汙下雨水停止而成泥濘者名泥丘)
方丘胡丘注形四方疏(丘形四方者名胡丘)

　　絶髙為之京注人力所作音義(作子各反)疏(言卓絶髙大如丘而人力所作
者名京案春秋宣十二年左傳楚敗晉師於邲潘黨曰君盍築武軍而收晉尸以為京觀楚子曰云云今罪無
所而民皆盡忠以死君命又何以為京觀乎是其類也)

　　非人為之丘注地自然生疏(李廵云謂非人力所為自然生者孫炎曰地性自然
也故郭云地自然生)

　　水潦所還埒丘注謂丘邊有界埒水繞環之音義(還户關反
又音患下同施音旋繞音遶)疏(□環遶也埒小隄也壝土為之言此丘邊有其界埒外則為水潦繞環者
名埒丘)

　　上正章丘注頂平疏(丘頂上平正者名章丘章亦平也)

　　澤中有丘都丘注在池澤中疏(都水所聚也言在池澤中者因名都丘)
堂途梧丘注途道音義(途音圖梧五故反又音吾)疏(途道也梧遇也當道有丘名梧
丘言若相遇於道路然也)

　　途出其右而還之畫丘注言為道所規畫音義(畫郭音獲謝胡
卦反)疏(右謂西也還繞也畫規畫也言道出丘西而復還繞之者名畫丘若為道所規畫然也)
途出其前戴丘注道出丘南疏(謂道過丘南若為道負戴故為戴丘)
途出其後昌丘注道出丘北疏(謂道過丘北者名昌丘)

　　水出其前渻丘水出其後沮丘水出其右正丘水出其
左營丘注今齊之營丘淄水過其南及東音義(渻本或作□字
所景反沮孫郭同辭與慈吕二反謝子預反施子余反淄仄其反過古臥反)疏(此釋丘之前後左右有水
過之者名也左右猶言東西也地理志云齊郡臨淄城中有丘即營丘也志又云泰山萊蕪縣淄水所出東至
博昌入泲然則淄水出萊蕪經臨淄過營丘南折而北至博昌入泲言此以證水出其左者名營丘)
如覆敦者敦丘注敦盂也音義(覆孚服反敦丁回反下及注同)疏(案周禮九
嬪職云凡祭祀贊玉齍注云玉齍玉敦也受黍稷器又少牢禮曰主婦執一金敦黍有蓋凡設四敦皆南首注
云敦有酋者尊者器飾也飾象龜形孝經緯説敦與簠簋容受雖同上下内外皆圓為異郭氏言敦盂舉其類
而言之也丘形如覆敦者名敦丘)

　　邐迤沙丘注旁行連延音義(邐吕紙反説文云邐行也迆字或作迤余紙余支二
反説文云迤邪行也)疏(説文云邐行也迤斜行也故注云旁行連延也連延謂連接延長丘形斜行連接而
長者名沙丘地理志云鉅鹿有紂所作沙丘臺在東北七十里)

　　左髙咸丘右髙臨丘前髙旄丘注詩云旄丘之葛兮後
髙陵丘音義(旄謝音毛字林作嵍又作堥俱亡付反)疏(此四者釋丘形左右前後髙而名不
同也詩云旄丘之葛兮者邶風旄丘篇文也)

　　偏髙阿丘注詩云陟彼阿丘音義(偏音篇)疏(謂丘形四隅有一髙而不
正在左右前後者名阿丘也詩云陟彼阿丘者鄘風載馳篇文也)

　　宛中宛丘注宛謂中央隆髙音義(宛施於阮反孫云謂中央汙也郭於粉反
謂藴聚隆髙也下同隆力躬反)疏(案詩陳風云宛丘之上兮毛傳云四方髙中央下曰宛丘李廵孫炎亦皆
云中央下而郭以為中央髙者以其四方髙中央下即是上文水潦所止泥丘也又下云丘上有丘為宛丘作
者嫌人不曉故重辯之既言丘上有丘非中央隆髙而何此郭氏所以不從先儒也)

　　丘背有丘為負丘注此解宛丘中央隆峻狀如負一丘
於背上音義(解古買反背如字)疏(此解宛丘之狀也言中央隆峻若丘背之上更有一丘而
負戴之者名宛丘又名負丘也)

　　左澤定丘音義(定丁佞反)疏(謂丘之東有澤者名定丘)

　　右陵泰丘注宋有泰丘社亡見史記疏(謂丘之西有大阜者名太丘宋
有太丘社亡見史記案六國年表周顯王三十三年秦恵文王二年宋太丘社亡是也蓋依丘作社在宋國於
時亡去故云太丘社亡亦咎徴也)

　　如畝畝丘注丘有隴界如田畝音義(畝本或作畞隴力勇反本又作壟)
疏(李廵曰諸丘如田畝曰畝丘孫炎云方百步郭以為田畝之壟也丘形冇界埒似之因名云詩小雅巷伯
云楊圉之道猗於畝丘是也)

　　如陵陵丘注陵大阜也疏(丘形如大阜者名陵丘云陵大阜者釋地文也)
丘上有丘為宛丘注嫌人不了故重曉之陳有宛丘注
今在陳郡陳縣晉有潛丘注今在太原晉陽縣淮南有
州黎丘注今在夀春縣天下有名丘五其三在河南其
二在河北注説者多以州黎宛營為河南潛敦為河北
者案此方稱天下之名丘恐此諸丘碌碌未足用當之
殆自别更有魁梧桀大者五但未詳其名號今所在耳
音義(了或作僚重直用反潛昨鹽反黎力兮反敦丁回反碌音祿更古孟反魁口回反梧五故五胡二反
桀渠列反)疏(此郭氏破先儒説天下名丘未當也碌小石也碌碌多貌恐此州黎等五丘碌碌然小耳史記
毛遂入楚謂平原君諸舍人曰公等碌碌所謂因人成事者也意相類也殆近也近自更有魁梧然桀大者五
但名號所在今所未詳知也)

　　丘疏(此已上釋衆丘之名義故題曰丘也)

　　望厓洒而髙岸注厓水邊洒謂深也視厓峻而水深者
曰岸音義(厓字又作涯魚佳反洒蘇典反又西禮反下同)疏(望視也厓水邊也洒水深也言視水
邊之厓其下水深其厓髙峻者名岸詩衛風云淇則有岸)

　　夷上洒下不漘注厓上平坦而下水深者為漘不發聲
音義(漘音脣坦土但反)疏(李廵云夷上平上洒下陗下故名漘孫炎曰平上陗下故名漘不者蓋衍
字郭云厓上平坦而下水深者為漘不發聲也詩王風葛藟云在河之漘是也)

　　隩隈注今江東呼為浦隩淮南子曰漁者不爭隈音義
(隩字林烏到反郭於六反注及下同本或作澳隈木或作渨同烏回反字林一由反漁音魚)疏(隩一名隈
也孫炎云隈水曲中也詩衛風云瞻彼淇隩故此釋之也案淮南子原道篇云昔舜耕於歴山朞年而田者爭
處墝埆以封畔肥饒相讓釣於河濵朞年而漁者爭處湍瀬以曲隈深潭相予是不爭隈之事引之以證隈即
厓内深隩之處也)

　　厓内為隩外為隈注别厓表裏之名音義(别彼列反裏音里)疏
(别厓表裏之名也孫炎云内曲裏也外曲表也李廵曰厓内近水為隩其外為鞫此句覆釋上文隩隈之處也
云外為隈者隈當作鞫傳寫誤也詩大雅公劉云芮鞫之即毛傳云水之外曰鞫然則厓在水曲其内名隩又
名隈其外名鞫今以隩隈一事分為外内之名故知誤也)

　　畢堂牆注今終南山道名畢其邊若堂室之牆音義(畢本
又作□卑吉反)疏(李廵云堂牆名厓似堂牆曰畢郭以畢終南山之道名也其邊之厓如堂室之牆言平正
也詩秦風云終南何有有紀有堂是也)

　　重厓岸注兩厓累者為岸音義(重直龍反)疏(言兩厓相重累者亦名岸也)
岸上滸注岸上地音義(滸呼五反)疏(岸上平地去水稍逺者名滸詩大雅緜篇云率
西水滸之類也)

　　墳大防注謂隄音義(墳符紛反防音房隄丁兮反)疏(李廵曰墳謂厓岸狀如墳墓名
大防也詩周南云遵彼汝墳又釋地云墳莫大於河墳是也)

　　涘為厓注謂水邊音義(涘舊音仕)疏(李廵曰涘一名厓謂水邊也詩秦風云所謂伊
人在水之涘也)

　　窮瀆汜注水無所通者音義(瀆音獨汜音似)疏(謂窮困不通之水瀆名汜也亦
得名谿即釋山云山豄無所通谿郭注云所謂窮瀆者豄無所通與水注川同名是也)

　　谷者溦注通於谷音義(溦本又作湄亡悲反又音微)疏(謂窮瀆汜若能通於谷者
則别名溦也)

　　厓岸(此已上釋厓岸之名也故題厓岸)












　　爾雅注疏卷六

　　爾雅注疏卷六考證

　　釋地第九

　　東方之羙者有醫無閭之珣玕琪焉○石經玕作玗説
文本作㺮石之似玉者列子殷湯篇珠玗之樹皆叢
生又山海經開明北有玗琪樹注玗琪赤玉屬也然
則音從余不從竿

　　南方之美者有梁山之犀象焉○鄭樵曰梁山在今汝
州梁縣

　　西南之美者有華山之金石焉○鄭樵曰華山在今華
隂

　　北方之美者有幽都之筋角焉○鄭樵曰幽都即幽州
在今燕(臣照)按幽都郭邢以為山名鄭以為燕地鄭
説近是

　　東北之美者有斥山之文皮焉○陸本斥作厈鄭樵曰
今中國惟有竹箭金石筋角文皮五穀魚鹽之利如
犀象與珠則生南海玉出于闐中國並無往往昔日
有之後人採竭矣

　　中有軹首蛇焉○陸本軹作枳

　　下者曰溼注公羊傳曰下平曰隰○陸本隰作□
東至於泰逺西至於邠國南至於濮鈆北至於祝栗謂
之四極○鄭樵曰邠國非大王去邠之地

　　觚竹北户西王母日下謂之四荒○鄭樵曰疑日下即
今日本

　　東至日所出為太平西至日所入為大蒙○陸本蒙作
濛

　　釋丘第十

　　再成鋭上為融丘○(臣照)按陸璣白雲賦興曜曽泉升
迹融丘説文融煩氣上出也小篆作□籕作□鬲中
出氣之象火形鋭也故火神亦名祝融其字左从鬲
右从□又从□乃火氣也若从虫便不可解鬲傍火
氣出鬲内物必融乃㑹意非從蟲音諧聲也

　　上正章丘○(臣照)按唐書地理志齊州濟南郡縣章丘
蓋其地也

　　堂途梧丘○鄭樵本堂作當(臣照)按郭注不言堂字何
義邢疏則曰當道有丘名梧丘然則堂字乃傳寫之
訛也又按晏子景公田於梧丘此梧丘是齊地名

　　水出其前渻丘水出其後沮丘水出其右正丘水出其
左營丘○(臣照)按説文渻少減也一曰水門沮禮月
令地氣沮泄謂泄漏也

　　左髙咸丘右髙臨丘前髙旄丘○春秋桓公七年春二
月己亥焚咸丘注咸丘魯地鄭樵曰旄丘在臨河縣
東四十歩

　　天下有名丘五其三在河南其二在河北注殆自别更
有魁梧桀大者五○陸本桀作傑


　　爾雅注疏卷六考證

　　欽定四庫全書

　　爾雅注疏卷七

　　晉郭璞注　唐陸徳明音義　宋邢昺疏

　　釋山第十一音義(山所閑反或所旃反廣雅云土髙有石曰山山産也能産萬物也説
文云山宣也宣氣散生萬物也凡天下名山五千二百七十出銅之山四百六十七出鐵之山三千六百
有九)疏(案釋名云山産也言産生萬物説文云山宣也宣氣散生萬物有石而髙象形也此篇釋諸山
之名故云釋山)

　　河南華注華隂山河西嶽注吳嶽河東岱注岱宗泰山
河北恒注北嶽恒山江南衡注衡山南嶽音義(華户花户化二
反字林作崋同吳音吾周禮職方氏正西曰雍州其山鎮曰嶽後鄭云嶽吳嶽也與郭同)疏(篇首載此五山
者以為中國名山也案周禮職方氏河南曰豫州其山鎮曰華山正西曰雍州其山鎮曰嶽山正東曰兖州其
山鎮曰岱山正北曰并州其山鎮曰恒山正南曰荆州其山鎮曰衡山鄭注云鎮名山安地徳者也又為五嶽
知者案鄭注大司樂云五嶽岱在兖州衡在荆州華在豫州嶽在雍州恒在并州是也案下文及經典羣書言
五嶽者皆數嵩髙不數嶽而鄭云然者蓋鄭有所案據更見異意也其正名五嶽必取嵩髙為定解下文别釋
云河南華注華隂山者案禹貢導河積石至于龍門南至于華隂東至于底柱孔安國云河自龍門南流至華
山北而東行然則此山在河之南故曰河南華下皆放此在華隂縣界故曰華隂山也云河西嶽注吳嶽者在
西河之西一名吳嶽鄭𤣥云在汧云河東岱注岱宗泰山者在東河之東一名岱宗一名泰山鄭𤣥云在博云
河北恒注北嶽恒山者下文恒山為北嶽是也鄭𤣥云在上曲陽云江南衡注衡山南嶽者禹貢云岷山導江
又曰岷山之陽至于衡山孔注云衡山江所經然則江水經此山之北東入于海故云江南衡也鄭注大宗伯
云五嶽南曰衡是也)

　　山三襲陟注襲亦重音義(襲音習重直龍反下皆同)疏(山之形若三山重累者名
陟重衣謂之襲故以襲為重也上篇注已云成猶重也是故此云亦也)

　　再成英注兩山相重疏(成重也山形兩重者名英今南郡英山縣蓋取此名也)
一成坯注書曰至于大坯音義(坯或作伾備悲反又備美反沈五窟反韋昭音
□説文作坏)疏(案此文則山上更有一山重累者名坯書曰者禹貢文也孔安國云山再成曰坯與此不
同者蓋所見異也鄭𤣥云大坯在脩武武徳之界張揖云成臯縣山也漢書音義臣瓚以為皆非今黎陽縣山
臨河豈不是大坯乎瓚意當然)

　　山大而髙崧注今中嶽嵩髙山蓋依此名音義(崧思忠反又作
嵩崧即嵩也俱是髙大之貌)疏(詩大雅云崧髙維嶽毛傳云崧髙貌釋名云崧竦也亦髙稱也李廵曰髙
大曰崧此則山髙大者自名崧本不指中嶽今之中嶽名嵩髙或取此文以立名乎無正文故云蓋以疑之)
山小而髙岑注言岑崟音義(岑吉金反字林才心反崟魚金反字又作崯)疏
(言山形雖小而髙嶔崟者名岑也)

　　鋭而髙嶠注言鑯峻音義(嶠渠驕反郭又音驕字林作㠐云山鋭而長也巨照反鑯
子亷反)疏(鋭則鑯也言山形鑯峻而髙者名嶠列子曰浡海之東有壑其中曰員嶠蓋同此也)
卑而大扈注扈廣也音義(卑如字又音婢􁓷音户或作扈)疏(言山形卑下而廣大
者名扈禮記檀弓云南宫縚之妻之姑之喪夫子誨之髽曰爾毋扈扈爾鄭注云扈扈謂大廣蓋取此義也)
小而衆巋注小山叢羅音義(巋丘軌反巋然髙峻貌字林丘追反小山而衆也叢
才公反)疏(言小山而衆叢萃羅列者名巋)

　　小山岌大山峘注岌謂髙過音義(岌魚泣反髙也峘胡官反一音袁埤蒼云
峘大山又音恒過古臥反)疏(言小山與大山相並而小山髙過於大山者名峘非謂小山名岌大山名峘也)
屬者嶧注言駱驛相連屬音義(屬章玉時欲二反謂相連屬嶧羊石反説文葛
嶧山在東海下邳尚書云嶧陽孤桐駱音洛驛音亦)疏(言山形相連屬駱驛然不絶者名嶧駱驛連屬不絶
之辭禹貢云嶧陽孤桐地理志云東海下邳縣西有葛嶧山蓋取此名也)

　　獨者蜀注蜀亦孤獨疏(言山之孤獨者名蜀案説文云蜀蟲名詩云蜎蜎者蜀釋蟲云
蚅烏蠋郭云大蟲如指似蠶此蟲更無羣匹故云蜀亦孤獨既蟲之孤獨者名蜀是以山之孤獨者亦名曰蜀
也)

　　上正章注山上平疏(正猶平也言山形上平者名章)

　　宛中隆注山中央髙音義(宛於粉反)疏(言山形中央藴聚而髙者名隆)
山脊岡注謂山長脊音義(脊音積岡又作□皆古郎反)疏(孫炎云長山之脊也
言髙山之長脊名岡詩云陟彼髙岡是也)

　　未及上翠微注近上旁陂音義(翠七遂反微亡非反近附近之近陂普河反又
彼義反)疏(謂未及頂上在旁陂陀之處名翠微一説山氣青縹色故曰翠微也)

　　山頂冡注山巅崒者厜㕒注謂峰頭巉巖音義(崒子恤才戌二
反字林才没子出二反厜姊規反郭才規反字林同顧視規反本或作□又作嵳皆才何反㕒郭語規反字林
音危顧魚竒反本或作□又作峩皆五何反巉士衫反又士咸反嵒五咸反本又作巖字林云巉巖山貌也)
疏(此二句釋小雅十月云山冡崒崩之文也毛傳云山頂曰冡鄭箋云崒者崔嵬雖音字小異義實同也是
取此文為説彼云冢者謂山頂也釋言云顛頂也故此郭云山巔彼云崒者謂山巅之末其峰巉巖厜㕒然者
也)

　　山如堂者密注形如堂室者尸子曰松栢之鼠不知堂
密之有美樅音義(密又作􁓸樅七容反木名)疏(言山形如堂室者密此尸子綽子篇文引
之證山有名密者)

　　如防者盛注防隄音義(盛時征反又市政反謂山形如黍稷之在器)疏(此盛讀如
粢盛之盛隄防之形嶞而髙峻若黍稷之在器故其山形如隄防者亦名盛也)

　　巒山嶞注謂山形長狹者荆州謂之巒詩曰嶞山喬嶽
音義(巒力官反埤蒼云山小而鋭嶞湯果反狹而長也字林云山之施嶞者大果反狹乎夾反喬巨苗反)
疏(凡物狹而長謂之嶞則此言山嶞者謂山形狹長者一名巒也注曰嶞山喬嶽乃周頌般篇文也)
重甗隒注謂山形如累兩甗甗甑也山形狀似之因以
名云音義(重直龍反甗魚蹇反郭音言又音彦字林牛建反隒本或作嵰字同音郭魚檢反字林云
山形似重甑居儉反顧力儉力儼二反甑子孕反)疏(孫炎云山基有重岸也郭云甗甑者鄭衆注考工記
云甗無底甑方言云甑自關而東謂之甗故知獻也)

　　左右有岸厒注夾山有岸疏(謂山兩邊有水山與水為岸此山為厒)
大山宫小山霍注宫謂圍繞之禮記曰君為盧宫之是
也音義(霍許郭反)疏(宫猶圍繞也謂小山在中大山在外圍繞之山形若此者名霍非謂大山名宫
小山名霍也注禮記曰者喪大記文也鄭注云宫謂圍障之也引之者證宫為圍繞之義也)

　　小山别大山鮮注不相連音義(别彼列反下注同鮮息淺反李云大山少故曰
鮮或作□字又音仙)疏(謂小山與大山不相連屬者名鮮李廵云大山少故曰鮮)

　　山絶陘注連山中斷絶音義(陘郭胡經古定二反)疏(謂山形連延中忽斷絶者
名陘)

　　多小石磝注多礓礫音義(磝字或作磽同字林口交反郭五交五角二反礓居羊反
字林云礫也礫力的反説文云小石也)疏(礓礫即小石也山多此小石者名磝釋名曰小石曰礫)
多大石礐注多盤石音義(礐字或作确又作㙾又作埆郭苦角反又户角反盤步丸
反)疏(盤大石也山多此盤石者名曰礐)

　　多草木岵無草木峐注皆見詩音義(岵音户峐三蒼字林聲類並云猶屺
字音起阮孝緒字畧音古開反)疏(峐當作屺案詩魏風云陟彼岵兮瞻望父兮又曰陟彼屺兮瞻望母兮毛
傳云山無草木曰岵有草木曰屺與此不同者當是傳寫誤也王肅解依爾雅)

　　山上有水埒注有停泉音義(埒音劣字或作浮停音亭)疏(謂山巔之上有停泉
名埒)

　　夏有水冬無水澩注有停潦音義(澩字林火篤反郭同又徂學反潦音老)
疏(潦雨水也言山上汚下夏有停泉至冬竭涸者名澩)

　　山豄無所通谿注所謂窮瀆者豄無所通與水注川同
名音義(豄説文云古文􁓹字徒木反谿苦奚反)疏(豄即溝瀆也山有豄而無通流者名谿所謂者
所謂釋丘云窮瀆汜者也云與注川同名者即釋水云水注川曰谿是也)

　　石戴土謂之崔嵬注石山上有土者音義(戴本或作載字同丁代反
下同崔徂回反嵬五回反)

　　土戴石為砠注土山上有石者音義(砠説文亦作岨七余反)疏(詩周
南卷耳云陟彼崔嵬又云陟彼砠矣毛傳云崔嵬土山之戴石者石山戴土曰砠與此正反者或傳寫誤也)
山夾水澗陵夾水澞注别山陵間有水者之名音義(夾古
洽反澞魚俱反本或作虞)疏(謂山間有水者名澗詩云考槃在澗是也其陵間有水者名澞)

　　山有穴為岫注謂岩穴音義(岫徐究反郭音胄又音由字林弋又反)疏(謂山
有岩穴者為岫也)

　　山西曰夕陽注暮乃見日疏(日即陽也夕始得陽故名夕陽詩大雅公劉云度其
夕陽豳居允荒是也)

　　山東曰朝陽注旦即見日疏(謂山頂之東皆早朝見日但是山東之岡脊總曰朝
陽詩大雅卷阿曰梧桐生矣于彼朝陽是也)

　　泰山為東嶽華山為西嶽霍山為南嶽注即天柱山潛
水所出也恒山為北嶽注常山嵩髙為中嶽注大室山
也音義(泰山一名岱宗在兖州界漢在泰山博縣又云在奉髙縣華山在豫州界漢在𢎞農華隂縣霍
山一名衡山在荆州界漢在長沙湘南縣又云在廬江潛縣恒山在并州界漢在常山上曲陽縣以犯漢文帝
諱改為常山嵩髙在豫州界漢在河南)疏(案周禮大宗伯云以血祭祭社稷五祀五嶽故此釋之也白虎
通云嶽者何謂嶽之為言桷桷功徳也東方為岱者言萬物更相代於東方也南方為霍霍之為言䕶也言大
陽用事䕶養萬物也西嶽為華華之為言穫也言萬物成熟可得穫也北方為恒恒者常也萬物伏藏於北方
有常也中央為嵩髙言其髙大也風俗通云嶽桷考功徳黜陟也然則以四方方有一山天子廵狩至其下桷
考諸侯功徳而黜陟之故謂之嶽也案詩傳言四嶽之名東嶽岱南嶽衡此及諸經傳多云泰山為東嶽霍山
為南嶽者皆山有二名也風俗通云泰山山之尊一曰岱宗岱始也宗長也萬物之始隂陽交代故為五嶽長
王者受命恒封禪之衡山一名霍言萬物霍然大也華變也萬物成變由於西方也恒常也萬物伏北方有常
也崧髙也言髙大也是解衡之與霍泰之與岱皆一山而有二名也若此上云江南衡地理志云衡山在長沙
湘南縣南張揖廣雅云天柱謂之霍山地理志云天柱在廬江潛縣則在江北矣而云衡霍一山二名者本衡
山一名霍山漢武帝移嶽神於天柱又名天柱亦為霍故漢已來衡霍别矣郭云霍山在廬江潛縣西南别名
天柱山漢武帝以衡山遼曠移其神於此今其土俗人皆呼之為南嶽本自以兩山為名非從近也而學者多
以霍山不得為南嶽又言從漢武帝始乃名之如此言為武帝在爾雅前乎斯不然矣竊以璞言為然何則孫
炎云以霍山為誤當作衡山案書傳虞夏傳及白虎通風俗通廣雅並云霍山為南嶽豈諸文皆誤明是衡山
一名霍也注即天柱山潛水所出此據作注時霍山為言也此山本名天柱漢武帝移江南霍山之祀於此故
又名霍山其經之霍山即江南衡是也故上注云衡山南嶽也注大室山也案山海經云半石山東五十里曰
少室山又東三十里曰泰室山郭注云即中嶽嵩髙山也今在陽城縣西戴延之西征記云其山東謂之大室
西謂之少室相去十七里嵩其總名也以其下各有室焉故謂之室是也)

　　梁山晉望也注晉國所望祭者今在馮翊夏陽縣西北
臨河上音義(翊音翼夏户雅反河或作魚依反)疏(言梁山在晉國境内晉以歲時望祭之故
云晉望也云晉國所望祭案春秋僖三十一年經云夏四月四卜郊不從乃免牲猶三望公羊傳云三望者何
望祭也鄭𤣥以為望者祭山川之名也諸侯之祭山川在其地者非其地則不祭賈逵服䖍杜預皆以為三望
分野之星國中山川楚語云天子徧祀羣神品物諸侯二王後祀天地三辰及其土地之山川注國語者皆云
諸侯二王後祀天地三辰日月星也非二王後祀分野星辰山川也以此知三望則分野之星國内山川其義
是也今案昭元年左傳云辰為商星參為晉星又禮記禮器云晉人將有事於河必先有事於汙池及此云梁
山晉望也然則晉國三望謂參也梁山也河也故云晉國所望祭者云今在馮翊夏陽縣西北者地理志文也
知臨河上者成五年公羊傳云梁山者何河上之山也故知臨河上)











　　釋水第十二音義(水尸癸反尚書洪範五行一曰水水曰潤下説文云水北方之行象
衆泉並流著微陽之氣也白虎通云水凖也言水之平均而可準法也)疏(説文解字云水準也北方
之行象衆水並流中有微陽之氣也白虎通云水之為言準也是平均灋則之稱此篇釋諸水之名故曰
釋水)

　　泉一見一否為瀸注瀸纔有貌音義(見賢遍反否方有卑美二反廣雅云
否不也瀸息亷反又子亷反纔音才)疏(説文云泉水源也言此泉其水有時出見有時不出而竭涸者名瀸
謂瀸微也故此云纔有貌)

　　井一有水一無水為瀱汋注山海經云天井夏有水冬
無水即此類也音義(瀱居例反孫許廢反汋仕捉反又上若反)疏(説文云井鑿地取水
也釋名云井清也泉之清潔者也世本云伯益作亦云黄帝始穿此言井或一時有水者一時無水者名瀱汋
也注山海經云者案中山經云帝園山東南五十里曰視山其上多北冇井焉名天井夏冇水冬竭者是也孫
子兵灋云地陷曰天井然則非人為之者曰天井云即此類也者以此經但言井山海經言天井非正相當故
云穎也)

　　濫泉正出正出涌出也注公羊傳曰直出直猶正也音
義(濫胡覽反涌音勇)疏(詩大雅瞻卬云觱沸檻泉故此釋之也詩言檻泉者正直上出之泉也其水涌
出故更云正出涌出也李廵云水泉從下上出曰涌泉濫檻音義同注公羊傳云者案昭五年傳云叔弓帥師
敗莒師于漬泉濆泉直泉也直泉者涌泉也是其事也郭云直出者蓋以義言之彼言直此言正其意一也故
云猶正也)

　　沃泉縣出縣出下出也注從上溜下音義(沃烏鹿反縣音𤣥霤本又
作溜力又反)疏(李廵亦云水泉上溜下然則相傳為然也曹風云洌彼下泉則此沃泉也)

　　氿泉穴出穴出仄出也注從旁出也音義(氿音軌詩云有洌氿泉仄
菹棘反本亦作側汄同)疏(李廵曰水從旁出名曰氿氿仄出是側出曰氿泉也大東云有洌氿泉是也)
湀闢流川注通流音義(湀郭巨癸反孫苦穴反字林音圭闢婢亦反一音匹亦反)疏
(説文解字云川貫穿通流水也虞書曰濬畎澮距川言深濬畎澮之水㑹為川也釋名云川穿也穿地而流也
然則湀闢者則通流大川之别名也)

　　過辨回川注旋流音義(過本或作渦同古禾反辨普見反回又作洄户恢反)疏(回旋
也言川水之中冇回旋而流者名過辨也)

　　灉反入注即河水決出而復入者河之有灉猶江之有
汜音義(灉於用反又於恭反復扶又反下及注並同沱徒河反或作汜音似)疏(反復也謂河水決出
而復入河者名灉即下之水自河出為灉是也)

　　潬沙出注今河中呼水中沙堆為潬音義(潬徒坦反堆字或作雁又
作塠字同都回反)疏(言潬者是沙堆出於水中之名也故曰沙出)

　　汧出不流注水泉潛出便自停成汚池音義(汧口千口見二反)
疏(謂水泉潛出停成汚池者名汧地理志云扶風汧縣雍州弦蒲藪汧出西北入渭以其初出不流停成弦
蒲澤藪故曰汧出不流也其終則入渭也)

　　歸異出同流肥注毛詩傳曰所出同所歸異為肥疏(謂小
水支分歸入大海則異其泉源初出則同流者名肥即詩邶風泉水云我思肥泉兹之永歎毛傳云所出同所
歸異為肥泉是也)

　　瀵大出尾下注今河東汾隂縣有水口如車輪許濆沸
涌出其深無限名之曰瀵馮翊郃陽縣復有瀵亦如之
相去數里而夾河河中陼上又有一瀵瀵原皆潛相通
在汾隂者人壅其流以為陂種稻呼其本出處為瀵魁
此是也尾猶底也音義(瀵敷問反義或方問反水本同而出異尾字或作浘□同亡鬼
反汾又云反車昌蛇反濆扶粉反翊音弋郃户答反數色主反夾古洽反壅於勇反陂彼為反處昌慮反下同
魁口回反)疏(尾猶底也言其源深出於底下者名瀵瀵猶灑散也河東馮翊者皆郡名也云河中陼上者陼
謂河中可居之小者云人壅其流以為陂種稻者澤障曰陂謂人畜壅此水以為陂澤而溉稻苗也云瀵魁者
魁帥也首也以其水源故謂之魁也)

　　水醮曰厬注謂水醮盡音義(醮子召反盡也字或作潐同厬字又作□音軌)疏
(醮盡也凡水之盡皆曰厬厬則竭涸之一名也)

　　水自河出為灉注書曰灉沮㑹同濟為濋汶為灛洛為
波漢為潛注書曰沱潛既道淮為滸江為沱注書曰岷
山導江東别為沱濄為洵潁為沙汝為濆注詩曰遵彼
汝濆皆大水溢出别為小水之名音義(灉於用反或於凶反字又作澭
注及下同沮七余反濟本又㴉子禮反濋初吕反汶音問灛字或作□同昌善反李云溢也沱徒河反下文及
注並同字亦作沲滸呼五反岷亡巾反道徒報反濄又作渦謝古禾反又烏禾反本或作過洵私旬反潁餘頃
反水名在汝南吕伯雍云水出陽成乾山濆符云反下同字林作涓工𤣥反衆爾雅本亦作涓)疏(此十者皆
大水分出别為小水之名也注書曰灉沮㑹同者禹貢兖州云雷夏既澤灉沮㑹同孔安國云雷夏澤名灉沮
二水㑹同此澤引之證水自河出别名為灉也云書曰沱潛既道禹貢梁州云岷嶓既藝沱潛既道孔安國云
岷山嶓冡皆山名沱潛發源此州入荆州案地理志云蜀郡有湔道岷山在西徼外江水所出也隴西郡西縣
嶓冡山西漢水所出是二者皆山名也沱出于江潛出于漢二水發源此州而入荆故荆州亦云沱潛既道案
郭氏音義云沱水自蜀郡都水縣湔山與江别而更流又云有水從漢中沔陽南流至梓潼漢夀入大穴中通
峒山下西南潛出一名沔水舊俗云即禹貢云潛也郭氏此言並解梁州沱潛也然則此注言書曰者亦指梁
州者也所以荆州亦有沱潛者蓋以水從江漢出者皆曰沱潛所以荆梁二州皆有也云書曰岷山導江東别
為沱亦禹貢文也孔安國云江東南流沱東行引之證江水溢出名沱也云詩曰遵彼汝濆此周南汝墳篇文
也毛傳云汝水名也墳大防也毛意以為伐薪宜於厓岸之上故以大防解之郭意以為汝墳所分之處有美
地因謂之濆且毛傳墳從土此濆從水所以異也)

　　水決之澤為汧注水決入澤中者亦名為汧音義(汧苦見苦
堅二反)疏(凡水為人所決陂障為澤者亦與上出不流者同名為汧)

　　決復入為汜注水出去復還音義(汜音似)疏(凡水決之岐流復還本水
者名汜詩召南云江有汜是也)

　　河水清且瀾漪大波為瀾注言渙瀾小波為淪注言藴
淪直波為徑注言徑侹音義(瀾郭力旦反又力安反下及注同李依詩作漣音連
漪本又作猗於宜反渙呼貫反淪音輪藴紆云紆粉二反徑古定反注同侹字又作挺他定反又徒頂反徑侹
直也)疏(案詩魏風伐檀篇云河水清且漣漪又曰河水清且直漪又曰河水清且淪漪故此釋之毛傳風行
水上成文曰漣直直波也小風水成文轉如輪也李廵云分别水大小曲直之名郭氏云瀾言渙瀾淪言藴淪
徑言徑侹然則瀾直淪論水波之異漪皆辭也案詩漣淪皆言波名直波不言徑而言直又在淪漪前者取韻
故也瀾漣雖異而義同瀾漪先舉詩文然後釋之直淪不舉者省文從可知也)

　　江有沱河有灉汝有濆注此故上水别出耳所作者重
見滸水厓注水邊地音義(作子各反重直用反見賢徧反厓五街反)疏(謂水邊厓
岸之地别名滸李廵曰滸水邊地名厓也詩大雅江漢云江漢之滸是也)

　　水草交為湄注詩曰居河之湄音義(湄本或作□□㵟□四字同亡悲反)
疏(此小雅巧言之篇文也以詩有此言故釋之云水草交為湄李廵曰水中有草木交㑹曰湄今詩作麋音
義同)

　　濟有深涉注謂濟渡之處深則厲淺則揭揭者揭衣也
注謂褰裳也以衣涉水為厲注衣謂褌繇膝以下為揭
繇膝以上為涉繇帶以上為厲注繇自也音義(濟子細反厲如
字本或作濿説文云濿或作砅履石渡水也俱力曵反掲起例反褰衣渡水也下揭者為揭同或丘竭反説文
云髙舉也褰去焉反褌音昆繇古由字下同膝字又作䣛辛七反上時掌反下同)疏(案詩鄘風匏有苦葉
篇云匏有苦葉濟有深涉深則厲淺則揭故此先引詩文然後釋之云揭者揭衣也謂渡處水淺惟褰裳可涉
者名揭注云謂褰裳也者對文言之則在上曰衣在下曰裳散而言之則通是以此經言揭衣注言褰裳曲禮
云兩手摳衣去齊尺衣亦謂之裳也云以衣涉水為厲者此衣謂褌也言水深至於褌以上者而涉渡者名厲
云繇膝以下為揭者此更釋揭涉及厲之名繇與由同繇自也言水淺自膝以下為揭水差深自膝以上者為
涉水若深至衣帶以上者為厲注云繇自也釋詁文)

　　潛行為泳注水底行也晏子春秋曰潛行逆流百步順
流七里音義(泳于柄反底丁禮反)疏(謂人潛隠水底而行者名為泳詩周南漢廣云漢之廣矣
不可泳思是也注晏子春秋曰者晏子名嬰字平仲相齊景公孔子稱善與人交者也著書謂之晏子春秋云
景公蓄勇士公孫接田開疆古冶子事景公以勇力搏虎聞晏子晨超三子者不起晏子見公請去之公乃使
人餽之二桃令三子計功而食公孫接曰接一搏特猏再搏乳虎苦接之功可以食桃而毋與人同矣援桃而
起田開疆曰吾伏兵却三軍者再若開疆之功可以食桃而毋與人同矣援桃而起古冶子曰吾嘗從君濟於
河黿街左驂以入砥柱之中流當是時也冶少不能㳺潛行逆流百步順流九里得黿而殺之左操馬尾右挈
黿頭鶴躍而出津人皆曰河伯也冶視之則大黿之首也若冶之功可以食桃而毋與人同矣二子恥功不逮
而自殺古冶子亦自殺是其所引之文也以證潛行為泳之事也但彼作九里此作七里蓋傳寫誤或所見本
異也)

　　汎汎楊舟紼縭維之紼􁊜也注􁊜索縭緌也注緌繫音
義(汎孚劍反紼本或作綍又作紱同甫勿反縭力知反下同􁊜本或作繂字同音律索悉各反緌如誰反)
疏(汎汎揚舟紼縭維之此詩小雅采菽篇文也云紼􁊜也縭緌也此釋詩紼縭之義也李廵云􁊜竹為索所
以維持舟者郭云緌繫孫炎云舟止繫之於樹本戾竹為大索然則紼訓為􁊜􁊜是絙縭訓為緌緌又為繫正
謂舟之止息以絙繫而維持之也)

　　天子造舟注比舩為橋諸侯維舟注維連四舩大夫方
舟注併兩舩士特舟注單舩庶人乘泭注併木以渡音
義(造草報反廣雅作艁音同又造舟為浮梁謂比舟舩造作橋梁或作皁案説文艁古文造也郭圖云天子
並七舩諸侯四大夫二士一方音舫或作舫又音方併步丁反特大得反本或作犆同泭音桴)疏(此釋尊卑
橋舩之異制也云天子造舟者詩大雅大明云造舟為梁是也言造舟者比舩於水加板於上即今之浮橋故
杜預云造舟為梁則河橋之謂也維舟以下則水上浮而行但舩有多少為等差耳云庶人乘泭者詩漢廣云
江之永矣不可方思毛傳云方泭也釋言云舩泭郭注云水中篺筏論語曰乘桴浮于海注云桴編竹木大曰
栰小曰桴是也桴泭音義同)

　　水注川曰谿注谿曰谷注谷曰溝注溝曰澮注澮曰瀆
注此皆道水轉相灌注所入之處名音義(注之樹反下同谿苦兮反
澮古外反灌古亂反處昌預反)疏(郭云轉相灌注者蓋以川瀆皆水之大者也虞書云濬畎澮距川下云江
河淮濟為四瀆是也今若言水注川曰谿謂水之注入川者名谿則注入溝者名澮溝小如澮豈能容乎若言
注溝曰澮謂注溝水入之名澮則注川水入之者名谿杜預云谿亦澗也豈能容受川乎然則水注川曰谿是
澗谿之水注入川也故李廵云水出於山入於川曰谿注谿曰谷謂山谷中水注入澗谿也注谷曰溝此以下
與上不類謂山谷中水無澗谿者注入平地之溝蒲廣深四尺注之澮廣二尋深二仞曰澮謂注溝水入之者
名澮注澮水入之者名瀆故注云轉相灌注也灌貫同)

　　逆流而上曰泝洄順流而下曰泝游注皆見詩音義(泝蘇
故反詩作遡洄胡恢反游音由)疏(案詩秦風蒹葭云遡洄從之道沮且長遡遊從之宛在水中央是也孫炎
曰逆渡者逆流也順渡者順流也然則逆順流皆謂渡水有逆順也)

　　正絶流曰亂注直横流也書曰亂于河疏(正直也謂横絶其流而直
波名曰亂注書曰亂于河案禹貢梁州云入于渭亂于河孔安國云越沔而北入渭浮東渡河而還帝都曰所
治以帝都在河之東故直横渡河而還帝都也彼孔氏引此文故以為證也)

　　江河淮濟為四瀆四瀆者發源注海者也音義(江出蜀郡岷山
河出崑崙山或云出積石淮出南陽平氏縣胎簪山亦云出桐柏山濟子禮反出河東垣縣王屋山或云出河
内溫西北平地瀆徒木反廣雅云江貢也河何也淮均也濟濟也)疏(案白虎通云瀆者何謂濁中國垢濁
發源東注海其功著大稱瀆也案禹貢云導河積石至于龍門南至于華隂東至于底柱又東至于孟津東過
洛汭至于大伾北過洚水至于大陸又北播為九河同為逆河入于海岷山導江東别為沱又東至于澧過九
江至於東陵東迤北㑹為匯東為中江入于海導沇水東流為濟入于河溢為滎東出于陶丘北又東至于菏
又東北㑹于汶又北東入于海導淮自桐柏東㑹于泗沂東入于海是發源注海者也)

　　水泉疏(題上事也下皆倣此)

　　水中可居者曰洲小洲曰陼小渚曰沚小沚曰坻人所
為為潏注人力所作音義(洲音州陼字又作渚章汝反本或直云小洲曰渚沚音止
本或作洔音同又音市坻本或作墀同直基反本又作汦音同潏郭述決二音吕伯雍音同案郭圗水中自然
可居者為洲人亦於水中作洲而小不可止住者名潏水中地也)疏(此一叚釋水中之地名也故下題云
水中案李廵云四方皆有水中央獨可居但大小異其名耳若人所作者則名潏周南云在河之洲召南云江
有渚采蘩云于沼于沚秦風蒹葭云宛在水中坻是其所出之文也)

　　水中

　　河出崑崙虚色白注山海經曰河出崑崙西北隅虚山
下基也所渠并千七百一川色黄注潛流地中汨潄沙
壤所受渠多衆水溷淆宜其濁黄百里一小曲千里一
曲一直注公羊傳曰河曲流河千里一曲一直音義(崑古
門反崙力門反虚去魚反本亦作墟色白李云河水始出其色白也孫云崑崙山名也墟者山下之地白者西
方之色也郭云山海經曰河出崑崙西北隅虚山下基也發源處髙激峻湊故水色白也郭音義云禹本紀及
山海經皆云河出崑崙山漢書曰張騫使西域窮河源其山多玉石而不見崑崙也世人皆以此疑河不出崑
崙案山海經曰東望泑澤河水之所潛也其源渾渾泡泡又云敦夢之水注於泑澤出乎崑崙之西北隅實惟
河源也西域傳又云河有而源一出葱嶺山一出于闐于闐在南山下其河北流與葱嶺之河合東注鹽澤鹽
澤一名蒲昌海去玉門陽關三百餘里輪廣三四百里其水停冬夏不増减皆以為潛行地下而南出於積石
山而為中國河云然則河出崑崙便潛行地下至葱嶺及于闐又分流岐出也張騫所見蓋謂此矣其去崑崙
里數逺近所未得而詳也泑澤即鹽澤也泑音於紏反闐徒偏反圖讚云崑崙三層號曰天柱實惟河源水之
靈府是也隅又作嵎堣同音魚吁反一川色黄李云水流而分交錯相穿故曰川也孫云所受渠多轉流溷濁
故色黄郭云潛流地中汨潄沙壤所受渠多衆水溷淆宜其濁黄汨于筆反流水也方言云遥疾行也字林云
水聲急也潄色救反溷户本反又户困反謂雜亂字或作渾同淆户交反本亦作濁小曲一曲一直李云水勢
小曲乃大直也故曰小曲水隂節每一曲一直通無極也故曰千里一曲一直郭云公羊傳云河曲流河千里
一曲一直是也)疏(此釋河源所自及逺近曲直之勢故下題云河曲云河出崑崙虛色白者崑崙山名虚山
下基也言河源出於崑崙山下之基其初纎微源髙激湊故水色白也云所渠并千七百謂所受之渠并計凡
有一千七百也云一川色黄者以其所受渠多沙瀼溷淆故為一川而水色黄也云百里一小曲千里一曲一
直者此河自然之勢也故謂之河曲案海内西經云帝之下都崑崙之虚方八百里髙萬仞河水出東北隅以
行其北西南又入渤海又出海外即西北而北入禹所導積石山又北山經云敦夢山敦夢水出焉西注泑澤
出乎崑崙東北隅實惟河源郭注云即河出崑崙虚也今注云西北者盖所見本異或傳寫誤云潛流地中者
案漢書西域傳云河有兩源一出葱嶺一出于闐于闐在南山下其河北流與葱嶺河合東注蒲昌海蒲昌海
一名鹽澤者去玉門陽關三百餘里廣三四百里其水停居冬夏不増减皆以為潛行地下南出積石為中國
河又山海經云不周山東望泑澤河水之所潛也其源渾渾泡泡郭注云河出崑崙潛行地下至葱嶺山于闐
國復分流岐出合而東流注泑澤又復潛行南出于積石而為中國河泑澤一名蒲昌海潛行渾渾泡泡水濆
涌之貌是潛行地中也説文云汨水流也溷濁也淆雜亂也言水流潄其沙壤所受之渠又多衆水溷濁雜亂
所以宜其水濁且黄也注云公羊傳曰者此文十二年傳文也案彼經云晉人秦人戰于河曲傳云曷為以水
地河曲疏矣河千里而一曲也言其河曲之地疏濶故可戰也引之證河必千里一曲一直之義然此注以疏
為流又加一直字誤也)

　　河曲

　　徒駭注今在成平縣義所未聞太史注今所在未詳馬
頰注河勢上廣下狹狀如馬頰覆鬴注水中可居住而
有狀如覆釡胡蘇注東莞縣今有胡蘇亭其義未詳簡
注水道簡易絜注水多約絜鉤盤注水曲如鉤流盤桓
也鬲津注水多阨狹可隔以為津而横渡音義(徒駭李云禹疏
九河以徒衆起故曰徒駭孫云禹疏九河此河功難衆懼不成故曰徒駭太謝音泰李孫云禹大使徒衆於此
通水故曰太史或云太史者史官記事之處狹胡夾反覆孚腹反鬴郭云古釡字胡蘇李云其水下流故曰胡
蘇胡下蘇流也孫云水流多散胡蘇然也簡古限反李孫並云河水深而簡大也易以豉反絜户結反又苦八
反李云河水多山石之苦故曰絜絜苦也或音呼節反又音結鈎古侯反盤李本作股云水曲如鈎折如人股
故曰鈎股鬲音革施力的反與今注不同津李云河水狹小可隔以為津故曰鬲津阨於懈反隔音革)疏
(案禹貢云九河既導故此釋其名下即題云九河也李廵曰徒駭者禹疏九河以徒衆起故曰徒駭太史禹大
使徒泉通其水道故曰太史馬頰河勢上廣下狹狀如馬頰也覆釡水中多渚往往而處形如覆釡胡蘇其水
下流故曰胡蘇胡下也蘇流也簡大也河水深而大也絜言河水多山石治之苦絜絜苦也鉤盤言河水曲如
鉤屈折如盤也鬲津河水狹小可鬲以為津也孫炎曰徒駭禹疏九河用功雖廣衆懼不成故曰徒駭胡蘇水
流多散胡蘇然其餘同李廵郭云徒駭今在成平縣東莞縣今有胡蘇亭馬頰覆鬴鬲津之名同李廵郭云絜
水多約絜鉤盤水曲如鉤流盤桓也餘名皆云其義未詳計禹疏九河云復其故道名應先有不宜徒駭太史
因禹立名此郭氏所以未詳也或九河雖舊有至禹治水更别立名即此所云是也漢書溝洫志成帝時河隄
都尉許商上書曰古記九河之名有徒駭胡蘇鬲津今見在成平東光鬲縣界中自鬲津以北至徒駭其間相
去二百餘里是知九河所在徒駭最北鬲津最南蓋徒駭是河之本道東出分為八枝也許商上言三河下言
三縣則徒駭在成平胡蘇在東光鬲津在鬲縣其餘不復知也此九河之次從北而南既知三河之處則其餘
六者大史馬頰覆釡在東光之北成平之南簡絜鉤盤在東光之南鬲縣之北也其河填塞時冇故道鄭𤣥云
周時齊桓公塞之同為一河今河間弓髙以東至平原鬲津往往有其遺處春秋緯寳乾圖云移河為界在齊
吕填閼八流以自廣鄭𤣥蓋據此文為齊桓公塞之也言閼八流拓境則塞其東流八枝并使歸於徒駭也此
九河之名義也案胡蘇在東光定本注作東莞莞當作光字之誤也)

　　九河音義(案禹貢在兖州界郭云徒駭今在成平縣胡蘇在東莞縣鬲津今皆為縣
屬平原郡周時齊桓公塞九河并為一自鬲津以北至徒駭二百餘里渤海東莞成平平原河
間弓髙以東往往有其處焉)

　　從釋地已下至九河皆禹所名也疏(謂釋地以下凡四篇其中五嶽四瀆
及諸山川丘陵之名皆禹所制也然山川等名其來尚矣治水之後更復改新言此名是禹所制非禹始為名
之也)


　　爾雅注疏卷七

　　爾雅注疏卷七考證

　　釋山第十一

　　多大石礐注多盤石○陸本盤作磐

　　山上有水埒注有停泉○陸本停作渟

　　釋水第十二

　　沃泉縣出縣出下出也○石經作懸出

　　潬沙出注今河中呼水中沙堆為潬○鄭樵曰今錢塘
亦有此語

　　歸異出同流肥○鄭樵本作歸異出同肥無流字
河水清且瀾漪大波為瀾注言渙瀾○陸本瀾作灡
直波為徑○陸本徑作俓

　　庶人乘泭○鄭樵曰泭與桴同據此亦書生牽於禮制
之過夫梁航本為渡水設也不過隨其濶狹淺深之
施不可士特舟過廣渡則不敢往諸侯維舟遇尋文
之水則不復行寧有此理乎(臣照)按鄭樵之言砭迂
儒拘牽之疢誠可快意然未悉古人之㫖也造舟為
梁本始于文王之迎太姒而後遂以為天子之禮猶
漢髙微時冠竹皮冠而後遂以為劉氏冠也既天子
造舟則諸侯之舟可四而不得造舟矣諸侯四則大
夫二而士一矣士雖特舟乎若有徒杠輿梁則逕渡
矣何用舟為諸侯維舟遇尋文之水則特舟可乘泭
亦可也禮以多少為差者上可用下下不得用上寧
獨舟然乎庶人乘桴孔子從大夫之後而思乘桴浮
于海蓋欲自處于庶人而之荆蠻之國即子欲居九
夷之意豈真蹈海而死乎愈可以徵庶人乘泭之為
周制也

　　鉤盤○陸本盤作般





　　爾雅注疏卷七考證

　　欽定四庫全書

　　爾雅注疏卷八(原目卷下)

　　晉郭璞注　唐陸徳明音義　宋邢昺疏

　　釋草第十三音義(草亦作艸說文云百卉也從二􁁉􁁉讀若徹象草木初生)疏(草說
文作艸𨽻變作廾七老切百卉也又曰象野草莽蒼之形說文别有草字自保切云草斗櫟實也一曰象
斗子徐鍇曰今俗以此為廾木之草别作皁字為黑色之皁案櫟實可以染帛為黑色故曰草通用為草
棧字然則此篇辨百卉之名見於經傳者當為草木之草故云釋草)

　　蒮山韭茖山蔥葝山䪥蒚山蒜注今山中多有此菜皆
如人家所種者茖蔥細莖大葉音義(蒮羊六反韭居有反說文云菜名也
一種而長乆故曰韮象形在一之上一地也茖古百反葱本反作䓗音聰葝字又作􁓺巨盈反䪥户界反又作
薤說文云菜也菜似韭故從韭也蒚力的反蒜西亂反說文云葷菜也一本云菜之美者雲夢之葷菜種之用
反莖户耕反或作英)疏(此辨四種菜生山中與人家所種者異名也韭說文云菜名一種而久者故謂之韭
象形在一之上一地也生山中者名蒮韓詩云六月食鬰及藿是也蔥說文云菜名生山中者名茖細莖大葉
者是也䪥說文云菜也葉似韭生山中者名葝蒜說文云葷菜也一云菜之美者雲夢之葷菜生山中者名蒚)
薜山蘄注廣雅曰山蘄當歸當歸今似蘄而粗大音義
(薜方奭反郭布革反蘄古芹字巨斤反)疏(說文云蘄草也生山中者一名薜一名山蘄色白者名白蘄下
文薜白蘄是也生平地即名蘄案廣雅張揖撰以廣爾雅之闕漏也曰山蘄當歸者言即今藥草當歸案本草
當歸不言名薜及山蘄是即以時驗而言也故郭云今似蘄而粗大言似平地蘄而差粗大耳)

　　椵木槿櫬木槿注别二名也似李樹華朝生夕隕可食
或呼日及亦曰王蒸音義(椵徒亂反槿音謹下同櫬楚靳反本又作藽别彼列反下
放此隕于敏反日人逸反蒸之仍反)疏(此别椵櫬是木槿之二名也某氏云别二名也其樹如李其華朝生
暮落與草同氣故在草中鄭風云顔如舜華陸璣疏云舜一名木槿一名櫬一名椵齊魯之間謂之王蒸今朝
生暮落者是也郭氏云可食亦呼日及五月始華故月令仲夏云木槿榮)

　　术山薊注本草云术一名山薊今术似薊而生山中楊
枹薊注似薊而肥大今呼之馬薊音義(术徒律反本或作􁌻薊古帝反
下同案本草术一名山薊一名山連一名山薑廣雅云术薑也枹沈音孚又音浮又音包)疏(此辨薊生山中
及平地者名也生平地者即名薊生山中者一名术本草云一名山薊一名山薑一名山連陶注云有兩種白
术葉大有毛甜而少膏赤术葉細小苦而多膏是也其生平地而肥大於衆者名楊枹薊今呼之馬薊)
葥王蔧注王帚也似藜其樹可以為掃彗江東呼之曰
落帚音義(葥音箭一音子淺反說文作湔同蔧息遂囚銳二反掃素報反下同帚之有反)疏(此即
藜之科大為樹可以作掃蔧者一名葥一名王蔧一名王帚江東呼落帚)

　　菉王芻注菉蓐也今呼鴟脚莎音義(菉力辱反芻楚俱反本又作蒭蓐音
辱鴟尺之反莎素和反)疏(舍人云菉一名王芻某氏云菉鹿蓐也郭云蓐也今呼鴟脚莎詩衛風云瞻彼
淇澳菉竹猗猗是也)

　　拜蔏藋注蔏藋亦似藜音義(蔏音商藋徒弔反說文廣雅皆云堇也)疏(此亦
似藜而葉大者名拜一名蔏藋莊子云藜藋柱宇是也)

　　蘩皤蒿注白蒿蒿菣注今人呼青蒿香中炙啖者為菣
蔚牡菣注無子者音義(蘩音煩皤白波反白也蒿好高反菣本亦作􁁊去刃反讀者或
作苦見反炙之亦反啖徒覽反說文云噍也廣雅云食也蔚於貴反下同牡亡后反)疏(此辨蒿色及有子無
子者之異名也詩召南云于以采蘩于沼于沚毛傳云蘩皤蒿也郭氏云白蒿然則皤猶白也本草云白蒿唐
本注云此蒿葉粗於青蒿從初生至枯白於衆蒿欲似艾者所在有之又云葉似艾葉上有白毛粗澀俗呼蓬
蒿可以為葅故詩箋云以豆薦蘩葅陸璣云凡艾白色為皤蒿今白蒿春始生及秋香美可生食又可蒸一名
游胡北海人謂之旁勃故大戴禮夏小正傳曰蘩由胡由胡旁勃也是蒿一名菣詩小雅鹿鳴云食野之蒿陸
璣云蒿青蒿也荆豫之間汝南汝陰皆云菣孫炎云荆楚之間謂蒿為菣郭云今人呼青蒿香中炙啖者為菣
是也蔚即蒿之雄無子者故云牡菣舍人曰蔚一名牡菣詩蓼莪云匪莪伊蔚陸璣云牡蒿也三月始生七月
華華似胡麻華而紫赤八月為角角似小豆角銳而長一名馬新蒿是也)

　　齧彫蓬薦黍蓬注别蓬種類音義(齧魚結反彫一遼反蓬歩公反薦作見反
孫李本作􁀔沈平兆反黍音著種之勇反)疏(此别蓬種類也説文云蓬蒿也草之不理者也種類非一故有
齧彫蓬薦黍蓬詩召南騶虞云彼茁者蓬月令云藜莠蓬蒿竝興是也)

　　􁆎䑕莞注亦莞屬也纖細似龍須可以為席蜀中出好
者音義(􁆎方寐反又方弭反莞謝音官施音丸)疏(莞屬也說文云莞草可以為席此􁆎一名鼠莞
纖細似龍須亦可以為席蜀中出好者)

　　葝䑕尾注可以染皁音義(葝巨盈反皁音造)疏(可以染皁草也一名葝一名䑕
尾本草有白華者有赤華者又一名陵翹陶注云田野甚多人採作滋染皁草是也)

　　菥蓂大薺注薺葉細俗呼之曰老薺音義(菥思歴反蓂亡歴反薺齊
禮反)疏(菥蓂一名大薺俗呼老薺似薺而葉細本草又名薎菥一名太蕺一名馬辛是也)

　　蒤虎杖注似紅草而麄大有細刺可以染赤音義(蒤大奴反
刺七賜反下同)疏(蒤一名虎杖注云似紅草而粗大有細刺可以染赤陶注本草云田野甚多狀如大馬蓼
莖班而葉圓是也)

　　盂狼尾注似茅今人亦以覆屋音義(狼音郎茅亡交反覆音副)疏(草似
茅者一名盂一名狼尾今人亦以覆屋)

　　瓠棲瓣注瓠中瓣也詩云齒如瓠棲音義(瓠户故反舍人本又作觚
釋云瓠也棲詩作犀音西瓣苻莧苻閑二反謝力見反郭云瓠中瓣也字林云瓜中實也父莧反)疏(瓣瓠
中瓣也一名瓠棲人之齒美者似之故詩衛風碩人美莊姜云齒如瓠棲是也今詩文作犀)

　　茹藘茅蒐注今之蒨也可以染絳音義(茹音如字亦作蕠藘力居反蒐
色留反蒨本或作茜七見反)疏(今染絳蒨也一名茹藘一名茅蒐詩鄭風云茹藘在阪陸璣云一名地血
齊人謂之茜徐州人謂之牛蔓即今之蒨草是也)

　　果臝之實栝樓注今齊人呼之為天瓜音義(臝力果反栝本或作
䒷古活反樓本或作蔞力侯反本草栝樓一名地樓一名天瓜一名澤姑一名果臝實一名黄瓜陶𢎞景注云
出近道藤生狀似土瓜而葉有义實中人今以雜作手膏用也根入土六七尺大二三圍者服食亦用之)疏
(果臝之草其實名栝樓實即子也故李廵云栝樓子名也郭云今齊人謂之天瓜本草云栝樓葉似瓜葉形兩
兩相値蔓延青黑色六月華七月實如瓜瓣是也)

　　荼苦菜注詩曰誰謂荼苦苦菜可食音義(荼音徒說文同案詩云誰
謂荼苦大雅云堇荼如飴本草云苦菜一名荼草一名選生益州川谷名醫别錄云一名游冬生山陵道旁冬
不死月令孟夏之月苦菜秀易通卦驗𤣥圖云苦菜生於寒秋經冬歴春得夏乃成今苦菜正如此處處皆有
葉似苦苣亦甚食但苦耳今在釋草篇本草為菜上品陶𢎞景乃疑是茗失之矣釋木篇有檟苦荼乃是茗耳)
疏(此味苦可食之菜一名荼一名苦菜本草一名荼草一名選一名游冬案易緯通卦驗𤣥圖云苦菜生於
寒秋經冬歴春乃成月令孟夏苦菜秀是也葉似苦苣而細斷之有白汁花黃似菊堪食但苦耳注云詩曰誰
謂荼苦邶風谷風篇文也)

　　萑蓷注今茺蔚也葉似荏方莖白華華生節間又名益
母廣雅云音義(萑音佳蓷他回反或音推郭云茺蔚也本草茺蔚子一名益母一名大札一名
益明一名貞蔚陶𢎞景云處處生葉如荏方莖子細長三楞白華華生節間茺音充蔚音尉荏而甚反)疏
(萑一名蓷李廵曰臭穢草也郭云今茺蔚也廣雅名益母葉似荏方莖白華華生節間詩王風云中谷有蓷陸
璣云舊說及魏博士濟陰周元明皆云菴蔄是也韓詩及三蒼說悉云益母故曾子見益母而感案本草茺蔚
一名益母故劉歆曰蓷臭穢即茺蔚也)

　　虉綬注小草有雜色似綬音義(虉又作鷊五歴反郭音五革反綬音受)疏
(虉者雜色如綬文之草也詩陳風云邛有㫖虉陸璣疏云虉五色作綬故曰綬草是也)

　　粢稷注今江東人呼粟為粢音義(粢音咨左傳云粢食不鑿杜注云黍稷曰
粢郭云今江東人呼粟為粢陶注本草云白糧粟或呼為粢音緇字林云黏稷也今苗及穀似粟稷本草云稷
米味甘無毒益氣補不足陶注云不識書多云稷恐與黍相似詩黍稷稻梁禾麻菽麥此八穀世人莫能證辨
如此穀稼米不能明而况芝英者乎汜勝之種殖書無稷案禮記云子卯稷食菜羹又云君沐梁大夫沐稷士
沐梁相承云稷粟也又郭注衆秫云黏粟而說文字林皆云黏稷今秫苗及穀全似粟唯色及黏為異又衆家
釋粢皆為粟知稷即粟也然本草稷米在下品别有粟米在中品又似二物)疏(左傳云粢食不鑿粢者稷
也曲禮云稷曰明粢是也郭云今江東人呼粟為粢然則粢也稷也粟也正是一物而本草稷米在下品别有
粟米在中品又似二物故先儒甚疑焉)

　　衆秫注謂黏粟也音義(衆音終秫音述郭云黏粟也說文云稷之黏者字林亦云黏稷
本草云秫米味甘微寒主止寒熱利大腸治漆創案江東人皆呼稻米為秫米嚼稻米以治漆創亦驗然北間
自有秫穀全與粟相似米黏北人用之釀酒其莖稈似禾而麤大也黏女廉反字林云相著)疏(衆一名秫
謂黏粟也說文云稷之黏者也與穀相似米黏北人用之釀酒其莖稈似禾而麄大者是也)

　　戎叔謂之荏菽注即胡豆也音義(菽舒育反荏而甚反)疏(戎叔一名荏菽
孫炎云大豆也詩大雅生民蓺之荏菽荏菽斾斾鄭箋亦以為大豆樊光舍人李廵郭氏皆云今以為胡豆郭
氏云春秋齊侯來獻戎捷穀梁傳曰戎菽也管子亦云北伐山戎出冬蔥及戎菽布之天下今之胡豆是也案
此戎菽皆為大豆注榖梁者亦以為大豆也郭氏等以戎胡俱是夷名故以戎菽為胡豆也)

　　卉草注百草總名音義(卉虚謂反總子孔反)疏(别二名也百卉猶百草也詩小雅云
百卉具腓是也)

　　□雀卉注未詳蘥雀麥注即燕麥也音義(萒悅轉反又古本反蘥予
若反麥亡革反燕烏見反)疏(蘥一名雀麥一名燕麥本草云生故墟野林下苗似小麥而弱實似穬麥而細
在處亦有之是也)

　　蘹烏薞萰菟荄蘩菟蒵注皆未詳蔩菟瓜注菟瓜似土
瓜音義(蘹户怪反薞西存反萰音練菟音兔荄古來反一音皆蘩音煩蒵音兮蔩羊善反又弋仁反)
疏(菟瓜一名蔩苗及實似土瓜土瓜者即王瓜也月令王瓜生是也)

　　茢薽豕首注本草古彘顱一名蟾蜍蘭今江東呼豨首
可以煼蠶蛹音義(茢音列薽音眞豕傷氏反彘音滯蟾音占豨虚豈反煼字或作􁓻□炒􁓼
□㷅七字竝音初卯反三蒼云熬也說文云火乾物也蠶雜南反蛹音勇)疏(茢薽藥草名一名豕首一名彘
顱一名蟾蜍蘭一名天名精一名麥句薑一名蝦蟇藍一名天門精一名玉門精别錄一名天蔓菁南人名為
地菘味甘辛故有薑稱狀如藍故名蝦蟇藍香似蘭故名蟾蜍蘭郭云江東呼豨首可以煼蠶蛹者三蒼云煼
熬也)

　　荓馬帚注似蓍可以為掃彗音義(荓音瓶帚之酉反蓍音尸說文云蒿屬也
生千歲三百莖埽蘇早反)疏(荓草似蓍者今俗謂蓍荓可以為掃彗故一名馬帚注似蓍說文云蓍蒿屬也
生千歳三百莖可以為卜策白虎通云此天地之間壽考物也故問之是也)

　　藱懷羊注未詳茭牛蘄注今馬蘄葉細銳似芹亦可食
音義(藱胡罪反茭郭胡卯反又音交或尸交反蘄音芹)疏(似芹可食菜也而葉細銳一名茭一名牛
蘄一名馬蘄子入藥用本草注云生水澤中苗似鬼鍼□菜等花青白色子黄黑色似防風子是也)
葖蘆萉注萉宜為菔蘆菔蕪菁屬紫花大根俗呼雹葖
音義(葖孫郭竝他忽反施徒忽反蘆郭音力何反謝力吳反萉郭音菔蒲北反蕪音無本或作蔓音萬菁
音精又子丁反雹步角反)疏(紫花菘也俗呼溫菘似蕪菁大根一名葖俗呼雹葖一名蘆菔今謂之蘿蔔是
也)

　　淔灌注未詳苬芝注芝一歲三華瑞草音義(淔恥力反聲類云淔
灌苬芝也苬沈顧音祥由反謝音由芝音之瑞草也)疏(瑞草名也一歲三華一名苬一名芝論衡云芝生於
土土氣和故芝草生瑞命禮曰王者仁慈則芝草生是也)

　　筍竹萌注初生者音義(筍息尹反竹初生也萌亡耕反)疏(孫炎曰竹初萌生謂之筍
凡草木初生謂之萌筍則竹之初生者故曰筍竹萌也可以為菜殽詩大雅韓奕云其􁎐維何維筍及蒲蔌則
菜殽也)

　　蕩竹注竹别名儀禮曰簜在建鼓之間謂簫管之屬音
義(簜徒朗反說文云大竹也尚書云篠簜既敷是也本或作□音同案說文□大作筩也字林他莽反)疏
(簜則竹之别名李廵曰竹節相去一丈曰蕩孫炎曰竹闊節者曰簜禹貢蓧簜既敷孔安國云簜大竹郭氏云
竹别名無大小之異故引禮經為證也注儀禮曰者大射禮文也案彼云樂人宿縣西階之西頌磬東面其南
鐘皆南陳一建鼓在其南東鼓朔鼙在其北一建鼓在西階之東南面簜在建鼓之間鄭注云簜竹也謂笙簫
之屬倚於堂以笙簫之屬固非大竹故郭氏引之也鄭又云建猶樹也以木貫而載之樹之跗也故謂之建鼓
云謂簫管之屬者郭用鄭𤣥之說也)

　　莪蘿注今莪蒿也亦曰䕲蒿音義(莪五河反蘿力何反䕲良甚反廣雅云莪
蒿䕲蒿也)疏(舍人云莪一名蘿郭云今莪蒿也亦曰䕲蒿詩小雅云菁菁者莪陸璣云莪蒿也一名蘿蒿生
澤田漸洳之處葉似邪蒿而細科生三月中莖可生食又可蒸香美味頗似蔞蒿是也)

　　苨菧苨注薺苨音義(苨奴禮反菧丁禮反)疏(苨一名菧苨郭云薺苨也本草薺苨陶注
云根莖都似人參而葉小異根味甜又别本注云根似桔梗以無心為異者是也)

　　絰履注未詳莕接余其葉苻注叢生水中葉圓在莖端
長短随水深淺江東食之亦呼莕音義(絰待節反莕音杏本亦作荇詩
云參差荇菜說文作䓷接如字說文作菨音同余羊如反本或作荼非)疏(莕菜一名接余其葉名苻郭云
叢生水中葉圓在莖端長短随水深淺江東食之亦呼為莕詩周南闗雎云參差荇菜是也荇與莕同陸璣疏
云接余白莖葉紫赤色正圓莖寸餘浮在水上根在水底與水深淺等大如釵股上青下白鬻其白莖以苦酒
浸之肥美可案酒)

　　白華野菅注菅茅屬詩曰白華菅兮音義(菅古顔反)疏(舍人云白
華一名野菅陸璣云菅似茅而滑澤無毛根下五寸中有白粉者柔韌宜為索漚乃尤善矣郭云菅茅屬此白
華亦是茅之類也漚之柔韌異其名謂之為菅因謂在野未漚者為野菅耳詩小雅云白華菅兮是也)
薜白蘄注即上山蘄菲芴注即土瓜也音義(薜方麥反蘄巨斤反
菲芳尾反芴音物)疏(一名芴郭云土瓜也孫炎曰葍類也詩谷風云采葑采菲陸璣云菲似葍莖粗葉厚
而長有毛三月中蒸鬻為茹甘美可作羹幽州人謂之芴爾雅又謂之蒠菜今河内人謂之宿菜案今爾雅菲
芴與蒠菜異郭注似是别草如陸之言又是二物某氏注爾雅二處皆引谷風詩即菲也芴也蒠菜也土瓜也
宿菜也五者一物其狀似葍而非葍故云葍類也)

　　葍䔰注大葉白華根如指正白可啖音義(葍方服反說文云亦名舜
楚謂之葍秦謂之□蔓地生而連花䔰音富)疏(葍一名䔰郭云大葉白華根如指正白可啖詩小雅云我
行其野言采其葍陸璣云幽州人謂之燕䔰其根正白可著熱灰中溫啖之饑荒之歲可蒸以禦饑也)
熒委萎注藥草也葉似竹大者如箭竿冇節葉狹而長
表白裏青根大如指長一二尺可啖音義(熒戸坰反萎謝於危反孫
人垂反郭音痿癖同案痿音人垂反字林云庳也韓信云痿人不忘起是也讀史漢者或於危反竿音幹又音
干或古但反)疏(藥草也一名熒一名委本草女萎萎蕤一名熒是也葉似竹大者如箭竿有節葉狹而長
表白裏青根大如指長一二尺可啖)

　　葋艼熒注未詳竹萹蓄注似小藜赤莖節好生道傍可
食又殺蟲音義(葋求于反艼天頂反又天丁反熒音迥又音螢竹本又作筑張六反萹匹善反
顧補殄匹緜二反蓄勑六反陶𢎞景云萹蓄亦呼為萹竹好呼報反蟲直中反)疏(李廵曰一物二名也孫炎
􁖈氏引詩衞風云菉竹猗猗郭云似小藜赤莖節好生道傍可食又殺蟲案陶隱居本草注云處處有布地而
生節間白華葉細緑人謂之萹竹煑汁與小兒飲療蚘蟲是也)

　　葴寒漿注今酸漿草江東呼曰苦葴音義(葴之金反寒何干反)疏
(葴一名寒漿郭云今酸漿草江東呼曰苦葴案本草酸漿一名醋漿陶注云處處人家多有葉亦可食子作房
房中有子如梅李大皆黄赤色)

　　薢茩芵茪注芵明也葉黄銳赤華實如山茱萸或曰䔖
也闗西謂之薢茩音義(薢郭音皆一音古買反茩古口反秦人名䔖曰薢茩廣雅云䔖
芰薢茩芵古穴反本亦作決茪古黄反茱常朱反萸羊朱反䔖字又作菱音陵)疏(藥草芵明也一
名芵光一名芵明郭云葉黄鋭赤華實如山茱萸陶注本草云葉如茳芒子形似馬蹄呼為馬蹄決明廣雅謂之羊躑躅
也或曰者案說文云䔖楚曰芰秦曰薢茩是也)

　　莁荑蔱蘠注一名白蕢音義(莁亡符反讀者或常制反又户耕反荑羊而反蔱所
黠反蘠在羊反蕢巨貴反)疏(莁荑一名蔱蘠郭云一名白蕢此草也案本草莁荑一名無姑一名□䕋唐本
注云爾雅莁荑一名蔱蘠今作□䕋字之誤也而在木部疑非是或者與草同氣○□音殿䕋音唐)
瓞瓝其紹瓞注俗呼瓝瓜為瓞紹者瓜蔓緒亦著子但
小如瓝音義(瓞大結反詩云緜緜瓜瓞瓝步角反字林作㼎云小瓜也紹市沼反蔓音萬著丁畧
反)疏(瓞一名瓝小瓜也紹繼也瓜之蔓紹緒先歳之瓜必小亦名瓞故云紹瓞詩大雅云緜緜瓜瓞舍人
曰瓞名瓝小瓜也紹繼謂瓞子漢中小瓜曰瓞孫炎曰瓞小瓜子如瓝其本子小紹先歳之瓜曰瓞然則瓜之
族類本有二種大者曰瓜小者曰瓞此則其種别也而瓜蔓近本之瓜必小於先歳之大瓜以其小如瓝故謂
之瓞瓞是瓝之别名故郭云俗呼瓝為瓞紹者瓜蔓緒亦著子但小如瓝)

　　芍鳧茈注生下田苗似龍須而細根如指頭黑色可食
音義(芍户孑反鳬音扶茈本又作□沈顧徂斯反謝徂咨反)疏(芍一名鳬茈郭云生下田中苗似龍
須而細根如指頭黑色可食今俗瀹而䰞之者是也)

　　蘱薡蕫注似蒲而細音義(蘱力愧反又力對反薡音頂蕫本或作董丁動反施音童)
疏(蘱一名薡蕫狀似蒲而細可為屩亦可綯以為索)

　　蕛苵注蕛似稗布地生穢草音義(蕛大兮反本又作稊莊子云道在稊稗是
也苵大結反稗蒲賣反字林云禾别名也)疏(蕛一名苵似稗之穢草也布生於地莊子曰道在蕛稗是亦有
米細小莊子又曰若蕛米之在太倉是也)

　　鉤芺注大如拇指中空莖頭有臺似薊初生可食音義
(鉤古侯反芺於表反又於老反拇音母薊音計)疏(薊類也一名鉤一名芺郭云大如拇指中空莖頭有臺似
薊初生可食說文云味苦江南食以下氣是也)

　　䪥鴻薈注即䪥菜也音義(䪥胡界反薈烏外反)疏(䪥葉似韭之菜也一名鴻薈本
草謂之菜芝是也)

　　蘇桂荏注蘇荏類故名桂荏疏(蘇荏類之草也以其味辛似荏一名桂荏陶注
本草云葉下紫色而氣甚香其無紫色不香似荏者名野蘇生池中者名水蘇一名雞蘇皆荏類也)
薔虞蓼注虞蓼澤蓼音義(薔師力反說文作薔云虞蓼也音色蓼音了)疏(薔一
名虞蓼即蓼之生水澤者也周頌良耜云以薅荼蓼毛傳云蓼水草是也)

　　蓧蓨注未詳虋赤苗注今之赤粱粟芑白苗注今之白
粱粟皆好穀秬黑黍注詩曰維秬維秠秠一稃二米注
此亦黑黍但中米異耳漢和帝時任城生黑黍或三四
實實二米得黍三斛八斗是音義(蓧他彫反蓨他的反虋詩作糜字林亡昆
反郭亡津反本亦作􁉘梁音良芑羌紀反秬音巨黒黍也或云今蜀黍也米白穀黑說文作□或作粔字秠孚
鄙反又孚丕反字林匹凡匹九夫九三反稃音敷本作殍□竝同任音壬)疏(案詩大雅生民云誕降嘉種維
秬維秠維糜維芑故此釋之也虋與糜音義同虋即嘉榖赤苗者郭云今之赤梁粟芑即嘉穀白苗者郭云今
之白粱粟皆好穀也李廵曰黒黍一名秬黍秬即黒黍之大名也秠是黑黍之中一稃有二米者别名之為秠
若然秬秠皆黒黍矣而春官鬯人注云釀秬為酒秬如黒黍一秠二米言如者以黒黍一米者多秬為正稱二
米則秬中之異故言如以明秬有二等也秬有二等則二米亦可為酒鬯人之注必言二米者以宗廟之祭唯
裸為重二米嘉異之物鬯酒宜當用之故以二米解鬯其實秬是大名故云釀秬為酒此云秠一稃二米鬯人
注云一秬二米文不同者鄭志答張逸云秠即皮其稃亦皮也爾雅重言以曉人然則秠稃古今語之異故鄭
引此文得以稃為秠也漢和帝時任城縣生黒黍或三四實實二米得黍三斛八斗是也)

　　稌稻注今沛國呼稌音義(稌待古反又他古反詩云豐年多黍多稌為酒為醴禮記
云牛宜稌羊宜黍本草云秔米主益氣止煩泄稻米主溫中令人多熱陶注云道家方藥有俱用稻米稉米此
則是兩物云稻米糠白如霜今江東無通呼稉米為稻米耳不知其色類復云何案說文云沛國謂稻為穤秔
稻屬也字林云穤黏稻也秔稻不黏者李登聲類亦以秔為不黏稻但江東人呼為稬字林曰稬乃亂反字林
作穤北人呼為穤稉與粳皆俗秔字也音庚今稉穤甚相類但黏與不黏耳依說文穤即稻也沛音貝國名)
疏(别二名也郭云今沛國呼稌詩周頌云豐年多黍多稌禮記内則云牛宜稌豳風七月云十月穫稻是一
物也案說文云沛國謂稻為糯秔稻屬也字林云糯黏稻也秔稻不黏者本草以粳米稻米為二物秔與粳古
今字然秔糯甚相類黏不黏為異耳依說文稌稻即糯也江東呼稬乃亂切)

　　葍藑茅注葍華有赤者為藑藑葍一種耳亦猶蔆苕華
黄白異名音義(葍音福藑巨營反又詳兖反種章勇反苕音條)疏(葍與藑茅一草也華白者
即名華華赤者别名藑茅故郭云亦猶蔆苕華黄白異名也)

　　臺夫須注鄭箋詩云臺可以為禦雨笠音義(臺字又作䑓同夫音
扶箋即田反禦音語笠音立)疏(舍人云臺一名夫須詩小雅云南山有臺陸璣云舊說夫須莎草也可以
為簔笠都人士云臺笠緇撮是也按箋者傳注之别名也以詩先有毛公作傳鄭𤣥釋其未備者字林云箋者
表也識也鄭以毛學審備遵暢厥㫖所以表明毛意記識其事故特稱箋也都人士箋云都人之士以臺皮為
笠此引其意非全文也)

　　藆藅注未詳莔貝母注根如小貝圓而白華葉似韭音
義(藆居輦反本亦作搴字藅音伐本又作罰莔亡庚反詩作蝱同本草云貝母一名空草一名藥實一名苦
華一名苦菜一名商草一名勤母)疏(藥草貝母一名莔郭云根如小貝圓而白華葉似韭詩鄘風載馳云
陟彼阿丘言采其蝱陸璣云蝱今藥草貝母也其葉如栝樓而細小其子在根下如芋子正白四方連累相著
有分解也本草一名空草陶注云出近道形似聚貝子故云貝母是也)

　　荍蚍衃注今荆葵也似葵紫色謝氏云小草多華少葉
葉又翹起音義(荍祁堯反或巨遶反蚍婢夷反郭音疕衃本又作芣又作􁇩房尤反郭芳九反)
疏(舍人云荍一名蚍􁇩郭云今荆葵也似葵紫色謝氏云小草多華少葉葉又翹起詩陳風云視爾如荍毛
傳云芘芣也陸璣云芘芣一名荆葵似蕪菁華紫綠色可食微苦是也)

　　艾冰臺注今艾蒿音義(艾五蓋反冰彼升反)疏(艾一名冰臺即今艾蒿也詩王風云
彼采艾兮是也)

　　蕇亭歴注實葉皆似芥一名狗薺廣雅云音義(蕇音典亭字或
作葶同歴字或作藶廣雅云狗薺大室亭歴也本草云一名大室一名大適丁歴反一名丁歴一名蕇今江東
人呼為公薺芥音界狗音苟)疏(蕇一名亭歴郭云實葉皆似芥廣雅又名狗薺本草一名丁歴一名大室
一名大適陶注云今近道亦有母則狗薺子細黄至苦是也)

　　苻鬼目注今江東有鬼目草莖似葛葉圓而毛子如耳
璫也赤色叢生音義(璫音當)疏(苻一名鬼目郭云今江東有鬼目草莖如葛葉圓而
毛子如耳璫也赤色叢生)

　　薜庾草注未詳蔜􁓽􁓾注今蘩􁓾也或曰雞腸草音義
(薜布麥反庾字或作□謝羊主反孫音臾蔜五高反􁓽字或作䕅謝先老反沈施所留反本草呼為蘩􁓾蘩音
煩􁓾字亦作縷力主反今蘩􁓾草)疏(蔜一名􁓽􁓾一名蘩􁓾一名雞腸草本草云蘩􁓾味辛陶注此菜人
以作羹唐本注云此即雞腸草也多生下濕坑渠之側人家園庭亦有此草是也)

　　離南活莌注草生江南高丈許大葉莖中有瓤正白零
陵人祖日貫之為樹音義(離力知反活胡闊反莌字或作□徒活反瓤女良反三蒼
云瓜中子也日人一反)疏(離南草也一名活莌山海經又名冠脫生江南高丈許大葉而肥莖中有瓤正
白者是也云零陵人祖日貫之為樹者祖且也貫事也言零陵郡人且日事之使科大若樹然也郭又注山海
經云零桂人植而日灌之以為樹然所未詳)

　　蘢天蘥須葑蓯注未詳蒡隱荵注似蘇有毛今江東呼
為隱荵藏以為葅亦可瀹食也音義(蘢郭音聾施音龍蘥餘若反葑方孔
反蓯音總蒡郭音彭又音旁荵音忍注同葅莊居反瀹餘若反字林云煮也本亦作汋音同後放此)疏(蒡蘇
類菜也一名隱荵郭云似蘇有毛今江東呼為隱荵藏以為葅亦可瀹食者瀹煑也)

　　莤蔓于注多生水中一名軒于江東呼莤音義(莤郭音由又音
酉蔓或作曼通音萬)疏(莤水草也一名蔓于郭云一名軒于江東呼莤)

　　蓾蔖注作履苴草音義(蓾音魯蔖施謝才古反郭才河采苦二反字林千古反苴將呂
反一云將慮反字苑云□苴履底)疏(蓾說文云蓾草也可以束一名蔖即蒯類也中作履底字苑云□苴
履底故云作履苴草也)

　　柱夫搖車注蔓生細葉紫華可食今俗呼曰翹搖車音
義(柱張縷反本或作拄同夫音扶或如字車尺蛇反又音居)疏(柱夫可食之草也一名摇車俗呼翹摇車
蔓生紫華華翹起摇動因名云)

　　出隧蘧蔬注蘧蔬似土菌生菰草中今江東啖之甜滑
音同氍㲣音義(隧音遂蘧郭音氍巨俱反謝音渠蔬郭音□山俱反謝音疎菌巨隕反菰音孤
廣雅云蔣也啖大敢反甜徒謙反滑乎八反氊之延反本亦作旃同氍音衢又音渠字又作瞿㲣所俱反又所
魚反)疏(菌類也一名出隧一名蘧蔬廣雅云朝生形如鬼蓋郭云似土菌生菰草中今江東啖之甜滑音同
氍㲣者說文云菰蔣也張揖云氍㲣毛席取其音同)

　　蘄茝蘪蕪注香草葉小如萎狀淮南子云似蛇牀山海
經曰臭如蘪蕪音義(蘄巨斤反茝昌改昌敗二反本草云白芷一名白茝蘪忘悲反蕪亡
符反本草蘪蕪一名薇蕪一名江蘺芎藭苗也陶注云葉似蛇牀而香萎於危反字林於偽反臭昌又反)疏
(芎藭苗也一名蘄茝一名蘪蕪本草一名薇蕪一名江蘺陶注云似蛇牀而香郭云香草葉小如萎狀者言如
萎蕤之狀也注淮南子云似蛇牀者案淮南子汜論篇云夫物之相類者世主之所亂惑也嫌疑肖像者衆人
所眩耀也故狠者類知而非知也愚者類君子而非君子也戇者類勇而非勇也使人相去也若玉之與石也
葵之與莧也則論人易矣夫亂人者若芎藭之與藁本蛇牀之與蘪蕪者許愼云此四者藥草臭味之相似惟
治病則力不同是也云山海經曰臭如蘪蕪者案西山經浮山有草曰薰草麻葉而方莖赤華而黒實臭如蘪
蕪可以止癘又天帝山有草其狀如葵其臭如蘪蕪曰杜衡可以走馬食之已癭是也臭香也言其香氣如蘪
蕪也)

　　茨蒺藜注布地蔓生細葉子有三角刺人見詩音義(茨徂
咨反或作薋同蒺音疾藜音梨案本草蒺䔧一名旁通一名屈人一名止行一名豺羽一名升推一名即梨一
名茨多生道上布地子及葉竝有刺狀如雞蓤刺七亦反見賢遍反後放此)疏(茨一名蒺藜郭云布地蔓
生細葉子有三角刺人見詩者案詩小雅云楚楚者茨是也)

　　蘮蒘竊衣注似芹可食子大如麥兩兩相合有毛著人
衣音義(蘮居例反郭巨例反蒘女居反竊音切芹音勤著直畧反)疏(蘮蒘一名竊衣郭云似芹可食
子大如麥兩兩相合有毛著人衣俗名鬼麥者也)

　　髦顚蕀注細葉有刺蔓生一名商棘廣雅云女木也音
義(髦音毛顚都年反蕀古力反)疏(髦一名顚蕀一名商蕀廣雅云女木也郭云細葉有刺蔓生)
雚芄蘭注雚芄蔓生斷之有白汁可啖音義(雚郭音灌謝音官沈
施音丸芄音桓蘭力丹反斷丁管反汁之什反)疏(雚一名是芄蘭郭云雚芄蔓生斷之有白汁可啖案如此
注則以雚芄一名蘭或傳寫誤芄衍字詩衛風云芄蘭之支陸璣云一名蘿藦幽州人謂之雀瓢)
􁓿莐藩注生山上葉如韭一曰蝭母音義(􁓿孫云古藫字徒南反說
文云或作蕁字莐字或作䒞音直林反藩甫煩反又音煩郭云一名蝭母本草謂之知母一名蚔母一名連母
一名野蓼一名地參一名水參一名貨母一名蝭母一名女雷一名女理一名兒草一名鹿列一名韭逢一名
兒踵一名東根一名水須一名莐藩一名􁓿陶注云形似菖蒲而柔潤葉至難死掘出隨生須枯燥乃止堪治
熱病亦主瘧疾)疏(藥草知母也一名􁓿一名莐藩郭云生山上葉似韭一名蝭母案本草此名之外更有十
餘名文多不載陶注云形似菖蒲而柔潤葉至難死掘出隨生須枯燥乃止也)

　　蕍蕮注今澤蕮音義(蕍羊朱反蕮本又作舄私夕反下同郭云今澤舄案本草云一名水
舄一名及瀉一名芒芋陶注云葉狹而長叢生淺水中仙經服食用之令人身輕能歩行水上)疏(蕍一名蕮
即藥草澤蕮也本草作澤瀉一名水瀉一名及瀉一名芒芋一名鵠瀉陶注云葉狹長叢生諸淺水中)
蔨鹿□其實莥注今鹿豆也葉似大豆根黄而香蔓延
生音義(蔨謝其隕反郭巨阮反施其免反沈巨轉反鹿力斛反□火郭反說文云菽之少也字又作藿
莥女久其久二反蔓音萬延以戰反)疏(蔨一名鹿□其實名莥郭云今鹿豆也葉似大豆根黄而香蔓延生
本草云味苦唐本注云此草所在有之苗似豌豆有蔓而長大人取以為菜亦微有豆氣名為鹿豆也)
薃侯莎其實媞注夏小正曰薃也者莎䔺媞者其實音
義(薃胡老反莎先禾反媞尼兮反夏音下正之盈反䔺弋埀徂規二反廣雅云蓆也又云地毛莎䔺也本或
作蓨他狄反)疏(薃即莎别名侯維也猶語辭也其實别名媞注夏小正者大戴禮之篇名本夏后氏著十
二月之候也漢九江太守戴德記之謂之大戴禮記其正月云媞薃薃也者莎䔺也媞也者其實也先言媞而
後言薃何也媞先見者也何以謂之小正以著名也案廣雅云地毛莎䔺也是䔺即莎也故云莎䔺)
莞苻蘺其上蒚注今西方人呼蒲為莞蒲蒚謂其頭臺
首也今江東謂之苻蘺西方亦名蒲中莖為蒚用之為
席音義(莞本或作□謝音官郭音桓字林音緩俗音闗蘺力知反本或作離蒚郭音翮又音歴)疏
(某氏曰本草云白蒲一名苻蘺楚謂之莞蒲其上臺别名蒚郭義具注詩小雅斯干云下莞上簟鄭箋云莞小
蒲也者以莞蒲一草之名而司几筵有莞筵蒲筵則有大小之異為席有精有粗故得為兩種席也)
荷芙蕖注别名芙蓉江東呼荷其莖茄其葉蕸其本蔤
注莖下白蒻在泥中者其華菡蓞注見詩其實蓮注蓮
謂房也其根藕其中的注蓮中子也的中薏注中心苦
音義(荷音河芙音苻本或作扶蕖音渠蓉音容莖戸耕反茄古牙反蕸字或作葭音遐又音加衆家竝無
此句唯郭有然就郭本中或復脫此一句亦竝闕讀蔤亡筆反蒻音若菡戸感反蓞字又作􁉬徒感反說文云
菡蓞花未𤼵也已𤼵名芙蓉張揖同亦曰芺蕖蓮力田反藕字亦作□同五口反案本草云一名水芝丹的丁
歴反又戸孑反或作菂同薏於力反)疏(李廵曰皆分别蓮莖華葉實之名芙蕖其總名也别名芙蓉江東呼
荷菡蓞蓮華也的蓮實也薏中心也郭璞曰蔤莖下白蒻在泥中者今江東人呼荷華為芙蓉北方人便以藕
為荷亦以蓮為荷蜀人以藕為茄或用其母為華名或用根子為母葉號此皆名相錯習俗傳誤失其正體者
也陸璣疏云蓮靑皮裏白子為的的中有靑為薏味甚苦故里語云苦如薏是也詩陳風云彼澤之陂有蒲與
荷又曰有蒲與蓮又曰有蒲菡蓞是也)

　　紅蘢古其大者蘬注俗呼紅草為蘢鼔語轉耳音義(蘢力
恭反又力公反蘬謝丘軌反郭巨龜反)疏(舍人曰紅名蘢古其大者名蘬詩鄭風云隰有游蘢毛云蘢紅
草也陸璣云一名馬蓼葉大而赤白色生水澤中高丈餘郭云俗呼紅草為蘢鼓語轉耳)

　　蒫薺實注薺子味甘音義(蒫才河反又子邪反)疏(本草云薺味甘人取其葉作菹
及羹亦佳詩谷風云誰謂荼苦其甘如薺其子别名蒫)

　　黂枲實注禮記曰苴麻之有黂音義(黂本或作蕡苻刃反或扶沸反枲息
似反苴七徐反下同)疏(枲麻也黂者即麻子名也故云黂枲實也注禮記曰苴麻之有黂者儀禮喪服傳文
也傳所以解經故亦謂之禮記也案喪服經云苴絰傳曰苴絰者麻之有黂者是也)

　　枲麻注别二名音義(别彼列反)疏(麻一名枲故注云别二名禹貢靑州云厥貢岱畎絲
枲是也)

　　須薞蕪注薞蕪似羊蹄葉細味酢可食音義(薞音孫酢七故反)
疏(案詩谷風云采葑采菲毛傳云葑須也先儒即以須葑蓯當之孫炎云須一名葑蓯今郭注上葑蓯云未
詳注此云薞蕪似羊蹄葉細味酢可食則郭意以毛云葑須者謂此薞蕪也坊記注云葑蔓菁也陳宋之間謂
之葑陸璣云葑蕪菁幽州人或謂之芥方言云蘴蕘蕪菁也陳楚謂之蘴齊魯謂之蕘闗西謂之蕪菁趙魏之
郊謂之大芥蘴與葑字雖異音實同則葑也須也蕪菁也蔓菁也薞蕪也蕘也芥也七者一物也)
菲蒠菜注菲草生下溼地似蕪菁華紫赤色可食音義
(菲孚匪反又音妃蒠音息本又作息)疏(菲一名蒠菜案詩谷風云采葑采菲毛傳云菲芴郭上注菲芴云土
瓜也注此云菲草生下溼地似蕪菁華紫赤色可食則是芴與蒠菜别草而某氏及陸璣以為一物非郭義也)
蕢赤莧注赤莧一名蕢今莧菜之赤莖者音義(蕢字亦作□巨
愧反又苦怪反莧閑辦反)

　　蘠蘼虋冬注門冬一名滿冬本草云音義(蘠音牆蘼亡彼反又作靡
同虋音門本皆作門郭云門俗字亦作􁉘字山海經云條谷山其草多芍藥虋冬郭云本草一名滿冬案本草
天門冬一名顚勒麥門冬秦名羊韭齊名愛韭楚名馬韭越名羊蓍一名禹葭一名禹餘糧葉如韭冬夏生無
名滿冬者)疏(藥草也一名蘠蘼一名虋冬案山海經云條谷山其草多芍藥虋冬郭注亦云本草一名滿冬
今檢本草有天門冬一名顚勒麥門冬秦名羊韭齊名愛韭楚名馬韭越名羊蓍一名禹葭一名禹餘糧無名
滿冬者蓋所見本異也虋門字異音同耳)

　　萹苻止注未詳濼貫衆注葉圓銳莖毛黑布地冬不死
一名貫渠廣雅云貫節音義(萹匹緜反濼郭舒若反孫餘若反貫古亂反衆音終
本草云貫衆一名貫節一名貫渠一名百頭一名虎卷一名萹苻一名伯藥一名藥藻所謂草鴟頭也爾雅萹
苻止郭云未詳本草乃是貫衆)疏(藥草名也一名濼一名貫衆本草云一名貫節一名貫渠一名百頭一名
虎卷一名萹苻一名伯萍一名藥藻此謂鴟頭陶注云葉如太蕨形色毛芒全似老鴟頭因名之郭氏云葉圓
銳莖毛黒布地冬不死一名貫渠廣雅名貫節)

　　莙牛薻注似薻葉大江東呼為馬薻音義(莙其隕反孫居筠反薻音
早)疏(莙一名牛薻江東呼馬薻薻之葉大者也詩召南云于以采藻左傳云蘋蘩薀藻之菜以此草好聚
生故言薀藻薀訓聚也毛傳云藻聚藻也陸璣云藻水草也生水底有二種其一種葉如雞蘇莖大如箸長四
五尺其一種莖大如釵股葉如蓬蒿謂之聚藻又云扶風人謂之藻聚為發聲也此二藻皆可食煑熟挼去腥
氣米麵糝蒸為茹嘉美揚州饑荒可以當穀食也)

　　蓫薚馬尾注廣雅曰馬尾蔏陸本草云别名薚今闗西
亦呼為薚江東為當陸音義(蓫他六反薚呂郭他羊反謝他唐反廣雅云馬尾蔏
陸也郭云江東呼為當陸一名薚根一名夜呼如人形者冇神蔏音商本亦作商)疏(藥草蔏陸也一名蓫
薚一名馬尾郭云廣雅曰馬尾薚陸本草云别名薚今闗西呼為薚江東為當陸案本草蔏陸一名薚根一名
夜呼不同者所見本異也今注云一名白昌一名當陸是也)

　　萍蓱注水中浮萍江東謂之薸其大者蘋注詩曰于以
采蘋音義(萍音平蓱音瓶薸郭音瓢婢遥反廣雅云藻蓱也蘋毗人反說文作薲)疏(舍人曰萍
一名蓱大者名蘋郭曰水中浮蓱江東謂之薸陸璣毛詩義疏云今水上浮萍是也其粗大者謂之蘋小者曰
蓱季春始生可糝蒸為茹又可苦酒淹以就酒注詩曰于以采蘋召南采蘋篇文也)

　　莃莬葵注頗似葵而小葉狀如黎有毛汋啖之滑音義
(莃虛祈反莬湯故反葵夬唯反汋以灼反)疏(莃一名莬葵郭云頗似葵小葉狀如藜有毛汋啖之滑者汋煑
也案本草唐本注云苗如石龍苪葉光澤花白似梅莖紫色煑汁極滑堪噉爾雅釋草一名莃所在平澤皆冇
田間人多識之是也)

　　芹楚葵注今水中芹菜疏(郭云今水中芹菜案本草云水芹一名水英陶注云二月
三月作英時可作葅及瀹食之又有渣芹可為生菜亦可生噉别本注云芹有兩種荻芹取根白色赤芹取莖
葉竝堪作葅及生菜是也○渣音樝)

　　藬牛蘈注今江東呼草為牛蘈者高尺餘許方莖葉長
而銳有穗穗間有華華紫縹色可淋以為飲音義(藬吐回反
蘈大回反穗音遂說文作采云禾成秀人所收也穗俗字廣雅云采䆃采也縹匹眇反又匹妙反字林云青白
色淋音林字林云以水沃也)疏(藬一名牛蘈詩小雅云言采其蓫鄭箋云蓫牛蘈郭云今江東呼草為牛
蘈者高尺餘許方莖葉長而銳有穗穗間有華華紫縹色可淋以為飲者字林云縹青白色淋以水沃也)
藚牛脣注毛詩傳曰水蕮也如藚斷寸寸有節拔之可
復音義(藚音續脣音脣蕮音昔)疏(李廵曰别二名郭云如續斷寸寸有節陸璣以為今澤蕮也郭
氏所不取詩魏風汾沮洳云彼分一曲言采其藚毛傳云藚水蕮是也)

　　苹藾蕭注今藾蒿也初生亦可食音義(苹皮英反藾力大反)疏(苹一
名藾蕭郭云今藾蒿也初生亦可食詩小雅云呦呦鹿鳴食野之苹陸璣云葉青白色莖似箸而輕肥始生香
可生食又可蒸食也)

　　連異翹注一名連苕又名連草本草云音義(翹字亦作翹祁饒反
本草連翹一名異翹一名軹一名蘭華一名折根一名三廉苕音條)疏(連一名異翹郭云一名連苕又名連
草本草云者案今本草連翹一名異翹一名蘭華一名析根一名軹一名三廉不同者所見本異也唐本注云
此物有兩種大翹小翹大翹葉狹長如水蘇花黄可愛生下濕地著子似椿實之未開者作房翹出衆草其小
翹生岡原之上葉花實皆似大翹而小細耳是也)

　　澤烏蘾注即上蘾也疏(即上蘾生於水澤者然形所未詳)

　　傅横目注一名結縷俗謂之鼓箏草音義(傅音付横如字胡彭反或
音黄縷本亦作􁓾力主反箏側耕反)疏(傅一名横目草蔓延生郭云一名結縷俗謂之鼔箏草是也)
釐蔓華注一名蒙華音義(釐力基反䝉亡公反)疏(釐一名蔓華郭云一名蒙華)
蓤蕨攗注蓤今水中芰音義(蓤字又作菱力矜反蕨居月反攗亡悲反孫居郡反
又居羣反芰巨義反字林云楚人名蓤曰芰)疏(蓤一名蕨攗郭云蓤今水中芰者字林云楚人名蓤曰芰
可食國語曰屈到嗜芰俗云蓤角是也)

　　大菊蘧麥注一名麥句薑即瞿麥音義(菊居六反蘧音渠或音劬字或
作遽音同麥字亦作麦郭云蘧麥一名麥句薑即瞿麥廣雅云茈萎麥句薑蘧麥本草瞿麥一名巨句麥一名
大菊一名大蘭陶注云一莖生細葉華紅紫赤可愛瞿求于反)疏(大菊一名蘧麥藥草也郭云一名麥句薑
即瞿麥廣雅云茈萎麥句薑瞿麥案本草云瞿麥一名巨句麥一名大菊一名大蘭陶注云今出近道一莖生
細葉花紅紫赤可愛子頗似麥故名瞿麥)

　　薜牡□注未詳葥山莓注今之木莓也實似藨莓而大
亦可食音義(薜彼麥反牡亡后反□子旦反葥子賤反莓音每又音梅後注同藨皮苗反又皮表
反)疏(山莓一名葥郭云今之木莓也實似藨莓而大亦可食藨莓說在下)

　　齧苦堇注今堇葵也葉似柳子如米汋食之滑音義(齧五
結反堇音謹汋以灼反)疏(齧一名苦堇可食之菜也郭云今堇葵也葉似桞子如米汋食之滑者本草唐
本注云此菜野生非人所種俗謂之莖菜葉似蕺花紫色者内則云堇荁枌榆是也本草云味甘此云苦者古
人語倒猶甘草謂之大苦也)

　　藫石衣注水苔也一名石髪江東食之或曰藫葉似䪥
而大生水底亦可食音義(藫徒南反苔徒來反或大之反郭云一名石髪水青衣也
底丁禮反)疏(藫一名石衣郭云水苔也一名石髪江東食之者案本草有陟釐别本注云此即石髪也色類
苔而麄澀為異郭又云或曰藫葉似䪥而大生水底亦可食者即本草海藻一名藫陳藏器本草云大葉藻也
生深海中及新羅葉如水藻而大海人取之正在深海底以繩繫腰因没水下刈得旋繫繩上五月已後當有
大魚傷人不可取也)

　　蘜治蘠注今之秋華菊音義(蘜字或作菊居六反說文云蘜治牆也又作鞠云日
精也)疏(蘜一名治蘠郭云今之秋華菊案月令季秋云菊有黄花本草云菊華一名節華陶注云菊有兩種
一種莖紫氣香而味甘葉可作羹而食者為眞一種莖青而作蒿艾氣味苦不堪食者名苦薏非眞也)
唐蒙女蘿女蘿莬絲注别四名詩云爰采唐矣音義(蘿音
羅别彼列反)疏(孫炎曰别三名郭云别四名則唐與蒙或幷或别故三四異也詩經直言唐而傳云唐蒙
也是以蒙解唐也則四名為得下云蒙玊女郭云即唐也是又名玉女然則唐也蒙也女蘿也莬絲也玉女也
凡五名詩頍弁云蔦與女蘿毛傳云女蘿莬絲陸璣云今莬絲蔓連草上生黄赤如金今合藥莬絲子是也注
詩云爰采唐矣鄘風桑中篇文也)

　　苗蓨注未詳茥蒛葐注覆葐也實似莓而小亦可食音
義(苗郭他六反又徒的反說文云從由聲蓨郭湯彫他周二反顧他廸反茥苦圭反蒛去悅反葐步昆反覆
芳服反)疏(茥一名蒛葐郭云覆葐也實似莓而小亦可食案本草蓬虆一名覆葐一名陵虆一名陰虆其
實名覆盆子今注云蓬虆是覆盆之苗也覆盆乃蓬虆之子也唐本注云然生處不同沃地則子大而甘瘠地
則子細而酸者是也)

　　芨堇草注即烏頭也江東呼為堇音義(芨居及反又起及反堇音謹下
注同郭音靳居覲反即烏頭也案本草蒴藋一名堇草一名芨非烏頭也)疏(芨一名堇草郭云即烏頭也江
東呼為堇音靳案詩大雅云堇荼如飴又晉語驪姬將譛申生寘鴆於酒寘堇於肉賈逵曰堇烏頭也然則堇
者其烏頭乎嫌讀為堇草之堇故音之)

　　虃百足注未詳菺戎葵注今蜀葵也似葵華如木槿華
音義(虃息廉子廉二反菺古田反)疏(菺一名戎葵郭云今蜀葵也似葵華如木槿華戎蜀蓋其所自
也因以名之)

　　蘻狗毒注樊光云俗語苦如蘻音義(蘻郭音古系反又苦系反狗音苟)
疏(蘻一名狗毒樊光云俗語苦如蘻樊光者京兆人後漢中散大夫注爾雅六卷故郭氏取以為說)
埀比葉注未詳蕧盜庚注旋蕧似菊音義(蕧郭音服施孚服反郭云
旋蕧也本草云一名金沸草一名盛椹一名戴葚陶注云花似菊花而大庚本又作羹同古衡反)疏(蕧一
名盜庚郭云旋蕧似菊本草旋蕧一名戴椹一名金沸草一名盛椹陶注云出近道下濕地似菊花而大是也)
莩麻母注苴麻盛子者音義(莩音孚苴七徐反盛音成)疏(苴麻之盛子者也一
名莩一名麻母)

　　瓝九葉注今江東有草五葉共叢生一莖俗因名為五
葉即此類也音義(瓝歩角反舍人云瓝九葉九枚共一莖樊本瓝字作駮釋云駮也一名九
葉)疏(此草九葉叢生一莖然郭亦未詳其狀但舉其類云今江東有草五葉共叢生一莖俗因名為五葉
即此類也)

　　藐茈草注可以染紫一名茈䓞廣雅云音義(藐亡角反又亡校反
茈子爾反䓞力計反)疏(藐一名茈草根可以染紫之草廣雅一名茈䓞本草一名紫丹唐本注云苗似蘭香
莖赤節青花紫白色而實白也)

　　倚商活脫注即離南也蘵黄蒢注蘵草葉似酸漿華小
而白中心黄江東以作葅食音義(倚謝於綺反或其綺反舍人作猗音同活
如字孫咅括脫徒活反字又作莌蘵字又作職諸弋反蒢直居反)疏(蘵草一名黄蒢郭云蘵草似酸漿華
小而白中心黄江東以作葅食)

　　藒車芞輿注藒車香草見離騷音義(藒去竭反謝起例反郭去謁反車音
居本多無此字芞謝去訖反沈又虛訖反輿字或作藇音餘唯郭謝及舍人本同衆家竝作蒢)疏(香草也一
名藒車一名芞輿郭云藒車香草見離騷者離騷云畦留夷與藒車兮雜杜衡與芳芷是也)

　　權黄華注今謂牛芸草為黄華華黄葉似□蓿音義(權其
圓反芸音云□音目本亦作目蓿音肅)疏(權一名黄華郭云今謂牛芸草為黄華華黄葉似□蓿說文亦
云芸草也似苜蓿淮南子說芸草可以死復生月今注云芸香草也雜禮圖曰芸蒿也葉似邪蒿香美可食然
則牛芸者亦芸類也郭以時驗而言之故云今謂牛芸草為黄華也)

　　葞春草注一名芒草本草云音義(葞彌爾反)疏(藥草也郭云一名芒草本
草云者案本草芒草一名葞一名春草陶注云今是處皆有葉青辛烈者良今俗呼為菵草也郭云芒草者所
見本異也)

　　蔠葵蘩露注承露也大莖小葉華紫黄色音義(蘩音煩)疏
(葵類一名蔠葵一名蘩露郭云承露也大莖小葉華紫黄色)

　　菋荎藸注五味也蔓生子叢在莖頭音義(菋音味又亡戒反荎直其
反藸音除)疏(藥草也一名菋一名荎藸郭云五味也蔓生子叢生莖頭案本草五味子一名會及一名𤣥及
唐本注云五味皮肉甘酸核中辛苦都有鹹味此則五味具也其葉似杏而大蔓生木上子作房如落葵大如
蘡子)

　　蒤委葉注詩云以茠蒤蓼音義(蒤音徒委於詭反或於危反字或作羹同茠本
或作薅火羔反又作□同說文茠或作薅字蓼音了)疏(穢草也舍人曰蒤一名委葉王肅說詩云荼陸穢草
然則蒤者原田蕪穢之草非苦菜也詩云以茠蒤蓼此周頌良耜篇文茠耘除也今詩本茠作薅音義同)
皇守田注似燕麥子如彫胡米可食生廢田中一名守
氣疏(皇一名守田郭云似燕麥子如彫胡米可食生廢田中一名守氣彫胡即苽也)

　　鉤□姑注鉤􁉣也一名王瓜實如瓝瓜正赤味苦音義
(鉤古侯反□本或作暌顧謝同音圭孫苦圭反鉤一作□五侯反􁉣力侯反字林云□􁉣王瓜也)疏(鉤一
名□姑一云鉤􁉣也一名王瓜實如瓝瓜正赤味苦本草云王瓜一名土瓜陶注云即今土瓜生籬院亦有子
熟時赤如彈丸根大唐本注云此物蔓生葉似栝樓圓無义缺子如梔子生青熟赤但無稜爾根似葛細而多
糝是也)

　　望椉車注可以為索長丈餘音義(椉本又作乘施音繩謝市證反索悉各反
下同)疏(望一名椉車郭云可以為索長丈餘)

　　困衱袶注未詳欔烏階注即烏杷也子連相著狀如杷
齒可以染皁音義(衱居業反袶施音絳孫蒲空反欔沈居縛反杷白麻反字從木下同著直
畧反皁音造)疏(欔一名烏階郭云即烏杷也子連相著狀如杷齒可以染皁今俗謂之狼杷是也)
杜土鹵注杜衡也似葵而香音義(杜郭云杜衡也似葵而香案本草云杜衡
味辛香人衣體陶注云根葉都似細辛唯氣小異耳本草經又有杜若一名杜衡陶注云葉似薑根亦似高良
薑而細氣味辛香又絶似旋蕧根殆欲相亂如陶之言二種竝不似葵或恐郭誤耳土他覩反鹵音魯衡字或
作蘅音行)疏(香草也一名杜一名土鹵郭云杜衡也似葵而香本草唐本注云杜衡葉似葵形如馬蹄故俗
云馬蹄香生山之陰水澤下濕地根似細辛白前等山海經云天帝山有草其狀如葵其臭如麋蕪名曰杜衡
可以走馬食之已癭是也)

　　盱虺牀注蛇牀也一名馬牀廣雅云音義(盱香于反又音于虺虛鬼
反郭云蛇牀也廣雅云一名馬牀本草云蛇牀子一名蛇粟一名蛇米一名虺牀一名思益一名繩毒一名棗
棘一名牆蘼陶注云華葉正似蘪蕪)疏(盱一名虺牀郭云蛇牀也一名馬牀廣雅云案本草蛇牀一名蛇米
一名虺牀一名思益一名繩毒一名棗棘一名牆蘼陶注云近道田野墟落間甚多花葉正似蘼蕪)
蔝蔜注未聞赤枹薊注即上枹薊莬奚顆涷注款冬也
紫赤華生水中音義(蔝音米蔜樊本作蔝蔜麥音五刀反枹音包又音浮薊音計顆苦果
反或音款涷謝音東施都弄反讀者亦音冬郭云款涷也生水中案本草云款冬一名槖吾一名顆涷一名虎
鬚一名莬奚一名氐冬陶注云其冬月在冰下生則應是冬恐承音作字異耳)疏(藥草也一名莬奚一名顆
涷郭云款涷也紫赤莖生水中案本草款冬一名槖吾一名顆涷一名虎鬚一名莬奚陶注云形如蓿蓴未舒
者其腹裏有絲其花乃似大菊花唐本注云葉似葵而大叢生花出根下是也)

　　中馗菌注地蕈也似蓋今江東名為土菌亦曰馗厨可
啖之小者菌注大小異名音義(馗求龜反郭音仇字則當作頄舍人本作中鳩
云莬奚名顆東顆東名中鳩菌郭巨隕反孫去貧反蕈亂荏反案今人呼菌為蕈葛洪字茹同云世作椹□二
字非也字林式甚反或云桑䓴也沈徒感反䓴人萒反)疏(此辨菌大小之異名也大者名中馗小者即名
菌郭云地蕈也似蓋今江東人名為土菌亦曰馗厨可啖之者說文云蕈桑䓴也謂菌生木上也今云地蕈即
俗呼地菌者是也)

　　菆小葉注未聞苕陵苕注一名陵時本草云黄華蔈白
華茇注苕華色異名亦不同音義(菆豬葉反又阻留反苕徒舟反下同蔈必
遥反茇郭音沛補蓋反又音撥說文云草之白華為茇音布末反)疏(苕一名陵苕本草一名陵時舍人曰
苕陵苕也黄華名蔈白華名茇别花色之名也陸璣疏云一名䑕尾生下濕水中七八月中華紫似今紫草可
染皁煑以沐髪即黑詩小雅云苕之華芸其黄矣鄭箋云陵苕之華紫赤而繁陸璣亦言其華紫色而此云黄
白者蓋就紫色之中有黄紫白紫耳及其將落則全變為黄故詩云芸其黄矣毛傳云將落則黄是也)
蘪從水生注生於水中音義(蘪亡悲反蘪草生江水中)疏(草從水生者曰蘪故
注云生於水中)

　　薇垂水注生於水邊音義(薇音微又音眉顧云水濱生故曰垂水)疏(草生於水
濱而枝葉垂於水者曰薇故注云生於水邊也)

　　薜山麻注似人家麻生山中音義(薜卑麥反)疏(麻生山中者名薜故注云
似人家麻生山中也)

　　莽數節注竹類也節間促桃枝四寸有節江今桃枝節
間相去多四寸粼堅中注竹類也其中實簢筡中注言
其中空竹類仲無笐注亦竹類未詳䈚箭萌注萌筍屬
也周禮曰䈚菹鴈醢篠箭注别二名音義(莽莫朗反數色角反數猶
促也促七玊反粼字又作􁁊音吝又音鱗簢字或作□宻謹反又亡忍反筡郭音徒又音攄施音儲笐本又作
亢户剛反䈚音待說文云竹萌生也字林大才反萌亡耕反筍思尹反菹側於反醢音海篠思了反字林作筱
云小竹也别彼列反)疏(此辨竹節希數及中空實萌篠之異名也凡竹節間促數者名莽相去四寸有節者
名桃枝竹其中堅實者名粼其中空者名簢筡空中仲無笐注未詳䈚一名箭萌即筍也篠一名箭書曰篠簜
既敷釋地云會稽之竹箭是也郭云今桃枝節間相去多四寸者郭以時驗而言也尚書顧命云敷重篾席孔
安國云篾桃枝竹周禮春官司几筵云加次席黼純鄭注云次席桃枝席有次列成文是也注周禮曰䈚菹鴈
醢者天官醢人職文也彼文作箈鄭𤣥注云箈箭萌字雖異音義同)

　　枹霍首素華軌鬷注皆未詳芏夫王注芏草生海邊似
莞藺今南越人采以為席音義(枹音包霍戸各反素蘇故反又作索鬷子工反
郭音總芏郭他古反案今南人以此草作席呼為芏音杜夫謝方于反孫音苻莞古丸反字又作雚誤藺力刃
反字林云莞屬也)疏(芏草一名夫王郭云芏草生海邊似莞藺今南越人采以為席)

　　藄月爾注即紫藄也似蕨可食音義(藄郭音其紫藄菜也說文云藄芏夫
也或作萁非也案說文云萁豆莖施謝竝音其蕨音厥)疏(藄一名月爾可食之菜也郭云即紫藄也似蕨
可食)

　　葴馬藍注今大葉冬藍也音義(葴之林反又音咸藍力甘反)疏(葴一名馬
藍郭云今大葉冬藍也今為澱者是也)

　　姚莖涂薺注未詳芐地黄注一名地髓江東呼芐音義
(莖謝户耕反施郭於耕反涂音徒芐音戸本草地黄一名地髓一名芐一名芑髓素累反)疏(藥草也郭云一
名地髓江東人呼芐案本草地黄一名地髓一名芐一名芑陶注云生渭城者乃有子實實如小麥)
蒙玊女注蒙即唐也女蘿别名㧞蘢葛注似葛蔓生有
節江東呼為龍尾亦謂之虎葛細葉赤莖音義(拔步八反蘢力
恭反)疏(拔一名蘢葛葛類也郭云似葛蔓生有節江東呼為龍尾亦謂之虎葛細葉赤莖)

　　藗牡茅注白茅屬音義(藗音速牡木后反茅亡交反)疏(茅之不實者也一名藗一
名牡茅郭云白茅屬)

　　菤耳苓耳注廣雅云枲耳也亦云胡枲江東呼為常枲
或曰苓耳形似䑕耳叢生如盤音義(菤謝作卷九轉反耳詩卷耳是也本
草作枲耳云一名胡枲一名地葵一名葹一名常思陶注云一名羊負來昔中國無此物言從外國逐羊毛中
來也廣雅云苓耳蒼耳葹常枲胡枲之類耳苓音零枲音死)疏(菤耳一名苓耳郭云廣雅云枲耳也亦云
胡枲江東呼為常枲或曰苓耳形似䑕耳叢生如盤詩周南云采采卷耳陸璣疏云葉青白色似胡荽白華細
莖蔓生可煑為茹滑而少味四月中生子如婦人耳璫幽州謂之爵耳是也)

　　蕨􁊠注廣雅云紫綦非也初生無葉可食江西謂之虌
音義(􁊠卑滅反字亦作鱉案此即今蕨菜也葉初出鱉蔽因以名云廣雅云紫藄非也)疏(可食之菜
也舍人曰蕨一名虌郭云廣雅云紫綦非也初生無葉可食江西謂之虌詩召南云言采其蕨陸璣疏云蕨山
菜也初生似蒜莖紫黑色可食如葵是也)

　　蕎邛鉅注今藥草大㦸也本草云音義(蕎居喬反又音喬卬巨恭反鉅
音巨案本草云大㦸一名卬鉅今近道處處有㦸九逆反)疏(蕎一名卬鉅郭云今藥草大㦸也本草云者案
本草大㦸一名卬鉅苗名澤漆陶注云今近道處處有生時摘葉有白汁故名澤漆也)

　　繁由胡注未詳莣杜榮注今芒草似茅皮可以為繩索
履屩也音義(繁音煩莣音亡字亦作芒杜徒土反舍人作牡屩大畧反)疏(芒草一名杜榮郭云
今芒草似茅皮可以為繩索履屩也者屩草履也)

　　稂童粱注稂莠類也音義(稂音郎說文云禾粟之莠生而不成者莠羊久反詩云不
稂不莠)疏(舍人曰稂一名童粱郭云稂莠類也詩曹風云浸彼苞稂陸璣疏云禾秀為穗而不成崱嶷然
謂之童粱今人謂之宿田翁或謂之守田也大田云不稂不莠外傳曰馬不過稂莠皆是也)

　　藨麃注麃即莓也今江東呼為藨莓子似覆盆而大赤
酢甜可啖音義(藨謝蒲苗反或力驕反孫蒲矯反字林工兆反顧平表白交普苗三反麃謝蒲
表反郭又苻囂反覆芳伏反酢七故反甜大廉反)疏(藨一名麃郭云麃即莓也今江東人呼為藨莓子似
覆盆而大酢甜可啖)

　　的薂注即蓮實音義(的丁歴反薂字又作敫户歴反)疏(的又一名薂即上釋荷云其實
蓮其中的也故郭云即蓮實)

　　購蔏蔞注蔏蔞蔞蒿也生下田初出可啖江東用羹魚
音義(購古豆反又古侯反蔏音商蔞孫力朱反郭力侯反注同)疏(舍人曰購一名蔏蔞郭云蔏蔞蔞蒿
也生下田初出可啖江東用羹魚詩周南漢廣云翹翹錯薪言刈其蔞陸璣疏云其葉似艾白色長數寸高丈
餘好生水邉及澤中正月根牙生旁莖正白生食之香而脆美其葉又可蒸為茹是也)

　　茢勃茢注一名石芸本草云音義(施謝二茢皆音列沈上音例下音列勃蒲
没反)疏(茢一名勃茢郭云一名石芸本草云者案本草石芸味甘一名螫烈一名顧喙是也)

　　葽繞蕀蒬注今遠志也似麻黄赤華葉銳而黄其上謂
之小草廣雅云音義(葽烏了反蕀居力反蒬於袁反又於阮反廣雅云蕀蒬遠志也其上
謂之小草案本草遠志一名蕀蒬一名葽繞一名細草遠志字又作薳䓌非)疏(藥草也葽繞一名蕀蒬郭
云今遠志也似麻黄赤華葉銳而黄其上謂之小草廣雅云者案本草遠志一名細草其葉名小草陶注云小
草狀如麻黄而青今注云遠志莖葉似大青而小廣雅云蕀蒬遠志也其上謂之小草是也)

　　茦刺注草刺針也闗西謂之刺燕北朝鮮之間曰茦見
方言音義(茦初革反方言云凡草木而刺人者北燕朝鮮之間謂之茦刺字又作㓨又作莿七賜反
注同方言云闗西呼茦壯為莿朝直遥反鮮音仙)疏(謂草針刺人也一名茦又名刺郭云草刺針也闗西
謂之刺燕北朝鮮之間曰茦見方言者案方言凡草木刺人北燕朝鮮之間謂之茦或謂之壯自闗而東或謂
之梗或謂之劌自闗而西謂之刺江湘之間謂之棘是也)

　　蕭荻注即蒿音義(荻音狄)疏(李廵云荻一名蕭陸璣云今人所謂荻蒿者是也或云牛
尾蒿似白蒿白葉莖麄科生多者數十莖可作燭有香氣故祭祀以脂爇之為香許慎以為艾蒿非也郊特牲
云既奠然後爇蕭合馨香是也)

　　􁓿海薻注藥草也一名海蘿如亂髪生海中本草云音
義(􁓿徒南反薻子老反本亦作藻本草一名落首一名􁓿郭云
一名海蘿)疏(􁓿又名海薻郭云藥草也一名海蘿如亂髮生海中本草云者案本草一名落首一名藫陶注云生海島上黒色如亂髮而大少許葉大
都似藻葉)

　　長楚銚芅注今羊桃也或曰鬼桃葉似桃華白子如小
麥亦似桃音義(長耳良反銚羊招反或羊召反字或作□芅音翼字亦作弋麥亡革反)疏
(舍人曰長楚一名銚芅本草云銚芅名羊桃郭云今羊桃也或曰鬼桃葉似桃華白子如小麥亦似桃詩檜風
隰有萇楚陸璣疏云今羊桃是也葉長而狹華紫赤色其枝莖弱過一尺引蔓于草上今人以為汲灌重而善
沒不如楊柳也近下根刀切其皮著熱灰中脫之可韜筆管)

　　蘦大苦注今甘草也蔓延生葉似荷青黄莖赤有節節
有枝相當或云蘦似地黄音義(蘦詩作苓力丁反蔓音萬延餘見反)疏(藥草
也蘦一名大苦郭云今甘草也蔓延生葉似荷青黄莖亦有節節有枝相當或云蘦似地黄詩唐風云采苓采
苓首陽之巅是也蘦與苓字雖異音義同)

　　芣苢馬舄馬舄車前注今車前草大葉長穗好生道邊
江東呼為蝦蟆衣音義(芣音浮苢字亦作苡音以見詩說文云芣苢馬扁也其實如李
令人宜子周書所說舄四夕反車昌遮反穗音遂好呼報反蝦音遐蟆字又作蟇亡巴反本草云車前一名當
道一名芣苢一名蝦蟆衣一名牛遺一名勝舄久服令人身輕不老)疏(藥草也别三名郭云今車前草大葉
長穗好生道邉江東呼為蝦蟆衣詩周南云采采芣苢陸璣疏云馬舄一名車前一名當道喜在牛跡中生故
曰車前當道也今藥中車前子是也幽州人謂之牛舌草可鬻作茹大滑其子治婦人產難王肅引周書王㑹
云芣苢如李出於西戎王基駮云王㑹所記雜物竒獸皆四夷遠國各齎土地異物以為貢贄非周南婦人所
得采是芣苢為馬舄之草非西戎之木也)

　　綸似綸組似組東海有之注綸今有秩嗇夫所帶糾青
絲綸組綬也海中草生彩理有象之者因以名云帛似
帛布似布華山有之注草葉有象布帛者因以名云生
華山中音義(綸古頑反下同組作古反下同秩直乙反嗇音色)疏(此辨草似綸組布帛者以
其所似因名其草也綸是糾青絲繩也組綬也東海有草文理似之即名綸草組草華山有草葉似帛布者因
名帛草布草也案漢書百官公卿大夫表云十里一亭十亭一鄉鄉有三老有秩嗇夫有游徼三老掌敎化嗇
夫掌獄訟游徼掌禁盜賊故漢書云張敞以鄉有秩補太守卒史又云朱邑為桐鄉嗇夫又續漢書百官表云
鄉置有秩三老游徼有秩郡所置秩百户其鄉小者縣所置嗇夫案此則有秩嗇夫職同但隨鄉大小故名異
耳名雖異皆糾青絲為綸以帶佩之則同至東晉尚然故郭云今也張華云綸如宛轉繩)

　　苀東蠡注未詳緜馬羊齒注草細葉葉羅生而毛有似
羊齒今江東呼為鴈齒繅者以取繭緒音義(苀户剛反本亦作芫
蠡音禮緜武延反繅先刀反字林云繹繭也本亦作繰又作縿非也繰宜音干少反縿音所銜反繭古典反張
揖云繭纊新緜)疏(緜馬一名羊齒郭云草細葉葉羅生而毛有似羊齒今江東人呼為鴈齒繅者以取繭緒
者說文云繅澤繭為絲也緒絲端也以此草似羊齒而毛故繅者用之以取繭緒也)

　　萿麋舌注今麋舌草春生葉有似於舌音義(萿古活反麋音眉)
疏(萿草春生葉似麋舌故萿一名麋舌郭云今麋舌草春生葉有似於舌)

　　搴柜朐注未聞蘩之醜秋為蒿注醜類也春時各有種
名至秋老成皆通呼為蒿音義(搴施居展反謝去䖍反柜音巨朐巨俱反種章
勇反)疏(醜類也此言蘩蕭莪之類春始生氣味既異故其名不同至秋老成則皆蒿也郭云醜類也春時各
有種名至秋老成皆通呼為蒿也)

　　芺薊其實荂注芺與薊莖頭皆有蓊臺名荂即其實也
音義(芺沈顧烏老反謝烏兆反說文云味苦江東食以下氣薊音計荂香于芳于二反下同注音俘同蓊
烏孔反)疏(鉤芺枹薊之類其實名荂郭云芺與薊莖頭皆有蓊臺名荂荂即其實也)

　　蔈荂荼注即芀猋藨芀注皆芀荼之别名方俗異語所
未聞音義(蔈芳腰反又必招反荼郭音徒又音蛇猋必遥反又方瓢反又方么反字從三犬俗從三
火非也焱字林弋劍反云火花也藨郭方驕反謝苻苗反一音皮兆反芀徒彫反字或作苕下同)疏(此辨
芀荼之别名也案鄭注周禮掌荼及詩有女如荼皆云荼茅秀也蔈也荂也其别名荼即芀也芀又一名猋又
名藨皆萑茅之屬華秀名也故注云皆芀荼之别名方俗異語所未聞言未聞者謂未聞其所出也)
葦醜芀注其類皆有芀秀音義(葦于鬼反謝于歸反)疏(葦即蘆之成者其類
皆有芀秀也)

　　葭華注即今蘆也蒹薕注似萑而細高數尺江東呼為
薕葭蘆注葦也菼薍注似葦而小實中江東呼為烏蓲
其萌虇注今江東呼蘆筍為虇然則萑葦之類其初生
者皆名虇音繾綣音義(葭音加蒹古謙反薕力占反萑音桓字林作雚數所主反菼他
敢反說文作􁓭云菼或􁓭字薍五患反蓲郭音丘說文云烏蓲草也張揖云未秀曰烏蓲虇郭音綣丘阮反本
或作□非□音權說文云曲弓也繾弃善反或去忍反)疏(此辨蒹葭等生成之異名也葭一名華即今蘆
也葦之未成者蒹一名蒹郭云似萑而細高數尺江東呼為薕案詩秦風云蒹葭蒼蒼陸璣云蒹水草也堅實
牛食令牛肥彊青徐人謂之薕兖州遼東通語也葭一名蘆菼一名薍李巡曰分别葦類之異名郭云蘆葦也
菼似葦而小實中江東呼為烏蓲如李巡云蘆薍共為一草如郭云則蘆薍别草案詩大車傳云菼鵻也蘆之
初生則毛意亦以葭菼為一草也案詩衞風碩人云葭菼揭揭陸璣云薍或謂之荻至秋堅成則謂之萑其初
生三月中其心挺出其下本大如箸上銳而細揚州人謂之馬尾以今語驗之則蘆薍别草也其萌名虇郭云
今江東人呼蘆筍為虇然則萑葦之類其初生者皆名虇注音繾綣者大雅民勞云以謹繾綣昭二十五年左
傳云繾綣從公無通外内此取虇與繾字音同不為義也)

　　蕍芛葟華榮注釋言云華皇也今俗呼草木華初生者
為芛音䝐豬蕍猶敷蕍亦華之貌所未聞音義(蕍羊朱反芛郭
音䝐羊棰反顧羊述反謝私尹反樊本作葦葟音皇本亦作皇)疏(此别草木榮華之異名也蕍言華之敷貌
芛華初生之名也葟華單也所未聞云未聞者亦未聞所出也注音䝐豬者釋獸云䝐豶郭云俗呼小豶豬為
䝐子此亦取芛與䝐音同其義則異也)

　　卷施草拔心不死注宿莽也離騷云音義(卷施竝如字施或作葹同)
疏(卷施草一名宿莽拔其心亦不死也案離騷經云朝搴阰之木蘭兮夕擥中洲之宿莽王逸云草冬生不
死者楚人名之曰宿莽)

　　荺茭注今江東呼藕經緒如指空中可啖者為茇茭即
此類音義(荺于閔反茭字又作䒝胡巧反又胡交反廣雅云根也藕五口反啖大敢反)疏(荺一
名茭謂草根可食者也亦笋類也非一種故郭氏舉類以曉人云今江東呼藕經緒如指空中可食者為茇茭
即此類是也)

　　荄根注别二名俗呼韭根為荄音義(荄顧謝音該郭音皆說文云草根也
别彼列反韭音久)疏(凡草根一名荄郭云别二名俗呼韭根為荄此舉一隅也)

　　檴槖含注未詳音義(檴俱縳反槖音託)

　　華荂也注今江東呼華為荂華荂榮也注轉相解木謂
之華草謂之榮不榮而實者謂之秀榮而不實者謂之
英音義(荂音香于芳于二反下同說文云草木華也不榮衆家竝無不字郭雖不音注而音義引不榮
之物證之則郭本有不字)疏(李巡云分别異名以曉人也華一名荂郭云今江東呼華為荂又一名榮郭云
轉相解木則名華月令季春桐始華草則名榮月令仲夏木槿榮此對文爾散文則草亦名華鄭風云隰有荷
華是也不見其榮但見其實者曰秀詩大雅云實秀實發有其榮而不實者曰英此亦對文爾故以英為不實
其實黍稷皆先榮後實詩小雅出車云黍稷方華是嘉穀之秀必有榮也)














　　爾雅注疏卷八

　　爾雅注疏卷八考證

　　釋草第十三

　　蒮山韭茖山蔥葝山䪥蒚山蒜○後漢書馬融傳格韭
菹于注茖與格古字通葝廣韻又作□

　　薜山蘄注當歸今似蘄而粗大○陸本粗作麆

　　椵木槿櫬木槿○陸本槿作堇玊篇木堇朝生夕隕可
食亦作堇

　　术山薊○鄭樵曰蒼术也

　　楊枹薊○鄭樵曰白术也

　　葥王蔧○鄭樵曰椶櫚也

　　菉王芻○(臣照)按菉通作綠詩小雅采綠篇終朝采綠
注王芻也似非菉竹之菉陸本菉作彔

　　蒿菣注今人呼青蒿香中炙啖者為菣○陸本啖作㗖
齧彫蓬薦黍蓬○鄭樵曰彫蓬米茭也其米謂之彫胡
黍蓬野茭也以只可為薦故曰薦

　　菥蓂大薺○鄭樵曰似薺菜但葉差大而莖稍高耳
蒤虎杖○鄭樵曰似馬蓼但無毛耳所在有之

　　盂狼尾○石經盂作孟鄭樵本同玊篇䓝狼尾草也
果臝之實栝樓○鄭樵曰今亦曰苽蔞

　　荼苦菜○鄭樵曰今人呼苦益

　　虉綬○鄭樵曰疑即赤孫施草也

　　粢稷○鄭樵曰今謂之穄五穀之長故以為粢盛狀如
蘆荻結穗亦相似

　　衆秫○鄭樵曰本名梁

　　戎叔謂之荏菽○陸本叔作尗

　　萒雀卉注未詳○石經卉作弁毛本同

　　蘹烏薞萰莬荄蘩菟蒵注皆未詳○(臣照)按本草蘹香
注北人呼為茴香聲相近也萰玊篇白蘝也詩唐風
葛生篇蘝蔓于野疏蘝似栝樓葉盛而細又烏蘝本
草五葉如白蘝蘩陸璣曰春始生香美可蒸食

　　蔩莬瓜○鄭樵曰俗呼新羅葛

　　藱懷羊注未詳○類篇芋之惡者曰藱

　　茭牛蘄注今馬蘄○本草馬蘄一名野茴香

　　淔灌注未詳苬芝○(臣照)按淔灌苬芝當是一節淔灌
者即苬芝皆濕生可食之物苬如今豆芽木耳之類
集韻□徐由切音囚草生水田子可食芝禮内則芝
栭菱椇鄭注人君燕食所加庶羞也疏無華而實者
名栭芝屬也芝栭一物亦作檽本草别錄木生者為
檽地生者為菌類篇一作㮕音而一作檽與栭栮同
木耳别名生枯木上形如耳故名木耳

　　葍䔰○鄭樵曰即商陸也

　　熒委萎○陸本委作荽

　　葋艼熒注未詳○(臣照)按神農本草蒟蒻一名鬼艼唐
段成式酉陽雜爼蒟蒻根大如椀至秋葉滴露隨滴
生苖

　　竹萹畜○石經詩衞風淇澳篇綠􁍀如簀􁍀音竹今作
竹韓詩外傳綠􁍀猗猗􁍀篇筑也玊篇篇筑作萹茿
(臣照)按詩爾雅注疏所言淇澳菉竹皆非竹也如今
淡竹葉之類在竹與草之間然漢武伐淇陽之竹以
塞河見于史記漢書則明是竹矣諸儒異議只因不
思菉與綠通菉者竹色非别有菉竹也即此竹萹畜
亦秪是竹言竹又名萹畜耳萹畜猶言林立竹無孤
生故也豈别有物耶

　　葴寒漿○陸本寒作藆

　　蕛苵○集韻苵作□

　　鉤芺○鄭樵曰苦芺也今謂之雞頭

　　蓧蓨○鄭樵曰蓧即苕也(臣照)按詩陳風防有鵲巢卭
有旨苕疏苕饒也幽州人謂之翹夏生莖如勞豆而
細葉似蒺藜而青其莖綠色可生食如小豆藿蓨與
條同史記周勃世家亞夫封為條侯注條表皆作蓚

　　臺夫須○陸本須作蕦鄭樵曰即雲臺菜也

　　薜庾草注未詳○鄭樵曰藤生蔓延墻樹間花生頗似
薜荔

　　蔜􁓽􁓾○石經蔜作蔜陸本作蔜鄭樵曰可為菜茹兼
作牙藥

　　離南活莌○陸本離作蘺鄭樵曰通草也瓤白可作婦
人首飾

　　蘢天蘥須葑蓯注未詳○陸璣草木疏蘢一名馬蓼即
今之水葒草管子地員篇其山之淺有蘢與斥須鄭
樵曰菰葑也積舊茭頭而或封筏者陸本須作蕦

　　蒡隱荵○鄭樵曰牛蒡也葉似芥

　　蓾蔖○鄭樵曰可為屨生鹵地

　　蘄茝蘪蕪○陸本蘪作糜

　　蔨鹿靃其實莥注蔓延生○陸本鹿作蔍延作莚莥一
作□又作□

　　薃侯莎其實媞○鄭樵曰或云即香附子其根生塊似
實爾雅誤以為實也如莎草之類皆無實

　　莞苻蘺其上蒚○(臣照)按玊篇蒲蒚謂今蒲頭有臺臺
上有重臺中出黄即蒲黄葢苻即古蒲字也

　　其華菡蓞○陸本蓞作□

　　紅蘢古其大者蘬注俗呼紅草為蘢鼔○陸本蘢鼓作
龍古

　　菲蒠菜○鄭樵曰即遂菜也

　　萹苻止濼貫衆○(臣照)按陸本引本草云貫衆一名萹
苻邢疏貫衆一名貫節一名貫渠一名萹苻然則萹
苻者止濼也貫衆也止濼二字為句亦貫衆之别名
矣今文萹苻止為一節注云未詳濼貫衆為一節疏
云一名萹苻其為傳寫之訛必也

　　萍蓱○陸本萍作苹蓱作萍

　　其大者蘋○鄭樵曰蘋舊說即萍類而大者按萍屬不
可食此必蓴類葉亦圜浮水上如萍也(臣照)按韓詩
沉者曰蘋本草集解四葉合成一葉如田字者蘋也
爾雅翼蘋似槐葉而連生淺水中五月有花白色故
謂之白蘋

　　藬牛蘈○鄭樵曰即羊蹄菜

　　藚牛脣○陸本脣作䔚鄭樵曰狀似麻黄亦謂之續斷
生沙阪

　　連異翹○鄭樵曰亦名旱蓮狀似當歸而非鱧腸也
澤烏蘾○鄭樵本蘾作薞

　　大菊蘧麥○鄭樵曰叢生莖細弱今人多植庭院間其
花與葉皆可愛故有南天竹之名

　　唐蒙女蘿女蘿菟絲○陸本唐作蓎

　　菺戎葵○陸本戎作茙

　　莩麻母○莩石經陸本鄭樵本皆作茡音字注以為布
䘮服所用俗謂黄麻

　　倚商活脫○陸本商作蔏

　　蘵黄蒢注江東以作葅食○陸本葅作菹鄭樵曰俗呼
竹茶葉似蒟醬

　　藒車芞輿○鄭樵曰芸蒿也

　　權黄華○鄭樵曰野决明

　　蔠葵蘩露○陸本蔠作終

　　蒤委葉○陸本蒤作荼

　　皇守田○鄭樵曰即童粱也一穗未得數粒榖而易墮
落明年復生故謂之守田

　　鉤□姑○陸本鉤作□姑作菇

　　望椉車○陸本車作居

　　杜土鹵○陸本鹵作蓾

　　中馗菌○陸本菌作□

　　菆小葉注未聞○陸本菆作□韻會草叢也

　　苕陵苕○鄭樵曰陵苕今謂之凌霄花本草謂之紫葳
蔓生依緣樹木皆黄華少見有白華者

　　仲無笐○鄭樵曰篔簹竹

　　篠箭○陸本箭作箭

　　藄月爾○陸本藄作□

　　姚莖涂薺注未詳○陸本涂作蒤

　　蒙玊女注蒙即唐也○陸本唐作蓎

　　藗牡茅○陸本藗作蔌

　　繁由胡注未詳○陸本繁作蘩

　　的薂○陸本的作菂

　　葽繞蕀蒬○陸本蕀作棘

　　蕭荻○荻石經陸本皆作萩鄭樵曰今藥家謂之青葙
子

　　長楚銚芅○陸本長作萇

　　蘦大苦注今甘草也蔓延生○陸本延作莚鄭樵曰沈
存中辨謂為黄藥甚明沈存中筆談云本草注引爾
雅云蘦大苦注甘草也蔓延生葉似荷青莖赤此乃
黄藥也其味極苦謂之大苦非甘草也甘草枝葉悉
如槐高五六尺但葉端微尖而糙澁似有白毛實作
角生如相思角作一本生熟則角坼子如小扁豆極
堅齒嚙不破

　　芣苢馬舄馬舄車前○陸本舄作蕮

　　綸似綸組似組東海有之○鄭樵曰綸鹿角菜也赤而
攣屬似綸帶組海苔也似組綬或云綸即昆布

　　苀東蠡注未詳○鄭樵曰苀亡剛反薜荔也

　　緜馬羊齒注繅者以取繭緒○鄭樵曰據今人所用為
繭緒者多以蕨莾

　　搴柜朐注未聞蘩之醜秋為蒿○(臣照)按注未聞三字
衍文當是搴柜朐繁之醜秋為蒿言搴者柜朐也繁
之醜類也至秋則為蒿

　　猋藨芀注未聞○鄭樵曰苕也即菅花可為苕帚
葦醜芳○芳石經毛本皆作芀鄭樵本無此三字(臣照)
按此亦當連上文為一節言蔈者荂荼也猋者藨芀
也凡葦之醜類皆可曰芀郭注曰蔈即芀

　　蒹薕注似萑而細○陸本萑作藡鄭樵曰荻也蘆屬而
小可為箔

　　檴槖含○陸本檴作攫




　　爾雅注疏卷八考證

　　欽定四庫全書

　　爾雅注疏卷九

　　晉郭璞注　唐陸德明音義　宋邢昺疏

　　釋木第十四音義(木之卜反說文云木冒也冒地而生也從屮下象其根白虎通云木
之言踊也陽氣踊躍)疏(說文云木冒也冒地而生東方之行也白虎通云木觸也陽氣動躍觸地而出
也種名雖多木爲總號此篇析别故云釋木也)

　　槄山榎注今之山楸音義(槄地刀反郭又他皓反榎古雅反舍人本又作檟楸音秋)
疏(李巡云山榎一名槄郭云今之山楸秦風云終南何有有條有梅陸璣疏云槄今山楸也亦如下田楸耳
皮葉白色亦白材理好宜爲車板能濕又可爲棺木宜陽共北山多有之也)

　　栲山樗注栲似樗色小白生山中因名云亦類漆樹音
義(栲音考郭姑老反案方志云櫄樗栲漆相似如一櫄音勑倫反樗丑於反漆音七)疏(舍人曰栲名山
樗郭云栲似樗色小白生山中因名云亦類漆樹俗語曰櫄樗栲漆相似如一詩唐風云山有樗陸璣疏語云
山樗與下田樗略無異葉似差狹耳呉人以其葉爲茗方俗無名此爲栲者似誤也今所云爲栲者葉如櫟木
皮厚數寸可爲車輻或謂之栲櫟許愼正以栲讀爲□今人言栲失其聲矣)

　　柏椈注禮記曰鬯以椈音義(柏音百椈弓六反鬯初亮反)疏(柏一名椈注禮
記曰鬯以椈者上雜記文也彼鄭注云所以搗鬱也椈柏也是也)

　　髠梱注未詳椵柂注白椵也樹似白楊音義(髠苦門反梱五門反
椵徒亂反字林云木似白楊一名柂柂弋攴反)疏(椵一名柂郭云白椵也樹似白楊其材能濕禮記檀弓云
柂椵鄭注云所謂椑棺也即引此文證之是也)

　　梅柟注似杏實酢音義(梅莫迥反柟而占反又音南杏戸猛反酢七故反)疏(孫炎
云荆州曰梅揚州曰柟郭云似杏實酢詩秦風終南云有條有梅陸璣云梅樹皮葉似豫樟葉大如牛耳一頭
尖赤心華赤黄子青不可食柟葉大可三四葉一叢木理細緻於豫樟子赤者材堅子白者材脆是也)
柀煔注煔似松生江南可以爲船及棺材作柱埋之不
腐音義(柀音披又匹彼反煔字或作杉所咸反郭音芟又音纖棺音官腐音父)疏(柀一名煔俗作
杉郭云煔似松生江南可以爲船及棺材作柱埋之不腐)

　　櫠椵注柚屬也子大如盂皮厚二三寸中似枳食之少
味音義(櫠音廢椵古雅反柚羊又反盂音于厚戸豆反又如字枳諸氏反)疏(櫠一名椵郭云柚屬
也)

　　杻檍注似棣細葉葉新生可飼牛材中車輞關西呼杻
子一名土橿音義(杻女九反呂郭並汝九反檍於力反孛又作億說文云檍梓屬也棣大細
反車昌蛇反輞音罔下同字林云□也□音渠橿居良反)疏(杻一名檍郭云似棣細葉葉新生可飼牛材中
車輞關西呼杻子一名土橿詩唐風云隰有杻陸璣疏云葉似杏而尖白色皮正赤爲木多曲少直枝葉茂好
二月中葉疎華如練而細蘂正白蓋樹今宮園種之正名曰萬嵗既取名於億萬其葉又好故種之共汲山下
人或謂之牛筋或謂之檍材可爲弓弩幹也)

　　楙木瓜注實如小𤓰酢可食音義(楙音茂)疏(木瓜一名楙郭云實如小
瓜酢可食詩衛風投我以木瓜是也)

　　椋即來注今椋材中車輞音義(椋音良來力臺反埤蒼字林並作棶云椋也)
疏(椋一名即來郭云今椋材中車輞本草唐本注云葉似柿兩葉相當子細圓如牛李子生青熟黑其木堅
重煑汁赤色爾雅云椋即來是也)

　　栵栭注樹似槲樕而庳小子如細栗可食今江東亦呼
爲栭栗音義(栵字林音例詩音同又音列栭音而毛詩草木疏文云葉如榆木理堅韌而赤今人
謂之芝檽也槲胡木反樕桑木反詩云林有樸樕毛傳云小木也或作㯈同庳音婢)疏(栵一名栭詩大雅皇
矣云其灌其栵陸璣疏云葉如榆也木理堅韌而赤可爲車轅郭云樹似槲樕而庳小子如細栗可食今江東
亦呼爲栭栗禮記内則云芝栭蔆椇是也)

　　檴落注可以爲杯器素音義(檴戸郭反詩云無浸檴薪杯必回反)疏(檴一名落
某氏曰可作杯圈皮韌繞物不解郭云可以爲杯器素素謂樸也小雅大東云無浸檴薪鄭箋云檴落木名陸
璣疏云今椰榆也其葉如榆其皮堅韌剥之長數尺可爲絙索又可爲甑帶其材可爲杯器是也)
柚條注似橙實酢生江南音義(柚羊又反或作櫾條字又作樤橙直耕反上林
賦云黄甘橙楱是也楱音直奏反吕忱云橙橘屬)疏(柚一名條郭云似橙實酢生江南禹貢揚州云厥苞
橘柚孔安國云小曰橘大曰柚呂氏春秋云果之美者有雲夢之柚本草唐本注云柚皮厚味甘不如橘皮味
辛而苦其肉亦如橘有甘有酸酸者名胡甘今俗人或謂橙爲柚非也)

　　時英梅注雀梅疏(時一名英梅郭云雀梅似梅而小者也)

　　楥柜枊注未詳或曰枊當爲柳柜柳似柳皮可煑作飲
音義(楥孫音袁又于眷反柜謝音巨郭音舉枊郭音卬又作柳良久反)疏(楥一名柜抑郭云未詳或
曰枊當爲柳拒柳似柳皮可煑作飲以時驗而知也)

　　栩杼注柞樹音義(栩香羽反郭又音羽字林丑與反杼謝嘗汝反施音佇孫昌汝反施或音
序柞子各反)疏(栩一名杼郭云柞樹詩唐風云集于苞栩陸璣疏云今柞櫟也徐州人謂櫟爲杼或謂之
爲栩其子爲皁或言皁斗其殻爲汁可以染皁今京洛及河内言杼汁謂櫟爲杼五方通語也)

　　菋荎著注釋草已有此名疑誤重出藲荎注今之刺榆
音義(菋音味又亡戒反荎直之反舍人本作柢丁計反著音儲舍人本作都樊本作屠重直用反又直龍
反藲烏喉反詩云山有樞是也本或作蓲同荎謝大結反郭直基反)疏(别二名也郭云今之刺榆詩唐風云
山有樞陸璣疏其針刺如柘其葉如榆瀹爲茹美滑如白榆之類有十種葉皆相似皮及木理異矣)
杜甘棠注今之杜棃疏(杜一名甘棠郭云今之杜棃下云杜赤棠白者棠舍人曰杜赤
色名赤棠白者亦名棠然則其白者名棠其赤者爲杜棠爲甘棠杜爲赤棠詩召南云蔽芾甘棠唐風云有枤
之杜傳云赤棠是也)

　　狄藏橰貢綦注皆未詳朹檕梅注朹樹狀似梅子如指
頭赤色似小柰可食音義(藏孫子郎反橰舍人本作臯樊本作□同音羔綦音其朹
音求檕工系反本亦作繫樊本作槅工厄反)疏(朹一名檕梅郭云朹樹狀似梅子如指頭赤色似小柰可
食)

　　枓者聊注未詳魄榽橀注魄大木細葉似檀今河東多
有之齊人諺曰上山斫檀榽橀先殫音義(枓郭音糾又居幽反又音
皎聊音寮榽兮計反又音奚橀許兮反本亦作醯檀大丹反上時掌反斫章略反殫音丹字林云極盡也又云
斃也)疏(魄一名榽橀郭云魄大木細葉似檀今河東多有之齊人諺曰上山斫檀榽□先殫殫訓盡也)
梫木桂注今南人呼桂厚皮者爲木桂桂樹葉似枇杷
而大白華華而不著子叢生巖嶺枝葉冬夏常青間無
雜木音義(梫字林音寢郭音浸或初林反一音侵枇房私反又音毗杷歩巴反著丁略反又直略反)
疏(梫一名木桂郭云今南人呼桂厚皮者爲木桂桂樹葉似枇杷而大白華華而不著子叢生巖嶺枝葉冬
夏常青間無雜木案本草謂之牡桂者是也)

　　棆無疵注棆楩屬似豫章音義(棆音倫又致均反疵本又作□辭貲反字書云
無□棆也楩鼻緜反又婢衍反上林賦云楩柟豫章是也字指云□木似豫章章本或作樟)注(棆木也無
疵病因名之郭云榆楩屬似豫章案楩及豫章皆南方大木之名也)

　　椐樻注腫節可以爲杖音義(椐音祛字林已庶反又音舉樻起愧反又去軌反字
林巨位反樊孫並云椐樻腫節可作枝杖毛詩草木疏云節中腫似扶老即今靈夀是也今人以爲馬鞭及杖
𢎞農共北山皆有之腫之勇反)疏(别二名也郭云腫節可以爲杖詩大雅皇矣其檉其椐陸璣疏云節中腫
似扶老今人以爲馬鞭及杖𢎞農共北山甚冇之)

　　檉河柳注今河旁赤莖小楊音義(檉勑貞反)疏(檉一名河柳郭云今河旁
赤莖小楊陸璣疏云生水旁皮正赤如絳一名雨師枝葉如松)

　　旄澤柳注生澤中者音義(旄音毛)疏(柳生澤中者别名旄郭云生澤中者)
楊蒲柳注可以爲箭左傳所謂董澤之蒲疏(楊一名蒲柳生澤中
可爲箭笴注云左傳所謂董澤之蒲者案左傳宣十二年晉楚戰于邲晉師敗績楚熊負覊囚知罃知莊子以
其族反之㕑武子御下軍之士多從之每射抽矢菆納諸㕑子之房㕑子怒曰非子之求而蒲之愛董澤之蒲
可勝既乎杜注云董澤之蒲河東聞喜縣東北有董池陂既盡也是其事也)

　　權黄英輔小木注權輔皆未詳杜赤棠白者棠注棠色
異異其名音義(權音拳)疏(郭云棠色異異其名樊光云赤者爲杜白者爲棠陸璣疏云赤
棠與白棠同耳但子有赤白美惡子白色爲白棠甘棠也少酢滑美赤棠子澀而酢無味俗語云澀如杜是也
赤棠木理韌亦可以作弓幹)

　　諸慮山櫐注今江東呼櫐爲藤似葛而麤大音義(慮如字施
力積反字又作攄力余反櫐字或作蘽音誄力水反下同藤徒登反麤七胡反)疏(諸慮一名山櫐郭云今江
東呼櫐爲藤似葛而麤大)

　　欇虎櫐注今虎豆纒蔓林樹而生莢有毛刺今江東呼
爲㯿欇音義(欇郭音渉本又作聶又作□並同虎呼戸反莢古協反下同字林云草實也廣雅云
豆角謂之莢周禮云墳衍之地其植物宜莢物刺七豉反㯿力輒反又餘渉反)疏(欇一名虎櫐郭云今虎豆
纒蔓林樹而生莢冇刺今江東呼爲㯿欇或曰葛類也子如菉豆而葉大)

　　杞枸檵注今枸杞也音義(杞去已反枸音苟檵音繼)疏(杞一名枸檵郭云今枸杞
也詩小雅四牡云集于苞杞陸璣疏云一名苦杞一名地骨春生作羹茹微苦其莖似莓子秋熟正赤莖葉及
子服之輕身益氣耳)

　　杬魚毒注杬大木子似栗生南方皮厚汁赤中藏卵果
音義(杬音元又作芫卵力管反)疏(杬一名魚毒)

　　檓大椒注今椒樹叢生實大者名爲檓音義(檓况彼反椒字又作
茮子消反)疏(檓者大椒之别也郭云今椒樹叢生實大者名爲檓詩唐風云椒聊且陸璣疏云椒樹如茱萸
有針刺葉堅而滑澤蜀人作茶吳人作茗皆合煑其葉以爲香今成臯諸山間有椒謂之竹葉椒其樹亦如蜀
椒少毒熱不中合藥也可著飲食中又用蒸雞豚最佳香東海諸島上亦冇椒樹枝葉皆相似子長而不圓甚
香其味似橘皮島上獐鹿食此椒葉其肉自然作椒橘香)

　　楰䑕梓注楸屬也今江東有虎梓音義(楰郭音庾又音瑜梓音子)疏
(李廵曰䑕梓一名楰郭云楸屬也今江東有虎梓詩小雅云北山有楰陸璣疏云其樹葉木理如楸山楸之異
者今人謂之苦楸是也)

　　楓欇欇注楓樹似白楊葉圓而岐有脂而香今之楓香
是音義(楓甫隆反說文云木厚葉弱枝善摇字林音方廉反欇之渉反岐音祁脂音之)疏(說文云楓
木厚葉弱支善摇一名欇欇郭云楓樹似白楊葉圓而岐有脂而香今之楓香是案本草唐本注云樹高大葉
三角商洛之間多有之是也又山海南荒經云冇宋山者木生山上名曰楓木楓木蚩尤所葉其桎梏是謂楓
木注云即今楓香樹也)

　　寓木宛童注寄生樹一名蔦音義(寓魚具反宛於院反蔦音鳥或音弔說文
或作樢字林云寄生也)疏(寓木一名宛童郭云寄生樹一名蔦詩小雅頍弁云蔦與女蘿陸璣疏云蔦一
名寄生葉似當廬子如覆盆赤黑甜美是也)

　　無姑其實夷注無姑姑榆也生山中葉圓而厚剝取皮
合漬之其味辛香所謂蕪荑音義(夷舍人本作桋同)疏(無姑一名姑榆
其實名夷郭云無姑姑榆也生山中葉圓而厚剝取皮合漬之其味辛香所謂蕪荑云所謂本草蕪荑一名無
姑也)

　　櫟其實梂注有梂彚自裹音義(櫟力的反梂字林音求舍人云櫟實名梂也孫
云櫟實橡也有梂彚自裹郭同彚音謂裹音果)疏(櫟似樗之木也梂盛實之房也孫炎曰櫟實橡也郭云有
梂彚自裹詩秦風云山冇苞櫟陸璣疏云秦人謂柞櫟爲櫟河内人謂木蓼爲櫟椒榝之屬也其子房生爲梂
木蓼子亦房生故說者或曰柞櫟或曰木蓼璣以爲此秦詩也宜從其方土之言柞櫟是也)

　　檖蘿注今楊檖也實似棃而小酢可食音義(檖音遂)疏(檖一
名蘿郭云今楊檖也實似棃而小酢可食詩秦風云隰有樹檖陸璣疏云檖一名赤蘿一名山棃也今人謂之
楊檖實如棃但小耳一名鹿棃一名䑕棃今人亦種之極有脆美者亦如棃之美者)

　　楔荆桃注今櫻桃旄冬桃注子冬熟榹桃山桃注實如
桃而小不解核音義(楔古黠反施音結櫻乞耕反廣雅云櫻桃含桃也禮記月今云羞以
含桃鄭注云今之櫻桃旄音毛字林作楙亡到反榹郭音斯又音雌解古買反核胡革反下同)疏(别桃類也
楔一名荆桃郭云今櫻桃廣雅云櫻桃含桃也月令仲夏云羞以含桃是也桃子冬熟者名旄生山中者名榹
桃郭云實如桃而小不解核)

　　休無實李注一名趙李座接慮李注今之麥李駁赤李
注子赤音義(休虚求反又作林座徂禾反慮如字施音驪駁字亦作駮邦角反)疏(别李屬也
李之無實者名休郭云一名趙李座接慮李郭云今之麥李與麥同熟因名云李之子赤者名駁)
棗壺棗注今江東呼棗大而銳上者爲壺壺猶瓠也邊
要棗注子細腰今謂之鹿廬棗櫅白棗注即今棗子白
乃熟樲酸棗注樹小實酢孟子曰養其樲棘楊徹齊棗
注未詳遵羊棗注實小而圓紫黑色今俗呼爲之羊矢
棗孟子曰曾晳嗜羊棗洗大棗注今河東猗氏縣出大
棗子如雞卵煑塡棗注未詳蹶洩苦棗注子味苦晳無
實棗注不著子者還味捻棗注還味短味音義(棗音早壺字或
作㯛孫云棗形上小下大似瓠故曰壺音胡瓠呼故反要一遙反注同字或作楆櫅子兮反樲而至反徹本或
作撤直列反晳思歴反下同嗜時至反洗屑典反猗乙竒反又於竒反塡音田本或作顚蹶本或作□居衞反
洩息列反著丁略反還音旋郭云還味短味字林作□一縣反捻而審反又作菍同)疏(别棗類也云棗者目
諸棗也壺棗者棗形似壺也郭云今江東呼棗大而銳上者爲壺壺猶瓠也邊大而腰細者名邊腰棗郭云子
細腰今謂之鹿盧棗棗子白熟者名櫅實小而味酢者名樲棗楊徹齊棗注未詳遵一名羊棗郭云實小而圓
紫黑色今俗呼之爲羊矢棗洗最大之棗名也郭云今河東猗氏縣出大棗子如雞卵煑塡棗注未詳蹶洩者
味苦之棗名也晳者無實之棗名也還味者短味也名捻棗注孟子曰養其樲棘者案孟子曰人之於身也體
冇貴賤有小大無以小害大無以賤害貴養其小者爲小人養其大者爲大人今有場師舍其梧檟養其樲棘
則爲賤場師焉趙岐注云樲棘所謂酸棗是也云孟子曰曾晳嗜羊棗者孟子云曾晳嗜羊棗而曾子不忍食
羊棗公孫丑問曰膾炙與羊棗孰美孟子曰膾炙哉公孫丑曰然則曾子何爲食膾炙而不食羊棗曰膾炙所
同也羊棗所獨也是其事)

　　櫬梧注今梧桐音義(櫬初靳反下同梧音吳)疏(櫬一名梧郭云今梧桐詩大雅云梧
桐生矣于彼朝陽是也)

　　樸枹者注樸屬叢生者爲枹詩所謂棫樸枹櫟音義(樸音
卜字又作僕枹逋蒡反注同屬之欲反棫于逼反櫟音歴)疏(樸屬抱櫟皆木叢生之名也郭云樸屬叢生者
爲枹云棫樸者詩大雅云芃芃棫樸薪之槱之是也枹櫟者秦風云山有苞櫟隰有六駮是也)

　　謂櫬采薪采薪即薪注指解今樵薪音義(謂舍人本作彚同采七在
反下並同薪采薪即薪舍人引上句櫬梧來合在此句以謂字作彚釋云櫬梧者樸枹者櫬者其理也樸者相
追附也彚者莖也如竹箭一讀曰枹也櫬名采薪又名即薪樊引詩云薪是穫薪荆州曰柞木采木詩人不曉
薪意言薪謂身即薪伐之也李云采薪一名彚櫬言即薪謂二薪也孫引詩云薪是穫薪薪一名彚櫬郭云指
解今樵薪今依郭氏說樵字又作䕴徂焦反字林云薪也案左傳云不樵樹史記云樵蘇後爨師不宿飽注云
樵取薪蘇取草)疏(郭云指解今樵薪一名櫬一名采薪一名即薪公羊謂之薪采左傳云不樵樹史記云樵
蘇後爨師不宿飽注云樵取薪蘇取草皆謂取草爲薪也)

　　棪㯈其注棪實似柰赤可食音義(棪餘念反山海經堂庭之山多棪木注云
子似㮏而赤可食㯈音速)疏(棪一名㯈其郭云棪實似柰赤可食山海經云堂庭之山多棪木注云子似柰
而赤可食是也)

　　劉劉杙注劉子生山中實如棃酢甜核堅出交趾音義
(杙音弋趾音止)疏(劉一名劉杙其云可食郭云劉子生山中實如棃酢甜核堅出交趾)

　　櫰槐大葉而黑注槐樹葉大色黑者名爲櫰音義(櫰郭古回
反字林下罪反又音懷槐音懷或音回)疏(櫰槐一也大葉而黒名櫰不爾者即名槐郭云槐樹葉大色黑
者名爲櫰)

　　守宮槐葉晝聶宵炕注槐葉晝日聶合而夜炕布者名
爲守宮槐音義(聶之渉反合也炕郭呼郎反又口浪反顧云張也樊本作抗)疏(此亦槐也
聶合也炕張也言其葉晝合夜開者别名守宫槐郭云槐葉晝日聶合而夜炕布者名爲守宮槐)
槐小葉曰榎注槐當爲楸楸細葉者爲榎大而皵楸注
老乃皮粗皵者爲楸小而皵榎注小而皮粗皵者爲榎
左傳曰使擇美榎音義(槐小葉郭謂槐爲楸音秋或如字榎古雅反及下同皵孫七各
七路二反字或作□下同樊云大者老也皵楷皮也謂麤皵而老者爲楸也孫郭云老乃皮麆皵者爲楸楸音
秋)疏(别楸榎之名也楸之小葉者名榎契光云大者老也皵楷皮也謂樹老而皮粗皵者爲楸小少也樹
小而皮粗皵者爲榎注云左傳曰使擇美榎者案襄二年夏齊姜薨初穆姜使擇美榎以自爲襯與頌琴季文
子取以葬是其事也)

　　椅梓注即楸音義(椅於竒反郭云即楸也案椅與楸唯子爲異耳梓字林音子)疏(别二
名也郭云即楸詩鄘風云椅桐梓漆陸璣疏云梓者楸之疏理白色而生子者爲梓梓實桐皮曰椅則大類同
而小别也)

　　桋赤栜白者栜注赤栜樹葉細而岐銳皮理錯戾好叢
生山中中爲車輞白栜葉圓而岐爲大木音義(桋音夷栜又作
㮦同山厄反郭霜狄反下同岐巨伊反下同好呼報反輞音罔本或作軔音刃又音如戰反本今作輞)疏
(栜赤者名桋白者即名栜某氏曰其色雖異爲名即同郭云赤栜樹葉細而岐銳皮理錯戾好叢生山中中爲
車輞白栜葉圓而岐爲大木也詩小雅云隰冇杞桋陸璣疏云栜葉如柞皮薄而白其木理赤者爲赤栜一名
桋白者爲栜其木皆堅韌今人以爲車轂)

　　終牛棘注即馬棘也其刺粗而長疏(終一名牛棘其針刺粗長者亦名馬
棘也)

　　灌木叢木注詩曰集于灌木音義(灌古亂反叢才公反本或作樷)疏(灌木
者即叢生之木也下云木族生爲灌郭云族叢也是灌木爲叢木也詩周南云黄鳥于飛集于灌木是也)
瘣木苻婁注謂木病尫傴癭腫無枝條音義(瘣郭胡罪反說文云
病也一曰腫旁出也又音回婁謝力侯反施力俱反樊引詩云譬彼瘣木疾用無枝苻婁者尫傴内病磈磊無
枝也李云苻婁一名瘣木無枝木也尫烏皇反字書云傴也假紆禹反廣雅云曲也癭於井反字林云頸瘤也
腫章勇反本或作瘇常勇反)疏(某氏云詩云譬彼瘣木疾用無枝苻婁尫傴内疾瘣磊故疾用無枝郭云
謂木病尫傴癭腫無枝條舍人曰苻婁屬下句獨爲異也)

　　蕡藹注樹實繁茂菴藹音義(蕡扶云反孫苻粉反藹烏害反菴於檢反)疏(蕡亦
樹實名又名藹郭云樹實繁茂菴藹)

　　枹遒木魁瘣注謂樹木叢生根枝節目盤結磈磊音義
(枹音包遒又作逎子由反又徂由反說文云遒廹也謂叢攢廹而生魁字亦作鬿謝苦罪反施苦回反瘣郭盧
罪反施胡罪反磈本或作傀苦罪反磊本或作儡力罪反)疏(木叢攢廹而生者名枹遒木魁瘣讀若磈磊謂
根節盤結處也郭云謂樹木叢生根枝節目螌結磈磊)

　　棫白桵注桵小木叢生有刺實如耳璫紫赤可啖音義
(棫音域字林于具反桵本或作㮃字林人隹反刺七智反)疏(棫一名白桵郭云桵小木叢生冇刺實如耳璫
紫赤可啖詩大雅云芃芃棫樸陸璣云王蒼說棫即柞也其材理全白無赤心者爲白桵直理易破可爲櫝車
輻又可爲矛㦸矜今人謂之白梂或曰白柘此二說不同未知孰是)

　　棃山樆注即今棃樹音義(棃字亦作梨樆音離本亦作離非)疏(棃生山中者名
樆郭云即今棃樹言其在山之名則曰樆人植之曰棃)

　　桑㸤有葚梔注㸤半也音義(㸤普遍反又皮莧反葚音甚說文云桑實也本或作
椹非字林式忍反梔章移反下注同舍人云桑樹一半有葚半無葚名梔也樊本同)疏(說文云葚桑實也郭
云㸤半也舍人曰桑樹一半冇葚半無葚爲梔)

　　女桑桋桑注今俗呼桑樹小而條長者爲女桑樹音義
(桋大兮反或作夷)疏(女桑一名桋桑郭云今俗呼桑樹小而條長者爲女桑樹詩幽風七月云猗彼女桑
是也)

　　榆白枌注枌榆先生葉却著莢皮色白音義(榆以朱反枌符云反
却去略反著丁略反莢古叶反字林云草實也)疏(榆之皮色白名枌郭云枌榆先生葉却著莢皮色白詩陳
風云東門之枌是也)

　　唐棣栘注似白楊江東呼夫移音義(棣大計反下同字林大内反移以攴
反字林上泥反夫音苻)疏(舍人曰唐棣一名栘郭云似白楊江東呼夫栘詩召南云唐棣之華陸璣云奥
李也一名雀梅亦曰車下李所在山皆冇其華或白或赤六月中熟大如李子可食)

　　常棣棣注今關西有棣樹子如櫻桃可食疏(舍人曰常棣一名棣
郭云今關西有棣樹子如櫻桃可食詩小雅云常棣之華陸璣疏云許愼曰白棣樹也如李而小如櫻桃正白
今宮園種之又冇赤棣樹亦似白棣葉如刺榆葉而微圓子正赤如郁李而小五月始熟自關西天水隴西多
有之)

　　檟苦荼注樹小如梔子冬生葉可煑作羹飲今呼早采
者爲荼晚取者爲茗一名荈蜀人名之苦荼音義(檟古雅反
與榎同荼音徒下同埤蒼作􁔁案今蜀人以作飲音眞加反茗之類茗亡頂反荈尺兖反荈􁔁茗其實一也張
揖雜字云茗之别名也)疏(檟一名苦茶郭云樹小似梔子冬生葉可煑作羹飲今呼早采者爲茶晚采者
爲茗一名荈蜀人名之苦荼)

　　樕樸心注槲樕别名音義(樕音速樸音卜槲音斛)疏(樸樕一名心某氏曰樸樕
槲樕也冇心能濕江河間以作柱是樸樕爲木名也故郭云槲樕别名詩召南云林冇樸樕此作樕樸文雖别
其實一也或者傳寫誤)

　　榮桐木注即梧桐疏(桐木一名榮郭云即梧桐與上櫬梧一也)

　　棧木干木注橿木也江東呼木觡音義(棧仕板反千古丹反樊本作杆
同橿居良反字書云死而不朽本或作僵說文云僵偃也觡加客反)疏(棧木一名于木郭云橿木也江東呼
木觡)

　　檿桑山桑注似桑材中作弓及車轅音義(檿烏簟反車昌蛇反轅音
袁)疏(山桑一名檿桑郭云似桑材中作弓及車轅冬官考上記云弓人取幹柘爲上檿桑次之是也)
木自弊柛注弊□立死椔注不弊頓椔弊者翳注樹䕃
翳覆地者詩云其椔其翳木相磨槸注樹枝相切磨棤
皵注謂木皮甲錯梢梢櫂注謂木無枝柯梢櫂長而殺
者音義(弊婢世反字又作斃神音申踣蒲北反或作仆椔側利反一音側其反弊必世反注同翳音殪
注同䕃於禁反槸魚逝反郭魚逝魚例二音楷七各反皵謝音舄郭音夕梢郭音朔櫂直角反方言云拔也蒼
頡篇云抽也廣雅云出也小爾雅云㧞根曰櫂殺色戒反又色例反)疏(此别死頓相磨皮甲棤櫂之異名也
云木者總在下之稱也自弊踣者名柛立死不弊頓者名椔枝葉蔽䕃覆地者名翳木兩枝相切磨名槸木皮
甲粗錯者名棤亦名皵木無枝柯長而殺者名梢一名棤櫂小爾雅曰抜根曰櫂注詩其椔其翳者詩大雅皇
矣篇文也毛傳云木立死曰椔自弊爲翳說者引李廵曰以當死害生曰菑斃死也然則以立死之木妨他木
生長爲木之害故曰菑也自斃者生木自倒枝葉覆地爲隂翳故曰翳也爾雅直云斃者詩傳以其非人斃之
故曰自斃其文與此不同者所見本異也)

　　樅松葉柏身注今大廟梁材用此木尸子所謂松柏之
䑕不知堂密之有美樅檜柏葉松身注詩曰檜楫松舟
音義(樅七容反松字林象容反大音泰檜古外反又苦外反楫本又作檝子葉反一音集)疏(此辨樅檜
之異名也松葉柏身者名樅柏葉松身者名檜郭云今大廟梁材用此木者以時驗而言也注尸子所謂已下
者綽子篇文也云詩曰檜楫松舟者鄘風竹竿篇文也毛傳云楫所以擢舟是也)

　　句如羽喬注樹枝曲卷似鳥毛羽下句曰朻上句曰喬
如木楸曰喬注楸樹性上竦如竹箭曰苞注篠竹性叢
生如松柏曰茂注枝葉婆娑如槐曰茂注言扶疎茂盛
音義(句居具反下同喬阮孝緒音橋郭音驕下皆同卷巨員反朻居蚪反本又作樛同字林九稠反苞如
字本或作枹篠先了反娑素河反)疏(此别水之曲直叢生茂盛之異名也句曲也樹枝曲卷似鳥毛羽名
喬樹枝下垂而曲名朻詩周南云南有樛木是也木枝上竦而曲卷者亦名喬如木楸上竦者亦曰喬郭云楸
樹性上竦詩周南云南有喬木是也凡木如竹箭叢生者曰苞禹貢曰草木漸苞是也凡木枝葉婆娑者曰茂
詩小雅云如松柏之茂是也枝葉扶疎茂盛如槐者亦曰茂)

　　柷州木髦柔英注皆未詳音義(柷章六反髦音毛)

　　槐棘醜喬注枝皆翹竦桑柳醜條注阿那垂條椒榝醜
莍注莍萸子聚生成房貌今江東亦呼莍楸似茱萸而
小赤色桃李醜核注子中有核人音義(棘居力反阿烏河反又於可反
那奴何反又奴可反椒音焦榝所黠反字林云似茱萸岀淮南本草云茱萸一名榝案今樹極似茱萸唯子赤
細莍音求說文云榝椒實褱如裘也一音巨六反茱音殊萸以朱反核何革反)疏(此辨木之枝條子實形狀
之異醜類也喬高也槐棘之類枝皆翹竦桑柳之類皆阿那垂條莍者實之房也椒榝之類實皆有莍彚自裹
李廵曰椒茱萸皆有房故曰莍莍實也郭云莍萸子聚生成房貌今江東亦呼莍榝似茱萸而小赤色桃李之
類皆子有核人曲禮云其冇核者懷其核)

　　瓜曰華之桃曰膽之棗李曰疐之樝棃曰鑽之注皆啖
食治擇之名樝似棃而酢澀見禮記音義(華胡化反鄭注禮記云謂
中裂不四析也膽丁敢反疐亦作康同丁計反樝側加反字亦作查鑽子官反郭徂端反澁字又作濇又作澀
所立反)疏(此辨啖食治擇瓜果之名也云瓜曰華之者此爲國君削瓜之禮也華謂半破也降於天子故
破而不四折也亦横斷之而巾以綌也云桃曰膽之者桃多毛栻治去毛令色青滑如膽也或曰膽謂杏桃有
苦如膽者擇去之云棗李曰疐之者謂治棗李皆去其疐疐者柢也云樝棃曰鑽之者恐有蟲故一一鑽看其
蟲孔也案鄭注禮記内則云柤棃不臧者今之所謂樝子者是也注云見禮記者案曲禮云爲天子削𤓰者副
之巾以絺爲國君者華之巾以綌又内則云棗曰新之栗曰撰之桃曰膽之柤棃曰鑽之鄭注云皆治擇之名
也文雖小異大意則同)

　　小枝上繚爲喬注謂細枝皆翹繚上句者名爲喬木音
義(繚音了)疏(此即上句曰喬嫌不了故重出之言小枝上竦翹繚者名爲喬木也)

　　無枝爲檄注檄櫂直上音義(檄形的反櫂直角反上時掌反)疏(此釋上文梢梢
櫂也櫂身櫂也謂木無枝檄櫂直上長而殺者也)

　　木族生爲灌注族叢音義(灌古半反)疏(族叢也木叢生者爲灌即上灌木叢木也)







　　釋蟲第十五音義(蟲本亦作虫案此篇是釋蟲依字虫音許鬼反蛇類也並兩虫爲䖵
音古門反蟲之總名也三虫爲蟲直忠反有足者也今人以虫爲蟲相承假借用耳說文云虫一名蝮象
其形物之㣲細或行或飛或毛或臝或介或鱗以虫爲象案此文云冇足謂之蟲無足謂之豸月令鱗毛
羽介皆謂之蟲白虎通以聖人爲倮蟲之長自上聖下逹蟭螟通有蟲稱耳)疏(案說文蟲者蜾毛羽
鱗介之總稱也此篇廣釋諸蟲之名狀故曰釋蟲)

　　螜天螻注螻蛄也夏小正曰螜則鳴音義(螜胡木反螻力侯反蛄古
乎反夏胡雅反正音征)疏(螜一名天螻一名碩䑕即今之螻蛄也夏小正者大戴禮之篇名以蟲魚草木
正十二月之節候起於夏后氏故曰夏小正其三月云螜則鳴螜天螻是也)

　　蜚蠦蜰注蜰即負盤臭蟲音義(蜚扶味反蠦力胡反蜰敷非反孫甫尾反盤字
又作螌蒲安反廣雅云負盤蟅也蟅音章夜反臭昌又反)疏(案洪範五行傳云蜚負蠜夷狄之物越之所生
其爲蟲臭惡南方滛氣之所生也本草曰蜚厲蟲也然則蜚自臭惡之蟲害人衣物故春秋左氏傳曰有蜚不
爲災亦不書也春秋經傳皆云有蜚則此蟲名蜚一名蠦蜰而舍人李廵皆云蜚蠦一名蜰非也此蟲一名負
盤漢書及左傳注多作負蠜者以此下有草蟲負蠜故相渉誤耳)

　　螾􁔂入耳注蚰蜒音義(螾以忍反􁔂以善反本又作􁎹蚰音由蜒音延方言云宋魏之
間蚰蜒謂之入耳字林云北燕人謂蚰蜒爲□蚭上音奴六反下音女其反)疏(此蟲象蜈蚣黄色而細長
呼爲吐古案方言云蚰􁎹自關而東謂之蚰􁎹或謂之入耳或謂之蜄􁖃趙魏之間或謂之蚨虶北燕謂之□
蚭江東人呼蛩皆今蚰蜒喜入耳者也○蚰音由蜒音延􁖃音麗蚨音扶虶音于□奴六切蚭音尼蛩音鞏)
蜩蜋蜩注夏小正傳曰蜋蜩者五彩具螗蜩注夏小正
傳曰螗蜩者蝘俗呼爲胡蟬江南謂之螗蛦蚻蜻蜻注
如蟬而小方言云有文者謂之螓夏小正曰鳴蚻寧縣
􁉻茅蜩注江東呼爲茅截似蟬而小青色蝒馬蜩注蜩
中最大者爲馬蟬蜺寒蜩注寒螿也似蟬而小青色月
令曰寒蟬鳴蜓蚞螇螰注即蝭蟧也一名蟪蛄齊人呼
螇螰音義(蜩直彫反下同蜋音郎又音良螗音唐蟬示延反字林云蟪蛄也􁈵郭音荑徒低反蚻側
黠反蜻郭音情又音精懸音𤣥􁉻子列反又徂節反茅本或作􁔃萌交反蝒音緜字林云亡千反蜺五兮反呂
郭牛結反螿子羊反蜓謝徒頂反沈音殄施音亭蚞音木或作沐非螇音奚螰音鹿蝭音提又音帝蟧力刀反
字林同又力公反蟪音惠蛄音姑)疏(此辨蟬之大小及方言不同之名也云蜩者目諸蜩也蜋蜩五彩具
者也螗蜩俗呼曰蟬似蟬而小鳴聲清亮者也蚻一名蜻蜻如蟬而小有文者也􁉻一名茅蜩似蟬而小青色
者也蝒一名馬蜩蟬之最大者也蜺一名寒蜩又名寒螿似蟬而小青赤色者也關東謂蟪蛄爲蜓蚞齊謂之
螇螰也云夏小正者在五月記時也云螗蜩者蝘者亦在五月舍人曰皆蟬也方語不同三輔以西爲蜩梁宋
以東謂蜩爲蝘陸璣云螗一名蝘□字林□或作蟟也青徐人謂之螇螰然則螗蝘亦皆蟬也大雅蕩篇云如
蜩如螗是也蚻舍人曰小蟬也蜻蜻者案方言云蟬楚謂之蜩宋衛之間謂之螗蜩陳鄭之間謂之蜋蜩秦晉
之間謂之蟬海岱之間謂之䗁其小者謂之麥蚻有文者謂之螓是也詩人碩人云螓首蛾眉鄭𤣥螓謂蜻蜻
此蟲額廣而且方故以比婦人之首也某氏解此云鳴蚻蚻者也云夏小正曰者在四月彼云鳴蚻蚻者寧懸
也鳴而後知故先鳴而後蚻是也月令曰寒蟬鳴者在七月鄭注云寒蟬寒蜩謂蜺是也方言云蛥蛺齊謂之
螇螰楚謂之蟪蛄楚辭云蟪蛄鳴兮啾啾是也或謂之蛉蛄秦謂之蛥蚗自關而東謂之虭蟧或謂之蝭蟧或
謂之蜓蚞然則亦皆蟬之别名耳○蛥蚗音折玦蛉音零虭貂料二音蝭音帝)

　　蛣蜣蜣蜋注黑甲蟲噉糞土音義(蛣起吉反蜣音羌蜋音良噉大敢反糞方
問反)疏(蛣蜣一名蜣蜋黑甲翅在甲下噉糞土喜取糞作丸而轉之莊子蛣蜣之智在於轉丸是也)
蝎蛣􁉄注木中蠧蟲音義(蝎戸葛反􁉄起勿反蠧丁故反字林云木中蟲也)疏
(木中蠧蟲解在下)

　　蠰齧桑注似天牛長角體有白㸃喜齧桑樹作孔入其
中江東呼爲齧髪音義(蠰郭音餉又音霜孫音傷齧五結反喜虛記反下同)疏(蠰一
名齧桑江東呼齧髪形似天牛長角體有白㸃喜齧桑樹作孔入其中因名云)

　　諸慮奚相注未詳蜉蝣渠略注似蛣蜣身狹而長有角
黄黑色叢生糞土中朝生暮死豬好啖之音義(慮本或作蠦施
音驢一音力據反相施音葙謝息亮反舍人本作桑蜉音孚又音浮蝣郭音由本又作䖻謝音流渠略如字略
或作□音同狹乎夾反好呼報反下同)疏(舍人曰蜉蝣一名渠略南陽以東曰蜉蝣梁宋之間曰渠略似
蛣蜣身狹而長有角黄色叢生糞土中朝生暮死豬好啖之夏小正曰蜉蝣渠略也朝生而暮死詩曹風云蜉
蝣之羽陸璣疏云蜉蝣方土語也通謂之渠略似甲蟲有角大如指長三四寸甲下有翅能飛夏月隂雨時地
中出今人燒炙噉之美如蟬也樊光謂之糞中蝎蟲隨隂雨時爲之朝生而夕死)

　　蛂蟥蛢注甲蟲也大如虎豆綠色今江東呼黄蛢音義
(蛂謝音弗沈符結反字林大替反蟥音黄郭音王本或作黄蛢郭音瓶)疏(蛂一名蟥蛢甲蟲也形大如虎
豆綠色)

　　蠸輿父守瓜注今瓜中黃甲小蟲喜食瓜葉故曰守瓜
音義(蠸音權輿音余父音甫下同字或作□)疏(蠸輿父一名守瓜黄甲小蟲喜食瓜葉因名守瓜)
蝚蛖螻注蛖螻螻蛄類音義(蝚如由反蛇武江反又亡工反或作駝非螻來侯反)
疏(案方言云蛄詣謂之杜蛒螻螲謂之螻蛄或謂之蟓蛉南楚謂之杜狗或謂之蛞螻然則此言蝚及蛖螻
者亦螻蛄之異名耳○蛒音格螲音窒蟓音象蛉音令)

　　不蜩王蚥注未詳蛄䗐强蝆注今米榖中蠧小黑蟲是
也建平人呼爲蝆子音義(䗐字又作施式移反又式䜴反字林弋䜴反强巨良反蝆
郭音芉亡婢反本或作芊說文作羊字林作蛘弋丈反云搔蛘也)疏(方言云蛄䗐謂之强蝆今米榖中小
黑蠹蟲也江東謂之􁍿音加建平人呼蝆子音芈楚姓芈)

　　不過蟷蠰注蟷蠰螗蜋别名其子蜱蛸注一名䗚蟭蟷
蠰卵也音義(過本或作蝸字林古禾反謝𤣥卧反蟷丁郎反蠰息詳反字林乃郎反螗音唐螂音
郎蜱音禆又婢貽反蛸音蕭􁕽普莫反又補莫反蟭音焦字林子彫反)疏(不過一名蟷蠰一名蟷蜋母也
其子一名蜱蛸一名䗚蟭一名螵蛸蟷蠰卯也方言云潭魯以南謂之蟷蠰三河之域謂之螳螂燕趙之際謂
之食庬齊杞以東謂之馬谷其子同名螵蛸也月令仲夏云螳螂生是也)

　　蒺蔾蝍蛆注似蝗而大腹長角能食蛇腦音義(蒺音疾字亦作
□同蔾音梨字亦作䖿蝍音即孫子逸反蛆子余反蝗華孟反下同字林音皇說文榮庚反范宣禮記音音横
聲類韻集並以蝗協庚韻腹音福腦奴老反)疏(蒺蔾一名蝍蛆廣雅云蝍蛆蜈蚣也郭云似蝗而大腹長
角能食蛇腦則非蜈蚣也莊子云蝍蛆甘帶是也)

　　蝝蝮蜪注蝗子未有翅者外傳曰蟲舍蚳蝝音義(蝝以全反
字林尹絹反說文云劉歆說蚍蜉子也董仲舒說蝗子也何休注公羊云即螽也始生曰蝝長大曰螽杜預亦
云螽子郭依董說蝮孚福反郭蒲篤反蜪郭音陶字林他牟反翅式智反舍音捨蚳直其反)疏(蝝一名蝮
蜪蝗子未有翅者春秋宣十五年冬蝝生是也注外傳曰蟲舍蚳蝝者此魯語里革諫宣公之辭也韋氏解曰
蚳螘子也可以爲醢蝝蝮蜪也可食舍不取也)

　　蟋蟀蛬注今促織也亦名青􁉊音義(蟋音悉說文作悉本或作□音瑟蟀
所律反詩同本或作􁈙說文同蛬九勇反促字亦作趗七玉反青子盈反􁉊音列廣雅云蜻蛚促織也字林云
蟋蟀也)疏(蟋蟀一名蛬今促織也亦名青􁉊詩唐風云蟋蟀在堂嵗聿其莫陸璣疏云蟋蟀似蝗而小正
黑有光澤如漆有角翅一名蛬一名青􁉊楚人謂之王孫幽州人謂之趣織里語曰趣織鳴嬾婦驚是也)
蟼蟆注蛙類音義(蟼郭驚景二音孫音京蟆武巴反蛙戸蝸反史游急就云蛙蝦蟇)疏
(此自一種蝦蟆也)

　　蛝馬䗃注馬蠲蚐俗呼馬􁔄音義(蛝音閑䗃郭仕板反字林仕免反或仕簡
反施仕娩反蠲古𤣥反說文云明堂月令腐草爲蠲蚐音均􁔄丈六反字林云􁔄馬)疏(蛝蟲一名馬䗃一名
馬蠲蚐俗呼馬􁔄方言云馬蚿北燕謂之蛆蟝其大者謂之馬蚰是也○蚿音弦蛆子余切蚰音逐)
蛗螽蠜注詩曰趯趯蛗螽草螽負蠜注詩云喓喓草蟲
謂常羊也蜤螽蜙蝑注蜙䗥也俗呼蝽􁉷蟿螽螇蚸注
今俗呼似蜙䗥而細長飛翅作聲者爲螇蚸土螽蠰谿
注似蝗而小今謂之土□音義(蛗音阜蟲本或作□音終下同蠜音煩下同本
或作螌趯他歴反喓於遙反蜤本又作蟴詩作斯同音私支反蜙字林先凶反郭先工反說文思弓反蝑相魚
反郭才與反字林先吕反說文云蚣蝑以股鳴䗥寸東反字林云螉䗥似䗲蝽傷容反蟿音棄字林云口地反
螇音奚蚸或作蚗郭音歴孫音昔蠰音壤孫音囊字又作蠰誤又思諒反或式尚反谿苦兮反孫音奚□字又
作虴竹宅反誥㓜云虴虴蜢也善跳蜢音猛)疏(蛗螽之族厥類寔煩此辨之也蛗螽一名蠜李廵曰蝗子
也陸璣疏云今人謂蝗子爲螽子兗州人謂之螣許愼云蝗螽也蔡邕云螽蝗也明是一物□蟲一名負蠜一
名常羊陸璣云小大長短如蝗也竒音青色好在茅草中又一名草蟲詩云喓喓草蟲趯趯蛗螽是也蜤螽周
南作螽斯七月作斯螽惟字異文倒其實一也一名蜙蝑一名蜙䗥一名蝽􁉷陸璣云幽州人謂之蝽箕蝽箕
即蝽􁉷蝗類也長而青長角長股股鳴者也或謂似蝗而小斑黑其股似瑇瑁又五月中以兩股相切作聲聞
數十歩者是也蟿螽一名螇蚸形似蜙䗥而細長飛翅作聲者是也土螽一名蠰谿今謂之土□江南呼虴蛨
又名蚱蜢似蝗細小善跳者是也注詩云喓喓草蟲趯趯蛗螽者召南草蟲篇文)

　　螼蚓蜸蚕注即䖤蟺也江東呼寒蚓音義(螼羌引反蚓音引郭餘忍
反說文以爲螾字同蜸苦顯反蚕他典反䖤於阮反蟺音善廣雅云䖤蟺蚯蚓也蚓郭許謹反殷仲堪許偃反)
疏(螼蚓一名蜸蚕即䖤蟺也廣雅云䖤蟺蚯蚓也月令四月蚯蚓出十一月蚯蚓結是也江東呼寒蚓郭云
蚯蚓土精無心之蟲與蛗螽交者也)

　　莫貈蟷蜋蛑注蟷蜋有斧蟲江東呼爲石蜋孫叔然以
方言說此義亦不了音義(莫本或作□同武博反貈本又作貉孫戸各反下同螳蜋
說文云名斫父蛑郭音牟字林云蝗蜋也又亡牢反斧音甫)疏(莫貈一名螳蜋一名蛑即上不過也捕蟬
而食有臂若斧奮之當軼不避莊子云猶螳蜋之怒臂以當車軼是也江東呼爲石蜋又名齕肱注孫叔然以
方言說此義亦不了案方言曰螳蜋謂之髦或謂之虰或謂之芊芊孫炎取此方言之文以虰上屬爲說案說
文以虰蛵負勞爲一則方言之說既失其指孫氏引之爲說是亦不了也)

　　虰蛵負勞注或曰即蜻蛉也江東呼狐棃所未聞音義
(虰音丁蛵虚形反勞力刀反蛉力丁反字林云蜻蛉一名桑根狐音乎)疏(即蜻蛉六足四翼蟲也一名虰
蛵一名負勞江東呼狐棃方言云蜻蛉謂之蝍蛉淮南人又呼䗧􁍞字林云一名桑根陶注本草云一名蜻蜓
是也郭云所未聞者雖冇或人之說但經典未聞所出示其無質故云所未聞)

　　蜭毛蠧注即蛓音義(蜭戸感反蛓七志反說文云毛蟲也讀若笥案今俗呼爲毛蛓冇毒
螫人楚辭云蛓綠兮我裳)疏(蜭一名毛蠧即蛓也說文云蛓毛蟲今俗呼爲毛蛓有毒螫人楚辭云蛓綠兮
我裳是也)

　　蟔蛅蟴注蛓屬也今青州人呼蛓爲蛅蟴孫叔然云八
角螫蟲失之音義(蟔字又作䘃亡北反蛅字或作蚺而占反蟴音斯螫式亦反螫猶蠚也蠚
火各反字林云蟲行毒也)疏(蟔一名蛅蟴即蛓類也青州人呼蛅蟴注孫叔然云八角螫蟲失之者此即毛
蟲何止八角故云失之螫猶蠚也字林云蟲行毒也)

　　蟠䑕負注甕器底蟲音義(蟠音煩字或作□負本亦作􁉎又作婦亦作􁉎音同本草
䑕負一名負蟠一名伊威一名委黍陶注云多在䑕坎中䑕背負之今作婦字則似乖理一名䑕姑底丁禮反)
疏(此與下蛜威委黍是一故下注委黍云舊說䑕婦别名則此蟲一名蟠一名䑕負負或作􁉎本草作婦一
名蛜威一名委黍也陸璣云在壁根下甕器底土中生似白魚者是也陶注本草云多在䑕坎中䑕背負之然
爲䑕􁉎及䑕婦則似乖詩東山云蛜威在室是也)

　　蟫白魚注衣書中蟲一名蛃魚音義(蟫郭音淫又徒南反蛃音丙)疏
(此衣書中蟲也一名蟫一名白魚一名蛃魚本草謂之衣魚是也)

　　䖸羅注蠶䖸音義(䖸本又作蛾說又同我河反蠶徂南反下同)疏(此即蠶蛹所變者也
說文云䖸羅是也)

　　螒天雞注小虫黑身赤頭一名莎雞又曰樗雞音義(螒胡
旦反莎蘇禾反樗恥豬反廣雅云樗鳴樗雞也)疏(此黑身赤頭小蟲也一名螒一名天雞一名莎雞又曰樗
雞李廵曰一名酸雞詩幽風七月云六月莎雞振羽陸璣疏云如蝗而斑色毛翅數重其翅正赤六月中飛而
振羽索索作聲幽州人謂之蒲錯是也)

　　傅負版注未詳强蚚注即强醜捋音義(傅音付版字亦作蝂甫簡反强
其良反說文云籀文作□蚚字林巨希反又下枚反郭胡輩反捋力活反)疏(强蟲名也一名蚚好自摩捋者
蓋蠅類)

　　蛶螪何注未詳螝蛹注蠶蛹音義(蛶本或作将郭音劣又力活反螪失羊反
字林之亦反何本或作蚵音河螝郭音龜字林音潰施音愧蛹音勇)疏(即蠶所變者一名螝又名蛹)
蜆縊女注小黑蟲赤頭喜自經死故曰縊女音義(蜆下顯反
字林下研反孫音俔案俔字下顯苦見二反縊一賜反一音翳是反喜許記反經古刑反)疏(蜆小黑蟲也赤
頭喜自縊故又名縊女說文云蛻爲蝶是也經即縊也晉語申生使猛足辭於狐突乃雉經於新城廟僖四年
左氏傳云十二月戊申縊於新城是謂縊爲經也)

　　蚍蜉大螘注俗呼爲馬蚍蜉小者螘注齊人呼螘爲蛘
蠪朾螘注赤駮蚍蜉□飛螘注有翅其子蚳注蚳蟻卵
周禮曰蜃蚳醬音義(蚍音毗蜉音浮螘魚綺反本亦作蛾俗作蟻字音同案說文蟻羅也
蟻或作義蛾蠶化飛蛾也並非螘字蛘以丈反郭云齊人呼蟻也字林云北燕人謂蚍蜉曰蟻蛘蠪謝音聾郭
音龍朾本又作虰郭唐耕反孫丈耕反字林音丁駮布角反□於貴反說文字林從蚰翅矢䜴反又吉䜴反蚳
直其反蜃市軫反醬子亮反)疏(此辨衆螘及其子名也螘通名也其大者别名蚍蜉俗呼馬蚍蜉小者即
名螘齊人呼螘蛘方言云蚍蜉齊魯之間謂之蚼蠓西南梁益之間謂之𤣥蚼燕謂之蛾蛘其場謂之坻或謂
之垤是也其大而赤色斑駁者名蠪一名朾螘有翅而飛者名□即飛螘也其子在卵者名蚳可以作醢案周
禮醢人職曰饋食之豆蜃蚳醢醢則醬之有肉者故此云醬也○蚼音駒蠓音蒙蛾音蟻蛘音養)
次蟗鼅鼄䵹鼄鼄蝥注今江東呼蝃蝥土䵹鼄注在地
中布網者草䵹鼄注絡幕草上者音義(蟗本或作蝵郭音秋鼅音知或
作蜘鼄音誅或作蛛蝥音謀又音無說文作蟊音茅云㡭蟊作網蛛蟊也以此亦爲蟊􁈫字蝃或作䖦音章悅
反本或作掇拾字非)疏(此辨䵹鼄方言及在上草之名也蟗即鼅鼄别名也又一名鼄蝥今江東呼蝃蝥說
文謂之鼄蝥作網鼄蝥也方言云自關而西泰晉之間謂之鼄蝥自關而東趙魏之郊謂之䵹鼄或謂之蠾□
北燕朝鮮洌水之間謂之蝳蜍郭又云齊人又呼社公亦言網公其在地中布網者名土䵹鼄其作網絡幕草
上者名草䵹鼄也○蠾音燭□音臾蝳音毒蜍音余)

　　土蠭注今江東大蠭在地中作房者爲土蠭啖其子即
馬蠭今荆巴間呼爲蟺木蠭注似土蠭而小在樹上作
房江東亦呼爲木蠭又食其子音義(蠭本又作螽匹凶反字又作蜂說文
云古螽字字林云飛蟲螫人者蟺音墠又示延反蓋方言也郭音憚徒旦反)疏(此辨蠭在土木之異也說
文云蠭飛蟲螫人者其形大在地中作房而啖其子者名土蠭又名馬蠭今荆巴間呼爲蟺其形差小在樹上
作房者名木蠭亦食其子蟺讀爲蛩亶之亶故音之)

　　蟦蠐螬注在糞土中蝤蠐蝎注在木中今雖通名爲蝎
所在異音義(蟦扶味反又扶云反蠐本又作齊徂西反螬音曹蝤徂秋反蝎音曷)疏(此辨蝎在
土在木之異名也其在糞土中者名蟦蠐又名蠐螬其在木中者方言云闗東謂之蝤蠐梁益之間謂之蝎上
文蝎蛣􁉄郭云木中蠧下文蝎桑蠧郭云即蛣􁉄然則蟦蠐也蠐螬也蝤蠐也蛣􁉄也桑蠧也蝎也一蟲而六
名也以在木中者白而長故詩人以比婦人之頸碩人云領如蝤蠐是也)

　　蛜威委黍注舊說䑕􁉎别名然所未詳音義(蛜音伊本今作伊威
委黍今爾雅本旁或並加虫並如字􁉎音婦)

　　蠨蛸長踦注小鼅鼄長脚者俗呼爲喜子音義(蠨悉彫反或音
肅蛸所交反說文云蠨蛸長股者踦郭云音崎嶇之崎柣宜反字林巨綺反或居綺反廣雅云踦脛也字從足
虫旁作者非)疏(此小鼅鼄長脚者一名蠨蛸一名長踦俗呼爲喜子詩東山云蠨蛸在户陸璣疏云一名
長脚荆州河内人謂之喜母此蟲來著人衣當有親客至冇喜也幽州人謂之親客亦如蜘蛛爲羅綱居之是
也)

　　蛭蝚至掌注未詳國貉蟲蠁注今呼蛹蟲爲蠁廣雅云
土蛹蠁蟲音義(蛭郭豬秩反施徒結反蝚如由反貉戸各反蠁許兩反說文云知聲蟲也司馬
相如作幽字蛹音勇)疏(此蛹蟲也今俗呼爲蠁一名國貉一名蟲蠁說文云知聲蟲也廣雅云土蛹蠁蟲是
也)

　　蠖蚇蠖注今蝍􁀢音義(蠖枉略反字林於郭反蚇音尺易云尺蠖之屈以求伸也亦作
尺蝍子逸反又音即􁀢子六反字林云蝍􁀢蚇蠖)疏(蠖一名蚇蠖郭云今蝍􁀢方言云蠀􁀢謂之蚇蠖郭
云又呼歩屈說文云蠖屈伸蟲也易係辭云尺蠖之屈以求信者是也○蠀音即􁀢音叔)

　　果蠃蒲盧注即細腰蟲也俗呼爲蠮螉螟蛉桑蟲注俗
謂之桑蟃亦曰戎女音義(果本又作蜾又作蝸同工火反臝魯果反腰一遙反蠮於
結反又於計反螉烏紅反廣雅云蠮螉土蜂也案今俗呼細腰小蜂爲蠮螉在物中作房用土爲隔非土蜂也
螟亡丁反蛉力丁反蟃音萬)疏(案詩小雅小宛云螟蛉有子果蠃負之果蠃一名蒲盧即細腰蟲也俗呼
爲蠮螉方言云蠭燕趙之間謂之蠓螉其小者謂之蠮螉鄭注中庸以蒲盧爲土蠭說文云細腰土蠭也天地
之性小腰純雄無子螟蛉一名桑蟲一名桑蟃一名戎女陸璣云螟蛉者桑上小青蟲也似歩屈其色青而細
小或在草萊上果蠃土蟲也似蠭而小腰取桑蟲附之於木空中七日而化爲子法言云螟蛉之子殪而逢果
蠃祝之曰類我類我久則肖之是也)

　　蝎桑蠧注即蛣􁉄熒火即炤注夜飛腹下有火音義(蝎音
曷蛣去一反􁉄五勿反熒戸扁反炤音照)疏(熒火一名即炤夜飛腹下有火蟲也本草一名夜光一名熠燿
月令季夏腐草爲熒腐草此時得暑濕之氣故爲熒至秋而天沈隂數雨熒火夜飛之時也詩東山云熠燿宵
行是也)

　　密肌繼英注未詳音義(肌居疑反繼字又作□音計)

　　蚅烏蠋注大蟲如指似蠶見韓子音義(蚅烏革反蠋音蜀說文云桑中
蟲也郭云大蟲如指似蠶也)疏(蚅一名烏蠋形似蠶而大如指詩大雅韓奕云鞗革金厄毛亦云厄烏蠋
大如指似蠶注見韓子案韓子内儲說上七術其三曰信賞盡能云蟺似蛇蠶似蠋人見蛇則驚駭見蠋則毛
起然而婦人拾蠶而漁者握蟺利之所在則亡其所惡皆爲孟賁是其事也)

　　蠓蠛蠓注小蟲似蚋喜亂飛音義(蠓莫孔反下同蠛亡結反蚋人銳反字林
人劣反泰人謂蚊爲蚋)疏(小蟲似蚋亂飛者也名蠓又名蠛蠓列子云生朽壤之上因雨布生得陽而死
一名醯雞莊子云孔子與老𥅆語出告顔回曰丘之於道也其猶醯雞與郭象云醯雞者甕中蠛蠓是也)
王蛈蝪注即螲蟷似䵹鼄在穴中有蓋今河北人呼蛈
蜴音義(蛈大結反字林音秩蝪字林音湯或音蕩又音唐螲丁結反蟷丁郎反)疏(此䵹鼄之一種
也一名螲蟷穴居布網穴口有蓋河北人呼蛈蝪者是也)

　　蟓桑繭注食桑葉作繭者即今蠶雔由樗繭注食樗葉
棘繭注食棘葉欒繭注食欒葉蚢蕭繭注食蕭葉皆蠶
類音義(蟓音象繭古典反雔市由反樗恥余反棘居力反欒力九反蚢戸剛反蕭先條反)疏(此皆
蠶類作繭者因所食葉而異其名也食桑葉作繭者名蟓即今蠶也食樗葉棘葉欒葉者名雔由食蕭葉作繭
者名蚢也)

　　翥醜罅注剖母背而生螽醜奮注好奮迅作聲强醜捋
注以脚自摩捋蠭醜螸注垂其腴蠅醜扇注好搖翅音
義(翥于據反罅呼暇反剖普口反奮甫問反迅音信又音峻强其良反捋力活反李孫云以口捋其翅郭云
以脚自摩捋蠭李孫郭並闕讀而謝孚逢反施作螽音終案上冇螽醜奮依謝爲得螸亦作□羊朱反說文云
垂腴腴羊朱反蠅餘仍反扇如字說文作蝙云搖翼也音同)疏(此辨蟲屬所生及所好之狀不同者也翥
飛也醜類也蟲類能飛翥者謂蟬屬皆剖坼母背以爲孔罅而生螽蝗之類好奮迅作聲而飛强蚚之類好以
脚自摩捋蠭類好垂其腴以伏息說文云螸垂腴也腴即腹下也青蠅之類好搖翅自扇)

　　食苖心螟食葉蟘食節賊食根蟊注分别蟲啖食禾所
在之名耳皆見詩音義(螟亡丁反蟲食苖心者說文云蟲食榖葉者吏㝠㝠犯法即生
螟蟘又作􁔅同徒得反蟲食葉者說文云蟲食草葉者吏乞貸即生􁔅蟊亡侯反本亦作蛑說文作蟊蛑古蟊
字云吏抵冐取民則生蟊也字林蟊音亡牛反)疏(此分别蟲所啖食禾所在之名也李廵曰食禾心爲螟言
其姦㝠㝠難知也食禾葉者言假貸無厭故曰蟘也食禾節者言貪狼故曰賊也食禾根者言其稅取萬民財
貨故云蟊也孫炎曰皆政貪所致因以爲名也郭璞直以蟲食所在爲名而李廵孫炎竝因託惡政則災由政
起雖以食所在爲名而所在之名緣政所致理爲兼通也陸璣疏云螟似□妨而頭不赤螣蝗也賊桃李中蠧
蟲赤頭身長而細耳或說云蟊螻蛅食苖根爲人患許愼云吏㝠㝠犯法即生螟吏乞貸則生蟘吏抵冒取民
財則生蟊舊說云螟螣蟊賊一種蟲也如言寇賊姦宄内外言之爾故犍爲文學曰此四種蟲皆蝗也實不同
故分釋之詩小雅大田云去其螟螣及其蟊賊無害我田穉是也)

　　有足謂之蟲無足謂之豸音義(豸丈爾反無足者說文云獸長脊行豸豸欲有
所伺殺也)疏(此對文爾散言則無足亦曰蟲月令春日其蟲鱗鄭注云龍蛇之屬是也)










　　爾雅注疏卷九

　　爾雅注疏卷九考證

　　釋木第十四

　　栲山樗注亦類漆樹○陸本漆作桼鄭樵曰似樗而葉
差狹樗木葉似椿江東呼爲虎目葉脫處有痕如樗
蒱子又如眼目

　　梅柟注似杏實酢○陸疏廣要曰爾雅之梅柟乃似豫
章者古稱楩柟豫章景純不得以似杏實酢解之

　　柀煔○說文柀檆也本草别錄榧實一名柀子爾雅翼
榧似煔而材光文彩如栢古謂文木通作棐

　　杻檍注葉新生可飼牛○陸本飼作飤

　　椋即來○陸本來作棶

　　栵栭注樹似槲􁂶而庳小○陸本栭作檽槲作□
檴落注可以爲杯器素○陸本杯作桮

　　楥柜枊注未詳○鄭樵曰烏臼也葉可染皂子可作油
燭

　　狄藏橰貢綦注皆未詳○陸本藏作臧

　　朹檕梅○本草補遺朹子山樝一物也

　　枓者聊注未詳○(臣照)按說文枓高木也下文下句曰
樛高木曰枓此處或應連上節言朹檕梅其枓者又
名聊也否則錯簡應在高木曰枓之下言枓者聊也
詩椒聊且遠條且

　　魄榽橀○鄭樵曰按此俗呼朴樹其木如檀子大如梧
桐子而黄

　　棆無疵○鄭樵曰今謂之釣樟

　　檉河柳○鄭樵曰殷檉也生水畔其葉經冬變紅
旄澤柳○鄭樵曰杞柳也如蘆荻可編爲捲葙

　　楊蒲柳○鄭樵曰水楊也葉圜濶樹與柳相似采薇所
謂楊柳依依

　　諸慮山櫐注似葛而麤大○陸本麤作麆

　　杭魚毒○石經杭作杬鄭樵曰今南人謂之杭樹其皮
可煎汁藏梅也故編修朱彛尊曰爾雅杬魚毒郭璞
注云杬大木子似栗生南方皮厚汁赤中藏卵果陸
徳明釋文云杬音元又作芫鄭樵注云今南人謂之
杬木其皮可煎汁藏梅三家之釋爾雅若是蓋杬之
用在子沈瑩臨海異物志云杬味似楮用其皮汁和
鹽漬鴨子裴淵廣州記云杬殻似栗赤色子大如栗
散有棘刺破其外皮肉白如脂肪著核不離賈思勰
齊民要術作杬子法云杬木皮凈洗細莖剉煮取汁
率二斗及熟下鹽一升和之汁極冷内罋中浸鴨子
一月煮而食之廣韻注杬木名出豫章煎汁藏果不
壞錢易南部新書云湖州歳貢黄杬子連蔕木𤓰故
李景先戲蘇特曰使君貴部有三黄杬子五蔕木𤓰
左文質呉興統紀云大暦元年進單黄杬子談鑰吳
興志云唐歳貢單杬子一千三百五十顆重黄杬子
一千三百顆樂史寰宇記湖州土産單杬子予嘗問
之州人莫有識者洪邁容齋隨筆云杬如蒼耳益母
莖幹不純漬以藏鴨子則染其外陶宗儀輟耕録云
今人以米湯和入鹽草灰以團鴨卵謂曰鹹杬子按
今無錫土俗猶然坊本爾雅乃譌杬爲杭於是凡詮
杬者皆以杭義釋之考諸顧野王玉篇於杬則注木
名於杭則注州名二義固秩然不紊也若單黄重黄
三黄則造杬子法有不同爾至若卞彬下酒以杬皮
爲肴則又專用皮已

　　檓大椒○鄭樵曰秦椒也與蜀椒相似稍大而香氣減
焉俗呼樛子

　　寓木宛童○鄭樵曰有二種一種葉圜名蔦一種似麻
黄名女蘿

　　櫟其實梂○鄭樵曰亦謂之橡一名皁斗其實作梂似
栗毬而小

　　座接慮李○陸本座作痤

　　駁赤李○鄭樵曰粉李也赤而著粉

　　邊要棗○石經邊作籩

　　蹶洩苦棗○陸本洩作泄

　　還味捻棗○石經捻作稔毛本作棯

　　樸枹者○鄭樵曰即柞木也

　　劉劉杙注出交趾○陸本趾作阯鄭樵曰即石榴本草
謂之安石榴

　　大而皵楸小而皵榎○陸本皵作□

　　灌木叢木○陸本灌作樌

　　桑㸤有葚梔○石經㸤作辨

　　樕樸心○陸本樸作㯷

　　棧木干木注橿木也○陸本橿作殭

　　立死椔○陸本椔作□

　　弊者翳○陸本弊作蔽

　　樅松葉栢身○鄭樵曰此良材也今謂之松蘿

　　柷州木髦柔英注皆未詳○石經柷作祝

　　椒□醜莍○陸本椒作茮石經□作榝

　　𤓰曰華之桃曰膽之棗李曰疐之樝梨曰鑽之○石經
疐作疐

　　木族生爲灌○陸本灌作樌

　　釋蟲第十五

　　􁉻茅蜩○石經􁉻作􁉻

　　蛄䗐强蝆注今米榖中蠧小黑蟲是也○(臣照)按楊子
方言螳螂或謂之蛘蛘姑䗐謂之强蛘說文作羊音
是郭音注俱誤螳螂有斧故曰强若从虫芊則是米
蟲矣

　　不過當蠰注螗蜋别名○陸本螗作螳

　　蟋蟀蛬注亦名青􁉊○陸本青􁉊作蜻蛚

　　草螽負蠜○陸本負作蝜

　　蜤螽蜙蝑注俗呼蝽􁉷○陸本蝽􁉷作舂黍

　　螼蚓蜸蚕注江東呼寒蚓○陸本寒作□

　　莫貈蟷蜋蛑○陸本蟷作螳

　　虰蛵負勞注或曰即蜻蛉也○陸本勞作蟧蜻作青
蟠䑕負注甕器底蟲○陸本甕作瓮

　　䖸羅注蠶䖸○(臣照)按下文既以蛹爲蠶蛹則此䖸字
或即白蛾葢上文是蟫白魚以類見也漢文帝紀建
昭元年秋八月有白蛾羣飛蔽日師古注蛾若今之
蠶蛾類也又古今注飛蛾善拂燈或因是得羅之名

　　螒天雞○陸本螒作翰

　　傅負版注未詳○(臣照)按唐柳宗元蝜蝂傳蝜蝂者善
負小蟲也行遇物輒取卬其首雖困劇不止似即此
蟲也

　　蜆縊女注喜自經死○陸本喜作熹

　　次蟗鼅鼄䵹鼄鼄蝥注今江東呼蝃蝥○陸本蝃作掇
土䵹鼄○鄭樵曰土中者能毒人俗謂天虵

　　蠨蛸長踦○陸本蠨作蟰

　　蛭蝚至掌注未詳○(臣照)按蛭蝚當是肌蛷俗名蠼䗏
說文多足蟲也周禮秋官赤叐氏凡隙屋除其貍蟲
注貍蟲􁖉肌蛷之屬又作蝫蛷淮南子說林訓曹氏
之裂布蛷者貴之注曹布燒以傅蝫蛷瘡則愈故蛷
者貴之

　　果蠃蒲盧注即細腰蟲也○石經蠃作臝陸本腰作要
熒火即炤○陸本熒作螢

　　宻肌繼英注未詳○鄭樵曰釋鳥有此誤重出耳
蚅烏蠋○陸本烏作䳋

　　蠓蠛蠓注小蟲似蚋○陸本蚋作蜹

　　雔由樗繭○陸本雔作讎

　　翥醜罅○陸本罅作罅鄭樵曰醜僻也猶人性之有僻
然翥即蛀字借用耳此即蛀虫之有角甲者葢齧桑
類也罅張拆也此蟲之僻在於張角拆甲(臣照)按若
如鄭說以翥爲蛀則罅字當作罅隙解未有蛀類不
鑽罅隙者如下文螟蟘之類是也

　　食苖心螟食葉蟘食節賊食根蟊○石經蟘作蟘陸本
作􁈫賊作蠈鄭樵曰螟極纎細在苖之心若木中有
蠧然今農家忌大小暑日降一種霏微者云即此蟲
降也蟘詩作螣一種虫似螟蛉食苗葉而卷爲房賊
即草虫類雖亦食葉好食節蟊未詳陸璣謂螻蛅據
螻蛅雖穴土以居然亦取葉於穴中而食之元不食
根惟陸田有之















　　爾雅注疏卷九考證

　　欽定四庫全書

　　爾雅注疏卷十

　　晉郭璞注　唐陸徳明音義　宋邢昺疏

　　釋魚第十六音義(魚字又作□說文云魚水蟲也)疏(案說文云魚水蟲也此篇釋其
見於經傳者是以不盡釋魚名至於龜蛇貝鼈之類以其皆有鱗甲亦魚之類故總曰釋魚也)

　　鯉注今赤鯉魚疏(鯉赤鯉魚詩云豈其食魚必河之鯉是也)

　　鱣注鱣大魚似鱏而短鼻口在頷下體有邪行甲無鱗
肉黄大者長二三丈今江東呼爲黄魚音義(鱣張連反即黄魚也
鱏音尋又音滛字林云長鼻魚也重千斤頷户感反行戸郎反)疏(鱣郭義具注陸璣云鱣出江海三月中從
河下頭來上鱣身形似龍銳頭口在頷下背上腹下皆有甲縱廣四五尺今於盟津東石磧上鉤取之大者千
餘斤可蒸爲􁂄又可爲鮓魚子可爲醤詩衛風碩人云鱣鮪發發是也)

　　鰋注今鰋額白魚音義(鰋音偃白魚額魚格反)疏(今鰋額白魚郭以目驗言之也
詩周頌云鰷鱨鰋鯉是也)

　　鮎注别名鯷江東通呼鮎爲鮧音義(鮎郭奴謙反舍人夲無此字鯷音提
字林云青州人呼爲鮎鯷鮧大兮反說文云大鮎也陶𢎞景云今人並呼慈)疏(郭氏云别名鯷江東通呼
鮎爲鮧案此經鯉鱣鰋鮎舎人曰鯉一名鱣孫炎曰鰋一名鮎則是舍人以鯉鱣為一魚孫炎以鰋鮎爲一魚
郭氏以為四魚者如陸璣之言又以時語驗之則鯉鱣鰋鮎皆異魚也故郭氏云先儒及毛詩訓傳皆謂此魚
有兩名今此魚種類形狀有殊無縁强合之爲一物是郭氏所以異也)

　　鱧注鮦也音義(鱧音禮字或作鱺又作䗍同廣雅云鱺鰑鮦也本草作䗍云一名鮦魚陶注云
今皆作鱧字舊言是公蠣蛇所變今亦有相生者鮦大勇反)疏(鱧今䱰魚也鮦與䱰音義同又詩小雅云
魚麗于罶魴鱧是也)

　　鯇注今鯶魚似鱒而大音義(鯇華板反郭胡夲反字林下短反鯶胡本反又下短
反一夲作故本反鱒才損反)疏(舍人云鱧一名鯇郭氏所不取也)

　　鯊鮀注今吹沙小魚體圓而有點文音義(鯊本又作魦詩云魚麗于
罶鱨鯊鮀徒何反)疏(鯊一名鮀詩小雅云魚麗于罶鱨鯊陸璣云魚狹而小常張口吹沙故郭氏云今吹
沙小魚也)

　　鮂黑鰦注即白鯈魚江東呼爲鮂音義(鮂徂秋反鰦音兹鯈音條本亦
作鮋又音由又直留反又音酬)疏(鮂一名黒鰦郭云即白鯈江東呼爲鮂者以時驗而言之也詩頌曰鰷鱨
鰋鯉是也)

　　鰼鰌注今泥鰌音義(鰌音秋郭云泥鰌也字林云似鱣短小也泥乃兮反)疏(鰼一名鰌
即今泥鰌也穴於泥中因以名云)

　　鰹大鮦小者鮵注今青州呼小鱺爲鮵音義(鰹音堅鮦音童又逐
拱反鮵大活反鱺音禮又力知反)疏(此即上云鱧也其大者名鰹小者名鮵故沣云今青州呼小鱺為鮵
鱺與鱧音義同)

　　魾大鱯小者鮡注鱯似鮎而大白色音義(魾蒲悲反或音丕鱯下化
反一音獲鮡音兆又音姚)疏(鱯魚名似鮎而大白色鱯之大者别名魾小者别名鮡也)

　　鰝大鰕注鰕大者出海中長二三丈鬚長數尺今青州
呼鰕魚爲鰝音義(鰝郭音鄗戸老反鰕户加反數所主反)疏(鰕之大者長二三丈鬚長
數尺若此之類者名鰝)

　　鯤魚子注凡魚之子總名鯤音義(鯤音昆)疏(凡魚之子總名鯤詩云其
魚魴鰥鄭云鰥魚子鯤鰥字異蓋古字通用也魯語云宣公夏濫於泗淵里革斷其罟而棄之曰魚禁鯤鮞鳥
翼鷇卵蕃庶物也是亦以鯤為魚子也)

　　鱀是鱁注鱀䱜屬也體似鱏尾如䱡魚大腹喙小銳而
長齒羅生上下相銜鼻在額上能作聲少肉多膏胎生
健啖細魚大者長丈餘江中多有之音義(鱀其冀反字林作□音旣
云胎生魚是本或作鯷非鱁音逐本亦作逐䱜七各七畧二反鱏尋淫二音䱡居六巨六二反字林云魚有兩
乳出樂浪一曰出江說文同喙香穢反膏音高胎他來反啖大敢反)疏(鱀一名是鱁䱜之屬也云體似鱏者
字林云鱏長鼻魚也重千斤傳曰伯牙鼔琴鱏魚出聽是也鱀魚之體似之也云尾如䱡魚者説文云䱡魚名
出樂浪潘國一曰䱡魚江東有兩乳今鱀魚之尾如䱡魚之尾故云尾如䱡魚也云大腹以下者時驗而言也)
鱦小魚注家語曰其小者鱦魚也今江東亦呼魚子未
成者爲鱦音義(鱦郭音繩顧音孕夲或作䱆同)疏(案家語宓子賤仕魯爲單父宰孔子使巫
馬期往觀政焉期隂免衣弊裘入界見䰻得魚輙捨之期問焉曰凡䰻者爲得魚也何以得魚郤捨之曰魚之
大者名為鱄鱄吾大夫愛之其小者名鱦吾大夫欲長之是以得二者輙捨之是也引之證鱦是小魚之名也)
鮥鮛鮪注鮪鱣屬也大者名王鮪小者名鮛鮪今宜都
郡自京門以上江中通出鱏鱣之魚有一魚狀似鱣而
小建平人呼鮥子即此魚也音義(鮥郭音洛字林作鯦巨救反鮛書育反鮪
于軌反字林于九反或曰即鱏魚也似鱣而長鼻體無鱗甲鱣知連反上時掌反)疏(郭義具注陸璣云鮪
魚形似鱣而青黒頭小而尖似鐵兠鍪口亦在頷下其甲可以摩薑大者不過七八尺益州人謂之鱣鮪大者
爲王鮪小者為鮛鮪一名鮥肉色白味不如鱣也今東萊遼東人謂之尉魚或謂之仲明仲明者樂浪尉也溺
死海中化爲此魚又曰河南鞏縣東北崖二山腹有穴舊說云此穴與江湖通鮪從此穴而来北入河西上龍
門入漆沮故張衡賦云王鮪岫居山穴為岫謂此穴也月令季春薦鮪於寢廟天官漁人春薦王鮪是也)
鯦當魱注海魚也似鯿而大鱗肥羙多鯁今江東呼其
最大長三尺者爲當魱音義(鯦具救反又徐秋反似鯿而長三尺字林作鮥音格
云當魱也顧作鯦同魱郭音胡一音互鯿字又作鯾方仙反字林云魚也案魚似魴而大腝細而長鯁工杏反
說文云魚骨也字林工孟反)疏(鯦一名當魱海魚也注云似鯿而大鱗者案鯿似魴而大腹細而長今鯦
魚似之但鱗大耳云肥羙以下者以時驗而知也)

　　鮤鱴刀注今之鮆魚也亦呼爲魛魚音義(鮤音列顧閭結反鱴亡節
反刀字亦作魛字林云刀魚飲而不食鮆徂禮反又徐爾反字林云刀魚也才豉反字或作鱭)疏(鮤名鱴刀
郭氏云今之鮆魚也說文云鮆飲而不食刀魚也九江有之亦呼爲魴魚是則此魚一名鮤魚一名鱴刀一名
魴魚一名鮆魚也)

　　鱊鮬鱖鯞注小魚也似鮒子而黑俗呼為魚婢江東呼
爲妾魚音義(鱊郭古􁇨反字林于一反沈音述又音聿鮬郭音歩字林丘于反施蒲悲反鱖音厥
夲亦作厥字林凡綴巨月二反鯞章酉反本或作帚鮒符付反廣雅云鰿也音積字林子狄反)疏(郭云小魚
也似鮒子而黒廣雅云鮒鰿也此魚似其小者故云鮒子而黑色爲異也江東呼為妾魚說文云鯜魚出樂浪
潘國是也)

　　魚有力者鰴注强大多力音義(鰴字或竹䲚許韋反)疏(凡魚之强大多力異
於羣輩者名鰴)

　　魵鰕注出穢邪頭國見吕氏字林音義(魵符云反又符粉反顧孚粉反
郭云小鰕别名鰕下家反字或作蝦邪羊嗟反)疏(魵魚一名鰕郭云出穢邪頭國見吕氏字林案說文亦云)
鮅鱒注似鯶子赤眼音義(鮅音必字林云魴也鱒才損反說文云赤目魚一音仕轉
反或直轉反鯶呼夲反)疏(鮅一名鱒詩云九□之魚鱒魴陸璣云鱒似鯶魚而鱗細於鯶赤眼是也)
魴魾注江東呼魴魚爲鯿一名魾音義(魴字林音房云赤尾魚魾音丕
又音毗鯿必連反)疏(魴一名魾江東呼爲鯿詩云其魚魴鰥陸璣云魴今伊洛濟潁魴魚也廣而薄肥恬
而少力細鱗魚之羙者遼東梁水魴特肥而厚尤羙於中國魴故其鄉語曰居就糧梁水魴是也)
鯬鯠注未詳蜎蠉注井中小蛣蟩赤蟲一名孑孓廣雅
云音義(鯬力兮反又音棃廣雅云魾鯬鯠郭音來埤蒼云鯬鯠魾也字林作□音七蜎郭狂兗反字林
一全反又一耎反蟲貌也一曰蟲也蠉郭香兗反吕火全反蛣古節反又音吉或五結反蟩居月反孑紀列反
字林云無右臂古熱反孓九月反字林云無左臂也廣雅云孑孓蜎也)疏(井中小赤蟲也一名蜎一名蠉
一名蛣蟩又一名孑孓廣雅云孑孓蜎是也)

　　蛭蟣注今江東呼水中蛭蟲入人肉者爲蟣音義(蛭沈吕豬
秩反謝豬悌反一音之逸反本草謂之水蛭一名蚑一名至掌案說文今俗呼為馬蜞亦名馬耆即楚王食寒
葅所得而吞之能去結積也蚑蜞同音其然釋蟲已有蛭蝚至掌郭云未詳依本草即是水蛭也蟣郭音祁字
林云齊人名蛭也夲草又作蚑)疏(此水中蟲喜入人肉者江東呼為蟣本草謂之水蛭一名馬蜞一名馬耆
即楚王食寒葅得而吞之能去結積者是也)

　　科斗活東注蝦蟆子音義(科苦禾反字或作□斗樊孫云科斗蟾諸子也郭云蝦蟇
子活東如字謝施音括舍人夲作□東蝦音遐蟆音麻)疏(郭云蝦蟆子此蟲一名科斗一名活東頭圓大
而尾細古文似之故孔安國云皆科斗文字是也)

　　魁陸注夲草云魁狀如海蛤圓而厚外有理縦横即今
之蚶也音義(魁苦回反郭云狀如海蛤案本草海蛤一名魁蛤又有魁蛤一名魁陸一名活東並
生東海說文云蛤有三皆生于海蛤厲千歳雀所化秦人謂之牡厲海蛤者百歳燕所化也魁蛤一名復絫老
服翼所化縱子容反蚶火甘反字書云蛤也出㑹稽可食)疏(即魁蛤也見本草○案本草蟲魚部云魁蛤一
名魁陸生東海正圓兩頭空表有文陶隱居注云形似紡軠小狭長外有縱横文理云是老蝙蝠化為者是也
即今之蚶也者案字書云蚶蛤也出㑹稽可食是也然則又一名蚶也)

　　蜪蚅注未詳鼁􁊵蟾諸注似蝦蟆居陸地淮南謂之去
蚥在水者黽注耿黽也似青蛙大腹一名土鴨音義(蜪徒
刀反蚅於革反鼁起㩀反􁊵音秋蟾音占蚥音甫又音扶甫反黽莫辛反耿耕幸反蛙戸媧反鴨於甲反)疏
(此有多種鼁􁊵一名蟾諸郭云似蝦蟆居陸地淮南謂之去蚥然蟾諸非蝦蟆但相似耳案本草蝦蟆陶注云
此是腹大皮上多痱磊者也蟾諸亦類此抱朴子曰蟾諸夀三千嵗者頭上有角頷下有丹書八字𤣥中記云
蟾諸生角者食之夀千嵗是也其居水者名黽一名耿黽一名土鴨狀似青蛙而腹大爲異陶注本草云大而
青脊者俗名上鴨其鳴甚壯即此黽也陶又云一種小形善鳴喚名爲鼃者即郭云青蛙者也)

　　蜌螷注今江東呼蚌長而狭者爲螷音義(蜌歩禮反又扶氐反字林
小蛤也螷謝歩佳反郭毗支反字林作□沈父幸反施蒲鯾反蚌歩項反本或作蜯下同狭乎夹反)疏(蜌一
名螷蚌屬也說文云脩爲螷圓爲􁏑郭云今江東呼蚌長而狭者為螷其肉可為醢周禮醢人職饋食之豆云
脾析螷醢是也)

　　蚌含漿注蚌即蜃也音義(蜃字又作􁏒市忍反字林雉入海所化也)疏(說文云蜃
屬郭云即蜃也謂老産珠者也一名蚌一名含漿周禮謂之貍物)

　　鼈三足能龜三足賁注山海經曰從山多三足鼈大􁇭
山多三足龜吳興郡陽羡縣君山上有池池中出三足
鼈又有六眼龜音義(鼈字又作鱉卑滅反能如字又奴代反龜字林古追反字又作□賁
謝音奔又音墳顧彼義反羡似面反)疏(鼈龜皆四足三足者異故異其名鼈之三足者名能龜之三足者名
賁也案中山經云游戲山東南三十五里曰從山從水出其上潛其下其中多三足鼈食之無蠱疫是從山多
三足鼈也又云放臯山東五十七里曰大􁇭山陽狂水出焉西南注伊水中多三足龜食者無大疾可以已腫
是大􁇭山多三足龜也云吳興郡以下者以時驗而言也)

　　蚹蠃螔蝓注即蝸牛也音義(蚹音附一音扶卜反蠃力禾反下同注作螺字亦同
螔余支反又音斯蝓羊朱反蝸工花反或工禾反)疏(蚹蠃一名螔蝓郭云即蝸牛也案夲草蝸牛陶注云
生山中及人家頭形似蛣蝓但背負殻爾海邉又一種正相似以火炙殻便走出食之益顔色名寄居亦可作
醢周禮饋食之豆羹葅蠃醢是也)

　　蠃小者蜬注螺大者如斗出日南漲海中可以爲酒杯
音義(蜬本又作函顧古含反又呼含反下同謝音含螺力禾反漲音張又音帳杯布廻反)疏(蠃與螺音
義同其小者名蜬)

　　螖蠌小者蟧注螺屬見埤蒼或曰即蟚螖也似蟹而小
音義(螖音滑字林音骨蠌音澤字林大各反蟧力刀反埤避移反蟚音彭)疏(螖即蟚螖也似蟹而小一
名蠌其小者别名蟧案埤蒼云即蟚螖郭氏兩從之)

　　蜃小者珧注珧玉珧即小蚌音義(珧餘招反山海經云激汝之水多蜃珧郭
注云蚌屬也字書云玉珧肉不可食唯杫可食耳衆家夲皆作濯)疏(蜃大蛤也月令云孟冬之月雉入大
水爲蜃其小者名珧一名玉珧可飾佩刀鞘詩傳云天子玉琫而珧珌是也山海經嶧臯山臯水出焉東注激
汝水其中多蜃珧)

　　龜俯者靈注行頭低仰者謝注行頭仰前弇諸果注甲
前長後弇諸獵注甲後長左倪不類注行頭左庳今江
東所謂左食者以甲卜審右倪不若注行頭右庳爲右
食甲形皆爾音義(低丁兮反謝如字衆家本作射弇古掩字又作揜於檢反果衆家作裹唯
郭作此字獵力輒反倪五計反亦有本作睨下同類力愧反又力魏反庳普計反下同)疏(此辨龜之俯仰
前後左右其形不同其名亦異也云龜者目諸龜也云俯者靈者謂行時頭低周禮天龜曰靈屬是也云仰者
謝者謂行時頭仰周禮地龜曰繹屬是也云前弇諸果者諸辭也謂甲前長弇覆者名果周禮東龜曰果屬是
也云後弇諸獵者諸亦辭也謂甲後長弇覆者名獵周禮南龜曰獵屬是也云左倪不類者倪庳也不發聲也
謂行時頭左邉庳下者名類周禮西龜曰靁屬是也云右倪不若者不亦發聲也謂行時頭右邉庳下者名若
周禮北龜曰若屬是也周禮又云各以其方之色與其體辨之鄭注云屬言非一也色謂天龜𤣥地龜黄東龜
青西龜白南龜赤北龜黒俯者靈仰者繹前弇果後弇獵左倪靁右倪若是其體也東龜南龜長前後在陽象
經也西龜北龜長左右在隂象緯也天龜俯地龜仰東龜前南龜卻西龜左北龜右各從其耦也是周禮先有
成文故此釋之鄭取此文為說其言正同惟繹與謝靁與類小異耳其義亦同案賈公彦說周禮以倪爲睥睨
則左倪右倪是左顧右顧也郭氏以庳觧倪及云今江東所謂左食者皆以時驗而言也云以甲卜審言用此
龜之甲以卜吉凶審諦也)

　　貝居陸贆在水者蜬注水陸異名也貝中肉如科斗但
有頭尾耳大者魧注書大傳曰大貝如車渠車渠謂車
輞即魧屬小者鰿注今細貝亦有紫色者出日南𤣥貝
貽貝注黒色貝也餘貾黄白文注以黄爲質白文爲點
餘泉白黄文注以白爲質黄爲文點今紫貝以紫爲質
黑爲文點蚆博而頯注頯者中央廣兩頭銳蜠大而險
注險者謂汚薄􁉠小而橢注即上小貝橢謂狭而長此
皆說貝之形容音義(贆字亦作猋方遥反魧謝户郎反郭胡黨反字林作蚢云大貝也又
口葬反輞音罔鰿音賾字林音績貽顧餘之反本又作胎他來反字林作□云黑貝也大才反貾直其反泉如
字夲或作□蚆普巴反郭音巴字林同云蠃屬博而頯也博布莫反頯郭匡軌反顧又巨追反蜠郭求隕反又
丘筠反汚音烏􁉠施音賾郭音責沈音積或作鰿又作資又作□同橢他果反狹而長也狹乎夹反)疏(此辨
貝居陸居水大小文彩不同之名也云貝者目諸貝也說文云貝爲介蟲也取其甲以飾器物古者貨貝周有
泉貝至秦廢貝行錢居陸者名贆在水者名蜬至大者名魧至小者名鰿黑色之貝名貽貝黄爲質白爲文點
者名餘貾白爲質黄爲文點者名餘泉中央廣兩頭銳者名蚆大而汚薄名蜠小而狭長者名􁉠注書大傳云
西伯既戡黎紂囚之羑里散宜生之江淮之浦取大貝大如大車之渠以贖其辠是也考工記謂車輞爲渠故
云渠謂車輞其貝形曲及大小如車輞故比之也引之以證此經魧是其大如車輞者故云即魧屬舍人云貝
水中蟲也李廵曰餘貾貝甲黄爲質白爲文彩餘泉貝甲白爲質黄為文彩陸璣疏云貝水中介蟲也龜鼈之
屬其文彩小大之殊甚衆古者貨貝是也餘貾黄爲質以白爲文餘泉白為質黄為文又有紫貝白質如玉紫
點爲文皆行列相當其貝大者當至一尺六七寸者皆今九真交趾以爲杯盤寳物也是先儒相傳爲然但解
紫貝與郭氏少異陸璣以白爲質紫爲文郭氏以紫爲質黒為文是其異也書云文貝仍几詩云成是貝錦山
海經隂山濁浴水出焉南流注蕃澤其中多文貝皆謂此餘貾餘泉也云即上小貝知者以其同名􁉠也云橢
謂狹而長者詩云墮山喬嶽楚辭云南北順橢其循幾何皆是橢爲狹長之名也)

　　蠑螈蜥蝪蜥蝪蝘蜓蝘蜓守宫也注轉相解博異語别
四名也音義(蠑音榮本或作榮螈音原字林作蚖五丸反云蠑螈蛇毉也說文同蜥先歴反蝪音
亦說文字林作易云在壁曰蝘蜓在草曰蜥蜴案東方朔云非守宫即蜥蜴是二物也方言云秦晉西夏謂之
守宫澤中曰蜥蜴南楚謂之蛇毉或謂之蠑螈蝘烏典反蜓徒典反字或作□)疏(詩小雅正月胡爲虺蜴謂
此也蠑螈蜥蝪蝘蜓守宫一物形狀相類而四名也字林云蠑螈蛇毉也說文云在草曰蜥蝪在壁曰蝘蜓方
言云秦晉西夏謂之守宫或謂之蠦􁂿或謂之蜥蝪南陽呼蝘蜓其在澤中謂之蜥蝪南楚謂之蛇毉或謂之
蠑螈○又東方朔云非守宫即蜥蜴案此諸文則在草澤中者名蠑螈蜥蜴在壁名蝘蜓守宫也博物志云以
器養之食以真朱體盡赤重七斤搗萬杵以點女人體終身不滅耦則落故號守宫陸璣疏云青緑色大如指
形狀可惡是也)

　　镻蝁注蝮屬大眼最有毒今淮南人呼蝁子音義(镻大結反
說文云蛇毒長也蝁烏洛反蝮芳福反)疏(蛇也蝮虺之屬大眼有毒一名镻又名蝁淮南人呼蝁子者是
也)

　　螣螣蛇注龍類也能興雲霧而遊其中淮南云蟒蛇音
義(螣直錦反字又作朕又作騰並同徒登反字林云神蛇也慎子云螣蛇遊)疏(蛇似龍者也名螣一名螣
蛇能興雲霧而遊其中也蟒當爲莽淮南子覽㝠篇說女媧云功烈上際九天下契黄壚名聲被後世光輝熏
萬物乗雷車服應龍驂青蚪援絶瑞席蘿圖黄雲絡前白螭後奔蛇許慎云奔蛇馳蛇是也或曰淮南人呼此
螣爲蟒□義亦通)

　　蟒王蛇注蟒蛇最大者故曰王蛇音義(蟒音莽字林云大蛇也)疏
(此蛇之最大者也名蟒又名王蛇與上螣蛇異)

　　蝮虺博三寸首大如擘注身廣三寸頭大如人擘指此
自一種蛇名爲蝮虺音義(蝮字亦作□芳服反又亡六反此蛇色如綬鼻上有針大
者百餘斤又一名反鼻鼻一孔虫即虺字也虛鬼反說文云上一名蝮博三寸首大如擘字林同舍人亦云蝮
一名虺案蝮大蛇也非虺之類故郭云别自一種蛇名蝮虺博廣也謂身廣三寸擘甫革反劉昌宗音薄歴反
孫云頭如拇指郭注三蒼云擘大指也案手足大指俱名擘也種章勇反)疏(博廣也首頭也擘拇指也此自
一種毒蛇名蝮虺身廣三寸其頭大如人拇指案郭注三蒼云擘大指也蒼頡篇以為足大指皆得名擘故注
云頭大如人擘指又名拇指孫炎云頭如拇指是也案舍人曰蝮一名虺江淮以南曰蝮江淮以北曰虺孫炎
曰江淮以南謂虺爲蝮廣三寸頭如拇指有牙最毒郭曰此自一種蛇人自名為蝮虺今蛇細頸大頭色如艾
綬文文間有毛似豬鬛鼻上有針大者長七八寸一名反鼻如虺類足以明此自一種蛇如郭意此蛇人自名
蝮虺非南北之異蛇實是蟲以有鱗故在釋魚且魚亦蟲之屬也)

　　鯢大者謂之鰕注今鯢魚似鮎四脚前似彌猴後似狗
聲如小兒啼大者長八九尺别名鰕音義(鯢五兮反鰕音遐鮎乃兼
反猴音侯狗音苟)疏(鯢雌鯨也大者長八九尺别名鰕)

　　魚枕謂之丁注枕在魚頭骨中形似篆書丁字可作印
魚膓謂之乙魚尾謂之丙注此皆似篆書字因以名焉
禮記云魚去乙然則魚之骨體盡似丙丁之屬因形名
之音義(枕之甚反篆丈轉反印一刃反腸音長去羌吕反盡子忍反)疏(此釋魚之骨體腸尾之名
也其魚頭中骨為枕其骨形似篆書丁字故因謂之丁其膓似篆書乙字尾似篆書丙字亦因名之也注禮記
曰魚去乙此禮記内則文也鄭𤣥注云乙魚體中害人者名也今東海鰫魚有骨名乙在目旁狀如篆乙食之
鯁人不可出者與此經違非郭義也)

　　一曰神龜注龜之最神明二曰靈龜注涪陵郡出大龜
甲可以卜縁中文似瑇瑁俗呼爲靈龜即今觜􁎃龜一
名靈􁎃能鳴三曰攝龜注小龜也腹甲曲折解能自張
閉好食蛇江東呼爲陵龜四曰寳龜注書曰遺我大寳
龜五曰文龜注甲有文彩者河圖曰靈龜負書丹甲青
文六曰筮龜注常在蓍叢下濳伏見龜策傳七曰山龜
八曰澤龜九曰水龜十曰火龜注此皆說龜生之處所
火龜猶火䑕耳物有含異氣者不可以常理推然亦無
所怪音義(涪音浮又音苻緣悅絹反蝳字又作□音代或作徒妹反蝐字又作□音妹觜字又作蟕
子移反或子隨反􁎃以規反又下圭反字林云大龜似猬也攝謝之渉反郭祛浹反施之協反折之舌反解音
蟹好呼報反遺唯季反筮舌制反蓍音尸叢才空反說文云草衆也見音現策初革反傳直戀反處昌慮反)
疏(易損卦六五爻辭云十朋之龜弗克違馬鄭皆取此文觧之則此經十龜所以釋易也神龜者龜之最神
明者也禮統曰神龜之象上圓法天下方法地背上盤法丘山𤣥文交錯以成列㝛長尺二寸明吉凶不言而
信者是也靈龜龜之有靈次神龜者雒書曰靈龜者𤣥文五色神靈之精也攝龜龜之小者腹甲曲折能自張
閉者也寶龜傳國所實者春秋經曰盗竊寳玉大弓公羊傳云寳者何龜青純何休云謂之寳者言世世寳用
之辭是也文龜甲有文彩者筮龜在蓍叢下者山龜生山中者澤龜生澤中者水龜生水中者火龜生火中者
注書曰遺我大寳龜此周書大誥文也注河圖至青文引之以證龜甲有文彩也其實河圖說靈龜也非此經
之文龜取其一邉耳注云常在至龜策傳者龜策傳云傳曰上有壽蓍下有神龜又云聞蓍滿百莖者其下必
有神龜守之其上常有青雲覆之傳曰天下和平王道得而蓍莖長丈其叢生滿百是也注云火龜猶火䑕耳
者嫌龜不生於火故以火䑕猶之也郭注山海經云今去扶南東萬里有耆薄國復五千里許有火山國其山
雖霖雨火常燃火中白䑕時出山邉求食人捕得之以毛作布名之火澣布是也)







　　釋鳥第十七音義(說文云短尾羽衆禽總名也案此文云二足而羽謂之禽禽即烏也)
疏(說文云烏者羽禽之總名象形字左傳曰少皥氏以鳥名官之類此篇廣釋其名也)

　　佳其鳺鴀注今䳕鳩音義(佳如字旁或加烏非也鳺本亦作夫字林甫于反鴀本亦
作不同方浮方九二反夫不楚鳩也䳕音浮又音孚)疏(舍人曰鵻一名鳺鴀李廵曰今楚鳩也某氏引春秋
云祝鳩氏司徒祝鳩即鵻其鳺鴀者故爲司徒也郭云今䳕鳩詩曰翩翩者鵻毛傳云鵻鳺鴀也一㝛之鳥鄭
箋云一㝛者一意於所㝛之木又云烏之謹慤者人皆愛之此是謹慤孝順之鳥也陸璣云今小鳩也一名䳕
鳩幽州人或謂之鷱瞗梁宋之間謂之隹揚州人亦然)

　　鶌鳩鶻鵃注似山鵲而小短尾青黑色多聲今江東亦
呼爲鶻鵃音義(鶌辰勿反鳩九牛反鶻音骨鵃竹交反或竹牛反字林云鶻鵃小種鳩也毛詩
草木疏云斑鳩也桂陽人謂之斑隹)疏(春秋左氏傳云鶻鳩氏司事也杜注云鶻鳩鶻鵃也春來秋去故爲
司事即此鶌鳩也舍人曰鶌鳩一名鶻鵃今之斑鳩孫炎曰鶻鳩一名鶻鵃月令云鳴鳩拂其羽郭云似山鵲
而小短尾青黒色多聲今江東亦呼爲鶻鵃案舊說及廣雅皆云斑鳩非也)

　　鳲鳩鴶鵴注今之布榖也江東呼爲穫榖音義(鳲音尸字又作
䲩鴶郭古八反字林音吉鵴居六反穫户郭反)疏(左傳云鳲鳩氏司空也詩召南云維鵲有巢維鳩居之皆
謂此也郭云今之布榖江東呼為穫榖埤蒼云鴶鵴方言云戴勝謝氏云布榖類也陸璣疏云今梁宋之間謂
布榖為鴶鵴一名擊榖一名桑鳩案戴勝自生穴中不巢生而方言云戴勝非也)

　　鷑鳩鵧鷑注小黒鳥鳴自呼江東名為烏鵙音義(鷑吕郭巨
立反施音及下同鵧謝苻悲反郭力買反苻尸反字林父隹反)疏(鷑鳩一名鵧鷑郭云小黒鳥鳴自呼江東
名為烏鵙)

　　鴡鳩王鴡注鵰類今江東呼之為鶚好在江渚山邉食
魚毛詩傳曰鳥摯而有别音義(鴡本又作雎七徐反鵰音彫鶚五各反好呼報
反下皆同摯音至别彼列反)疏(李廵曰王鴡一名鴡鳩郭云鵰類今江東呼之為鶚好在江渚山邉食魚
詩周南云闗關鴡鳩陸璣疏云鴡鳩大小如鴟深目目上骨露幽州謂之鷙而揚雄許慎皆曰白鷢似鷹尾上
白注毛傳曰鳥鷙而有别此即關雎傳文也鷙至也謂鳥中雌雄情意至厚而猶能有别故以興后妃說樂君
子情深猶能不淫其色)

　　鵅鵋䳢注今江東呼鵂鶹為鵋䳢亦謂之鴝鵅音義(鵅古
客反注同鵋巨記反本亦作忌䳢去其反本亦作欺下䳢老同鵂音休鶹音留鴝古侯反)疏(鵅一名鵋䳢郭
云今江東呼鵂鶹為鵋䳢亦謂之鴝鵅)

　　鶅鵵軌注未詳鴗天狗注小鳥也青似翠食魚江東呼
為水狗音義(鶅側其側事二反鵵他故反本亦作免同鴗音立)疏(鴗一名天狗)
鷚天鸙注大如鷃雀色似鶉好高飛作聲今江東名之
曰天鷚音綢繆音義(鷚字又作□郭音繆亡侯反說文力幼反孫音流又丘虯反鸙予若
反說文作蘥鷃音晏又一練反鶉音淳綢音儔)疏(鷚一名天鸙郭云大如鷃雀色似鶉好高飛作聲今江東
名之曰天鷚音綢繆者詩豳風云綢繆牖户取其音同故讀從之)

　　鵱鷜鵝注今之野鵝音義(鵱音六鷜郭力于反謝施力俟反鵝字亦作鵞五河反)
疏(鵱鷜者野鵝之别名也郭云今之野鵝)

　　鶬糜鴰注今呼鶬鴰音義(鶬音倉字林七羊反糜音眉字林作鶥音同鴰古活反說
文音刮)疏(一名麋鴰郭云今呼鶬鴰)

　　鵅烏􁆛注水鳥也似鶂而短頸腹翅紫白背上綠色江
東呼烏􁆛音義(鵅音洛􁆛郭音駮字林方沃反孫音暴鶂五歴反又五結反水鳥也春秋云六
鷁退飛過宋都是也頸古郢反駮布角反)疏(鶬一名􁆛郭云水鳥也似鶂而短頸腹翅紫白背上綠色江東
呼烏􁆛)

　　舒鴈鵝注禮記曰出如舒鴈今江東呼􁉯音義(􁉯郭音加說文
音河廣雅云􁉯鵝鴈也)疏(鵝一名舒鴈今江東呼􁉯某氏云在野舒翼飛遠者爲鵝李廵曰野曰鴈家曰
鵝注禮記曰出如舒鴈引禮記文也案彼云私覿愉愉焉出如舒鴈鄭注云威儀自然而有行列是也)
舒鳧鶩注鴨也音義(鳧音符鶩音木鴨一甲反)疏(鶩鴨也一名舒鳧李廵曰野曰鳧家
曰鶩禮記内則辨鳥之不可食者云舒鳧翠)

　　鳽鵁鶄注似鳧脚高毛冠江東人家養之以厭火災音
義(鳽郭五革反字林音肩鵁音交本亦作交鶄音精本又作精厭以冉反)疏(鵁鶄一名鳽)
輿鵛鷋注未詳鵜鴮鸅注今之鵜鶘也好羣飛沈水食
魚故名洿澤俗呼之爲淘河音義(興音餘樊孫本作鸒鵛古形反本亦作徑
鷋音徒鵜大兮反鴮毛詩傳作洿同音烏郭火布反鸅音澤毛詩傳作澤鶘音胡淘大刀反)疏(舍人曰鵜
一名鴮鸅郭云今之鵜鶘也好羣飛沈水食魚故名鴮澤俗呼之爲淘河詩曹風云維鵜在梁陸璣疏云鵜水
鳥形如鶚而極大喙長尺餘直而廣口中正赤頷下胡大如數升囊若小澤中有魚便羣共抒水滿其胡而棄
之令水竭盡魚在陸地乃共食之故曰淘河)

　　鶾天雞注鶾雞赤羽逸周書曰文鶾若彩雞成王時蜀
人獻之音義(鶾本又作榦胡旦反樊云一名山雞)疏(鶾一名天雞赤羽之鳥也注云逸周書曰
者雖是周書不在尚書百篇内故曰逸周書今所謂汲冢周書也云文鶾若彩雞者王㑹篇文也案彼云蜀人
以文鶾文鶾者若翬雉孔晁注云鳥有文彩者是也云成王時蜀人獻之者案彼孔晁注又云王城旣成大會
諸侯及四夷故知當成王時蜀人獻之也)

　　鷽山鵲注似鵲而有文彩長尾觜脚赤音義(鷽郭音渥又音學又
才五反字林乙竺反鵲七約反觜子髓反廣雅云口也)疏(山鵲一名鷽說文云知來事鳥也)
鷣負雀注鷣鷂也江東呼之爲鷣善捉雀因名焉音義
(鷣音淫負字或作□同房九反鷂以照反字林云鷙鳥下同)疏(鷣一名負雀)

　　齧齒艾注未詳鶨䳢老注鳹鶨也俗呼爲癡鳥音義(鶨呂
郭丑絹反孫勑亂反鳹巨炎反字林云句喙鳥)疏(鶨一名䳢老字林云勾喙鳥)

　　䲩鴳注今鴳雀音義(鳸說文作雇籀文也左傳詩並作扈音户鴳音晏)疏(别二名也
郭云今鴳雀案舍人李廵孫炎郭氏皆斷老上屬鳸下屬解云鶨一名䳢老鳸一名鴳鴳雀也唯樊光斷鶨䳢
爲句以老下屬注云春秋云九扈爲九農正九扈者春扈夏扈秋扈冬扈棘扈行扈宵扈桑扈老扈是以老爲
下屬唯鴳不重耳杜預仍云老扈鴳鴳非郭義)

　　桑鳸竊脂注俗謂之青雀觜曲食肉好盜脂膏因名云
音義(竊音切脂音之)疏(桑鳸一名竊脂郭云俗謂之青雀觜曲食肉好盜脂膏因名云鄭𤣥詩箋云竊
脂肉食陸璣毛詩疏云竊脂青雀也好竊人脯肉脂及筩中膏故以名竊脂也諸儒說竊脂皆謂盜脂膏卽如
下云竊𤣥竊黃者豈復盜竊𤣥黃乎案下篇釋獸云虎竊毛謂之虦貓魋如小熊竊毛而黃竊毛皆謂淺毛竊
即古之淺字但此烏其色不純竊𤣥淺黒也竊藍青也竊黃淺黃也竊丹淺赤也四色皆具則竊脂爲淺白也
而諸儒必爲盜竊脂膏者以此經下别云桑鳸與竊𤣥竊黃等并列則爲淺白者也春秋九扈是也此自别一
種靑雀好竊脂肉目驗而然詩小雅交交桑扈是也且鄭𤣥郭璞陸璣皆當世名儒無容不知竊爲淺義脂爲
白色而待後人駮正也後人不達此㫖妄說異端非也)

　　鳭鷯剖葦注好剖葦皮食其中蟲因名云江東呼盧虎
似雀靑斑長尾音義(鳭丁堯反鷯力小反剖普口反)疏(鳭鷯一名剖葦郭云好剖葦皮
食其中蟲因名云江東呼蘆虎似雀青斑長尾)

　　桃蟲鷦其雌鴱注鷦􁉝桃雀也俗呼爲巧婦音義(鷦子遥反
雌字或作䳄同七移反鴱本又作鳮謝五蓋反呂郭音又􁉝亡小亡消二反字林云澤雀)疏(舍人曰桃蟲名
鷦其雌名鴱郭云鷦􁉝桃雀也俗呼爲巧婦此鷦􁉝小鳥而生鵰鶚者也詩周頌云肇允彼桃蟲拚飛維鳥毛
傳云桃蟲鷦也鳥之始小終大者陸璣疏云今鷦鷯是也微小於黃雀其雛化而為鵰故俗語鷦鷯生鵰鄭詩
箋云鷦之所爲鳥題肩也或曰鶚皆惡聲之鳥其義未詳方言說巧婦之名自關而東謂之工爵或謂之過羸
或謂之女􁉴或謂之鸋鴂自關而西謂之桑飛或謂之韈雀是也)

　　鶠鳳其雌皇注瑞應鳥雞頭蛇頸燕頷龜背魚尾五彩
色高六尺許音義(鶠音偃鳳郭云瑞應鳥也雞頭蛇頸燕頷龜背魚尾五彩色高六尺許說
文云神鳥也天老曰鳳像麟前鹿後蛇頸魚尾龍文龜背燕頷雞喙五色備舉出於東方君子之國翺翔四海
之外過崑崙飲砥柱濯羽弱水暮宿風穴見則天下大安寧毛詩草木疏云雄曰鳯雌曰皇一名鶠其雛名鸑
鷟或曰鳯一名鸑鷟其形鴻前鹿後蛇頸魚尾龍文龜身燕頷雞喙首戴徳頸掲義背負仁翼挾信心抱忠足
履正尾繫武非梧桐不棲非竹實不食朝鳴曰發明晝鳴曰上翔夕鳴曰滿昌昬鳴曰固常夜鳴曰保長得其
屢象之一則過之二則翔之三則集之四則春秋居之五則為身居之皇本亦作凰應音譍頸吉井反頷乎感
反)疏(鳳一名鶠郭云瑞應鳥雞頭蛇頸燕頷龜背魚尾五彩色高六尺許說文云神鳥也天老曰鳯像麟
前鹿後蛇頸魚尾龍文龜背燕頷雞喙五色備舉出於東方君子之國翺翔四海之内過崑崙飲砥柱濯羽弱
水暮宿丹穴見則天下大安寧字從鳥凡聲鳳飛則羣鳥從以萬數故鳳古作朋字山海經曰丹穴之山有鳥
焉其狀如鶴五彩而文名曰鳳首文曰徳翼文曰順背文曰義膺文曰仁腹文曰信是鳥也飲食自歌自舞見
則天下大安寧京房易傳曰鳳皇高丈二漢時鳳皇數至漢書云高五六尺是說鳳皇之狀也)

　　䳭鴒雝渠注雀屬也飛則鳴行則摇音義(䳭詩作脊同精益反鴒詩
作令同力丁反雝於㳟反渠字或作􁄨)疏(䳭鴒一名雝渠水鳥也郭云雀屬也飛則鳴行則摇詩小雅云
脊令在原陸璣疏云大如鷃雀長脚長尾尖喙背上青赤色腹下白頸下黒如連錢故杜陽人謂之連錢是也)
鸒斯鵯鶋注鴉烏也小而多羣腹下白江東亦呼爲鵯
烏音義(鸒弋庶反毛詩傳云鸒鵯鶋雅烏也小爾雅云小而腹下白不反哺者謂之雅烏說文字林皆
云楚烏也一名鸒一名鵯鶋秦云雅烏斯本多無此字案斯是詩人協句之言後人因將添此字也而俗本遂
斯旁作鳥謬甚鵯音匹鶋音居本或作居)疏(鸒斯一名鵯鶋郭云鴉烏也小而多羣腹下白江東亦呼為鵯
烏詩小雅云弁彼鸒斯毛傳云鸒鵯鶋然則此鳥名鸒而云斯者語辭猶蓼彼蕭斯之類也小爾雅云小而腹
下白不反哺者謂之鴉烏說文字林皆云楚烏是也)

　　燕白脰烏注脰頸音義(燕於見反象形字或加鳥者非脰音豆)疏(脰頸也小爾雅
云白項而羣飛者謂之燕烏燕烏白脰烏是也)

　　鴽鴾母注䳺也青州呼鴾母音義(鴽音如鴾字或作牟音謀母如字李音無
舍人本作蕪䳺烏南反)疏(李廵云鴽䳺一名鴾母郭云䳺也青州呼鴾母田䑕所化者也月令季春田䑕
化爲鴽是也)

　　密肌繫英注釋蟲已有此名疑誤重音義(肌音飢繫音計重直用反)
巂周注子巂鳥出蜀中音義(巂戸圭反說文周燕也蜀王望帝淫其相妻慙亡去
爲子巂鳥故蜀人聞子巂皆起曰是望帝也)疏(子巂鳥也出蜀中說文云巂蜀王望帝化爲子巂今謂之
子規是也)

　　燕燕鳦注詩云燕燕于飛一名𤣥鳥齊人呼鳦音義(鳦音
乙夲或作乙或音軋)疏(燕燕又名鳦郭云一名𤣥鳥齊人呼鳦此燕燕即今之燕古人重言之詩云燕燕于
飛漢書童謡云燕燕尾涎涎是也孫炎舎人以巂周燕燕鳦鳥一物三名郭所不取也注詩云燕燕于飛者詩
邶風衛莊姜送歸妾之詩也云一名𤣥鳥者案月令仲春之月𤣥鳥至以其色云故謂之𤣥鳥是也云齊人呼
鳦者案商本紀云簡狄行浴𤣥鳥墮其卵取而吞之因孕生契諸緯候皆言簡狄吞鳦卵而生契是𤣥烏又名
鳦也)

　　鴟鴞鸋鴂注鴟類音義(鴟尺之反或作鵄鴞于驕反鸋音寧又音甯鴂音决鸋鴂今之
巧婦鳥)疏(舍人云鴟鴞一名鸋鴂郭云鴟類詩豳風云鴟鴞毛傳云鴟鴞鸋鴂陸璣疏云鴟鴞似黃雀而
小其喙尖如錐取茅莠為窠以麻紩之如刺韈然縣著樹枝或一房或二房幽州人或謂之鸋鴂或曰巧婦或
曰女􁉴闗東謂之過羸關西謂之桑飛或謂之韈雀或曰巧女先儒皆以為今之巧婦郭注此云鴟類又注方
言云鸋鴂鴟鴞鴟屬非此小雀明矣是與先儒意異也今爾雅以郭氏為宗且依郭氏)

　　狂茅鴟注今􁍪鴟也似鷹而白怪鴟注即鴟鵂也見廣
雅今江東通呼此屬爲怪鳥梟鴟注土梟音義(狂如字本或作
鵟茅本或作鶜􁍪字又作□亡項反又亡江反字林云鴟也亡董反廣雅云茅鴟􁍪也鷹於陵反怪古拜反梟
古堯反)疏(此别鴟類也茅鴟一名狂廣雅云茅鴟􁍪也郭云今􁍪鴟也似鷹而白怪鴟廣雅謂之鴟鵂郭
云今江東通呼此屬為怪鳥梟一名鴟郭云土梟說文云梟食母不孝之鳥故冬至捕梟磔之字從鳥首在木
上詩陳風云墓門有梅有鴞萃止毛傳云惡聲之鳥也一名鵩一名梟一名鴟大雅瞻卬云為梟為鴟陸璣云
鴞大如斑鳩緑色惡聲之鳥也入人家凶賈誼所賦鵩鳥是也其肉甚美可為羹臛又可為炙漢供御物各隨
其時鴞冬夏常施之以其美故也)

　　鶛劉疾注未詳生哺鷇注鳥子須母食之生噣雛注能
自食音義(鶛音皆又音界劉字或作留音留哺蒲路反說文云口中嚼食也鷇謝苦候反字林工豆
反郭音同又古豆反鳥子須哺而食者燕雀之屬也史記云趙武靈王探雀鷇而食之是也食本或作飤同音
嗣噣竹角反義當作啄雛字林云雞子也匠于反又仕俱反鳥子生而能自啄者禮記云雛尾不盈握不食是
也字或作鶵同或云仕俱反者是鳥子也匠于反者為鳯類也)疏(辨鳥子之異名也鳥子生須母哺而食名
鷇謂燕雀之屬也史記趙武靈王探雀鷇而食之是也鳥生子而能自噣食者名雛謂雞雉之屬也禮記内則
云雛尾不盈握弗食是也)

　　爰居雜縣注國語曰海鳥爰居漢元帝時琅邪有大鳥
如馬駒時人謂之爰居音義(爰本亦作鶢音袁居本或作鶋同李云爰居海鳥也
樊云似鳯皇雜字亦作□琅音郎邪似差反駒音俱)疏(爰居海鳥也大如馬駒一名雜縣漢元帝時琅邪有
之注國語曰海鳥爰居者案魯語云海鳥曰爰居止於魯東門之外三日臧文仲命國人祭之展禽曰越哉臧
孫之為政也夫祀國之大節也節政之所成也故制祭祀以爲國典今無故而加典非政之宜也今海鳥至已
不知而祀之以爲國典難以言仁且知矣無功而祀之非仁也弗知而弗問非知也今茲海其有災乎夫廣川
之鳥獸皆知辟其災是嵗海多大風冬煖是其事也)

　　春鳸鳻鶞夏鳸竊𤣥秋鳸竊藍冬鳸竊黃桑鳸竊脂棘
鳸竊丹行鳸唶唶宵鳸嘖嘖注諸鳸皆因其毛色音聲
以爲名竊藍青色音義(鳸音户鳻本亦作分同扶云反或芳云反鶞勑倫反本亦作遁
藍力甘反行如字唶唶說文云借字也一云大聲也莊百反顧子夜反又子亦反廣雅云唶唶鳴也嘖嘖莊革
反廣雅云鳴也說文嘖呼也)疏(李廵云諸鳸别春夏秋冬四時之名唶唶嘖嘖鳥聲貌也郭云諸鳸皆因
其毛色音聲以為名竊藍青色案昭十七年左傳云九扈為九農正以此八鳸并上鳸鴳為九賈逵注云春鳸
鳻鶞相五土之宜趣民耕種者也夏鳸竊𤣥趣民耘苗者也秋鳸竊藍趣民收歛者也冬鳸竊黃趣民蓋蔵者
也棘鳸竊丹為果驅烏者也行鳸唶唶晝為民驅鳥者也宵鳸嘖嘖夜為農驅獸者也桑鳸竊脂爲蠶驅雀者
也老鳸鷃鷃趣民收麥令不得晏起者也舍人樊光注爾雅其言亦與賈同其意皆謂以鳸爲官還令依此諸
鳸而動作也然則趣民耕耘及收歛蓋藏其事可得召民使聚而總號令之其為果驅鳥為蠶驅雀豈得多置
官方使之就果樹入蠶室為民驅之哉又晝驅鳥夜驅獸不可竟日通宵常在田野溥天之下何以可周且其
言不經難可㩀信也故郭氏及杜預皆不從也)

　　鵖鴔戴鵀注鵀即頭上勝今亦呼爲戴勝鵖鴔猶□鶝
語聲轉耳音義(鵖彼及反郭房汲反字林方立反鴔皮及反郭北及反字林房立反又音伏鵀
本亦作䋕女金反施没沁反方言云戴鵀一名戴南一名戴勝勝户證反□皮逼反鶝音逼又音福)疏(李廵
云戴勝一名鵖鴔郭云鵀卽頭上勝今亦呼為戴勝鵖鴔猶□鶝語聲轉耳月令季春云戴勝降于桑方言云
燕之東北朝鮮洌水之間謂之鶝䲹自闗而東謂之戴鵀或謂之戴鳻或謂之戴勝東齊吳揚之間謂之鵖鴔
自關而西謂之服鶝或謂之□鶝)

　　鶭澤虞注今婟澤鳥似水鴞蒼黑色常在澤中見人輙
鳴喚不去有象主守之官因名云俗呼為護田鳥音義
(鶭本或作鴋說文作䲱孚往反澤虞字林作鸅鸆音同婟戸故反下同說文云嫪也廣雅云妬也聲類云婟嫪
戀惜也字書作嫮一本作詃皆同嫪力報反)疏(澤虞一名鶭郭云今婟澤鳥似水鴞蒼黑色常在澤中見
人輙鳴喚不去有象主守之官因名云俗呼為護田鳥說文云婟嫪也聲類云婟嫪戀惜也以比鳥戀惜池澤
見人不去因名婟澤鳥也)

　　鶿鷧注即鸕鶿也觜頭曲如鉤食魚音義(鶿音慈字林云似鶂而黒
鷧郭懿翳二音字林英莅反觜子髓反)疏(别二名也字林云似鶂而黒郭云即鸕鶿也)

　　鷯鶉其雄鶛牝痺注鶉䳺屬音義(鷯字林力彫反鶉順春反鶛音皆牝毗忍
反舊扶死反痺婢支反施音婢郭音卑䳺烏含反)疏(李廵曰别雄雌異方之言鶉一名鷯其雄名鶛其牝
名痺郭云鶉䳺屬䳺即上云鴽鴾母田䑕所化者鶉舊云蝦蟇所化者也)

　　鸍沈鳧注似鴨而小長尾背上有文今江東亦呼爲鸍
音義(鸍郭音施尸支反字林亡支反沈直今反)疏(鸍一名沈鳧郭云似鴨而小長尾背上有文今江東
亦呼爲鸍陸璣云大小如鴨青色卑脚短喙水鳥之謹愿者也大雅云鳧鷖在涇)

　　鴢頭鵁注似鳧脚近尾略不能行江東謂之魚鵁音髐
箭音義(鴢謝烏卯反郭音杳字林音幼頭字或作投鵁本或作□郭音髐虚交反又音交近附近之近
箭子賤反)疏(鴢一名頭鵁郭云似鳧脚近尾略不能行江東謂之魚鵁音髐箭嫌讀為鵁鶄之鵁故音之山
海經云青要山畛水出焉北注河其中有鳥名鴢狀如鳧青身朱目赤尾食之宜子是也)

　　鵽鳩寇雉注鵽大如鴿似雌雉䑕脚無後指岐尾爲鳥
憨急羣飛出北方沙漠地音義(鵽貞刮直活二反寇苦候反鴿古合反岐音祁
憨呼濫反字書云愚也漠音莫)疏(冦雉一名鵽鳩郭云鵽大如鴿似雌雉䑕脚無後指岐尾為鳥憨急羣飛
出北方沙漠地又謂之泆泆下云寇雉泆泆是也)

　　萑老鵵注木兔也似鴟鵂而小免頭有角毛脚夜飛好
食雞音義(萑音桓鵵本又作菟音兔)疏(老鵵一名萑郭云木兔也似鴟鵂而小兔頭有角毛脚夜
飛好食雞)

　　鶟鶦鳥注似雉青身白頭音義(鶟徒忽反本亦作突鶦字或作胡)疏(鶟鶦
鳥名也郭云似雉青身白頭)

　　狂㝱鳥注狂鳥五色有冠見山海經音義(㝱亡貢反)疏(㝱鳥一名
狂五彩之鳥也山海經者案大荒西經云栗廣之野有五彩之鳥有冠名曰狂鳥是也)

　　皇黃鳥注俗呼黃離留亦名摶黍音義(摶徒端反黍音暑)疏(舍人
曰皇名黃鳥郭云俗呼黄離留亦名摶黍詩周南云黃鳥于飛陸璣疏云黃鳥黃□留也或謂之黃栗留幽州
人謂之黃鸎一名倉庚一名商庚一名鵹黃一名楚雀齊人謂之摶黍常葚熟時來在桑間故里語曰黃栗留
看我麥黃葚熟亦是應節趨時之鳥也自此以下諸言倉庚商庚鵹黃楚雀倉庚鵹黃之文與此一也)
翠鷸注似燕紺色生鬱林音義(鷸聿述二音左傳云鄭子臧好聚鷸冠即翠鳥
毛也紺古闇反)疏(李廵曰鷸一名為翠其羽可以為飾樊光云青羽出交州郭云似燕紺色生鬱林說文云
翠青羽雀也案漢書尉佗獻文帝翠鳥毛然則鷸羽可以飾器物故僖二十四年左氏傳鄭子臧好聚鷸冠是
也)

　　鸀山鳥注似鳥而小赤觜穴乳出西方音義(鸀濁蜀二音乳如注
反下同)疏(山鳥名鸀)

　　蝙蝠服翼注齊人呼爲蟙䘃或謂之仙䑕音義(蝙音邉蝠音福
蟙章弋反䘃亡北反)疏(蝙蝠一名服翼郭云齊人呼為蟙䘃或謂之仙䑕方言云蝙蝠自關而東謂之服翼
或謂之□䑕自闗而西秦隴之間謂之蝙蝠北燕謂之蟙䘃)

　　晨風鸇注鷂屬詩曰鴧彼晨風音義(晨如字本或作鷐鸇之然反說文上
仙反字林已仙反鷂羊召反鴧戸橘反字林云鸇飛貌)疏(舍人曰晨風一名鸇摯鳥也郭云鷂屬陸璣云
鸇似鷂黄色燕鳹勾喙嚮風摇翮乃因風飛急疾擊鳩鴿燕雀食之注鴧彼晨風詩秦風晨風篇文也)
楊鳥白鷢注似鷹尾上白音義(鸉音楊鷢巨月反說文云白鷢王雎也字林同
鷹於陵反)疏(楊鳥一名白鷢郭云似鷹尾上白)

　　寇雉泆泆注即鵽鳩也音義(泆音逸)

　　鷆蟁母注似烏􁆛而大黃白雜文鳴如鴿聲今江東呼
爲蚊母俗說此鳥常吐蚊因以名云音義(鷆田眞二音蟁夲或作鴖
郭云皆古蚊字音文案說文蟁正字蚊俗字或作□字林亡巾反􁆛布角反)疏(鷆一名蟁母蟁蚊音義同)
鷉須鸁注鷉鷿鷉似鳧而小膏中瑩刀音義(鷉他兮反字或作鷈
鸁力戈反鷿蒲歴反瑩烏暝反瑩磨瑩也)疏(鷉一名須鸁郭云鷉鷿鷉似鳧而小膏中瑩刀)

　　鼯䑕夷由注狀如小狐似蝙蝠肉翅翅尾項脅毛紫赤
色背上蒼艾色腹下黃喙頷雜白脚短爪長尾三尺許
飛且乳亦謂之飛生聲如人呼食火烟能從高赴下不
能從下上高音義(鼯音吾或作□由字或作□狐音呼項乎講反脅許業反喙許穢反呼火
故反上時丈反)疏(鼯鼠一名夷由)

　　倉庚商庚注即鵹黃也音義(倉庚商庚本或作皆加鳥鵹音離)

　　鴩餔敊注未詳音義(鴩大結反說文音吐節反餔音歩字或作□)

　　鷹鶆鳩注鶆當爲鷞字之誤耳左傳作鷞鳩是也音義
(鶆郭讀作爽所丈反衆家並依字樊云耒鳩鷞鳩也字林作鶆音來云鶆鳩鷹也)疏(樊光曰鶆鳩鷞鳩也
春秋曰鷞鳩氏司宼鷹鷙故爲司寇郭云鶆當爲鷞字之誤耳左傳曰鷞鳩是也案昭十七年左傳郯子曰少
皥氏以鳥名官鷞鳩氏司寇也杜注云鷞鳩鷹也鷙故為司寇主盜賊是也)

　　鶼鶼比翼注說已在上音義(鶼古恬反衆家作兼李云鳥有一目一翅相得乃飛
故曰兼兼也)疏(鶼鶼比翼鳥名也說在釋地篇故注云說已在上)

　　鵹黃楚雀注即倉庚也音義(鵹詩傳作離阮謝同力知反施音黎說文作□云其
色黎黒而黃也文釋云離黃倉庚也鳴則蠶生字林作□力兮反毛詩草木疏云黃麗留也或謂之黃栗留也
幽州人謂之黃鸎一名倉庚一名商庚一名鵹黃一名楚雀齊人謂之摶黍闗西謂之黃鳥方言云自關而東
謂之倉庚關西謂之黃鸝留也)

　　鴷斵木注口如錐長數寸常斵樹食蟲因名云音義(鴷音
列斵陟角反錐章誰反)疏(斵木鳥一名鴷郭云口如錐長數寸常斵樹食蟲因名云)

　　鸄鶶鷵注似烏蒼白色音義(鸄郭古狄反字林工了反鶶音唐鷵音徒)疏(鸄一
名鶶鷵郭云似烏蒼白色)

　　鸕諸雉注未詳或云即今雉音義(鸕謝力吳反施力魚反)

　　鷺舂鉏注白鷺也頭翅背上皆有長翰毛今江東人取
以爲睫㰚名之曰白鷺縗音義(鷺音路毛詩傳云白鳥也字林音盧舂舒容反
鉏仕居反翰音汗睫字又作䀹音接說文云目旁毛也三蒼云􁐭毛也㰚力知反縗西雷反又西河反)疏
(鷺一名舂鉏郭云白鷺也詩陳風云值其鷺羽陸璣疏云鷺水鳥也好而潔白故謂之白鳥齊魯之間謂之舂
鉏遼東樂浪吳揚人皆謂之白鷺青脚高尺七八寸尾如鷹尾喙長三寸頭上有長毛十數枚長尺餘毿毿然
與衆毛異好欲取魚時則弭之今吳人亦養焉楚威王時有朱鷺合沓飛翔而來舞則復有赤者舊鼓吹朱鷺
曲是也然則鳥名白鷺赤者少耳)

　　鷂雉注青質五彩鷮雉注即鷮雞也長尾走且鳴鳪雉
注黃色鳴自呼鷩雉注似山雞而小冠背毛黃腹下赤
項緑色鮮明秩秩海雉注如雉而黑在海中山上鸐山
雉注長尾者雗雉鵫雉注今白鵫也江東呼白雗亦名
白雉雉絶有力奮注最健鬬伊洛而南素質五彩皆備
成章曰翬注翬亦雉屬言其毛色光鮮江淮而南青質
五彩皆備成章曰鷂注即鷂雉也南方曰􁀂東方曰鶅
北方曰鵗西方曰鷷注說四方雉之名音義(鷂郭音遥下同鷮音
驕鳪音卜郭方木反又方角反鷩謝必滅反吕郭方世反秩秩本又作失失謝持乙反施音逸鸐音狄又音濯
雗户旦反字又作翰鵫吕郭音罩陟孝反又音卓鬬丁豆反又丁侯反翬音暉􁀂本或作□直留反郭徒留反
字林女知反鶅側其反鵗音希鷷郭音尊謝徂尊反)疏(别諸雉之名也鷂雉者郭云青質五彩即下文江淮
而南者是也云鷮雉者郭云即鷮雞也長尾走且鳴說文云鷮長尾雉走鳴乗轝以尾為防釳著馬頭上詩小
雅云有集維鷮陸璣疏云鷮微小於鸐也走而且鳴曰鷮鷮其尾長肉甚美故林木山下人語曰四足之美有
麃兩足之美有鷮麃者似鹿而小是也山海經文凡山其鳥多白鷮云鳪雉者雉之黃色鳴自呼者名鳪云鷩
雉者案山海經牝山之上鳥多赤鷩郭注云即鷩雉也尚書謂之華蟲周禮春官司服職云鷩冕七章之服也
畫此鷩雉郭云似山雞而小冠背毛黃腹下赤項綠色鮮明云秩秩海雉者海雉一名秩秩郭云如雉而黒在
海中山上云鸐山雉者山雉一名鸐郭云尾長者今俗呼山雞是也云雗雉鵫雉者别二名也郭云今白鵫也
江東呼白雗亦名白雉云雉絶有力奮者謂雉之壯大有力能鬭者名奮郭云最健鬭云伊洛而南素質五彩
皆備成章曰翬者李廵曰素質五彩備其文章鮮明曰翬孫炎曰翬雉白質五色爲文也郭云翬亦雉屬言其
毛色光鮮王后之服以爲飾案周禮内司服云王后之六服禕衣鄭注云王后之服刻繒爲之形而彩畫之綴
於衣以為文章禕衣畫翬者是也云江淮而南青質五彩皆備成章曰鷂者有雉青質五彩備具而成文章名
曰鷂雉郭云即鷂雉也亦王后之服以為飾周禮云榆狄鄭注云榆狄畫摇者是也摇與鷂音義同云南方曰
􁀂東方曰鶅北方曰鵗西方曰鷷者郭云說四方雉之名左傳曰五雉為五工正杜預取四方之雉并上翬雉
以爲五也必取翬雉者伊洛土之中區故與四方之雉為五也樊光賈逵以此五雉分屬五工無所慿㩀不可
采用故略而不言)

　　鳥䑕同穴其鳥爲鵌其䑕爲鼵注鼵如人家䑕而短尾
鵌似鵽而小黃黑色穴入地三四尺䑕在内鳥在外今
在隴西首陽縣鳥䑕同穴山中孔氏尚書傳云共為雄
雌張氏地理記云不爲牝牡音義(鵌音途鼵徒忽反鵽丁刮反牝毗忍反牡
音母)疏(尚書禹貢云導渭自鳥䑕同穴不言鳥獸之名故此釋之也李廵云鵌鼵鳥䑕之名共處一穴天性
然也孔氏尚書傳云共為雄雌張氏地理記云不為牝牡郭氏竝載此言未知誰得其實也)

　　鸛鷒鶝鶔如鵲短尾射之銜矢射人注或說曰鸛鷒鶝
鶔一名􁉱羿音義(鸛音歡鷒徒端反鶝音福字亦作福鶔而由反本亦作柔或作蹂音同鵲
七藥反射食亦反注同􁉱字又作隋徒課反字書云古以為懈惰字羿五計反古之善射者言此鳥捷勁雖羿
之善射亦懈惰不敢射也故以名云)疏(鸛鷒一名鶝鶔郭云或曰鸛鷒鶝鶔一名􁉱羿案字書云􁉱古以為
觧惰字羿古之善射者此言鳥捷勁雖羿之善射亦觧惰不敢射也故以名云郭圖讚云鸛鷒之鳥一名􁉱羿
應弦銜鏑矢不著地逢蒙縮手養由不睨)

　　鵲鶪醜其飛也翪注竦翅上下音義(鶪古闃反字林工役反翪子工反字
林作㚇音子弄反竦思勇反上時掌反)疏(鶪伯勞也翪竦也醜類也鵲鶪之類不能翺翔逺飛但竦翅上
下而已)

　　鳶烏醜其飛也翔注布翅翺翔音義(鳶悅專反字亦作䳒)疏(鳶鴟也鴟
烏之類其飛也布翅翺翔)

　　鷹隼醜其飛也翬注鼓翅翬翬然疾音義(鷹字或作應隼西尹反本
或作鶽案隹即鳥也無勞更加)疏(舍人曰謂隼鷂之屬也翬翬其飛疾羽聲也郭云鼓翅翬翬然疾是急疾
之鳥也說文云隼鷙鳥也陸璣云隼鷂屬也齊人謂之擊征或謂之題肩或謂之雀鷹春化為布榖者是也)
鳧鴈醜其足蹼注脚指間有幕蹼屬相著其踵企注飛
即伸其脚跟企直音義(踵章勇反聲類云足跟也企去豉反字或作跂跟音根釋名云
足後曰跟)疏(鳧水鳥也鴈陽鳥也蹼猶蹼屬相著之謂也踵脚跟也鳧鴈之類脚指間有幕蹼屬相著飛則
伸其脚跟企直也)

　　鳥鵲醜其掌縮注飛縮脚腹下音義(縮所六反)疏(掌足也鳥鵲之類飛
時縮足於其腹下)

　　亢鳥嚨注嚨謂喉嚨亢即咽其粻嗉注嗉者受食之處
别名嗉今江東呼粻音義(亢胡郎反郭云咽也舎人云鳥高飛也嚨力東反樊云亢
星鳥也嚨嚨亢鳥之頸也郭云嚨謂喉嚨舍人云嚨嚨財可見也喉音侯蒼頡篇云咽也咽於見反說文云嗌
也又於賢反粻音張嗉音素處昌慮反)疏(别鳥咽嗉之名也亢者鳥喉嚨也其受粻處名嗉郭云嚨謂喉
嚨亢即咽也嗉者受食之處别名嗉今江東呼粻)

　　鶉子鳼鴽子鸋注别䳺鶉鶵之名音義(鶉音純鳼音文鴽音如鸋音寧
䳺烏含反雛仕俱反)疏(别䳺鶉鶵之名也鶉之子鶵名鳼鴽之子鶵名鸋)

　　雉之暮子爲鷚注晚生者今呼少雞爲鷚音義(鷚力救反又力
求反說文作雡云鳥大雛也一曰雉之暮子也字林力幼反少詩照反下文同)疏(鷚是雉晚生者今呼少雞
為鷚)

　　鳥之雌雄不可别者以翼右掩左雄左掩右雌音義(别彼
列反)疏(鄭詩箋云隂陽相下之義也)

　　鳥少美長醜爲鶹鷅注鶹鷅猶留離詩所謂留離之子
音義(長丁丈反鶹音留鷅音栗夲亦作栗留離詩字如此或作鶹離後人改耳)疏(鳥之少為子者美長
食母而醜其名為鶹鷅郭云鶹鷅猶留離詩所謂留離之子者案詩弼風云瑣兮尾兮流離之子陸璣疏云流
離梟也自闗而西謂梟為流離其子適長大還食其母故張奐云鶹鷅食母許慎云梟不孝鳥是也流與鶹同)
二足而羽謂之禽四足而毛謂之獸疏(别禽獸之異也凡語有通别别
而言之羽則曰禽毛則曰獸所以然者禽者擒也言鳥力小可擒捉而取之獸者守也言其力多不易可擒先
須圍守然後乃獲故曰獸也通而為說鳥亦可曰獸獸亦可曰禽故曲禮鸚鵡不曰獸而猩猩通曰禽也易云
王用三驅失前禽則驅走者亦曰禽也又周禮司馬職云大獸公之小禽私之以此而言則禽未必皆鳥也又
鄭𤣥注周禮云凡鳥獸未孕曰禽周禮又云禽作六贄卿羔大夫鴈白虎通云禽者鳥獸之總名以其小獸可
擒故得通名禽也)

　　鶪伯勞也注似鶷􁉍而大左傳曰伯趙氏音義(鶷音鎋􁉍工鎋
反又午鎋反字林云鶷􁉍似伯勞而小)疏(李廵云伯勞一名鶪樊光曰春秋傳曰少皥氏以鳥名官伯趙
氏司至伯趙鶪也以夏至來冬至去郭云似鶷􁉍而大陳思王惡鳥論曰伯勞以五月鳴應隂氣之動陽為生
仁養隂為殺殘賊伯勞盖賊害之鳥也其聲鵙鵙故以其音名云月令仲夏之月鵙始鳴是也郭云似鶷􁉍而
大者字林云鶷􁉍似伯勞而小故也注左傳伯趙氏者案昭十七年云伯趙氏司至者也杜注云伯趙伯勞也
以夏至鳴冬至止是也)

　　倉庚黧黃也注其色黧黒而黃因以名云音義(黧力兮反又力
知反)疏(即上黧黄也郭云其色黧黒而黃因以名云)





　　爾雅注疏卷十

　　爾雅注疏卷十考證

　　釋魚第十六

　　鰋注今鰋額白魚○陸本額作額

　　鱧○鄭樵曰今只謂之鱧多在泥水中服食家忌食
鱀是鱁注鱀䱜屬胎生健啖細魚○陸本䱜作□啖作
㗖玉篇鱁鮧也鮧亦作鯷本草鮧今人皆呼慈音即
是鮎魚爾雅翼鮧魚偃額兩目上陳方頭大尾小身
身滑無鱗謂之鮎魚言黏滑也鯷同鮷博雅鮎也

　　鮥鮛鮪○陸本鮛作叔

　　魵鰕○鄭樵曰說文字林皆謂魵魚名出穢邪頭國郭
氏引以為證樵謂魵魚自有之而此所謂魵者乃鰕
也不得引彼證此

　　鯬鯠注未詳○鄭樵曰今鰻魚也亦呼鰻鯬(臣照)按集
韻鰻鯠魚也本草鰻鱺似鱓而腹大鄭樵說是

　　蛭蟣○鄭樵本無此二字

　　魁陸注外有理縱橫○陸本縱作從鄭樵曰魁蛤也見
本草詳矣而郭氏謂為蚶按蚶即瓦隴也亦名􁖊䗯
與此自殊

　　鼁􁊵蟾諸○陸本􁊵作□諸作蠩

　　蜌螷注今江東呼蚌長而狭者為螷○陸本螷作蠯
蚌含漿○鄭樵曰按此今謂之珠母老能産珠其甲曰
方諸照月生水故曰含漿

　　蠃小者蜬○鄭樵曰今所謂鸚鵡杯者是

　　左倪不類注行頭左庳○陸本庳作俾

　　貝小者鰿○陸本鰿作□

　　蠑螈蜥蝪蜥蝪蝘蜓蝘蜓守宫也○鄭樵曰今按小而
青者曰蜥蝪大而黃者曰蝘蜓最小在墻間砌下者
曰守宫

　　螣螣蛇○石經作螣螣蛇鄭樵本作□螣蛇

　　蝮虺博三寸首大如擘○陸本蝮作□虺作虫鄭樵曰
樵疑擘爲臂之訛爾豈有身廣三寸而頭如拇指者

　　鯢大者謂之鰕注今鯢魚似鮎四脚前似彌猴後似狗
聲如小兒啼大者長八九尺别名鰕疏雌鯨也○(臣
照)按本草鯢魚一名王鮪在山溪中似鮎有四脚長
尾能上樹天旱則含水上葉覆身鳥來飲水因而取
之伊洛間亦有聲如小兒啼故曰鯢魚一名鱯魚一
名人魚膏燃燭不滅此與郭合若從邢疏曰雌鯨也
則是鯨鯢之鯢未必如郭氏之㫖

　　魚枕謂之丁魚腸謂之乙魚尾謂之丙○石經作魚之
尾謂之丙鄭樵曰以本有此名故作文字者象其形
而爲之此則爲實文也如十日之字乃因音借此耳
許氏妄以乙丙丁之字而取十日之義焉

　　二曰靈龜注縁中文似蝳蝐○陸本蝳蝐作瑇瑁
三曰攝龜○鄭樵曰或言此龜乃蛇所化故頭尾似蛇
俗呼鴦龜好食蛇亦謂之蛇龜

　　釋鳥第十七

　　隹其鳺鴀○鄭樵曰今所謂鵓鳩也謹愿之鳥其指之
之辭鳥之短尾者皆謂之佳惟夫不專名焉故指佳
爲夫不也

　　鶌鳩鶻鵃○鄭樵曰今謂之鸜鵒廣雅謂爲斑鳩誤矣
斑鳩即鵓鳩也

　　鷑鳩鵧鷑○鄭樵曰按此似鸜鵒無冠而尾長多在山
寺㕑檻間今謂之烏鶂

　　鴡鳩王鴡注鳥摯而有别○陸本摯作鷙鄭樵曰鳧類
多在水邉舊說鵰類誤矣

　　鴗天狗○鄭樵曰魚狗也似翡翠而小青碧可愛
鷚天鸙○鄭樵曰按此雀類似鶉而小尾長所在寒月
多有之

　　輿鵛鷋注未詳○陸本輿作與廣雅鵛雀怪鳥

　　鶾天雞○鄭樵曰按今有吐錦鷄蓋雉類惟蜀中有之
甚有文彩

　　鷽山鵲注長尾觜脚赤○陸本鵲作□觜作鴜

　　鷣負雀○鄭樵曰按此即今之小鷂也蓋鶻類南方無
鷹唯呼此爲鷹

　　齧齒艾注未詳○鄭樵曰艾即鴱也見下文

　　鶨䳢老○(臣照)按鄭樵本只有鶨䳢二字無老字下文
作老􁍣鴳今此本下文只鳸鴳二字而老字連上攷
鄭樵注鶨䳢云鶨音彖郭云鴒鶨也俗呼癡鳥字林
云句喙鳥此蓋鴟類能捕雀句喙目圜黃可畏如拳
大又鄭樵老􁍣鴳注云鴳音晏雀也舊注諸家皆斷
老上屬曰鶨䳢老惟樊光斷鶨䳢為句以老下屬據
春秋九鳸有桑鳸老鳸則老字應屬下明矣鄭說是

　　桑鳸竊脂○鄭樵曰按此鳥今謂之蠟觜性甚慧可教
色微緑其觜似蠟竊古淺字言淺有脂色謂其觜之
色也

　　鸒斯鵯鶋○鄭樵本鸒作鷽

　　密肌繫英○陸本密作□英作鶧鄭樵曰英鷄也喙啖
石英故謂名焉

　　巂周　燕燕鳦○(臣照)按說文作巂周燕下文惟燕鳦
二字蓋云巂周者燕也燕即鳦也巂周狀燕之聲以
爲名也與郭異

　　春鳸鳻鶞夏鳸竊𤣥秋鳸竊藍冬鳸竊黃桑鳸竊脂棘
鳸竊丹行鳸唶唶宵鳸嘖嘖○陸本鳸作扈

　　鶭澤虞○鄭樵曰按此鳥亦多在田中閩人呼為姑鷄
又謂其鳴名姑鷄紡以其聲類紡聲且聒聒不輟

　　鶿鷧○(臣照)按埤雅云鳥似鶂而黒一名鷧郭注即鸕
鷀也李時珍曰韻書盧與兹皆黒也此鳥深黒故名
鷧者其聲自呼

　　鷯鶉其雄鶛牝痺○痺石經陸本鄭本並作庳

　　鸍沈鳧○鄭樵曰似鶩而小尾白俗呼水䲹好沒故曰
沈鳧

　　萑老鵵○鄭樵曰疑此即訓狐以其首似狐鵵故有此
等名

　　狂㝱鳥○陸本狂作鵟

　　楊鳥白鷢○楊鳥二字石經鄭樵本並合為一字作鸉
音楊

　　鷆蟁母○石經作□母

　　鷉須鸁注鷉鷿鷉似鳧而小膏中瑩刀○陸本鷿作□
瑩作鎣

　　鴩餔敊注未詳○陸本鴩作䳀敊作豉(臣照)按通雅曰
即鵓鳩俗譌呼鵓姑子又蒼頡篇餔榖鳥即布穀然
則餔豉亦餔穀之譌

　　鵲鵙醜其飛也翪○石經鵙作鵙

　　鳧鴈醜其足蹼○陸本蹼作□








　　爾雅注疏卷十考證

　　欽定四庫全書

　　爾雅注疏卷十一

　　晉郭璞注　唐陸德明音義　宋邢昺疏

　　釋獸第十八音義(獸叔又反說文云獸守備也一曰兩足曰禽四足曰獸案此文云四
足而毛曰獸)疏(釋鳥曰四足而毛謂之獸說文云獸守備也此篇釋其名狀故曰釋獸)

　　麋牡麔牝麎其子䴠注國語曰獸長麛䴠其跡躔注脚
所踐處絶有力狄音義(麋亡悲反字林云鹿屬也以冬至日解角牡音母麔其九反牝
毗忍反麎郭音辰又音腎字林上刃反䴠於兆反又於老反麋子也一曰少長曰䴠長丁丈反麛音迷本或作
麑音同跡子益反字或作迹又作蹟音訓並同躔郭直連反又持展反方言云躔循也歴也行也)疏(此釋
麋之種類也說文云鹿屬也冬至解其角春秋莊十七年冬多麋麋總名也其牡者名麔其牝者名麎詩吉日
云其麎孔有是也其所生之子名䴠其脚跡所踐之處名躔其絶異壯大有力者名狄也注國語曰獸長麋䴠
者此魯語文也魯宣公夏濫於泗淵里革斷其罟而棄之曰且夫山不槎蘖澤不伐夭魚禁鯤鮞獸長麛䴠鳥
翼鷇殼蟲舍蚳蝝蕃庶物也古之訓也今魚方别孕不敎魚長又行網罟貪無蓺也韋昭云鹿子曰麛麋子曰
䴠是其事也)

　　鹿牡麚牝麀其子麛其跡速絶有力□音義(麚音加麀於牛反速
素卜反字林云鹿跡一曰速鹿子□郭音堅又音牽又音磬)疏(此辨鹿之種類也說文云鹿解角獸也羣
萃善走者也其牡名麚其牝名麀詩小雅云麀鹿麌麌其跡名速絶有力者名□)

　　麕牡麌注詩曰麀鹿麌麌鄭康成解即謂此也但重言
耳牝麜其子麆其跡解絶有力豣音義(麕九倫反本又作麇亦作麏說
文麕籀文麇字林云麇麞也又九文反麌一作麌魚矩反字林音呉重直用反麜音栗麆音助本亦作□同解
音蟹施佳買反豣郭音與上□字同顧五見反又古典反)疏(辨麕類說文云麕麞也麕其總名也牡名麌牝
名麜其子名麆其跡名解絶有力名豣注詩曰者小雅吉日篇文也鄭箋云麕牡曰麌麌復麌言多也是鄭康
成解即謂此也云但重言耳者謂再言麌也)

　　狼牡貛牝狼其子獥絶有力迅音義(狼音郎字林云獸似犬貛字林子丸
反獥胡狄古狄工弔三反迅音信又音峻)疏(此辨狼之種類也舍人曰狼牡名貛牝名狼其子名獥絶有力
者名迅孫炎曰迅疾也詩齊風云竝驅從兩狼兮陸璣疏云其鳴能小能大善爲小兒啼聲以誘人去數十歩
其猛健者雖善用兵者不能免也其膏可煎和皮可爲裘故禮記狼臅膏又曰君之右虎裘厥左狼裘是也)
兔子嬎注俗呼曰□其跡迒絶有力欣音義(兔字又作菟勑故反
嬎敷萬反□字林云兔子也乃俱乃侯二反迒音剛又户郎反諸詮之云兔道也阮孝緒云獸跡也欣如字本
或作忻)疏(此辨兔之種類也崔豹古今注云兔有九孔論衡曰兔䑛毫而孕及其生子從口而出其子名
嬎郭云俗呼曰□其跡名迒字林云迒兔道也絶有力名欣)

　　豕子豬注今亦曰彘江東呼豨皆通名䝐豶注俗呼小
豶豬爲䝐子幺幼注最後生者俗呼爲幺豚奏者豱注
今豱豬短頭皮理腠蹙豕生三豵二師一特注豬生子
常多故别其少者之名所寢橧注橧其所臥蓐四豴皆
白􁈱注詩云有豕白蹢蹢蹄也其跡刻絶有力􁋲注即
豕高五尺者牝豝注詩云壹發五豝音義(豬張魚反說文云豕而三
毛叢居者彘直例反字林云豕後蹄廢謂之彘小爾雅云彘豬也方言云闗東西謂之彘或謂之豕豨虛豈反
字書云東方名豕也一曰豕足也䝐羊箠反豶苻云反謂犍豬犍音九言反幺烏堯反字林云小豚施於遙反
幼伊秀反豚大昆反奏七豆反本或作湊下同豱音溫腠七豆反埤蒼云腠膚理也蹙子六反豵子公反小爾
雅云豕小者曰豵字林云豕生六月也一曰一歲曰豵橧辭陵反舊木多作繒帛字非方言作木旁蓐音辱豴
丁歴反蹄也􁈱工開反字林下才反或户楷反蹄音啼刻音克􁋲於革反豝百麻反牝豕也字林同又一曰二
歲豕)疏(此辨豕之種類也其子名豬郭云今亦曰彘江東呼豨皆通名也說文云豬豕而三毛藂居者字林
云豕後蹄廢謂之彘小爾雅云彘豬也其子曰豚大者謂之豝方言云北燕朝鮮之間謂之豭闗東西或謂之
彘或謂之豕南楚謂之豨其子或謂之豚或謂之豯呉楊之間謂之豬子云䝐豶者舍人曰䝐一名豶郭云俗
呼小豶豬爲䝐子謂豶犍豬也云幺幼者豕之最後生者名也郭云最後生者俗呼爲幺豚云腠者豱者謂皮
理腠蹙者名豱郭云今豱豬短頭皮理腠蹙云豕生三豵二師一特者郭云豬生子常多故别其少者之名詩
召南云一發五豵鄭箋云豕生三曰豵張逸問曰豕生三曰豵不知母豕也豚也答曰豚也過三以徃猶謂之
豵以自三以上更無名也故知過三亦爲豵其生子二者爲師一者爲特云所寢橧者郭云橧其所臥蓐方言
云其檻及蓐曰橧是也舍人曰豕所寢草名爲橧某氏曰臨淮人謂野豬所寝爲橧李廵曰豬臥處名橧橧是
所居之處云四豴皆白􁈱者豴蹄也豕四蹄皆白名􁈱其跡名刻絶有力名􁋲即下篇豕高五尺者也云牝豝
者豕之牝者名豝注云有豕白蹢者小雅漸漸之石篇文也案詩經直云白蹢不云􁈱則白蹢不知幾蹄白而
郭氏引之者以爾雅主謂釋詩詩中豕白蹢惟此而已故知本以訓此也鄭箋以􁈱爲駭駭者躁疾之言也駭
與􁈱字異義同詩云壹發五豝者召南騶虞篇文也毛傳云豕牝曰豝虞人翼五豝以待公之發鄭箋云君射
一發而翼五豝者戰禽獸之命必戰之者仁心之至是也)

　　虎竊毛謂之虦貓注竊淺也詩曰有貓有虎音義(虦字又作
虥謝七版反或士簡反施士嬾反沈才班反郭作閑反字林士山反貓亡朝反)疏(竊淺也虎之淺毛者别名
虦貓注有貓有虎者詩大雅韓奕篇文也)

　　貘白豹注似熊小頭庳脚黒白駁能䑛食銅鐵及竹骨
骨節强直中實少髓皮辟濕或曰豹白色者别名貘音
義(貘亡白反字林云似熊而白黄出蜀郡一曰白豹豹必孝反字林云似虎貝文熊音雄庳音婢駁布角反
鐵佗結反髓素累反濕必亦反)疏(貘一名白豹字林云似熊而白黄出蜀郡一曰白豹)

　　甝白虎注漢宣帝時南郡獲白虎獻其皮骨爪牙音義
(甝字林下甘反又亡狄反)疏(白虎名甝)

　　虪黒虎注晉永嘉四年建平秭歸縣檻得之狀如小虎
而黒毛深者爲斑山海經云幽都山多𤣥虎𤣥豹也音
義(虪式六反秭音姊檻戸覽反下同)疏(黒虎一名虪山海經云幽都山多𤣥虎𤣥豹者案海内經云北
海之内有山名曰幽都之山黒水出焉其上有𤣥鳥𤣥蛇𤣥豹𤣥虎是也)

　　貀無前足注晉太康七年召陵扶夷縣檻得一獸似狗
豹文有角兩足即此種類也或說貀似虎而黒無前兩
足音義(貀本又作豽女滑反字林云獸無前足似虎而黒召市照反種章勇反)疏(字林云獸無前
足似虎而黒者名貀)

　　□䑕身長須而賊秦人謂之小驢注□似䑕而馬蹄一
歲千斤爲物殘賊音義(□本多作臭經文旣云䑕身宜從䑕音古闐反驢力居反)疏
(□獸名也身如鼠有長須而賊害於物泰人呼爲小驢)

　　熊虎醜其子狗絶有力麙注律曰捕虎一購錢三千其
狗半之音義(狗古口反本或作豿沈施火候反注同麙本或作㺂同五咸反捕音歩購古豆反贖
也)疏(醜類也熊虎之類其子名狗絶有力名麙郭云律曰捕虎一購錢三千其狗半之此當時之律也引
之以證虎子名狗之義也)

　　貍子􁋪注今或呼豾貍音義(貍力之反字林云伏獸似貙􁋪以世反施餘棄反衆
家作肆又作􁅮沈音四舍人本作􁋪豾字或作狉房悲反一音丕字林云貍也)疏(字林云貍伏獸似貙其子
名􁋪郭云今或呼豾貍者字林云豾貍也)

　　貈子貆注其雌者名􁉈今江東呼貉爲􁉉􁊙音義(貈乎各反
字林云似狄善睡本作貉亡白反字林云北方人也非獸也貆音恒又音懽􁉈乃老反字林云雌貈􁉉烏郎反
􁊙山吏反字林云貁謂之􁊙廣雅云􁊙貁也貁音餘救反)疏(字林云貈似狐善睡其子名貆郭云其雌者名
􁉈今江東呼貉爲􁉉􁊙字林云􁉉貍類貁謂之􁉉廣雅云􁊙貁也然則皆貈之通名也)

　　貒子貗注貒豚也一名貛音義(貒他官反說文字林云獸似豕而肥貗郭其禹
反字林力于反豚音屯本又作肫貛音懽)疏(字林云貒獸似豕而肥其子名貗)

　　貔白狐其子豰注一名執夷虎豹之屬音義(貔音毗字林云豹屬
出貉國一曰白狐毛詩草木疏云似虎或曰似熊一名執夷一名白狐其子爲豰遼東人謂之白熊狐如字說
文云祅獸也鬼所乘有三德其色中和小前大後死則邱首豰本又作□火卜反又虎枓反)疏(字林云貔
豹屬一名白狐其子名豰郭云一名執夷虎豹之屬詩大雅云獻其貔皮陸璣疏云貔似虎或曰似熊一名執
夷一名白狐遼東人謂之白羆)

　　麝父麕足注脚似麕有香音義(麝食亦反字林音射云如小鹿有香李本作澤
云澤父獸名父音甫下同麕九倫反)疏(字林云小鹿有香其足似麞故云麕足)

　　豺狗足注脚似狗音義(豺仕皆反字林云狼屬狗足)疏(說文云豺狼屬狗聲郭云
脚似狗貪殘之獸左傳云戎狄豺狼不可厭也)

　　貙獌似貍注今山民呼貙虎之大者爲貙豻音義(貙丑于反
字林云似貍而大獌本亦作䝡音萬又亡姦反或亡羊反字林音幔云狼屬一曰貙也豻郭音岸字林下旦反
云胡地野狗本又作犴說文作豻字陳國武音子虛賦苦姦反解云胡地野犬似狐黒喙)疏(字林云貙似貍
而大一名䝢郭云今山民呼貙虎之大者爲貙豻字林云豻胡地野狗似狐黒喙皆貙之類故又呼貙豻)
羆如熊黄白文注似熊而長頭高脚猛憨多力能拔樹
木闗西呼曰貑羆音義(羆音碑憨呼濫反貑音加)疏(舍人曰羆如熊色黄白也郭云
似熊而長頭高脚猛憨多力能㧞樹木闗西呼曰貑羆詩大雅韓奕云赤豹黄羆陸璣疏云羆有黄羆有赤羆
大於熊其脂如熊白麤理不如熊白美也)而

　　麢大羊注麢羊似羊而大角圓銳好在山崖間音義(麢力
丁反陶𢎞景注本草云今出建平宜都諸蠻中及西域多両角者一角者爲勝角甚多節蹙蹙員繞别有山羊
角極長唯一邊有節節亦踈大而不入用羗夷云只此名麢羊甚能歩峻短角者乃山羊亦未詳其正)疏
(羊之大者名麢郭云麢羊似羊而大角圓銳好在山崖間陶注本草云今出建平宜都諸蠻中及西域多兩角
有一角者爲勝角甚多節蹙蹙圓繞别有山羊角極長唯一邊有節節亦踈大而不入用𦍑夷云只此名麢羊)
麠大麃牛尾一角注漢武帝郊雍得一角獸若麃然謂
之麟者此是也麃即麞音義(麠音京本或作麖同麃歩交反郭云即麞也張揖同
字林云麖屬雍於用反麞音章)疏(麃麞也大麞牛尾一角者名□即所謂麟也郭云漢武帝郊雍得一角獸
若麃然謂之麟者此是也者漢書郊祀志文也)

　　􁋙大􁋙旄毛狗足注旄毛㺜長音義(􁋙字又作麂音几旄亡報反㺜乃牢
反或乃容反字林云多毛犬也)疏(麕亦麞也旄毛㺜長毛也大麞毛長狗足名􁋙山海經云女几山其獸多
麖􁋙)

　　魋如小熊竊毛而黄注今建平山中有此獸狀如熊而
小毛麆淺赤黄色俗呼爲赤熊音義(魋徒回反字林云獸如熊黄而小麆
七奴反)疏(竊淺也獸如小熊淺毛而黄者名魋)

　　䝟貐類貙虎爪食人迅走注迅疾音義(䝟字亦作猰或作窫諸詮之烏
八反韋昭烏繼反服䖍音毉晉灼音内言䭇案字書䭇音噎貐字或作窳諸詮之以主反字林弋父反韋昭餘
彼反)疏(迅疾也䝟貐之獸其狀類貙而虎爪食人疾走山海經云少咸山有獸狀如牛而赤身人面馬足名
曰窫窳其音如嬰兒食人其名與此同其狀與此異)

　　狻麑如虦貓食虎豹注即獅子也出西域漢順帝時踈
勒王來獻犎牛及獅子穆天子傳曰狻貎日走五百里
音義(狻先官反麑字又作猊牛奚反犎音封日而一反)疏(即獅子也出西域其狀如虦貓食虎豹善
走者也郭云漢順帝時踈勒王來獻犎牛及獅子者案後漢帝紀云孝順帝諱保安帝之子也陽嘉三年踈勒
國獻獅子犁牛注引東觀記曰踈勒王遣使文時詣闕獻獅子似虎正黄有䫇耏尾端茸毛大如斗犎牛其領
上肉隆起若封然因以名之即今之峯牛是也云穆天子傳曰狻猊日走五百里案穆天子傳云柏天曰名獸
使足狻猊野馬走五百里是也)

　　驨如馬一角不角者騏注元康八年九眞郡獵得一獸
大如馬一角角如鹿茸此即驨也今深山中人時或見
之亦有無角者音義(驨本又作舊同户圭反騏音其茸而容反)疏(驨獸名也狀如馬一
角不角者名騏)

　　羱如羊注羱羊似呉羊而大角角橢出西方音義(羱魚袁反
又五丸反字林云野羊大角橢字或作隋他果反下同)疏(字林云野羊大角者也郭云羱羊似呉羊而大
角角橢出西方橢謂狹而長)

　　麐麕身牛尾一角注角頭有肉公羊傳曰有麕而角音
義(麐字林力人反本又作麟牝麒也一音力珍反)疏(李廵曰麐瑞應獸名孫炎曰靈獸也京房易傳曰麐
麕身牛尾狼額馬蹄有五彩腹下黄高丈二詩周南云麟之趾毛傳云麟信而應禮以足至者也鄭箋云麟角
之末有肉示有武而不用陸璣疏云麟麕身牛尾馬足黄色圓蹄一角角端有肉音中鍾呂行中規矩遊必擇
地詳而後處不履生蟲不踐生草不羣居不侶行不入陷阱不罹羅網王者至仁則出今并州界有麟大小如
鹿非瑞麟也故司馬相如賦曰射麋脚麟謂此麟也注公羊傳者案春秋哀十四年春西狩獲麟公羊傳云有
以告者曰有麕而角者孔子曰孰爲來哉孰爲來哉是其事也)

　　猶如麂善登木注健上樹音義(猶羊周羊救二反字林弋又反說文云玃屬也
一曰隴西人謂犬子也尸子云五尺大犬也舍人本作鬻郭音育麂音几上時掌反)疏(說文云猶玃屬也其
狀如麂爲獸健㨗善能上樹)

　　貄脩毫注毫毛長音義(貄本又作􁋪亦作肆音四脩音羞毫戸高反廣雅云㲦謂之毫
本或作豪音同借用也)疏(脩長也廣雅云㲦毛謂之毫言貄獸體多長毛)

　　貙似貍注今貙虎也大如狗文如貍疏(貙獸其文如貍)

　　兕似牛注一角青色重千斤音義(兕本又作□徐履反)疏(郭云一角青色
重千斤說文云兕如野牛青毛其皮堅厚可制鎧交州記曰兕出九德有一角角長三尺餘形如馬鞭柄是也)
犀似豕注形似水牛豬頭大腹庳脚脚有三蹄黒色三
角一在頂上一在額上一在鼻上鼻上者即食角也小
而不橢好食棘亦有一角者音義(犀音西俗作犀非庳音婢)疏(劉欣期交
州記曰犀出九德毛如豕蹄有甲頭似馬呉錄地理志云武陵沅南縣以南皆有犀)

　　彚毛刺注今蝟狀似䑕音義(彚本或作猬又作蝟亦作□同音謂刺七賜反)疏
(彚即蝟也其毛如針)

　　狒狒如人被髪迅走食人注梟陽也山海經曰其狀如
人面長脣黒身有毛反踵見人則笑交廣及南康郡山
中亦有此物大者長丈許俗呼之曰山都音義(狒字又作□或
作􁋃同說文云周成王時州靡國獻□□人身反踵自笑笑則上脣弇其目食人北方謂之土螻讀若費費一
名梟陽今依許扶味反沈音沸郭簿昧反又音備郭云俗呼曰山都案相傳云此獸人面長脣身有毛好食人
得人則笑而脣覆其面人亦因而獲之故左思呉都賦云□□笑而被格是也被皮義反梟力堯反脣音純)
疏(狒狒獸名狀如人被髪疾走食人山海經謂之梟陽又謂之贑周書王㑹云北方謂之吐嘍云山海經曰
者海内南經文也案彼文云梟陽在北朐之西其狀人面長脣有毛反踵見人笑亦笑左手操管又海内經云
笑則脣蔽其目因即逃也故郭讚云狒狒恠獸被髪操竹獲人則笑脣蔽其目終亦號咷反爲我戮是也云反
踵者脚跟反向也大傳云周成王時州靡國獻之也○贑音感)

　　貍狐貒貈醜其足蹯注皆有掌蹯其跡􁋫注􁋫指頭處
音義(蹯說文作番古文作□竝音煩案蹯掌也左傳云宰夫胹熊蹯不熟殺之是也􁋫女九人九二反說
文云獸足蹂地也古文爲蹂字或作狃處昌慮反)疏(說文云蹯掌也此四獸之類皆有掌蹯宣三年左傳
云宰夫胹熊蹯是其類也其指頭著地處名􁋝)

　　蒙頌猱狀注即蒙貴也狀如蜼而小紫黒色可畜健捕
䑕勝於貓九眞日南皆出之猱亦獼猴之類音義(蒙莫東反
猱奴刀反本或作獶郭女救反蜼餘水反畜許六反捕音歩勝尸證反貓音苗獼音彌猴音侯)疏(蒙頌一名
蒙貴狀似猿猱故曰猱狀)

　　猱蝯善援注便攀援音義(蝯音袁援音袁猶引也)疏(猱一名蝯善攀援樹枝郭
云便攀援者便謂便㨗也)

　　貜父善顧注貑貜也似獼猴而大色蒼黒能攫持人好
顧盻音義(貜字亦作玃俱縳反說文云大母猴也父音甫貑本或作麚音古牙反盻亡見反)疏
(大猨也能攫持人又善顧盻因名云)

　　威夷長脊而泥注泥少才力音義(脊音積泥奴細反)疏(泥弱也威夷之
獸侵脊而劣弱少才力也)

　　麔麚短脰注脰項音義(麔音咎麚音加脰音豆)疏(脰項也麔麚之獸皆短項)
贙有力注出西海大秦國有飬者似狗多力獷惡音義
(贙胡犬反獷虢猛反)疏(贙似犬之獸名也)

　　豦迅頭注今建平山中有豦大如狗似獼猴黄黒色多
髯鬛好奮迅其頭能舉石擿人貜類也音義(豦音據髯而占反鬛
力輒反擿字又作擲直㦸反)

　　蜼卬鼻而長尾注蜼似獼猴而大黄黒色尾長數尺似
獺尾末有岐鼻露向上雨即自縣於樹以尾塞鼻或以
兩指江東人亦取飬之爲物捷健音義(蜼音誄字林余繡反或餘李餘
水二反卬五剛反數所主反獺勅鎋反又勅末反岐音祁縣音𤣥捷才接反)疏(蜼亦猴類之獸鼻卬而尾
長大山海經曰鬲山多猨蜼是也)

　　時善椉領注好登山峯音義(椉本或作乗事陵反峯芳逢反)疏(好登山峯之一
獸也)

　　猩猩小而好啼注山海經曰人面豕身能言語今交趾
封谿縣出猩猩狀如貛㹠聲似小兒啼音義(猩音生郭云人面豕
身能言語又云狀如貛㹠聲似小兒啼案禮記云猩猩能言不離禽獸是也好如字又呼報反谿音溪趾音止
㹠徒門反字林云小豕也說文作豚又云籀文也)疏(能言獸也曲禮曰猩猩能言周書王㑹曰都郭狌狌
狌狌若黄狗人面能言注云山海經者海内南經文也)

　　闕洩多狃注說者云脚饒指未詳音義(闕其越反又如字洩息列反狃
女九反)疏(舊說以爲闕泄獸名其脚多狃狃指也然其形所未詳聞)

　　寓屬音義(寓魚俱反舍人本作麌孫五胡魚句二反下如字)疏(寓寄也言此上獸屬
多寄寓木上故題云寓屬)

　　鼢䑕注地中行者鼸䑕注以頰裹藏食鼷䑕注有螫毒
者鼶䑕注夏小正曰鼶鼬則穴鼬䑕注今鼬似鼦赤黄
色大尾啖䑕江東呼爲鼪鼩䑕注小鼱鼩也亦名□鼩
鼭䑕注未詳鼣䑕注山海經說獸云狀如鼣䑕然則形
未詳鼫䑕注形大如䑕頭似兔尾有毛青黄色好在田
中食粟豆闗西呼爲鼩䑕見廣雅鼤䑕鼨䑕注皆未詳
豹文鼮䑕注䑕文彩如豹者漢武帝時得此䑕孝廉郎
終軍知之賜絹百匹鼳䑕注今江東山中有鼳䑕狀如
䑕而大蒼色在樹木上音巫覡音義(鼢字亦作蚡扶粉扶云二反說文云
地中行䑕伯勞所作也一音偃廣雅云鼹䑕也字或作□同方言謂之犁䑕鼸下簟反孫云鼸者頰裹也字林
云即鼢䑕也頰古協反鼷戸雞反字林云小䑕也博物志云䑕之最小者或謂之耳䑕案春秋食郊牛角者是
也螫音釋鼶私移反又徒奚反鼬餘又反字林云如䑕赤黄而文鼦字書云古貂字也音彫啖大敢反鼪音性
莊子云騏驥驊騮捕䑕不如貍鼪郭音生鼩音劬鼱音精字林云鼱鼩李云一名鼷䑕□將容反鼭音時鼣字
或作□苻廢反舍人云其鳴如犬也鼫音石孫云五技䑕也字林同案蔡伯喈勸學篇云五技者能飛不能上
屋能緣不能窮木能泅不能渡瀆能走不能絶人能藏不能覆身是也許氏說文亦云然或云即螻蛄也郭云
形大如䑕頭似兔尾有毛青黄色好在田中食粟豆關西呼爲䶂䑕見廣雅䶂䑕即雀䑕也䶂郭音雀將畧反
字林音灼云䶂䑕出胡地郭注本雀字或誤爲瞿字沈旋因云郭以爲鼩䑕音求于反非也瞿音劬鼤音問又
音文鼨音終又徒冬反說文字林皆云豹文䑕也鼮徒形反又大佞反郭云文彩如豹也終軍漢書云終軍字
子雲濟南人初入關棄繻而去至長安上書拜爲謁者給事中使南越爲呂嘉所殺死時年二十餘歲世號之
終童鼳古闃反郭音覡戸狄反覡何狄反)疏(此别䑕屬也云鼢䑕者郭云地中行者說文云地中行䑕伯勞
所作也廣雅云鼹䑕也方言云名犂䑕即此䑕也謂起地若耕因名云云鼸䑕者大戴禮云田䑕者鼸䑕也鼸
是頰裹藏食之名䑕若此者因名鼸䑕云鼷䑕者李廵曰鼱鼩䑕郭云有螫毒者蓋如今鼠狼春秋成七年食
郊牛角者是也博物志云鼠之最小者或謂之耳鼠何休亦云鼷鼠者鼠中之微者云鼷䑕者似鼬之䑕也郭
云夏小正曰鼶鼬則穴者在九月云鼬鼠者字林云如䑕赤黄而文郭云今鼬似鼦赤黄色大尾啖䑕江東呼
爲鼪即莊子云騏驥驊騮捕䑕不如貍鼪是也云鼩䑕者鼱鼩小䑕也本云一名鼷䑕郭云小鼱鼩也亦名□
鼩云鼫鼠者孫炎曰五技䑕許愼云鼫䑕五技能飛不能上屋能游不能渡谷能緣不能窮木能走不能先人
能穴不能覆身此之謂五技蔡邕以此爲螻蛄郭云形大如䑕頭似兔尾有毛青黄色好在田中食粟豆關西
呼爲□䑕見廣雅□音瞿今本作鼩誤也案詩魏風云碩䑕碩䑕陸璣疏云今河東有大䑕能人立交前兩脚
於頸上號舞善鳴食人禾苗人逐則走入樹空中亦有技或謂之雀鼠案此與郭氏所說同云豹文鼮䑕者郭
云䑕文彩如豹者漢武帝時得此䑕孝廉郎終軍知之賜絹百匹者案漢書云終軍字子雲濟南人也少好學
以辯博能屬文初入關弃繻而去至長安上書拜爲謁者給事中使南越爲呂嘉所殺死時年二十餘故世號
之終童武帝嘗得豹文䑕終軍以爾雅辨其名故受賜也鼳䑕者鼳䑕名也郭云今江東山中有鼳䑕狀如䑕
而大蒼色在樹木上云山海經說獸云狀如鼣䑕者案中山經云倚帝山其上多玉下多金有獸爲狀如鼣䑕
白喙名狙如見則其國有大兵是也)

　　䑕屬疏(言此上皆䑕之屬類也䑕小獸也亦四足而毛故於此釋之案字林云鼸䑕即鼢䑕
也今郭氏分爲二又說文云鼨豹文䑕也今郭氏以豹文下屬未知孰是故又畧言之)

　　牛曰齝注食之已久復出嚼之羊曰齥注今江東呼齝
爲齥麋鹿曰齸注江東名咽爲齸齸者䶗食之所在依
名云鳥曰嗉注咽中裹食處寓䑕曰嗛注頰裹貯食處
寓謂獼猴之類寄寓木上音義(齝謝初其反郭音笞嚼字若反廣雅云茹也字
書云咀也說文以爲噍字齥郭音泄息列反一音曵埤蒼云羊粻也張揖音世解云牛食已吐而更嚼之䶗丑
之初其二反字書以爲古齝字齸字或作嗌於亦反埤蒼云鹿粻又音翳咽於見反又於賢反䶗客加反嗉音
素又私路反裹音果處昌慮反下同嗛下簞反貯丁呂反字林云積也)疏(此别烏獸嚼食之名也牛名曰
齝郭云食之巳久復出嚼之羊名曰齥郭云今江東呼齝爲齥麋鹿名曰齸郭云江東名咽爲齸齸者䶗食之
所在依名云鳥名曰嗉郭云咽中裹食處即上篇其粻嗉也寓木之獸及䑕皆曰嗛郭云頰裹貯食處寓謂獼
猴之類寄寓木上此屬皆咽中藏食復出嚼之故題云齸屬)

　　齸屬

　　獸曰釁注自奮迅動作人曰撟注頻伸夭撟魚曰須注
鼓顋須息鳥曰臭注張兩翅皆氣體所須音義(釁許靳反撟几
小反又巨小反說文云舉也伸音申夭於表反臭古闃反翅申豉反或作翨音同或吉豉反案周禮有翨氏是
也)疏(此辨人魚鳥獸氣體所須之名也獸之自奮迅動作名釁人之罷倦頻伸夭撟舒展屈折名撟魚之
鼓動兩腮若人之欠須導其氣息者名須鳥之張兩翅臭臭然搖動者名臭此皆氣倦體罷所須若此故題云
須屬也)

　　須屬













　　釋畜第十九音義(畜許又反本又作嘼音同字林云嘼產也說文云嘼生也經典並作
畜字禮記左傳皆云名子者不以畜牲左氏又云古者六畜不相爲用是也案釋獸釋畜二篇俱釋獸而
異其名者畜是畜飬之名獸是毛蟲總號故釋畜唯論馬牛羊雞犬釋獸通說百獸之名)疏(案字林畜
作嘼說文云獸也人之畜飬者也所以輿釋獸異篇者以其畜是畜飬之名獸是毛蟲總號故此篇唯論
馬牛羊彘犬雞前篇則通釋百獸之名所以異也)

　　騊駼馬注山海經云北海有獸狀如馬名騊駼色青音
義(騊大刀反駼大胡反山海經云有獸狀如馬名騊駼青色字林云北狄良馬也一曰野馬也瑞應圖云幽
隠之獸也有明王在位即至)疏(良馬名騊駼字林云北狄良馬也一曰野馬瑞應圖云幽隠之獸有明王
在位即至是也注山海經者海外北經文也色青二字郭氏語也)

　　野馬注如馬而小出塞外音義(塞悉代反)疏(如馬而小出塞外者案穆天子
傳云野馬日走五百里是也)

　　駮如馬倨牙食虎豹注山海經云有獸名駮如白馬黒
尾倨牙音如鼔食虎豹音義(駮力角反山海經云可以禦兵倨本亦作居同紀慮
反牙五加反)疏(駮亦野馬名也其狀如馬其牙倨曲而食虎豹也詩秦風云隰有六駮傳引此文以釋之
是也注云山海經者案西山經云中曲山有獸如馬而身黑二尾一角虎牙爪音如鼓名曰駮食虎豹可以禦
兵言雖小異正謂此也)

　　騉蹄趼善陞甗注甗山形似甑上大下小騉蹄蹄如趼
而健上山秦時有騉蹄苑音義(騉古門反本亦作昆蹄徒兮反字或作蹏趼五
見反又五堅反本或作研陞音升本亦作升甗郭音言又魚輦反字林牛建反云甑也舍人云騉蹄者溷蹄也
研平也謂蹄平正善陞甗者能登山隒也一云甗者阪也言騉善登高歴險上下於阪李云騉者其蹄正堅而
平似研也顧云山嶺曰甗孫同郭云甗山形似甑也上大下小騉蹄蹄如研而健上山甑子孕反上時掌反苑
於遠反)疏(舍人云騉蹄者溷蹄也趼平也謂蹄平正善陞甗者登山隒也一云甗者阪也言騉善登高歴
險上下於阪秦時有騉蹄苑是也李云騉者其蹄正堅而平似研也顧云山嶺曰甗郭云甗山形似甑上大下
小騉蹄蹄似趼而健上山秦時有騉蹄苑者取此駮馬以名其苑也)

　　騉駼枝蹄研善陞甗注騉駼亦似馬而牛蹄音義(騉駼枝蹄
研善陞甗舍人云騉駼者外國之名枝蹄者枝足也李云騉駼其跡枝平似研亦能登高歴危險也孫云騉駼
之馬枝蹄如牛而下平郭云騉駼亦似馬而牛蹄也)疏(騉駼馬名李廵曰騉駼其跡枝平似趼亦能登高歴
危險也孫炎云騉駼之馬枝蹄如牛而下平郭云騉駼亦似馬而牛蹄也)

　　小領盜驪注穆天子傳曰天子之駿盜驪綠耳又曰右
服盜驪盜驪千里馬音義(驪力知反字杯力兮反說文云深黒色馬綠力玉反本或
作騄駬同)疏(領頸也盜驪駿馬名也駿馬小頸名曰盗驪云穆天子傳者案穆天子傳云丙寅天子屬官效
器乃命正公郊父受勅憲用申八駿之乘以飲于枝洔之中積石之南河天子之駿赤驥盗驪白義渠黄驊騮
綠耳郭注云盜驪者爲馬細頸驪黒色也綠耳者紀年曰北唐之君來獻騮馬是生綠耳魏時鮮卑獻千里馬
白色而兩耳黄因名之爲黄耳即此類也云又曰右服盜驪者案彼云癸酉天子命駕八駿之乘右服盜驪而
左綠耳右驂赤驥而左白義天子主車造父爲御是也)

　　絶有力駥注即馬高八尺音義(駥而充反本亦作戎)疏(馬絶有力者名駥郭
云即馬高八尺者即下文馬八尺爲駥者也)

　　膝上皆白惟馵四骹皆白驓注骹膝下也四蹢皆白首
注俗呼爲踏雪馬前足皆白騱後足皆白翑前右足白
啓注左傳曰啓服左白踦注前左脚白後右足白驤左
白馵注後左脚白易曰震爲馵足駵馬白腹騵注駵赤
色黒鬛驪馬白跨驈注驪黒色跨髀間白州驠注州竅
尾本白騴注尾株白尾白駺注但尾毛白馰顙白顚注
戴星馬也白逹素縣注素鼻莖也俗所謂漫髗徹齒面
顙皆白惟駹注顙額音義(膝音悉字又作䣛馵字林之句反郭式喻反下同骹苦交
反字書作□同云脛也郭云膝下驓辭陵反或辭登辭亘二反蹢丁歴反毛詩傳云蹄也踏徒臘反騱音奚郭
又音雞舍人本作雞翑郭音劬又音矩舍人本作狗踦郭去宜反顧居綺反驤息羊反駵音留字或作騮說文
字林云赤馬黒毛尾也毛詩傳云赤身黒鬛曰駵騵音原跨口化反或口故反蒼頡篇云兩股間驈字或作䮇
字林于必反顧餘橘反郭音術阮于密反髀甫爾反又歩啓反下同說文云股外也驠於見反竅苦弔反騴一
諫反株音誅駺本多作狼同音郎的字林作馰丁歴反云馬白顙也一曰駁顙息黨反縣音𤣥莖户耕反漫莫
干反髗字書作顱力胡反謂額顙也徹直列反駹武江反)疏(此辨馬白色所在之異名也馬之膝上皆白者
惟馵也骹膝下也四膝下皆白名驓蹢蹄也四蹄皆白名首俗呼爲踏雪馬言蹄白似踏雪也前兩足皆白名
騱後二足皆白名翑前右足白名啓前左足白名踦後右足白名驤後左足白名馵駵馬赤色黒鬛馬也若駵
馬腹下白者别名騵詩大雅云四騵彭彭是也孫炎云驪黒也白跨股脚白也郭云驪黒色跨髀間也謂黒馬
髀間白名驈詩魯頌云有驈有皇是也州竅也謂馬之白尻者名驠也本根株也馬尾株白者名騴但尾毛白
者名駺馰顙者舍人曰的白也顙額也額有白毛今之戴星馬也易震爲馰顙素鼻莖也其白自額下逹鼻莖
者名縣俗所謂漫髗徹齒其面額皆白者惟駹馬注云左傳曰啓服者案昭二十九年公至自乾侯處于鄭衛
侯來獻其乘馬曰啓服杜預云啓服馬名是也易曰震爲馵足說卦文也取其動而見也)

　　回毛在膺宜乘注樊光云俗呼之官府馬伯樂相馬灋
旋毛在腹下如乳者千里馬在肘後減陽在幹茀方注
幹脅在背闋廣注皆别旋毛所在之名音義(乘施市升反謝市證
反樂音洛相息亮反肘竹九反減古湛反本或作駭幹古旦反茀音弗闋苦穴古火二反廣音光本或作□同
别彼列反)疏(此别馬旋毛所在之名也回旋也膺胷也旋毛在膺者名宜乘樊光云俗呼之官府馬伯樂相
馬灋旋毛在腹下如乳者千里馬也旋毛在肘後者名減陽幹脅也旋毛在脅者名茀方旋毛在背者名闋廣)
逆毛居馻注馬毛逆刺音義(馻郭兖允二音字林云馬逆毛也)疏(字林云馬
逆毛也)

　　騋牝驪牡注詩云騋牝三千馬七尺以上爲騋見周禮
音義(騋力才反周禮云馬七尺也牝頻忍反下同驪牡孫注改上騋牝爲牡讀與郭異上時丈反)疏
(注詩云騋牝三千者鄘風定之方中篇文也云七尺以上爲騋見周禮者廋人文也案鄭𤣥注禮記檀弓引此
文云騋牝驪牡𤣥謂七尺曰騋牝者色驪牡者色𤣥與郭異也)

　　𤣥駒褭驂注𤣥駒小馬别名褭驂耳或曰此即騕褭古
之良馬名音義(𤣥字林作䮄音同褭奴了反又而紹反字林云騕褭良馬驂七南反騕鳥了反
郭注上林賦云騕褭神馬日行萬里)疏(此郭氏兩解一云𤣥駒小馬别名褭驂耳指謂今馬駒也一云或曰
此即騕褭古之良馬名言𤣥駒褭驂即騕褭也)

　　牡曰騭注今江東呼䭸馬爲騭牝曰騇注草馬名音義
(騭之逸反䭸符甫反騇音舍草本亦作騲魏志云敎民畜㹀牛騲馬是也)疏(别馬牝牡之異名也郭云今江
東呼䭸馬爲騭騇即草馬之名也)

　　駵曰駁黄曰騜注詩曰騜駁其馬駵馬黄脊騝驪馬黄
脊騽注皆背脊毛黄青驪駽注今之鐵驄青驪驎驒注
色有深淺斑駁隠粼今之連錢驄青驪繁鬛騥注禮記
曰周人黄馬繁鬛繁鬛兩被毛或云美髦鬛驪白雜毛
駂注今之烏驄黄白雜毛駓注今之桃華馬隂白雜毛
駰注隂淺黒今之泥驄蒼白雜毛騅注詩曰有騅有駓
彤白雜毛騢注即今之赭白馬形赤白馬黒鬛駱注禮
記曰夏后氏駱馬黒鬛白馬黒脣駩黒喙騧注今之淺
黄色者爲騧馬一目白瞯二目白魚注似魚目也詩曰
有驔有魚音義(駁字林云馬色不純也方卓反騜音皇字林于亡反脊音積騝郭音䖍本或作
騫去䖍反騽音習說文作驔音簟字林云又音譚今爾雅本亦有作驔者駽詩音及呂忱顔延之苟楷並呼縣
反郭火𤣥反謝孫犬縣反顧胡眄反鐵佗結反驄七工反說文云青黒雜毛馬驎郭良忍反注同字林良振反
郭云斑剝隠粼也或音鄰孫云似魚鱗也驒徒河反說文云馬文如鼉魚韓詩字林皆云白馬黒髦鬛力渉反
髦也騥而周反本又作柔被普義反又皮義反駂音保說文云黒馬驪白雜毛駓備悲反字林音丕華音花本
亦作花同駰字林乙巾反郭央珍反今人多作因音泥奴兮反騅音佳彤徒冬反赤也騢乎加反說文云馬赤
白雜色文似鰕魚也赭音者白馬黒鬛舍人同衆家並作髦駱音樂說文云白色馬黒毛尾也廣雅云白馬朱
鬛曰駱夏音下駩音詮又音全孫本作犉云與牛同稱汝均反本或作驎音吝喙許穢反又昌鋭反口也騧古
花反毛詩傳說文字林皆云黄馬黒喙曰騧郭云今以淺黄色爲騧馬瞯音閑蒼頡篇云目病也呉江湖之間
曰瞯說文云戴目也字林作□音同魚本又作䁩疑居反字林作□音同驔徒南大㸃二反)疏(此别馬毛
色不純之異名也孫炎曰駵赤色也謂馬有駵處有白處者曰駁有黄處有白處者曰騜駵馬脊毛黄者名騝
驪馬脊毛黄者名騽青驪駽舍人曰青驪馬今名駽馬也孫炎曰色青黒之間青毛黒色相雜者名駽今之鐵
驄也青驪驎驒孫炎曰色有淺深似魚鱗郭云色有深淺斑駁隠粼名驒今之連錢驄說文云馬文如鼉詩云
有驒有駱是也毛色青黒而髦鬛繁多者名騥毛色黒白而復有雜毛相錯者名駂詩云叔于田乗乗駂是也
今謂之烏驄毛色黄白而復有雜毛者名駓今謂之桃華馬隂淺黒色也毛淺黒而白兼雜毛者名駰今謂之
泥驄詩云有駰有騢是也蒼淺青也毛有淺青及白兼雜毛者名騅彤赤也毛赤白兼雜毛者名騢說文云似
鰕文也即今之赭白馬也鬛總也白馬黒總者名駱白馬黒脣者名駩喙口也黒喙者名騧說文云黄馬黒喙
曰騧郭云今之淺黄色者爲騧馬詩云騧驪是驂是也一目白者名瞯二目白者名魚言似魚目也注曰騜駁
其馬者豳風東山篇文也禮記周人黄馬繁鬛者明堂位文也云繁鬛兩被毛者郭氏釋之也言繁鬛者分其
毛鬛兩鄉被之也云或云羙髦鬛者又引或人以爲一解言其髦鬛繁多而美也今禮記本繁作蕃則或說爲
得又詩曰有騅有駓又詩曰有驔有魚皆魯頌駉篇文也又禮記曰夏后氏駱馬黒鬛亦明堂位文也)
旣差我馬差擇也宗廟齊毫注尚純戎事齊力注尚强
田獵齊足注尚疾音義(差楚佳反毫音豪)疏(云旣差我馬者此詩小雅吉日篇文
也作者引之然後作釋云差擇也者訓差爲揀擇之義也云宗廟齊毫戎事齊力田獵齊足者此遂言擇馬之
事也李廵曰祭於宗廟當加謹敬取其同色也其次曰戎事謂兵革戰伐之事當齊其力以載干戈之屬舍人
曰田獵取牲於苑囿之中追飛逐走取其疾而已郭云尚純尚强尚疾者此毛傳文也案詩小雅車攻云我馬
旣同毛傳引此文則每增二字以解之云宗廟齊毫尚純也戎事齊力尚强也田獵齊足尚疾也言齊其毫毛
尚純色齊其馬力尚强壯齊其馬足尚迅疾義與此合故郭氏取以爲說也)

　　馬屬疏(自騊駼已下雖駿異毛色不同皆馬之屬類故以題之也下倣此)

　　犘牛注出巴中重千斤犦牛注即犎牛也領上肉犦胅
起高二尺許狀如橐駞肉鞍一邊健行者日三百餘里
今交州合浦徐聞縣出此牛犤牛注犤牛庳小今之􁖋
牛也又呼果下牛出廣州高涼郡犩牛注即犪牛也如
牛而大肉數千斤出蜀中山海經曰岷山多犪牛犣牛
注旄牛也髀膝尾皆有長毛犝牛注無角□牛注未詳
角一俯一仰觭注牛角低仰皆踊觢注今豎角牛黒脣
犉注毛詩傳曰黄牛黒脣此宜通謂黒脣牛黒眥牰注
眼眥黒黒耳犚黒腹牧黒脚犈注皆别牛黒所在之名
其子犢注今青州呼犢爲□體長牬注長身者絶有力
欣犌音義(犘亡巴反犦歩角反張揖亡角反字林方沃反案即今之腫領牛出合浦郡犎甫逢反胅
大結反橐音託字又作馲音同又音洛駞大河反字林云馲駝似鹿而大肉鞌出繞山日而一反浦音普犤音
碑又音皮庳音碑􁖋子息反本或作稷凉音良犩郭魚威反張揖同字林生畏反云黒色而大重三千斤犪巨
龜反字林云牛柔謹也顧如小如照二反數所主反岷亡巾反犣力渉反字林云牛名也郭云旄牛也本或作
鬛旄音毛或音亡交反髀必爾反又歩啓反犝音童字林云牛名□古闐反俯音甫觭郭去宜反字林丘戲江
宜二反云一角低一角仰樊云傾角曰觭踊音勇觢字或作㸷郭常世反字林之世反犉閏旬反眥才細反說
文云目匡也字林云目厓也牰音袖字林音就本或作襃音同犚音尉犈音權又音眷犢徒木反□火口反字
林云牛鳴也牬傅蓋反犌古牙反)疏(此别牛屬也云犘牛名也郭云出巴中重千斤犦牛領上肉犦胅起
之牛也郭云即犎牛也者即上注云漢順帝時疎勒王來獻幇牛是也云領上肉犦胅起高二尺許者謂領上
肉腫墳起也云狀如橐駝肉鞍一邊者山海經云䝞山獸多槖駞彼注云有肉鞍善行流沙中日行三百里負
千斤知水泉所在是也橐駝肉鞍胅起有二此牛領肉胅起惟一故云一邊云健行者日三百餘里今交州合
浦徐聞縣出此牛犤牛名也郭云犤牛庳小今之􁖋牛也又呼果下牛出廣州高涼郡以其庳小可行果樹下
故又呼果下牛犩亦牛名也郭云即犪牛也如牛而大肉數千斤出蜀中山海經曰岷山多犪牛案中山經云
岷山其獸多犀象犪牛彼注云今蜀中有大牛重數千斤名爲犪牛晉大興元年此牛出上庸郡人弩射殺之
得三十擔肉即爾雅犩牛是也犣亦牛名也郭云旄牛也髀膝尾皆有長毛案山海經潘侯山有獸狀如牛而
四節生毛名曰旄牛彼注云今旄牛背膝及胡尾皆有長毛是也犝牛無角牛名也易云童牛之牿是也俯低
也牛角一低一仰者名觭言傾欺也踊豎也牛兩角豎者名觢牛黒脣者名犉眥目匡也牛之目匡黒者名牰
黒耳者名犚黒腹者名牧黒脚者名犈郭云皆别牛黒所在之名其牛所生之子名犢郭云今青州呼犢爲□
體身也凡牛之身長者名牬絶有力壯大者名欣犌詩小雅無羊篇云誰謂爾無牛九十其犉毛傳云黄牛黒
脣曰犉毛意以此言黒脣明不與身同色而牛之黄者衆故云黄牛也其實不主爲黄牛故郭氏云此宜通謂
黒脣牛)

　　牛屬

　　羊牡羒注謂呉羊白羝牝牂注詩曰牂羊墳首夏羊注
黑羖䍽牡羭注黒羝也歸藏曰兩壺兩羭牝羖注今人
便以牂羖爲白黒羊名角不齊觤注一短一長角三觠
羷注觠角三匝羳羊黄腹注腹下黄未成羊羜注俗呼
五月羔爲羜絶有力奮音義(羒又作㸮同符云反字林云牂羊牂子郎反字林云
三歲曰牂墳扶云反夏户雅反黒羖羊也羖音古字林云夏羊牝䍽音歴羭郭羊朱反字林羊句反壺音乎觤
九委反觠呂郭音權謝居轉反羷謝許簡反字林力冉反一音力驗反匝子合反羳音煩羜直呂反又之呂反
字林云五月生羔)疏(此别羊屬也云謂呉羊也其牡者名羒即白羝其牝者名牂云夏羊者黒羖䍽也其
牡者名羭即黒羝也其牝者名羖郭云今人便以牂羖爲白黒羊名其實白羊牝者名牂黒羊牝者名羖羊角
不齊一長一短者名觤觠捲也羊角捲三匝者名羷羊之黄腹者名羳羊新生未成羊者名羜郭云俗呼五月
羔爲羜詩小雅伐木云既有肥羜是也壯大絶有力者名奮注詩云牂羊墳首者小雅苕之華篇文也云歸藏
曰兩壺兩羭者歸藏者成湯之所作也言萬物歸之所藏也是三易之一也云兩壺兩羭者齊母經瞿有之文
也案彼云瞿有瞿有觚宵梁爲酒尊於兩壺兩羭飲之三日然後蘇士有澤我取其魚是也)

　　羊屬

　　犬生三猣二師一玂注此與豬生子義同名亦相出入
未成毫狗注狗子未生㲦毛者長喙獫短喙猲獢注詩
曰載獫猲獢絶有力狣尨狗也注詩曰無使尨也吠音
義(犬說文云狗縣蹄者象形孔子曰視犬之字如畫狗也猣子工反玂音祁毫户刀反字又作豪狗古口反
字林云家獸也說文云孔子曰狗叩也叩气犬以守也㲦下旦反又胡肝反謂長毛也喙許穢反又昌鋭反獫
力驗反字林力劒反呂力冉反郭九占沈儉二反猲大遏反獢虛驕反狣呂郭同音兆尨亡江反說文云犬之
多毛字林同吠扶廢反)疏(此别狗屬也云犬者說文云狗之有縣蹏者也象形孔子曰視犬之字如畫狗
也犬生三子則曰猣二曰師一曰玂毫是㲦毛子犬子未生㲦毛者名狗喙口也犬長口者名獫短口者名猲
獢壯大絶有力者名狣尨即狗也說文孔子曰狗叩也叩气吠以守也郭云此與豬生子義同者案釋獸注云
豬生子常多故别其少者之名犬生子亦常多而此亦别其少者之名故云義同云義亦相出入者謂此猣師
玂與彼豵師特字雖小異大意則同故云亦相出入注詩曰載獫猲獢者秦風駟鐵篇文也毛傳云田犬也長
喙曰獫短喙曰猲獢鄭箋云載始也始田犬者謂逹其搏噬始成之也云詩曰無使尨也吠者召南野有死麕
篇文也毛傳云尨狗也非理相陵則狗吠是也)

　　狗屬

　　雞犬者蜀注今蜀雞蜀子雓注雞子名未成雞僆注江
東呼雞少者曰僆絶有力奮注諸物有氣力多者無不
健自奮迅故皆以名云音義(雓音餘字或作餘僆郭音練力見反又力健力展二
反少詩照反迅信峻二音)疏(此别雞屬也案春秋說題辭曰雞爲積陽南方之象火陽精物炎上故陽出雞
鳴以類感也雞者知時畜其大者名蜀郭云今蜀雞蜀之雛子名雓雛之稍長未成雞者名僆郭云江東呼雞
少者曰僆壯大絶有力者名奮郭云諸物有氣力多者無不健自奮迅故皆以名云者謂上文雉也羊也并此
雞皆云絶有力奮故此釋之也)

　　雞屬

　　馬八尺爲駥注周禮曰馬八尺已上爲駥牛七尺爲犉
注詩曰九十其犉亦見尸子羊六尺爲羬注尸子曰大
羊爲羬六尺彘五尺爲􁋲注尸子曰大豕爲􁋲五尺今
漁陽呼豬大者爲􁋲狗四尺爲獒注公羊傳曰靈公有
善狗謂之獒也尚書孔氏傳曰犬高四尺曰獒即此義
雞三尺爲鶤注陽溝巨鶤古之名雞音義(駥而融反上時掌反犉閏
旬反羬本亦作麙五咸反彘直列反􁋲於革反大豕也小爾雅云豕之大者謂之豜􁋲獒五刀反尚書云西旅
獻獒孔傳云大犬也說文云犬知人心可使者字林同廣雅云殷虞晉獒楚獷韓獹宋㹱皆良犬也鶤音昆字
或作鵾同或音運又音輝溝古侯反)疏(此别六畜絶大者名也馬高八尺者名駥牛高七尺名犉羊高六尺
名羬者山海經云錢來山有獸其狀如羊而馬尾曰羬注云今大月氐國有大羊如驢馬尾是也彘豬也豬高
五尺者爲􁋲狗高四尺者名獒雞高三尺者名鶤注周禮者夏官廋人職文云詩曰者小雅無羊篇文也上云
牛黑脣犉注引此詩傳云牛七尺爲犉又引此詩文是犉有二義則牛黒脣者爲犉牛七尺者亦爲犉義得兩
通故並引之云亦見尸子者尸子說六畜云大牛爲犉七尺故云亦見尸子下羊彘倣此注公羊傳曰者案宣
六年傳云晉靈公將殺趙盾躇階而走靈公有周狗謂之獒呼獒而屬之獒亦躇階而從之祁彌明逆而跤之
絶其頷趙盾顧曰君之獒不若臣之獒也何休云周狗可以比周之狗所指如意是也今此周作善蓋傳寫誤
或所見本異也)

　　六畜









　　爾雅注疏卷十一

　　爾雅注疏卷十一考證

　　釋獸第十八

　　鹿牡麚牝麀其子麛其跡速絕有力□○石經麚作鹿
陸本速作□

　　兔子嬎○陸本嬎作娩

　　豕子豬䝐豶幺幼奏者豱豕生三豵二師一特所寢橧
四豴皆白􁈱其跡刻絕有力􁋲牝豝○陸本䝐作􁁀
豴作蹢(臣照)按此豕類應入釋畜合馬牛羊狗鷄爲
六畜

　　貘白豹注能䑛食銅錫及竹骨○陸本䑛作□鄭樵曰
牙齒極堅今人多以其牙託爲佛牙

　　虪黒虎○陸本虪作□

　　貀無前足○(臣照)按異物志貀出朝鮮似猩猩蒼黒色
無前兩足能捕䑕陳藏器曰骨豽獸出西方突厥國
似狐而大長尾臨海志狀如虎形頭似狗出東海水
中宼宗奭曰今出登萊州狀非狗非獸非魚前脚似
獸尾即魚身有短青白毛毛有黒㸃或曰方書腽肭
臍即貀外腎

　　貈子貆注其雌者名􁉈○陸本􁉈作□

　　麝父麕足○陸本麕作麇

　　豺狗足○鄭樵曰今亦謂之豺狗害人牛馬

　　猱蝯善援○陸本蝯作猨

　　貜父善顧○(臣照)按貜本作玃集韻或作貜蠷又作玃
恭于切音拘玃者純牡無牝故名玃父又下文豦迅
頭郭注云今建平山中有豦大如狗似獼猴黄黒色
西山經云崇吾之山有獸焉狀如禺長臂善投石名
曰舉父即此也

　　時善椉領○(臣照)按當連上文蜼卭鼻而長尾讀言蜼
好登山蜂非别有獸名時也

　　闕洩多狃○(臣照)按洩與渫同猩猩有牝無牡故云闕
洩伏行交足故云多狃非别有獸也當連上文猩猩
小而好啼讀又疑闕洩當是闕膝羅願爾雅翼曰如
婦人被髪袒足無膝羣行遇人則手掩其形

　　寓屬疏寓寄也言此上獸屬多寄寓木上故題云寓屬
○鄭樵曰謂此等獸爲寓屬未詳何義或說多寄寓
木上如此則自貍䝖已下方可言寓犀兕以前當别
有命名恐失之(臣照)按說文寓本作禺今疏謂寄寓
木上蓋因郭注寓䑕云寓謂獼猴之類寄寓木上故
云不知寓字從禸音蹂說文獸足蹂地也細玩本文
其跡躔其跡速其跡解其跡迒其跡刻無前足麕足
狗足旄毛狗足其足蹯其跡􁋫多狃注狃脚饒指皆
謂獸足之有掌爪非若馬蹄然者言也若以寄寓木
上言則僅猶善登木蹂蝯善援蜼卭鼻注鼻露向上
雨即自懸于樹數者而已似不可爲訓觀齸屬可以
例見

　　鼢鼠○鄭樵曰地中行者今竹根有人謂之竹䶉伯勞
所化廣雅謂之鼹鼠

　　鼸鼠○鄭樵曰田鼠者鼸鼠也

　　鼷鼠○鄭樵曰鼠之最小者郭云謂有螫毒者一說甘
口鼠也

　　鼬鼠○鄭樵曰俗呼鼠狼江東呼為鼪即莊子云騏驥
驊騮捕鼠不如貍鼪

　　豹文鼮鼠○鄭樵曰常在樹上如鼠大其文似虎豹今
深林中甚多

　　鼰鼠○石經鄭樵本並作□鼠

　　羊曰齥注今江東呼齝爲齥○陸本齥作齛齝作□鄭
樵曰皆謂食入肚中久則反吐出嚼之凡有角無前
齒者皆然但命其所食之名或異爾

　　魚曰須注鼓顋須息○陸本顋作鰓

　　鳥曰臭注張兩翅○石經臭作具陸本翅作翄

　　釋畜第十九

　　騉駼枝蹄趼善陞甗○鄭樵曰枝蹄如牛蹄是也牛枝
蹄馬溷蹄

　　牡曰隲注今江東呼䭸馬爲隲○陸本隲作隲䭸作父
駵曰駁黄曰騜○石經二曰字並作白

　　靑驪驎驒○陸本驎作粼

　　一目白瞷○陸本瞷作□

　　犦牛注即犎牛也領上肉犦胅起高二尺許狀如橐駞
肉鞍一邊○陸本犦作𦢊

　　犤牛注今之􁖋牛也○陸本􁖋作㹄

　　犣牛注旄牛也○陸本旄作髦

　　□牛○石經作犑牛

　　角一俯一仰觭注牛角低仰○陸本仰作卭

　　黒脣犉○陸本犉作􁈨

　　夏羊○鄭樵曰疑今胡羊也多出夏州

　　牡羭○鄭樵曰今人呼牡羊爲羖

　　角三觠羷注觠角三匝○陸本匝作迊

　　長喙獫短喙猲獢○陸本猲作獥

　　鷄犬者蜀○石經犬作大

　　馬八尺爲駥○陸本駥作戎

　　六畜○石經鄭本俱有此二字監本毛本無今從石經
補右六畜有彘五尺爲􁋲一句則上文羊屬之後應
有彘屬今乃見于釋獸兔子嬎之後曰豕子豬云云
不知何時以畜入獸也













　　爾雅注疏卷十一考證

　　尚書(臣)張照謹言爾雅一書凡將倉林之流其厠
於聖經列於學官者以所訓詁皆先聖先賢之語
也韓愈云凡爲文須略識字字旣今古不同文亦
後先逈異苟非述古以開今曷由發蒙而契聖此
爾雅所以爲重而不徒以辨豹鼠注蟲魚遂足當
識字之目也

　　皇上稽古右文稱先啓後重刋經史被于辟廱以逮四

　　海(臣)忝

　　禁直校讐亥豕土風鄉語今古攸殊典册無徴難以臆
斷惟就前賢辨論之語與郭邢岐趨者有可採備
即著于篇間或出其螢爝塵㸃汗靑旣沐

　　聖俞並列簡末(臣)謹識




　　侍講學士(臣)林枝春庶子(臣)朱良裘侍讀(臣)齊召
南原任編修(臣)聞棠編修(臣)宋邦綏庶吉士(臣)邵
齊燾㧞貢生(臣)費應泰(臣)楊茂遷奉

　　敕恭校刋















